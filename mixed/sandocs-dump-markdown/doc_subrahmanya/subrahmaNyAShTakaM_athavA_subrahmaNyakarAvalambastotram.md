---
Category: aShTaka, subrahmanya
Description-comments: Brihatstotraratnakara 1927 Madras, page 88, SSM
File name: subrahmaNyAShTakamkarAvalambastotra.itx
Language: Sanskrit
Latest update: November 2, 2016
Location: doc_subrahmanya
Proofread by: PSA Easwaran, Rajnarayanan C K krajnara gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Shri SubrahmanyAshtakam or Subrahmanyakaravalmbastotram
engtitle: SubrahmanyAshtakam or Subrahmanyakaravalmbastotram
itxtitle: subrahmaNyAShTakaM athavA subrahmaNyakarAvalambastotram
title: सुब्रह्मण्याष्टकं अथवा सुब्रह्मण्यकरावलम्बस्तोत्रम्

---
  
 श्रीसुब्रह्मण्याष्टकम् अथवा श्रीसुब्रह्मण्य करावलम्बस्तोत्रम्   
हे स्वामिनाथ! करुणाकर दीनबन्धो  
    श्रीपार्वतीशमुखपङ्कजपद्मबन्धो ।  
श्रीशादिदेवगणपूजितपादपद्म  
    वल्लीशनाथ मम देहि करावलम्बम् ॥ १॥  
  
देवाधिदेवसुत देवगणाधिनाथ  
    देवेन्द्रवन्द्यमृदुपङ्कजमञ्जुपाद ।  
देवर्षिनारदमुनीन्द्रसुगीतकीर्ते  
    वल्लीशनाथ मम देहि करावलम्बम् ॥ २॥  
  
नित्यान्नदाननिरताखिलरोगहारिन्  
    भाग्यप्रदानपरिपूरितभक्तकाम ।  
शृत्यागमप्रणववाच्यनिजस्वरूप  
    वल्लीशनाथ मम देहि करावलम्बम् ॥ ३॥  
  
क्रौञ्चासुरेन्द्रपरिखण्डन शक्तिशूल-  
    चापादिशस्त्रपरिमण्डितदिव्यपाणे ।  var  पाशादिशस्त्र  
श्रीकुण्डलीशधरतुण्डशिखीन्द्रवाह  var  धृततुण्ड  
    वल्लीशनाथ मम देहि करावलम्बम् ॥ ४॥  
  
देवाधिदेवरथमण्डलमध्यवेऽद्य  
    देवेन्द्रपीठनकरं दृढचापहस्तम् ।  
शूरं निहत्य सुरकोटिभिरीड्यमान  
    वल्लीशनाथ मम देहि करावलम्बम् ॥ ५॥  
  
हारादिरत्नमणियुक्तकिरीटहार  
    केयूरकुण्डललसत्कवचाभिरामम् ।  
हे वीर तारकजयामरवृन्दवन्द्य  
    वल्लीशनाथ मम देहि करावलम्बम् ॥ ६॥  
  
पञ्चाक्षरादिमनुमन्त्रितगाङ्गतोयैः  
    पञ्चामृतैः प्रमुदितेन्द्रमुखैर्मुनीन्द्रैः ।  
पट्टाभिषिक्तहरियुक्त परासनाथ  
    वल्लीशनाथ मम देहि करावलम्बम् ॥ ७॥  
  
श्रीकार्तिकेय करुणामृतपूर्णदृष्ट्या  
    कामादिरोगकलुषीकृतदुष्टचित्तम् ।  
सिक्त्वा तु मामव कलाधरकान्तिकान्त्या  
    वल्लीशनाथ मम देहि करावलम्बम् ॥ ८॥  
  
सुब्रह्मण्याष्टकं पुण्यं ये पठन्ति द्विजोत्तमाः ।  
ते सर्वे मुक्तिमायान्ति सुब्रह्मण्यप्रसादतः ॥  
  
सुब्रह्मण्याष्टकमिदं प्रातरुत्थाय यः पठेत् ।  
कोटिजन्मकृतं पापं तत्क्षणादेव नश्यति ॥  
  
॥ इति श्रीसुब्रह्मण्याष्टकं अथवा  
श्रीसुब्रह्मण्य करावलम्बस्तोत्रं सम्पूर्णम् ॥  
  
  
vallIsha is same as vallIsa as found in some prints.  
granthanidhi  
Proofread by PSA Easwaran, Rajnarayanan C K krajnara at gmail.com  
  
