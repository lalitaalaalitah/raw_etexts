---
Category: kavacha, subrahmanya
File name: subrahmaNyakavacham2.itx
Language: Sanskrit
Latest update: January 7, 2009, April 17, 2016
Location: doc_subrahmanya
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: subrahmaNya kavacham 2
Transliterated by: N.Balasubramanian bbalu at satyam.net.in
engtitle: subrahmaNya kavacham 2
itxtitle: subrahmaNyakavacham 2 (skandapurANAntargatam)
title: सुब्रह्मण्यकवचम् २ (स्कन्दपुराणान्तर्गतम्)

---
  
 श्रीसुब्रह्मण्यकवचम् २   
  
           ॥ श्रीरस्तु॥  
  
       ॥ ॐ नमस्सुब्रह्मण्याय ॥  
  
      ॥ अथ सुब्रह्मण्य कवचम् ॥  
  
अस्य श्री सुब्रह्मण्य कवचस्तोत्र महामन्त्रस्य   
अगस्त्यो भगवान् ऋषिः, अनुष्टुप्छन्दः, श्री सुब्रह्मण्यो देवता,  
सं बीजं, स्वाहा शक्तिः, सः कीलकं,  
श्री सुब्रह्मण्यप्रसादसिद्ध्यर्थे जपे विनियोगः ।  
हिरण्यशरीराय अङ्गुष्ठाभ्यां नमः,  
इक्षु धनुर्धराय तर्जनीभ्यां नमः,  
शरवणभवाय मध्यमाभ्यां नमः,   
शिखिवाहनाय अनामिकाभ्यां नमः,  
शक्तिहस्ताय कनिष्ठिकाभ्यां नमः,  
सकलदुरित मोचनाय करतलकरपृष्ठाभ्यां नमः ।  
एवं हृदयादि न्यासः ।  
          ॥ ध्यानम् ॥  
  
कनककुण्डलमण्डितषण्मुखं वनजराजित लोचनम् ।  
निशित शस्त्रशरासनधारिणं शरवणोद्भवमीशसुतं भजे ॥   
लमित्यादिभिः पञ्चपूजा ॥   
अगस्त्य उवाच ॥   
स्कन्दस्य कवचं दिव्यं नाना रक्षाकरं परम् ।  
पुरा पिनाकिना प्रोक्तं ब्रह्मणोऽनन्तशक्तये ॥ १॥  
  
तदहं सम्प्रवक्ष्यामि भद्रं ते शृणु नारद ।  
अस्ति गुह्यं महापुण्यं सर्वप्राणि प्रियङ्करम् ॥ २॥  
  
जपमात्रेण पापघ्नं सर्वकामफलप्रदम् ।  
मन्त्रप्राणमिदं ज्ञेयं सर्वविद्यादिकारकम् ॥ ३॥  
  
स्कन्दस्य कवचं दिव्यं पठनाद्व्याधिनाशनम् ।  
पिशाच घोरभूतानां स्मरणादेव शान्तिदम् ॥ ४॥  
  
पठितं स्कन्दकवचं श्रद्धयानन्यचेतसा ।  
तेषां दारिद्र्यदुरितं न कदाचिद्भविष्यति ॥ ५॥  
  
भूयस्साम्राज्य संसिद्धिरन्ते कैवल्यमक्षयम् ।  
दीर्घायुष्यं भवेत्तस्य स्कन्दे भक्तिश्च जायते ॥ ६॥  
  
शिखां रक्षेत्कुमारस्तु कार्तिकेयश्शिरोऽवतु ।  
ललाटं पार्वतीसूनुः विशाको भ्रूयुगं मम ॥ ७॥  
  
लोचने क्रौञ्चभेदी च नासिकां शिखिवाहनः ।  
कर्णद्वयं शक्तिधरः कर्णमूलं षडाननः ॥ ८॥  
  
गण्डयुग्मं महासेनः कपोलौ तारकान्तकः ।  
ओष्ठद्वयञ्च सेनानीः रसनां शिखिवाहनः ॥ ९॥  
  
तालू कलानिधिः पातु दन्ताञ्च देवशिखामणिः।  
गाङ्गेयश्चुबुकं पातु मुखं पातु शरोद्भवः ॥ १०॥  
  
हनू हरसुतः पातु कण्ठं कारुण्य-वारिधिः ।  
स्कन्धावुमासुतः पातु बाहुलेयो भुज-द्वयम् ॥ ११॥  
  
बाहू भवेद्भवः पातु स्तनौ पातु महोरगः ।  
मध्यं जगद्विभुः पातु नाभिं द्वादश-लोचनः ॥१२ ॥   
कटिं द्विषड्भुजः पातु गुह्यं गङ्गासुतोऽवतु ।  
जघनं जाह्नवीसूनुः पृष्ठभागं परन्तपः ॥ १३॥  
  
ऊरू रक्षेदुमापुत्रः जानुयुग्मं जगद्धरः ।  
जङ्घे पातु जगत्पूज्यः गुल्फौ पातु महाबलः ॥ १४॥  
  
पादौ पातु परञ्ज्योतिः सर्वाङ्गं कुक्कुटद्ध्वजः ।  
ऊर्ध्वं पातु महोदारः अधस्तात्पातु शाङ्करिः ॥ १५॥  
  
पार्श्वयोः पातु शत्रुघ्नः सर्वदा पातु शाश्वतः ।  
प्रातः पातु परं ब्रह्म मद्ध्याह्ने युद्धकौशलः ॥ १६॥  
  
अपराह्ने गुहः पातु रात्रौ दैत्यान्तकोऽवतु ।  
त्रिसन्ध्यन्तु त्रिकालज्ञः अन्तस्थं पात्वरिन्दमः ॥ १७॥  
  
बहिस्थितं पातु खढ्गी निषण्णं कृत्तिकासुतः ।  
व्रजन्तं प्रथमाधीशः तिष्ठन्तं पातु पाशभृत् ॥ १८॥  
  
शयने पातु मां शूरः मार्गे मां पातु शूरजित् ।  
उग्रारण्ये वज्रधरः सदा रक्षतु मां वटुः ॥ १९॥  
  
सुब्रह्मण्यस्य कवचं धर्मकामार्थमोक्षदम् ।  
मन्त्राणां परमं मन्त्रं रहस्यं सर्वदेहिनाम् ॥ २०॥  
  
सर्वरोगप्रशमनं सर्वव्याधि  विनाशनम् ।  
सर्वपुण्य प्रदं दिव्यं सुभगैश्वर्य वर्धनम् ॥ २१॥  
  
सर्वत्र शुभदं नित्यं यः पठेद्वज्रपञ्जरम् ।  
सुब्रह्मण्यस्सुसम्प्रीतो वाञ्छितार्थान् प्रयच्छति ॥ २२॥  
  
देहान्ते मुक्तिमाप्नोति स्कन्दवर्मानुभावतः ॥   
   ॥ इति स्कान्दे अगस्त्य नारद संवादे शिवप्रोक्तं   
              सुब्रह्मण्य कवचं सम्पूर्णम् ॥   
  
  
  
Encoded and proofread by N.Balasubramanian bbalu@satyam.net.in  
  
