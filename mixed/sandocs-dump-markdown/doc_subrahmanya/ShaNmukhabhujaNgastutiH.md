---
Category: subrahmanya, bhujanga
File name: ShaNmukhabhujangastuti.itx
Language: Sanskrit
Latest update: December 17, 2016
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: philosophy/hinduism/religion
Sublocation: subrahmanya
Text title: ShaNmukhabhujangastutiH
Transliterated by: Sivakumar Thyagarajan shivakumar24 at gmail.com
engtitle: ShaNmukhabhujangastutiH
itxtitle: ShaNmukhabhujaNgastutiH
title: षण्मुखभुजण्गस्तुतिः

---
  
 श्रीषण्मुखभुजङ्गस्तुतिः   
  
ॐ श्रीगणेशाय नमः ।  
  
ह्रिया लक्ष्म्या वल्ल्या सुरपृतनयाऽऽलिङ्गिततनुः  
मयूरारूढोऽयं शिववदनपङ्केरुहरविः ।  
षडास्यो भक्तानामचलहृदि वासं प्रतनवै  
इतीमं बुद्धिं द्रागचलनिलयः सञ्जनयति ॥ १॥  
  
स्मितन्यक्कृतेन्दुप्रभाकुन्दपुष्पं  
सिताभ्रागरुप्रष्ठगन्धानुलिप्तम् ।  
श्रिताशेषलोकेष्टदानामरद्रुं  
सदा षण्मुखं भावये हृत्सरोजे ॥ २॥  
  
शरीरेन्द्रियादावहम्भावजातान्  
षडूर्मीर्विकारांश्च शत्रून्निहन्तुम् ।  
नतानां दधे यस्तमास्याब्जषट्कं  
सदा षण्मुखं भावये हृत्सरोजे ॥ ३॥  
  
अपर्णाख्यवल्लीसमाश्लेषयोगात्  
पुरा स्थाणुतो योऽजनिष्टामरार्थम् ।  
विशाखं नगे वल्लिकाऽऽलिङ्गितं तं  
सदा षण्मुखं भावये हृत्सरोजे ॥ ४॥  
  
गुकारेण वाच्यं तमो बाह्यमन्तः  
स्वदेहाभया ज्ञानदानेन हन्ति ।  
य एनं गुहं वेदशीर्षैकमेयं  
सदा षण्मुखं भावये हृत्सरोजे ॥ ५॥  
  
यतः कर्ममार्गो भुवि ख्यापितस्तं  
स्वनृत्ये निमित्तस्य हेतुं विदित्वा ।  
वहत्यादरान्मेघनादानुलासी  
सदा षण्मुखं भावये हृत्सरोजे ॥ ६॥  
  
कृपावारिराशिर्नृणामास्तिकत्वं  
दृढं कर्तुमद्यापि यः कुक्कुटादीन् ।  
भृशं पाचितान् जीवयन्राजते तं  
सदा षण्मुखं भावये हृत्सरोजे ॥ ७॥  
  
भुजङ्गप्रयातेन वृत्तेन क्लृप्तां  
स्तुतिं षण्मुखस्यादराद्ये पठन्ति ।  
सुपुत्रायुरारोग्यसम्पद्विशिष्टान्  
करोत्येव तान् षण्मुखः सद्विदग्र्यान् ॥ ८॥  
  
श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
श्रीपादैः विरचिता श्रीषण्मुखभुजङ्गस्तुतिः समाप्ता ।  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, PSA Easwaran  
  
