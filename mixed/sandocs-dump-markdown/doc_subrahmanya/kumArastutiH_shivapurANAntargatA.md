---
Category: subrahmanya
Description/comments: shivapurANam 2.4.6 verses 4-22
File name: kumArastutiH.itx
Language: Sanskrit
Latest update: May 12, 2018
Location: doc_subrahmanya
Proofread by: NA
Send corrections to: Sanskrit@cheerful.com
Site access: https://sanskritdocuments.org
Source: shivapurANam, saMhitA 2 (rudrasaMhitA), khaNDaH 4 (kumArakhaNDaH) adhyAyaH
  06
Subject: philosophy/hinduism/religion
Sublocation: subrahmanya
Text title: kumArastutiH
engtitle: kumArastutiH
itxtitle: kumArastutiH (shivapurANAntargatA)
title: कुमारस्तुतिः (शिवपुराणान्तर्गता)

---
  
 श्रीकुमारस्तुतिः   
विप्र उवाच -  
शृणु स्वामिन्वचो मेद्य कष्टं मे विनिवारय ।  
सर्वब्रह्माण्डनाथस्त्वमतस्ते शरणं गतः ॥ १॥  
  
अजमेधाध्वरं कर्तुमारम्भं कृतवानहम् ।  
सोऽजो गतो गृहान्मे हि त्रोटयित्वा स्वबन्धनम् ॥ २॥  
  
न जाने स गतः कुत्राऽन्वेषणं तत्कृतं बहु ।  
न प्राप्तोऽतस्स बलवान् भङ्गो भवति मे क्रतोः ॥ ३॥  
  
त्वयि नाथे सति विभो यज्ञभङ्गः कथं भवेत् ।  
विचार्य्यैवाऽखिलेशान काम पूर्णं कुरुष्व मे ॥ ४॥  
  
त्वां विहाय शरण्यं कं यायां शिवसुत प्रभो ।  
सर्वब्रह्माण्डनाथं हि सर्वामरसुसेवितम् ॥ ५॥  
  
दीनबन्धुर्दयासिन्धुस्सुसेव्या भक्तवत्सलः ।  
हरिब्रह्मादिदेवैश्च सुस्तुतः परमेश्वरः ॥ ६॥  
  
पार्वतीनन्दनस्स्कन्दः परमेकः परन्तपः ।  
परमात्माऽत्मदस्स्वामी सतां च शरणार्थिनाम् ॥ ७॥  
  
दीनानाथ महेश शङ्करसुत त्रैलोक्यनाथ प्रभो  
     मायाधीश समागतोऽस्मि शरणं मां पाहि विप्रप्रिय ।  
त्वं सर्वप्रभुप्रियः खिलविदब्रह्मादिदेवैस्तुत-  
     स्त्वं मायाकृतिरात्मभक्तसुखदो रक्षापरो मायिकः ॥ ८॥  
  
भक्तप्राणगुणाकरस्त्रिगुणतो भिन्नोऽसि शम्भुप्रियः  
     शम्भुः शम्भुसुतः प्रसन्नसुखदस्सच्चित्स्वरूपो महान् ।  
सर्वज्ञस्त्रिपुरघ्नशङ्करसुतः सत्प्रेमवश्यस्सदा  
     षड्वक्त्रः प्रियसाधुरानतप्रियस्सर्वेश्वरश्शङ्करः ।  
साधुद्रोहकरघ्न शङ्करगुरो ब्रह्माण्डनाथो प्रभुः  
     सर्वेषाममरादिसेवितपदो मां पाहि सेवाप्रिय ॥ ९॥  
  
वैरिभयङ्कर शङ्कर जनशरणस्य वन्दे तव पदपद्मं सुखकरणस्य ।  
विज्ञप्तिं मम कर्णे स्कन्द निधेहि निजभक्तिं जनचेतसि सदा विधेहि ॥ १०॥  
  
करोति किं तस्य बली विपक्षोदक्षोऽपि पक्षोभयापार्श्वगुप्तः ।  
किन्तक्षकोप्यामिषभक्षको वा त्वं रक्षको यस्य सदक्षमानः ॥ ११॥  
  
विबुधगुरुरपि त्वां स्तोतुमीशो न हि स्यात्-  
     कथय कथमहं स्यां मन्दबुद्धिर्वरार्च्यः ।  
शुचिरशुचिरनार्यो यादृशस्तादृशो वा  
     पदकमल परागं स्कन्द ते प्रार्थयामि ॥ १२॥  
  
हे सर्वेश्वर भक्तवत्सल कृपासिन्धो त्वदीयोऽस्म्यहं  
     भृत्यस्स्वस्य न सेवकस्य गणपस्याऽऽगश्शतं सत्प्रभो ।  
भक्तिं क्वापि कृतां मनागपि विभो जानासि भृत्यार्तिहा  
     त्वत्तो नास्त्यपरोऽविता न भगवन् मत्तो नरः पामरः ॥ १३॥  
  
कल्याणकर्ता कलिकल्मषघ्नः कुबेरबन्धुः करुणार्द्रचित्तः ।  
त्रिषट्कनेत्रो रसवक्त्रशोभी यज्ञं प्रपूर्णं कुरु मे गुह त्वम् ॥ १४॥  
  
रक्षकस्त्वं त्रिलोकस्य शरणागतवत्सलः ।  
यज्ञकर्ता यज्ञभर्ता हरसे विघ्नकारिणाम् ॥ १५॥  
  
विघ्नवारण साधूनां सर्गकारण सर्वतः ।  
पूर्णं कुरु ममेशान सुतयज्ञ नमोऽस्तु ते ॥ १६॥  
  
सर्वत्राता स्कन्द हि त्वं सर्वज्ञाता त्वमेव हि ।  
सर्वेश्वरस्त्वमीशानो निवेशसकलाऽवनः ॥ १७॥  
  
सङ्गीतज्ञस्त्वमेवासि वेदविज्ञः परः प्रभुः ।  
सर्वस्थाता विधाता त्वं देवदेवस्सतां गतिः ॥ १८॥  
  
भवानीनन्दनश्शम्भुतनयो वयुनः स्वराट् ।  
ध्याता ध्येयः पितॄणां हि पिता योनिः सदात्मनाम् ॥ १९॥  
  
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे  
कुमाराऽद्भुतचरितवर्णनं नाम षष्ठोऽध्यायान्तर्गतं  
श्रीकुमारस्तुतिः सम्पूर्णा ॥  
  
  
shivapurANam, saMhitA 2 (rudrasaMhitA), khaNDaH 4 (kumArakhaNDaH) adhyAyaH 6  
Verses 4-22  
NA  
  
  
