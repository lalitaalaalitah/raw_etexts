---
Author: chandrashekharabhAratI
Category: subrahmanya, chandrashekharabhAratI, bhujanga
Description/comments: Sri Gururaja Sukti Malika
File name: ShaNmukhabhujangastutiH.itx
Indexextra: (Translation)
Language: Sanskrit
Latest update: January 1, 2020
Location: doc_subrahmanya
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Shri Shanmukhabhujangastutih
Transliterated by: Aruna Narayanan narayanan.aruna at gmail.com
engtitle: ShaNmukhabhujangastutiH
itxtitle: ShaNmukhabhujaNgastutiH (chandrashekharabhAratI virachitA)
title: षण्मुखभुजण्गस्तुतिः (चन्द्रशेखरभारती विरचिता)

---
  
 श्रीषण्मुखभुजङ्गस्तुतिः   
श्रीजगद्गुरु शृङ्गेरी  
श्रीचन्द्रशेखरभारतीस्वामि अनुगृहीता  
ह्रिया लक्ष्म्या वल्या सुरपृतनयाऽऽलिङ्गिततनुः  
     मयूरारूढोऽयं शिववदनपङ्केरुहरविः ।  
षडास्यो भक्तानामचलहृदि वासं प्रतनवा  
     इतीमां बुद्धिं द्रागचलनिलयः सञ्जनयति ॥ १॥  
  
स्मितन्यक्कृतेन्दुप्रभाकुन्दपुष्पं  
     सिताभ्रागरुप्रष्ठगन्धानुलिप्तम् ।  
श्रिताशेषलोकेष्टदानामरद्रुं  
     सदा षण्मुखं भावये हृत्सरोजे ॥ २॥  
  
शरीरेन्द्रियादावहम्भावजातान्  
     षडूर्मीर्विकारांश्च शत्रून्निहन्तुम् ।  
नतानां दधे यस्तमास्याब्जषट्कं  
     सदा षण्मुखं भावये हृत्सरोजे ॥ ३॥  
  
अपर्णाख्यवल्लीसमाश्लेषयोगात्  
     पुरा स्थाणुतो योऽजनिष्टामरार्थम् ।  
विशाखं नगे वल्लिकालिङ्गितं तं  
     सदा षण्मुखं भावये हृत्सरोजे ॥ ४॥  
  
गुकारेण वाच्यं तमो बाह्यमन्तः  
     स्वदेहाभया ज्ञानदानेन हन्ति ।  
य एनं गुहं वेदशीर्षैकमेयं  
     सदा षण्मुखं भावये हृत्सरोजे ॥ ५॥  
  
यतः कर्ममार्गो भुवि ख्यापितस्तं  
     स्वनृत्ये निमित्तस्य हेतुं विदित्वा ।  
वहत्यादरान्मेघनादानुलासी  
     सदा षण्मुखं भावये हृत्सरोजे ॥ ६॥  
  
कृपावारिराशिर्नृणामास्तिकत्वं  
     दृढं कर्तुमद्यापि यः कुक्कुटादीन् ।  
भृशं पाचितान्जीवयन् राजते तं  
     सदा षण्मुखं भावये हृत्सरोजे ॥ ७॥  
  
भुजङ्गप्रयातेन वृत्तेन क्लृप्तां  
     स्तुतिं षण्मुखस्यादराद्ये पठन्ति ।  
सुपुत्रायुरारोग्यसम्पद्विशिष्टान्  
     करोत्येव तान् षण्मुखः सद्विदग्र्यान् ॥ ८॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचिता षण्मुखभुजङ्गस्तुतिः समाप्ता ।  
  
Proofread by Aruna Narayanan narayanan.aruna at gmail.com   
  
