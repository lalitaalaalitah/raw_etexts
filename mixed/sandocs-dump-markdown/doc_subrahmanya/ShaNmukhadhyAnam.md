---
Category: subrahmanya, dhyAnam
Description-comments: To be used for ShaNmukhasahasranAmAvalI
File name: ShaNmukhadhyAnam.itx
Language: Sanskrit
Latest update: January 7, 2017
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: ShaNmukhadhyAnam
Transliterated by: Sivakumar Thyagarajan shivakumar24 at gmail.com
engtitle: ShaNmukhadhyAnam
itxtitle: ShaNmukhadhyAnam
title: षण्मुखध्यानम्

---
  
 श्रीषण्मुखध्यानम्   
  
ॐ श्रीगणेशाय नमः ।  
  
षडाननं त्रिषण्णेत्रं विद्रुमाभं द्विपादकम् ।  
खड्गाभयगदाशक्तिखेटं दक्षिणबाहुभिः ॥ १॥  
  
वरपद्मधनुःशूलवज्रान् वामेन धारिणम् ।  
वज्रप्रवाळवैडूर्यप्रत्युप्तमकुटान्वितम् ॥ २॥  
  
पीताम्बरविभूषाढ्यं दिव्यगन्धानुलेपनम् ।  
रत्नाद्याभरणैर्युक्तं प्रसन्नवदनान्वितम् ॥ ३॥  
  
मयूरेशसमासीनं सर्वाभरणभूषितम् ।  
गुहं षोडशवेतानं षण्मुखं च विभावयेत् ॥ ४॥  
  
पूर्वमुखध्यानं  
वचद्भुवं शशाङ्काभं एकवक्त्रं त्रिलोचनम् ।  
चतुर्भुजसमायुक्तं वराभयसमन्वितम् ॥  
  
स्वये चान्ये दण्डयुतं ऊरूहस्तं च वामके ।  
रुद्राक्षमालाभरणं भस्मपुण्ड्राङ्गितं क्रमात् ॥  
  
पुरश्चूडासमायुक्तं मौञ्जीकौपीनधारिणम् ।  
अक्षमालासमायुक्तं पादुकाद्वयभूषितम् ॥  
  
काषायवस्त्रसंयुक्तं वचद्भुवं विभावयेत् ॥  
  
दक्षिणमुखध्यानम् ।  
जगद्भूतं भृङ्गवर्णं एकवक्त्रं वराभयम् ।  
शक्तिशूलसमायुक्तं करण्डमकुटान्वितम् ॥  
  
मयुरेशसमासीनं भावये च विशेषतः ॥  
  
नैरृतिमुखध्यानम्  
विश्वभुवं च रक्ताभं एकवक्त्रं त्रिलोचनम् ।  
वराभयकरोपेतं खड्गकेटकसम्युतम् ॥  
  
मयूरवाहनारूढं भावयेत्सततं मुदा ॥  
  
पश्चिममुखध्यानम् ।  
शुक्लवर्णं ब्रह्मभुवं एकवक्त्रं त्रिलोचनम् ।  
वराभयसमायुक्तं घण्डानादसमन्वितम् ॥  
  
मयूरेशसमासीनं भावये च विशेषतः ॥  
  
उत्तरमुखध्यानम् ।  
हेमवर्णञ्चाग्निभुवं त्रिनेत्रं चैकवक्त्रकम् ।  
वराभयसमायुक्तं गदाध्वजसमन्वितम् ॥  
  
मयूरवाहनारूढं भावयेद्वह्निसम्भवम् ॥  
  
ईशानमुखध्यानम् ।  
बृहद्भुवं च स्फटिकवर्णाभं चैकवक्त्रकम् ।  
वराभयसमायुक्तं त्रिनेत्रं यज्ञसूत्रकम् ॥  
  
मयूरेशसमासीनं बृहद्भुवं विभावयेत् ॥  
  
ॐ नमो भगवते सुब्रह्मण्याय ।  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, PSA Easwaran psaeaswaran at gmail.com  
  
