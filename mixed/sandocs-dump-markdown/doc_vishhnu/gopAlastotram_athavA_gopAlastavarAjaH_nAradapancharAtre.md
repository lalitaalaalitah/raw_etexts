---
Author: Traditional
Category: stavarAja, vishhnu, krishna, stotra, vishnu
Description-comments: nAradapa.ncharAtra
File name: gopaalastotra.itx
Language: Sanskrit
Latest update: January 16, 2005, January 22, 2017
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlastotra
Texttype: stotra
engtitle: gopAlastotra
itxtitle: gopAlastotram athavA gopAlastavarAjaH (nAradapancharAtre)
title: गोपालस्तोत्रम् अथवा गोपालस्तवराजः (नारदपञ्चरात्रे)

---
  
 गोपालस्तोत्रं अथवा गोपालस्तवराजस्तोत्रम्   
  
श्री गणेशाय नमः ।  
  
श्रीमद्गोपीजनवल्लभाय नमः ।  
ॐ अस्य श्रीगोपालस्तवराजमन्त्रस्य श्रीनारद ऋषिः ।  
अनुष्टुप् छन्दः । श्रीकृष्णः परमात्मा देवता ।   
श्रीकृष्णप्रीत्यर्थे जपे विनोयोगः ॥  
  
अथ ध्यानम् ।  
सजलजलदनीलं दर्शितोदारशीलं  
     करतलधृतशैलं वेणुवाद्यै रसालम् ।  
व्रजजनकुलपालं कामिनीकेलिलोलं  
     तरुणतुलसिमालं नौमि गोपालबालम् ॥  
  
श्रीनारद उवाच ।  
नवीननीरदश्यामं नीलेन्दीवरलोचनम् ।  
बल्लवीनन्दनं वन्दे कृष्णं गोपालरूपिणम् ॥ १॥  
  
स्फुरद्बर्हिदलोद्बद्धनीलकुञ्चितमूर्धजम् ।  
कदम्बकुसुमोद्बद्धवनमालाविभूषितम् ॥ २॥  
  
गण्डमण्डलसंसर्गिचलत्कुञ्चितकुन्तलम् ।  
स्थूलं मुक्ताफलोदारहारोद्योतितवक्षसम् ॥ ३॥  
  
हेमाङ्गदतुलाकोटिकिरीटोज्ज्वलविग्रहम् ।  
मन्दमारुतसङ्क्षोभचलिताम्बरसञ्चयम् ॥ ४॥  
  
रुचिरौष्ठपुटन्यस्तवंशीमधुरनिःस्वनैः ।  
लसद्गोपालिकाचेतो मोहयन्तं पुनः पुनः ॥ ५॥  
  
बल्लवीवदनाम्भोजमधुपानमधुव्रतम् ।  
क्षोभयन्तं मनस्तासां सस्मेरापाङ्गवीक्षणैः ॥ ६॥  
  
यौवनोद्भिदेहाभिः संसक्ताभिः परस्परम् ।  
विचित्राम्बरभूषाभिर्गोपनारीभिरावृतम् ॥ ७॥  
  
प्रभिन्नाञ्जनकालिन्दीजलकेलिकलोत्सुकम् ।  
योधयन्तं क्वचिद्गोपान् व्याहरन्तं गवां गणम् ॥ ८॥  
  
कालिन्दीजलसंसर्गिशीतलानिलसेविते ।  
कदम्बपादपच्छाये स्थितं वृन्दावने क्वचित् ॥ ९॥  
  
रत्नभूधरसंलग्नरत्नासनपरिग्रहम् ।  
कल्पपादपमध्यस्थहेममण्डपिकागतम् ॥ १०॥  
  
वसन्तकुसुमामोदसुरभीकृतदिङ्मुखे ।  
गोवर्धनगिरौ रम्ये स्थितं रासरसोत्सुकम् ॥ ११॥  
  
सव्यहस्ततलन्यस्तगिरिवर्यातपत्रकम् ।  
खण्डिताखण्डलोन्मुक्तमुक्तासारघनाघनम् ॥ १२॥  
  
वेणुवाद्यमहोल्लासकृतहुङ्कारनिःस्वनैः ।  
सवत्सैरुन्मुखैः शश्वद्गोकुलैरभिवीक्षितम् ॥ १३॥  
  
कृष्णमेवानुगायद्भिस्तच्चेष्टावशवर्तिभिः ।  
दण्डपाशोद्यतकरैर्गोपालैरूपशोभितम् ॥ १४॥  
  
नारदाद्यैर्मुनिश्रेष्ठैर्वेदवेदाङ्गपारगैः ।  
प्रीतिसुस्निग्धया वाचा स्तूयमानं परात्परम् ॥ १५॥  
  
य एवं चिन्तयेद्देवं भक्त्या संस्तौति मानवः ।  
त्रिसन्ध्यं तस्य तुष्टोऽसौ ददाति वरमीप्सितम् ॥ १६॥  
  
राजवल्लभतामेति भवेत्सर्वजनप्रियः ।  
अचलां श्रियमाप्नोति स वाग्मी जायते ध्रुवम् ॥ १७॥  
  
॥ इति श्रीनारदपञ्चरात्रे ज्ञानामृतसारे   
चतुर्थरात्रे गोपालस्तवराजः सम्पूर्णः ॥  
  
  
Proofread by Ravin Bhalekar ravibhalekar@hotmail.com  
  
