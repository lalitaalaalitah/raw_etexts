---
Category: aShTaka, vishhnu, venkateshwara, vishnu, mangala
File name: venkaTeshamangalAShTakam.itx
Language: Sanskrit
Latest update: August 22, 2012
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: veNkaTesha maNglAShTakam
Transliterated by: Malleswara Rao Yellapragada malleswararaoy at yahoo.com
engtitle: Shri Venkatesha Mangalashtakam
itxtitle: veNkaTesha maNgalAShTakam
title: वेण्कटेश मण्गलाष्टकम्

---
  
 श्रीवेङ्कटेश मङ्गलाष्टकम्   
  
श्रीक्षोण्यौ रमणीयुगं सुरमणीपुत्रोऽपि वाणीपतिः  
पौत्रश्चन्द्रशिरोमणिः फणिपतिः शय्या सुराः सेवकाः ।  
तार्क्ष्यो यस्य रथो महश्च भवनं ब्रह्माण्डमाद्यः पुमान्  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ १॥  
  
यत्तेजो रविकोटिकोटिकिरणान् धिक्कृत्य जेजीयते  
यस्य श्रीवदनाम्बुजस्य सुषमा राकेन्दुकोटीरपि ।  
सौन्दर्यं च मनोभवानपि बहून् कान्तिश्च कादम्बिनीं  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ २॥  
  
नानारत्न किरीटकुण्डलमुखैर्भूषागणैर्भूषितः  
श्रीमत्कौस्तुभरत्न भव्यहृदयः श्रीवत्ससल्लाञ्छनः ।  
विद्युद्वर्णसुवर्णवस्त्ररुचिरो यः शङ्खचक्रादिभिः  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ३॥  
  
यत्फाले मृगनाभिचारुतिलको नेत्रेऽब्जपत्रायते  
कस्तूरीघनसारकेसरमिलच्छ्रीगन्धसारो द्रवैः ।  
गन्धैर्लिप्ततनुः सुगन्धसुमनोमालाधरो यः प्रभुः  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ४॥  
  
एतद्दिव्यपदं ममास्ति भुवि तत्सम्पश्यतेत्यादरा-  
द्भक्तेभ्यः स्वकरेण दर्शयति यद्दृष्ट्याऽतिसौख्यं गतः ।  
एतद्भक्तिमतो महानपि भवाम्भोधिर्नदीति स्पृशन्  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ५॥  
  
यः स्वामी सरसस्तटे विहरतो श्रीस्वामिन्नाम्नः सदा  
सौवर्णालयमन्दिरो विधिमुखैर्बर्हिर्मुखैः सेवितः ।  
यः शत्रून् हनयन् निजानवति च श्रीभूवराहात्मकः  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ६॥  
  
यो ब्रह्मादिसुरान् मुनींश्च मनुजान् ब्रह्मोत्सवायागतान्  
दृष्ट्वा हृष्टमना बभूव बहुशस्तैरर्चितः संस्तुतः ।  
तेभ्यो यः प्रददाद्वरान् बहुविधान् लक्ष्मीनिवासो विभुः   
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ७॥  
  
यो देवो भुवि वर्तते कलियुगे वैकुण्ठलोकस्थितो  
भक्तानां परिपालनाय सततं कारुण्यवारां निधिः ।  
श्रीशेषाख्यमहीध्रमस्तकमणिर्भक्तैकचिन्तामणि  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ८॥  
  
शेषाद्रिप्रभुमङ्गलाष्टकमिदं तुष्टेन यस्येशितुः  
प्रीत्यर्थं रचितं रमेशचरणद्वन्द्वैकनिष्टावता ।  
वैवाह्यादिशुभक्रियासु पठितं यैः साधु तेषामपि  
श्रीमद्वेङ्कटभूधरेन्द्ररमणः कुर्याद्धरिर्मङ्गलम् ॥ ९॥  
  
॥  इति श्री वेङ्कटेश मङ्गलाष्टकम् सम्पूर्णम्  ॥  
  
  
  
  
  
Encoded and proofread by YV Malleswara Rao malleswararaoy@yahoo.com  
  
