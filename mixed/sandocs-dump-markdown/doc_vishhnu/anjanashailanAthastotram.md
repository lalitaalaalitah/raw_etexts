---
Category: vishhnu, venkateshwara, stotra, vishnu
File name: anjanashailanAthastotram.itx
Indexextra: (Venkatesha Kavyakalapa)
Language: Sanskrit
Latest update: April 4, 2015
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: anjanashailanAthastotram
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: Anjanashailanathastotram
itxtitle: anjanashailanAthastotram
title: अञ्जनशैलनाथस्तोत्रम्

---
  
 अञ्जनशैलनाथस्तोत्रम्   
  
पुलकिनि भुजमध्ये पूजयन्तं पुरन्ध्रीं  
भुवननयनपुण्यं पूरिताशेषकामम् ।  
पुनरपि वृषशैले फुल्लनीलोत्पलाभं  
पुरुषमनुभवेयं पुण्डरीकायताक्षम् ॥ १॥  
  
आजानसौहृदमपारकृपामृताब्धिं  
अव्याजवत्सलमवेलसुशीलमाद्यम् ।  
आनन्दराशिमनुरागमयावरोधं  
आराधयामि हरिमञ्जनशैलनाथम् ॥ २॥  
  
आताम्रपादमवदातसुवर्णचेलं  
आपीनबाहुशिखरोज्ज्वलशङ्खचक्रम् ।  
आविस्स्मिताननममन्ददयाकटाक्षं  
आराधयामि हरिमञ्जनशैलनाथम् ॥ ३॥  
  
अप्राकृतावयवसंहितसन्निवेशं  
आरूढयौवनमहीनकुमारभावम् ।  
अम्लानकान्तिमतिवाङ्मनसानुभावं  
आराधयामि हरिमञ्जनशैलनाथम् ॥ ४॥  
  
आशावकाशसमुदित्वरसर्वगन्धं  
आस्वादयत्सुगमसर्वरसस्वभावम् ।  
आश्लेषगम्यसुखसंस्पृशनातिरेकं  
आराधयामि हरिमञ्जनशैलनाथम् ॥ ५॥  
  
आदर्शयन्तमतिसङ्कुचिताक्षिशक्तिं  
आश्रावयन्तमखिलान् बधिरान् प्रकृत्या ।  
आभाषयन्तमभितो नतमूकवर्गं  
आराधयामि हरिमञ्जनशैलनाथम् ॥ ६॥  
  
आधावयन्तमतिमारुतमेव पङ्गून्  
आजानुलम्बिभुजयन्तमहो कुबाहून् ।  
अन्यांश्च कृतशिरसः प्रतिजीवयन्तं  
आराधयामि हरिमञ्जनशैलनाथम् ॥ ७॥  
  
आजन्मनिर्धनजनानलकेशयन्तं  
अज्ञानपि त्रिदशदेशिकदेश्ययन्तम् ।  
अह्नाय वन्ध्यमपि मर्त्यमवन्ध्ययन्तं  
आराधयामि हरिमञ्जनशैलनाथम् ॥ ८॥  
  
आबद्धकङ्कणमशेषशरण्यतायां  
आपत्सहायमपराधसहं नतानाम् ।  
आसन्नसामगसुखालससूरिवर्गं  
आराधयामि हरिमञ्जनशैलनाथम् ॥ ९॥  
  
अध्यासितासनसरोजसनूपुराङ् घ्रिं  
आमुक्तवीरकटकायतवृत्तजङ्घम् ।  
आश्चर्यजानुयुगमप्रतिमोरुकाण्डं  
आराधयामि हरिमञ्जनशैलनाथम् ॥ १०॥  
  
आवर्तिनिम्ननिखिलाण्डनिदाननाभिं  
आयामिदोर्विवरकेलिगृहावरोधम् ।  
आबद्धरत्नमयभूषभुजाचतुष्कं  
आराधयामि हरिमञ्जनशैलनाथम् ॥ ११॥  
  
अंसावलम्बिमणिकुण्डलकान्तगण्डं  
आविस्स्मितांशुमधुराधरबन्धुजीवम् ।  
आस्याब्जसौरभसमुत्सुकदीर्घनासं  
आराधयामि हरिमञ्जनशैलनाथम् ॥ १२॥  
  
अर्धेन्दुभास्वदलिकोल्लसदूर्ध्वपुण्ड्रं  
आलोलनीलकुटिलालकचारुवक्त्रम् ।  
आविर्मयूखमणिचूडमहाकिरीटं  
आराधयामि हरिमञ्जनशैलनाथम् ॥ १३॥  
  
वादिभीतिकरार्येण रचिता भावबन्ध तः  
शोभते वेङ्कटाद्रीशविषया स्तुतिरद्भुता ॥   
 ॥ इति अञ्जनशैलनाथस्तोत्रं सम्पूर्णम् ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
From a telugu book veNkaTeshakAvyakalApa  
  
