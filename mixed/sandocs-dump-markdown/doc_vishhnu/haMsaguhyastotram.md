---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: haMsaguhyastotram.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: haMsaguhyastotram
engtitle: haMsaguhyastotram
itxtitle: haMsaguhyastotram
title: हंसगुह्यस्तोत्रम्

---
  
 श्रीहंसगुह्यस्तोत्रम्   
  
नमः परायावितथानुभूतये  
     गुणत्रयाभासनिमित्तबन्धवे ।  
अदृष्टधाम्ने गुणतत्त्वबुद्धिभिः  
     निवृत्तमानाय दधे स्वयम्भुवे ॥ १॥  
  
न यस्य सख्यं पुरुषोऽवैति सख्युः  
     सखा वसन्संवसतः पुरेऽस्मिन् ।  
गुणो यथा गुणिनो व्यक्तदृष्टेः  
     तस्मै महेशाय नमस्करोमि ॥ २॥  
  
देहोऽसवोऽक्षा मनवो भूतमात्रा  
     नात्मानमन्यं च विदुः परं यत् ।  
सर्वं पुमान् वेद गुणांश्च तज्ज्ञो  
     न वेद सर्वज्ञमनन्तमीडे ॥ ३॥  
  
यदोपरामो मनसो नामरूप-  
     रूपस्य दृष्टस्मृतिसप्रमोषात् ।  
य ईयते केवलया स्वसंस्थया  
     हंसाय तस्मै शुचिसद्मने नमः ॥ ४॥  
  
मनीषिणोऽन्तर्हदि सन्निवेशितं  
     स्वशक्तिभिर्नवभिश्च त्रिवृद्भिः ।  
वह्निं यथा दारुणि पाञ्चदश्यं  
     मनीषया निष्कर्षन्ति गूढम् ॥ ५॥  
  
स वै ममाशेषविशेषमाया  
     निषेधनिवाणसुखानुभूतिः ।  
स सर्वनामा स च विश्वरूपः  
     प्रसीदतामनिरुक्तात्मशक्तिः ॥ ६॥  
  
यद्यन्निरुक्तं वचसा निरूपितं  
     धियाऽक्षभिर्वा मनसा वोत यस्य ।  
मा भूत्स्वरूपं गुणरूपं हि तत्तत्  
     स वै गुणापायविसर्गलक्षणः ॥ ७॥  
  
यस्मिन् यतो येन च यस्य यस्मै  
     यद्यो यथा कुरूते कार्यते च ।  
परावरेषां परमं प्राक् प्रसिद्धं  
     तद्ब्रह्म तद्धेतुरनन्यदेकम् ॥ ८॥  
  
यच्छक्तयो वदतां वादितां वै  
     विवादसंवादभुवो भवन्ति ।  
कुर्वन्ति चैषां मुहुरात्ममोहं  
     तस्मै नमोऽनन्तगुणाय भूम्ने ॥ ९॥  
  
अस्तीति नास्तीति च वस्तुनिष्ठयोः  
     एकस्थयोर्भिन्नविरुद्धधर्मयोः ।  
अवेक्षितं किं च न योगसाङ्ख्ययोः  
     समं परं ह्यनुकूलं बृहत्तत् ॥ १०॥  
  
योऽनुगहार्थं भजतां पादमूलमनामरूपो भगवाननन्तः ।  
नामानि रूपाणि च जन्मकर्मभिर्भेजे स मह्यं परमः प्रसीदतु ॥ ११॥  
  
यः प्राकृतैर्ज्ञानपथैर्जनानां  
यथाशयं देहगतो विभाति ।  
यथानिलः पार्थिवमाश्रितो गुणं  
स ईश्वरो मे कुरुतान्मनोरथम् ॥ १२॥  
  
इति हंसगुह्यस्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
