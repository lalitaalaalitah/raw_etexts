---
Acknowledge-Permission: Mahaperiaval Trust
Author: vedAntadeshika
Category: vishhnu, vedAnta-deshika
Description/comments: Edited by S. V. Radhakrishna Shastriji
File name: ShoDashAyudhastotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: ShoDashAyudhastotram
engtitle: ShoDashAyudhastotram
itxtitle: ShoDashAyudhastotram (vedAntadeshikavirachitaM)
title: षोडशायुधस्तोत्रम् (वेदान्तदेशिकविरचितं)

---
  
 षोडशायुधस्तोत्रम्   
  
वेदान्तदेशिकविरचितम् ।  
(श्रीसुदर्शनदेवस्य करस्थायुधस्तुतिः)  
  
स्वसङ्कल्पकलाकल्पैरायुधैरायुधेश्वरः ।  
जुष्टः षोडशभिर्दिव्यैर्जुषतां वः परः पुमान् ॥ १॥  
  
यदायत्तं जगच्चक्रं कालचक्रं च शाश्वतम् ।  
पातु वस्त्वपरं चक्रं चक्ररूपस्य चक्रिणः ॥ २॥  
  
यत्प्रसूतिशतैरासन् द्रुमाः परशुलाञ्छिताः ।  
स दिव्यो हेतिराजस्य परशुः परिपातु वः ॥ ३॥  
  
हेलया हेतिराजेन यस्मिन् दैत्याः समुद्धृते ।  
शकुन्ता इव धावन्ति स कुन्तः पालयेत वः ॥ ४॥  
  
दैत्यदानवमुख्यानां दण्ड्यानां येन दण्डनम् ।  
हेतिदण्डेश दण्डोऽसौ भवतां दण्डयेद्विषः ॥ ५॥  
  
अनन्यान्वयभक्तानां रुन्धन्नाशामतङ्गजान् ।  
अनङ्कुशविहारो वः पातु हेतीश्वराङ्कुशः ॥ ६॥  
  
सम्भूय शलभायन्ते यत्र पापानि देहिनाम् ।  
स पातु शतवक्त्राग्निहेतिर्हेतीश्वरस्य वः ॥ ७॥  
  
अविद्यां स्वप्रकाशेन विद्यारूपश्छिनत्ति यः ।  
स सुदर्शननिस्त्रिंशः सौतु वस्तत्त्वदर्शनम् ॥ ८॥  
  
क्रियाशक्तिगुणो विष्णोर्यो भवत्यतिशक्तिमान् ।  
अकुण्ठशक्तिः सा शक्तिरशक्तिं वारयेत वः ॥ ९॥  
  
तारत्वं यस्य संस्थाने शब्दे च परिदृश्यते ।  
प्रभोः प्रहरणेन्द्रस्य पाञ्चजन्यः स पातु वः ॥ १०॥  
  
यं सात्त्विकमहङ्कारमामनन्त्यक्षसायकम् ।  
अव्याद्वश्चक्ररूपस्य तद्धनुः शार्ङ्गिधन्वनः ॥ ११॥  
  
आयुधेन्द्रेण येनैव विश्वसर्गो विविच्यते ।  
स वः सौदर्शनः कुर्यात्पाशः पाशविमोचनम् ॥ १२॥  
  
विहारो येन देवस्य विश्वक्षेत्रकृषीवलः ।  
व्यज्यते तेन सारेण नासीरविजयोऽस्तु वः ॥ १३॥  
  
आयुधानामहं वज्रं इत्यगीयत यः स वः ।  
अव्याद्धेतीश वज्रोऽसावदधीच्यस्थिसम्भवः ॥ १४॥  
  
विश्वसंहृतिशक्तिर्या विश्रुता बुद्धिरूपिणी ।  
सा वः सौदर्शनी भूयाद्गदप्रशमिनी गदा ॥ १५॥  
  
यात्यतिक्षोदशालित्वं मुसलो येन तेन वः ।  
हेतीश मुसलेनाशु भिद्यतां मोहमौसलम् ॥ १६॥  
  
शूलिदृष्टमनोर्वाच्यो येन शूलयति द्विषः ।  
भवतां तेन भवतात्त्रिशूलेन विशूलता ॥ १७॥  
  
अस्त्रग्रामस्य कृत्स्नस्य प्रसूतिं यं प्रचक्षते ।  
सोऽव्यात्सुदर्शनो विश्वमायुधैः षोडशायुधः ॥ १८॥  
  
श्रीमद्वेङ्कटनाथेन श्रेयसे भूयसे सताम् ।  
कृतेयमायुधेन्द्रस्य षोडशायुधसंस्तुतिः ॥ १९॥  
  
इति वेदान्तदेशिकविरचितं षोडशायुधस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
