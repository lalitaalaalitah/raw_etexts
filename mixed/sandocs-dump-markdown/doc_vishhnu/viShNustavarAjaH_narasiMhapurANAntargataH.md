---
Category: stavarAja, vishhnu, vishnu
Description-comments: Narasimhapurana adhyAya 16
File name: viShNustavarAjanarasimhapurANa.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: Shri Vishnustavaraja from Narasimhapurana
Translated by: https://archive.org/details/NarsimhaPuranGitapress
engtitle: Shri Vishnustavaraja from Narasimhapurana
itxtitle: viShNustavarAjaH (narasiMhapurANAntargataH)
title: विष्णुस्तवराजः (नरसिंहपुराणान्तर्गतः)

---
  
 श्रीविष्णुस्तवराजः नरसिंहपुराणे   
  
श्रीशुक उवाच --  
संसारवृक्षमारुह्य द्वन्द्वपाशशतैर्दृढैः ।  
बध्यमानः सुतैश्वर्यैः पतितो योनिसागरे ॥ १॥  
  
यः कामक्रोधलोभैस्तु विषयैः परिपीडितः ।  
बद्धः स्वकर्मभिर्गौणैः पुत्रदारैषणादिभिः ॥ २॥  
  
स केन निस्तरत्याशु दुस्तरं भवसागरम् ।  
पृच्छाम्याख्याहि मे तात तस्य मुक्तिः कथं भवेत् ॥ ३॥  
  
श्रीव्यास उवाच --  
शृणु वत्स महाप्राज्ञ यञ्ज्ञात्वा मुक्तिमाप्नुयात् ।  
तच्च वक्ष्यामि ते दिव्यं नारदेन श्रुतं पुरा ॥ ४॥  
  
नरके रौरवे घोरे धर्मज्ञानविवर्जिताः ।  
स्वकर्मभिर्महादुःखं प्राप्ता यत्र यमालये ॥ ५॥  
  
महापापकृतं घोरं सम्प्राप्ताः पापकृज्जनाः ।  
आलोक्य नारदः शीघ्रं गत्वा यत्र त्रिलोचनः ॥ ६॥  
  
गङ्गाधरं महादेवं शङ्करं शूलपाणिनम् ।  
प्रणम्य विधिवद्देवं नारदः परिपृच्छति ॥ ७॥  
  
नारद उवाच --  
यः संसारे महाद्वन्द्वैः कामभोगैः शुभाशुभैः ।  
शब्दादिविषयैर्बद्धः पीड्यमानः षडूर्मिभिः ॥ ८॥  
  
कथं नु मुच्यते क्षिप्रं मृत्युसंसारसागरात् ।  
भगवन् ब्रूहि मे तत्त्वं श्रोतुमिच्छामि शङ्कर ॥ ९॥  
  
तस्य तद्वचनं श्रुत्वा नारदस्य त्रिलोचनः ।  
उवाच तमृषिं शम्भुः प्रसन्नवदनो हरः ॥ १०॥  
  
महेश्वर उवाच --  
ज्ञानामृतं च गुह्यं च रहस्यमृषिसत्तम ।  
वक्ष्यामि शृणु दुःखघ्नं सर्वबन्धभयापहम् ॥ ११॥  
  
तृणादि चतुरास्यान्तं भूतग्रामं चतुर्विधम् ।  
चराचरं जगत्सर्वं प्रसुप्तं यस्य मायया ॥ १२॥  
  
तस्य विष्णोः प्रसादेन यदि कश्चित् प्रबुध्यते ।  
स निस्तरति संसारं देवानामपि दुस्तरम् ॥ १३॥  
  
भोगैश्वर्यमदोन्मत्तस्तत्त्वज्ञानपराङ्मुखः ।  
संसारसुमहापङ्के जीर्णा गौरिव मज्जति ॥ १४॥  
  
यस्त्वात्मानं निबध्नाति कर्मभिः कोशकारवत् ।  
तस्य मुक्तिं न पश्यामि जन्मकोटिशतैरपि ॥ १५॥  
  
तस्मान्नारद सर्वेशं देवानां देवमव्ययम् ।  
आराधयेत्सदा सम्यग् ध्यायेद्विष्णुं समाहितः ॥ १६॥  
  
यस्तं विश्वमनाद्यन्तमाद्यं स्वात्मनि संस्थितम् ।  
सर्वज्ञममलं विष्णुं सदा ध्यायन् विमुच्यते ॥ १७॥  
  
निर्विकल्पं निराकाशं निष्प्रपञ्चं निरामयम् ।  
वासुदेवमजं विष्णुं सदा ध्यायन् विमुच्यते ॥ १८॥  
  
निरञ्जनं परं शान्तमच्युतं भूतभावनम् ।  
देवगर्भं विभुं विष्णुं सदा ध्यायन् विमुच्यते ॥ १९॥  
  
सर्वपापविनिर्मुक्तमप्रमेयमलक्षणम् ।  
निर्वाणमनघं विष्णुं सदा ध्यायन् विमुच्यते ॥ २०॥  
  
अमृतं परमानन्दं सर्वपापविवर्जितम् ।  
ब्रह्मण्यं शङ्करं विष्णुं सदा सङ्कीर्त्य मुच्यते ॥ २१॥  
  
योगेश्वरं पुराणाख्यमशरीरं गुहाशयम् ।  
अमात्रमव्ययं विष्णुं सदा ध्यायन् विमुच्यते ॥ २२॥  
  
शुभाशुभविनिर्मुक्तमूर्मिषट्कपरं विभुम् ।  
अचिन्त्यममलं विष्णुं सदा ध्यायन् विमुच्यते ॥ २३॥  
  
सर्वद्वन्द्वविनिर्मुक्तं सर्वदुःखविवर्जितम् ।  
अप्रतर्क्यमजं विष्णुं सदा ध्यायन् विमुच्यते ॥ २४॥  
  
अनामगोत्रमद्वैतं चतुर्थं परमं पदम् ।  
तं सर्वहृद्गतं विष्णुं सदा ध्यायन् विमुच्यते ॥ २५॥  
  
अरूपं सत्यसङ्कल्पं शुद्धमाकाशवत्परम् ।  
एकाग्रमनसा विष्णुं सदा ध्यायन् विमुच्यते ॥ २६॥  
  
सर्वात्मकं स्वभावस्थमात्मचैतन्यरूपकम् ।  
शुभ्रमेकाक्षरं विष्णुं सदा ध्यायन् विमुच्यते ॥ २७॥  
  
अनिर्वाच्यमविज्ञेयमक्षरादिमसम्भवम् ।  
एकं नूत्नं सदा विष्णुं सदा ध्यायन् विमुच्यते ॥ २८॥  
  
विश्वाद्यं विश्वगोप्तारं विश्वादं सर्वकामदम् ।  
स्थानत्रयातिगं विष्णुं सदा ध्यायन् विमुच्यते ॥ २९॥  
  
सर्वदुःखक्षयकरं सर्वशान्तिकरं हरिम् ।  
सर्वपापहरं विष्णुं सदा ध्यायन् विमुच्यते ॥ ३०॥  
  
ब्रह्मादिदेवगन्धर्वैर्मुनिभिः सिद्धचारणैः ।  
योगिभिः सेवितं विष्णुं सदा ध्यायन् विमुच्यते ॥ ३१॥  
  
विष्णौ प्रतिष्ठितं विश्वं विष्णुर्विश्वे प्रतिष्ठितः ।  
विश्वेश्वरमजं विष्णुं कीर्तयन्नेव मुच्यते ॥ ३२॥  
  
संसारबन्धनान्मुक्तिमिच्छन् काममशेषतः ।  
भक्त्यैव वरदं विष्णुं सदा ध्यायन् विमुच्यते ॥ ३३॥  
  
व्यास उवाच --  
नारदेन पुरा पृष्ट एवं स वृषभध्वजः ।  
यदुवाच तदा तस्मै तन्मया कथितं तव ॥ ३४॥  
  
तमेव सततं ध्याहि निर्बीजं ब्रह्म केवलम् ।  
अवाप्स्यसि ध्रुवं तात शाश्वतं पदमव्ययम् ॥ ३५॥  
  
श्रुत्वा सुरऋषिर्विष्णोः प्राधान्यमिदमीश्वरात् ।  
स विष्णुं सम्यगाराध्य परां सिद्धिमवाप्तवान् ॥ ३६॥  
  
यश्चैनं पठते चैव नृसिंहकृतमानसः ।  
शतजन्मकृतं पापमपि तस्य प्रणश्यति ॥ ३७॥  
  
विष्णोः स्तवमिदं पुण्यं महादेवेन कीर्तितम् ।  
प्रातः स्नात्वा पठेन्नित्यममृतत्वं स गच्छति ॥ ३८॥  
  
ध्यायन्ति ये नित्यमनन्तमच्युतं  
हृत्पद्ममध्येष्वथ कीर्तयन्ति ये ।  
उपासकानां प्रभुमीश्वरं परं  
ते यान्ति सिद्धिं परमां तु वैष्णवीम् ॥ ३९॥  
  
इति श्रीनरसिंहपुराणे विष्णोः स्तवराजनिरूपणे षोडशोऽध्यायः ॥ १६॥  
  
  
  
Narasimhapurana adhyAya 16  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
