---
Author: Raghunathaji
Category: aShTaka, vishhnu, krishna, vishnu, puShTimArgIya, raghunAthajI
Description/comments: puShTimArgIya stotraratnAkara
File name: gokuleshAShTakam.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshAShTakam
engtitle: gokuleshAShTakam
itxtitle: gokuleshAShTakam (raghunAthaprabhuvirachitam)
title: गोकुलेशाष्टकम् (रघुनाथप्रभुविरचितम्)

---
  
 श्रीगोकुलेशाष्टकम्   
  
नन्दगोपभूपवंशभूषणं विभूषणं  var  विदूषणं  
भूमिभूतिभुरिभाग्यभाजनं भयापहम् ।  
धेनुधर्मरक्षणावतीर्णपूर्णविग्रहम्  
नीलवारिवाहकान्तिगोकुलेशमाश्रये ॥ १॥  
  
गोपबालसुन्दरीगणावृतं कलानिधिं  
रासमण्डलीविहारकारिकामसुन्दरम् ।  
पद्मयोनिशङ्करादिदेववृन्दवन्दितं  
नीलवारिवाहकान्तिगोकुलेशमाश्रये ॥ २॥  
  
गोपराजरत्नराजिमन्दिरानुरिङ्गणं  
गोपबालबालिकाकलानुरुद्धगायनम् ।  
सुन्दरीमनोजभावभाजनाम्बुजाननं  
नीलवारिवाहकान्तिगोकुलेशमाश्रये ॥ ३॥  
  
कंसकेशिकुञ्जराजदुष्टदैत्यदारणं  
इन्द्रसृष्टवृष्टिवारिवारणोद्धृताचलम् ।  
कामधेनुकारिताभिधानगानशोभितं  
नीलवारिवाहकान्तिगोकुलेशमाश्रये ॥ ४॥  
  
गोपिकागृहान्तगुप्तगव्यचौर्यचञ्चलं  
दुग्धभाण्डभेदभीतलज्जितास्यपङ्कजम् ।  
धेनुधूलिधूसराङ्गशोभिहारनूपुरं  
नीलवारिवाहकान्तिगोकुलेशमाश्रये ॥ ५॥  
  
वत्सधेनुगोपबालभीषणोत्थवह्निपं  
केकिपिच्छकल्पितावतंसशोभिताननम् ।  
वेणुवाद्यमत्तधोषसुन्दरीमनोहरं  
नीलवारिवाहकान्तिगोकुलेशमाश्रये ॥ ६॥  
  
गर्वितामरेन्द्रकल्पकल्पितान्नभोजनं  
शारदारविन्दवृन्दशोभिहंसजारतम् ।  
दिव्यगन्धलुब्धभृङ्गपारिजातमालिनं  
नीलवारिवाहकान्तिगोकुलेशमाश्रये ॥ ७॥  
  
वासरावसानगोष्ठगामिगोगणानुगं  
धेनुदोहदेहगेहमोहविस्मयक्रियम् ।  
स्वीयगोकुलेशदानदत्तभक्तरक्षणं  
नीलवारिवाहकान्तिगोकुलेशमाश्रये ॥ ८॥  
  
 ॥ इति श्रीरघुनाथप्रभुविरचितं श्रीगोकुलेशाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
