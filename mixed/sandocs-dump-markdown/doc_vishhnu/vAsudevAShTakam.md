---
Category: aShTaka, vishhnu, krishna, vishnu
File name: vaasudev8.itx
Language: Sanskrit
Latest update: November 1, 2010
Location: doc_vishhnu
Proofread by: P. P. Narayanaswami swami at math.mun.ca
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vAsudevAShTakaM
Transliterated by: P. P. Narayanaswami swami at math.mun.ca
engtitle: vAsudevAShTakam
itxtitle: vAsudevAShTakam
title: वासुदेवाष्टकम्

---
  
 वासुदेवाष्टकं   
  
  
                 by Shri Narayanaguru  
  
             ॥ अथ श्री वासुदेवाष्टकं ॥  
  
श्रीवासुदेव सरसीरुहपाञ्चजन्यकौमोदकीभयनिवारणचक्रपाणे  ।  
श्रीवत्सवत्स सकलामयमूलनाशिन् श्रीभूपते हर हरे सकलामयं मे ॥ १॥  
  
गोविन्द गोपसुत गोगणपाललोल गोपीजनाङ्गकमनीयनिजाङ्गसङ्ग  ।  
गोदेविवल्लभ महेश्वरमुख्यवन्द्य श्रीभूपते हर हरे सकलामयं मे ॥ २॥  
  
नीलाळिकेश परिभूषितबर्हिबर्ह काळाम्बुदद्युतिकळायकळेबराभ  ।  
वीर स्वभक्तजनवत्सल नीरजाक्ष श्रीभूपते हर हरे सकलामयं मे ॥ ३॥  
  
आनन्दरूप जनकानकपूर्वदुन्दुभ्यानन्दसागर सुधाकरसौकुमार्य  ।  
मानापमानसममानस राजहंस श्रीभूपते हर हरे सकलामयं मे  ॥ ४॥  
  
मञ्जीरमञ्जुमणिशिञ्जितपादपद्म कञ्जायताक्ष करुणाकर कञ्जनाभ ।  
सञ्जीवनौषध सुधामय साधुरम्य श्रीभूपते हर हरे सकलामयं मे ॥ ५॥  
  
कंसासुरद्विरद केसरिवीर ग़ोरवैराकरामयविरोधकराज शौरे  ।  
हंसादिरम्य सरसीरुहपादमूल श्रीभूपते हर हरे सकलामयं मे ॥ ६॥  
  
संसारसङ्कटविशङ्कटकङ्कटाय सर्वार्थदाय सदयाय सनातनाय  ।  
सच्चिन्मयाय भवते सततं नमोस्तु श्रीभूपते हर हरे सकलामयं मे ॥ ७॥  
  
भक्तप्रियाय भवशोकविनाशनाय मुक्तिप्रदाय मुनिवृन्दनिषेविताय ।  
नक्तं दिवं भगवते नतिरस्मदीया श्रीभूपते हर हरे सकलामयं मे ॥ ८॥  
  
   ॥ इति श्री नारायणगुरुविरचितं वासुदेवाष्टकं सम्पूर्णम् ॥  
  
  
 Shri Narayanaguru is believed to have chanted this stotram  
spontaneously after receiving a darsanam of Lord Krishna.  
  
Encoded and proofread by P. P. Narayanaswami swami at math.mun.ca  
  
