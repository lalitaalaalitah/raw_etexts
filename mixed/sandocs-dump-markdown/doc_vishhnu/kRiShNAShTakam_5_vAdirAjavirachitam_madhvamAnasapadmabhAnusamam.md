---
Author: vAdirAja
Category: aShTaka, vishhnu, krishna, vAdirAja, vishnu
File name: krishna8-5.itx
Language: Sanskrit
Latest update: November 27, 2001
Location: doc_vishhnu
Proofread by: Ambarish Srivastava (j_ambarish at yahoo.chom)
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/religion madhva
Sublocation: vishhnu
Text title: kRiShNAShTakam 5 madhwamAnasa
Transliterated by: http://madhva.org
engtitle: kRiShNAShTakam 5
itxtitle: kRiShNAShTakam 5 (vAdirAjavirachitam madhvamAnasapadmabhAnusamam)
title: कृइष्णाष्टकम् ५ (वादिराजविरचितम् मध्वमानसपद्मभानुसमम्)

---
  
 श्रीकृष्णाष्टकम् ५   
  
         (श्री वादिराज तीर्थ कृतम्)  
       ॥ अथ श्री कृष्णाष्टकम् ॥  
  
मध्वमानसपद्मभानुसमम् स्मर प्रतिसंस्मरम्  
   स्निग्धनिर्मलशीतकान्तिलसन्मुखम् करुणोन्मुखम् ।  
हृदयकम्बुसमानकन्धरमक्षयम् दुरितक्षयम्  
   स्निग्धसंस्तुत रौप्यपीठकृतालयम् हरिमालयम् ॥ १॥  
  
अङ्गदादिसुशोभिपाणियुगेन सम्क्षुभितैनसम्  
   तुङ्गमाल्यमणीन्द्रहारसरोरसम् खलनीरसम् ।  
मङ्गलप्रदमन्थदामविराजितम् भजताजितम्  
   तम् गृणेवररौप्यपीठकृतालयम् हरिमालयम् ॥ २॥  
  
पीनरम्यतनूदरम् भज हे मनः शुभ हे मनः  
   स्वानुभावनिदर्शनाय दिशन्तमार्थिशु शन्तमम् ।  
आनतोस्मि निजार्जुनप्रियसाधकम् खलबाधकम्  
   हीनतोज्झितरौप्यपीठकृतालयम् हरिमालयम् ॥ ३॥  
  
हेमकिङ्किणिमालिकारसनाञ्चितम् तमवञ्चितम्  
   रत्नकाञ्चनवस्त्रचित्रकटिम् घनप्रभया घनम् ।  
कम्रनागकरोपमूरुमनामयम् शुभधीमयम्  
   नौम्यहम् वररौप्यपीठकृतालयम् हरिमालयम् ॥ ४॥  
  
वृत्तजानुमनोजजङ्घममोहदम् परमोहदम्  
   रत्नकल्पनखत्विशा हृतमुत्तमः स्तुतिमुत्तमम् ।  
प्रत्यहम् रचितार्चनम् रमया स्वयागतया स्वयम्  
   चित्त चिन्तय रौप्यपीठकृतालयम् हरिमालयम्  ॥ ५ ॥  
  
चारुपादसरोजयुग्मरुचामरोच्चयचामरो  
    दारमूर्धजभारमन्दलरञ्जकम् कलिभञ्जकम् ।  
 वीरतोचितभूशणम् वरनूपुरम् स्वतनूपुरम्  
   धारयात्मनि रौप्यपीठ कृतलयम् हरिमालयम् ॥ ६ ॥  
  
शुष्कवादिमनोतिदूरतरागमोत्सवदागमम्  
   सत्कवीन्द्रवचोविलासमहोदयम् महितोदयम् ।  
 लक्षयामि यतीस्वरैः कृतपूजनम् गुणभाजनम्  
   धिक्कृतोपमरौप्यपीठकृतालयम् हरिमालयम् ॥ ७ ॥  
  
नारदप्रियमाविशाम्बुरुहेक्क्षणम् निजलक्षणम्  
द्वारकोपमचारुदीपरुचान्तरे गतचिन्त रे ।  
(तारकोपमचारुदीपरुचान्तरे गतचिन्त  रे । )  
धीरमानसपूर्णचन्द्रसमानमच्युतमानम  
द्वारकोपमरौप्यपीठकृतालयम् हरिमालयम् ॥ ८ ॥  
  
          फल-श्रुतिः  
रौप्यपीठकृतालयस्य हरेः प्रियम् दुरिताप्रियम्  
तत्पदार्चकवादिराजयतीरितम् गुणपूरितम् ।  
गोप्यमष्टकमेतदुच्चमुदे मम त्विह निर्मम-  
(गोप्यमष्टकमेतदुच्चमुदे भवत्विह निर्मम-)  
प्राप्यशुद्धफलाय तत्र सुकोमलम् हतधीमलम्  
प्राप्यसौख्यफलाय तत्र सुकोमलम् हतधीमलम् ॥ ९ ॥  
  
    ॥ श्री कृष्णार्पणमस्तु ॥  
  
  
From http://madhva.org/  
proofread by Ambarish Srivastava (j\_ambarish@yahoo.com)  
  
