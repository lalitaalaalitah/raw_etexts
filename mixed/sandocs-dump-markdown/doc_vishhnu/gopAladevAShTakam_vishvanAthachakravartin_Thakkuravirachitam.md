---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: vishhnu, krishna, aShTaka, vishvanAthachakravartina, stavAmRRitalaharI
File name: gopAladevAShTakam.itx
Indexextra: (Text, Meaning)
Language: Sanskrit
Latest update: March 16, 2019
Location: doc_vishhnu
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAladevAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: gopAladevAShTakam by vishvanAthachakravartin
itxtitle: gopAladevAShTakam (vishvanAthachakravartin Thakkuravirachitam)
title: गोपालदेवाष्टकम् (विश्वनाथचक्रवर्तिन् ठक्कुरविरचितम्)

---
  
 श्रीगोपालदेवाष्टकम्   
मधुरमृदुलचित्तः प्रेममात्रैकवित्तः  
     स्वजनरचितवेषः प्राप्तशोभाविशेषः ।  
विविधमणिमयालङ्कारवान् सर्वकालं  
     स्फुरतु हृदि स एव श्रीलगोपालदेवः ॥ १॥  
  
निरुपमगुणरूपः सर्वमाधुर्यभूपः  
     श्रिततनुरुचिदास्यः कोटिचन्द्रस्तुतास्यः ।  
अमृतविजयिहास्यः प्रोच्छलच्चिल्लिलास्यः  
     स्फुरतु हृदि स एव श्रीलगोपालदेवः ॥ २॥  
  
धृतनवपरभागः सव्यहस्तस्थितागः  
     प्रकटितनिजकक्षः प्राप्तलावण्यलक्षः ।  
कृतनिजजनरक्षः प्रेमविस्तारदक्षः  
     स्फुरतु हृदि स एव श्रीलगोपालदेवः ॥ ३॥  
  
क्रमवलदनुरागस्वप्रियापाङ्गभाग  
     ध्वनितरसविलासज्ञानविज्ञापिहासः ।  
स्मृतरतिपतियागः प्रीतिहंसीतडागः  
     स्फुरतु हृदि स एव श्रीलगोपालदेवः ॥ ४॥  
  
मधुरिमभरमग्ने भात्यसव्येऽवलग्ने  
     त्रिवलिरलसवत्त्वात्यस्य पुष्टानतत्वात् ।  
इतरत इह तस्या माररेखेव रस्या  
     स्फुरतु हृदि स एव श्रीलगोपालदेवः ॥ ५॥  
  
वहति वलितहर्षं वाहयंश्चानुवर्षं  
     भजति च सगणं स्वं भोजयन् योऽर्पयन् स्वम् ।  
गिरिमुकुटमणिं श्रीदामवन्मित्रताश्रीः  
     स्फुरतु हृदि स एव श्रीलगोपालदेवः ॥ ६॥  
  
अधिधरमनुरागं माधवेन्द्रस्य तन्वं-  
     स्तदमलहृदयोत्थां प्रेमसेवां विवृण्वन् ।  
प्रकटितनिजशक्त्या वल्लभाचार्यभक्त्या  
     स्फुरतु हृदि स एव श्रीलगोपालदेवः ॥ ७॥  
  
प्रतिदिनमधुनापि प्रेक्ष्यते सर्वदापि  
     प्रणयसुरसचर्या यस्य वर्या सपर्या ।  
गणयतु कति भोगान् कः कृती तत्प्रयोगान्  
     स्फुरतु हृदि स एव श्रीलगोपालदेवः ॥ ८॥  
  
गिरिधरवरदेवस्याष्टकेनेममेव  
     स्मरति निशि दिने वा यो गृहे वा वने वा ।  
अकुटिलहृदयस्य प्रेमदत्वेन तस्य  
     स्फुरतु हृदि स एव श्रीलगोपालदेवः ॥ ९॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीगोपालदेवाष्टकं सम्पूर्णम् ।  
  
  
  
