---
Category: vishhnu, aShTottarashatanAma
File name: dhanvantaryaShTottarashatanAmastotram.itx
Indexextra: (VSM 1)
Language: Sanskrit
Latest update: March 10, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dhanvantaryaShTottarashatanAmastotram
engtitle: dhanvantaryaShTottarashatanAmastotram
itxtitle: dhanvantaryaShTottarashatanAmastotram
title: धन्वन्तर्यष्टोत्तरशतनामस्तोत्रम्

---
  
 श्रीधन्वन्तर्यष्टोत्तरशतनामस्तोत्रम्   
  
धन्वन्तरिः सुधापूर्णकलशढ्यकरो हरिः ।  
जरामृतित्रस्तदेवप्रार्थनासाधकः प्रभुः ॥ १॥  
  
निर्विकल्पो निस्समानो मन्दस्मितमुखाम्बुजः ।  
आञ्जनेयप्रापिताद्रिः पार्श्वस्थविनतासुतः ॥ २॥  
  
निमग्नमन्दरधरः कूर्मरूपी बृहत्तनुः ।  
नीलकुञ्चितकेशान्तः परमाद्भुतरूपधृत् ॥ ३॥  
  
कटाक्षवीक्षणाश्वस्तवासुकिः सिंहविक्रमः ।  
स्मर्तृहृद्रोगहरणो महाविष्ण्वंशसम्भवः ॥ ४॥  
  
प्रेक्षणीयोत्पलश्याम आयुर्वेदाधिदैवतम् ।  
भेषजग्रहणानेहस्स्मरणीयपदाम्बुजः ॥ ५॥  
  
नवयौवनसम्पन्नः किरीटान्वितमस्तकः ।  
नक्रकुण्डलसंशोभिश्रवणद्वयशष्कुलिः ॥ ६॥  
  
दीर्घपीवरदोर्दण्डः कम्बुग्रीवोऽम्बुजेक्षणः ।  
चतुर्भुजः शङ्खधरश्चक्रहस्तो वरप्रदः ॥ ७॥  
  
सुधापात्रोपरिलसदाम्रपत्रलसत्करः ।  
शतपद्याढ्यहस्तश्च कस्तूरीतिलकाञ्चितः ॥ ८॥  
  
सुकपोलस्सुनासश्च सुन्दरभ्रूलताञ्चितः ।  
स्वङ्गुलीतलशोभाढ्यो गूढजत्रुर्महाहनुः ॥ ९॥  
  
दिव्याङ्गदलसद्बाहुः केयूरपरिशोभितः ।  
विचित्ररत्नखचितवलयद्वयशोभितः ॥ १०॥  
  
समोल्लसत्सुजातांसश्चाङ्गुलीयविभूषितः ।  
सुधाघन्धरसास्वादमिलद्भृङ्गमनोहरः ॥ ११॥  
  
लक्ष्मीसमर्पितोत्फुल्लकञ्जमालालसद्गलः ।  
लक्ष्मीशोभितवक्षस्को वनमालाविराजितः ॥ १२॥  
  
नवरत्नमणीक्लृप्तहारशोभितकन्धरः ।  
हीरनक्षत्रमालादिशोभारञ्जितदिङ्मुखः ॥ १३॥  
  
विरजोऽम्बरसंवीतो विशालोराः पृथुश्रवाः ।  
निम्ननाभिः सूक्ष्ममध्यः स्थूलजङ्घो निरञ्जनः ॥ १४॥  
  
सुलक्षणपदाङ्गुष्ठः सर्वसामुद्रिकान्वितः ।  
अलक्तकारक्तपादो मूर्तिमद्वाधिपूजितः ॥ १५॥  
  
सुधार्थान्योन्यसंयुध्यद्देवदैतेयसान्त्वनः ।  
कोटिमन्मथसङ्काशः सर्वावयवसुन्दरः ॥ १६॥  
  
अमृतास्वादनोद्युक्तदेवसङ्घपरिष्टुतः ।  
पुष्पवर्षणसंयुक्तगन्धर्वकुलसेवितः ॥ १७॥  
  
शङ्खतूर्यमृदङ्गादिसुवादित्राप्सरोवृतः ।  
विष्वक्सेनादियुक्पार्श्वः सनकादिमुनिस्तुतः ॥ १८॥  
  
साश्चर्यसस्मितचतुर्मुखनेत्रसमीक्षितः ।  
साशङ्कसम्भ्रमदितिदनुवंश्यसमीडितः ॥ १९॥  
  
नमनोन्मुखदेवादिमौलीरत्नलसत्पदः ।  
दिव्यतेजःपुञ्जरूपः सर्वदेवहितोत्सुकः ॥ २०॥  
  
स्वनिर्गमक्षुब्धदुग्धवाराशिर्दुन्दुभिस्वनः ।  
गन्धर्वगीतापदानश्रवणोत्कमहामनाः ॥ २१॥  
  
निष्किञ्चनजनप्रीतो भवसम्प्राप्तरोगहृत् ।  
अन्तर्हितसुधापात्रो महात्मा मायिकाग्रणीः ॥ २२॥  
  
क्षणार्धमोहिनीरूपः सर्वस्त्रीशुभलक्षणः ।  
मदमत्तेभगमनः सर्वलोकविमोहनः ॥ २३॥  
  
स्रंसन्नीवीग्रन्थिबन्धासक्तदिव्यकराङ्गुलिः ।  
रत्नदर्वीलसद्धस्तो देवदैत्यविभागकृत् ॥ २४॥  
  
सङ्ख्यातदेवतान्यासो दैत्यदानववञ्चकः ।  
देवामृतप्रदाता च परिवेषणहृष्टधीः ॥ २५॥  
  
उन्मुखोन्मुखदैत्येन्द्रदन्तपङ्कितविभाजकः ।  
पुष्पवत्सुविनिर्दिष्टराहुरक्षःशिरोहरः ॥ २६॥  
  
राहुकेतुग्रहस्थानपश्चाद्गतिविधायकः ।  
अमृतालाभनिर्विण्णयुध्यद्देवारिसूदनः ॥ २७॥  
  
गरुत्मद्वाहनारूढः सर्वेशस्तोत्रसंयुतः ।  
स्वस्वाधिकारसन्तुष्टशक्रवह्न्यादिपूजितः ॥ २८॥  
  
मोहिनीदर्शनायातस्थाणुचित्तविमोहकः ।  
शचीस्वाहादिदिक्पालपत्नीमण्डलसन्नुतः ॥ २९॥  
  
वेदान्तवेद्यमहिमा सर्वलौकैकरक्षकः ।  
राजराजप्रपूज्याङ्घ्रिः चिन्तितार्थप्रदायकः ॥ ३०॥  
  
धन्वन्तरेर्भगवतो नाम्नामष्टोत्तरं शतम् ।  
यः पठेत्सततं भक्त्या नीरोगस्सुखभाग्भवेत् ॥ ३१॥  
  
इति बृहद्ब्रह्मानन्दोपनिषदान्तर्गतं  
   श्रीधन्वन्तर्यष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
