---
Category: vishhnu, krishna
Description/comments: BhaktivivekasAra
File name: kRRiShNalIlAstutiH.itx
Indexextra: (Scanned)
Language: Sanskrit
Latest update: November 18, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNalIlAstutiH
engtitle: kRRiShNalIlAstutiH
itxtitle: kRiShNalIlAstutiH
title: कृइष्णलीलास्तुतिः

---
  
 श्रीकृष्णलीलास्तुतिः   
निगमतरोः प्रतिशाखं मृगितं च मया परं ब्रह्म ।  
मिलितमिदानीमङ्के गोकुलपङ्केरुहाक्षीणाम् ॥ १॥  
  
तप्तं तपोभिरन्यैः फलितं च तद्गोपबालानाम् ।  
आसां यत्कुचकुम्भे नीलनिचोलायते परम्ब्रह्म ॥ २॥  
  
श्रुतिमपरे स्मृतिमपरे भारतमन्ये भजन्तु भवभीताः ।  
अहमपि नन्दं वन्दे यस्यालिन्दे परम्ब्रह्म ॥ ३॥  
  
किं कथयामः कस्मै कस्य मनः प्रत्ययमाधत्ते ।  
रमयति गोपवधूटीकुञ्जकुटीरे परम्व्रह्म ॥ ४॥  
  
नीतन्नीतं नवनवनीतं केन च पीतं पयः क्व मे मुरली ।  
इति समुदीर्य लुठन्तं भूमौ बालं नमामि गोपालं सम्पूर्णम् । ५॥  
  
पश्यत बलमबलानामनाविले हृद्बिले बबन्धुर्याः ।  
तनुदृष्टिपातरश्म्याऽऽकृष्टममूर्तं परम्ब्रह्म ॥ ६॥  
  
एतत्त्वामहमर्थयामि सततं रे चित्त चिन्तातुर  
     मा चिन्तां कुरु चञ्चलेषु विषयेष्वागारदारादिषु ।  
गायन्तं यमुनातटद्रुमतले नीलाम्बुदश्यामलं  
     गोपालं वनमालिनं कमलिनं नन्दात्मजं चिन्तय ॥ ७॥  
  
ध्यानाभ्यासवशीकृतेन मनसा तन्निर्गुणं निष्क्रियं  
     ज्योतिः किञ्चन योगिनो यदि परं पश्यन्ति पश्यन्तु ते ।  
अस्माकं तु तदेव लोचनचमत्काराय भूयाच्चिरं  
     कालिन्दीपुलिनेषु तत्किमपि यन्नीलं तमो धावति ॥ ८॥  
  
इति श्रीकृष्णलीलास्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
