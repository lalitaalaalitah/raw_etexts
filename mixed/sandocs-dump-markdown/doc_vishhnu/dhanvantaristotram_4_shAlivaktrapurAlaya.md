---
Category: vishhnu, stotra
File name: dhanvantarIstotram.itx
Language: Sanskrit
Latest update: May 30, 2020
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dhanvantarIstotram 4
Texttype: stotra
engtitle: Dhanvantaristotra 4
itxtitle: dhanvantaristotram 4 shAlivaktrapurAlaya
title: धन्वन्तरिस्तोत्रम् ४ शालिवक्त्रपुरालय

---
  
 शालिवक्त्रपुरालय धन्वन्तरि स्तोत्रम्   
भिषग्वर रमाकान्त शालिवक्त्रपुरालय ।  
रागरोगादिभूतं मां पाहि धन्वन्तरे हरे ॥ १॥  
  
शङ्खचक्रसुधाकुम्भजलुकाधर माधव ।  
करुणाकर मामाशु पाहि धन्वन्तरे हरे ॥ २॥  
  
अखिलाधार गोविन्द निखिलार्तिनिवारक ।  
व्याकुलं मां महाविष्णो पाहि धन्वन्तरे हरे ॥ ३॥  
  
श्यामवर्ण सदानन्द शालितुण्डपुरेश्वर ।  
विपन्नं मां विश्वबन्धो पाहि धन्वन्तरे हरे ॥ ४॥  
  
जनार्द्दन जगन्नाथ जलजाक्ष ज्वरापह ।  
प्रणतार्द्र प्रपन्नं मां पाहि धन्वन्तरे हरे ॥ ५॥  
  
सनातन गुणाराम सर्वामयकुलान्तक ।  
रुजार्तं मां कृपाराशे पाहि धन्वन्तरे हरे ॥ ६॥  
  
शान्त शालिमुखागार शारदेन्दुनिभानन ।  
शर्मसागर निःस्वं मां पाहि धन्वन्तरे हरे ॥ ७॥  
  
सुधाशनपते विश्वक्लेशनाशन केशव ।  
प्रतप्तं मां सुधापाणे पाहि धन्वन्तरे हरे ॥ ८॥  
  
वासुदेव हृषीकेश व्याधिजातविनाशक ।  
वनमालिन् वराकं मां पाहि धन्वन्तरे हरे ॥ ९॥  
  
नारायण दयासिन्धो नाथ शालिमुखालय ।  
पद्मनाभ मुरारे मां पाहि धन्वन्तर हरे ॥ १०॥  
  
रोगातुराणामभयप्रदायिन् दाक्षिण्यवार्धे भिषगीशमूर्ते ।  
कल्याणराशे कमलापते मां धन्वन्तरे पाहि हरे मुरारे ॥ ११॥  
  
क्षीराब्धिनाथ दरचक्रसुधाजलूका-  
     धारिन् दयार्द्र शालिमुखालयेश ।  
सर्वामयापह भिषग्वर सन्ततं मां  
     धन्वन्तरे पाहि हरे मुरारे ॥ १२॥  
  
इति शालिवक्त्रपुरालय धन्वन्तरि स्तोत्रम् सम्पूर्णम् ।  
  
Temple of Dhanvantri in a village is named Nelluvaaya  
(Nellu = paddy and vaaya = mouth or face).  
In Sanskrit, it has been translated as shAliivaktra  
(shali= paddy, vaktra = mouth)  
  
