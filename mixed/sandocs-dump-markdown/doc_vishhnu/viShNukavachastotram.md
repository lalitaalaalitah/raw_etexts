---
Category: kavacha, vishhnu, vishnu
Description/comments: shrIlakShmIkaTAkSha S K Rajagopalan 2001 collection of Laxmistotras
File name: viShNukavachastotram.itx
Language: Sanskrit
Latest update: May 5, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNukavachastotram
engtitle: viShNukavachastotram
itxtitle: viShNukavachastotram
title: विष्णुकवचस्तोत्रम्

---
  
 श्रीविष्णुकवचस्तोत्रम्   
  
हरिश्चन्द्रः -  
ब्रह्मन् श्रीविष्णुकवचं कीदृशं किं प्रपालकम् ।  
केनोक्तं क ऋषिश्छन्दः दैवतं कीदृशं मुने ॥  
  
अगस्त्यः -  
हरिश्चन्द्र प्रवक्ष्यामि शृणुष्वावहितोऽधुना ।  
श्रीविष्णुकवचं दिव्यं रहस्यं सर्वगोपितम् ॥  
  
सृष्ट्यादौ कमलस्थाय ब्रह्मणे हरिणोदितम् ।  
कारुण्येन मम प्रोक्तं ब्रह्मणो क्षीरसागरे ॥  
  
गोपनीयं प्रयत्नेन भवता च जयप्रदम् ॥  
  
अस्य श्रीविष्णुकवचस्तोत्रमहामन्त्रस्य -  
ब्रह्मा ऋषिः - अनुष्टुप् छन्दः, श्रीमन्नारायणो देवता,  
श्रीमन्नारायणप्रसादसिद्ध्यर्थे जपे विनियोगः ।  
ॐ केशवाय अङ्गुष्टाभ्यां नमः ।  
ॐ नारायणाय तर्जनीभ्यां नमः ।  
ॐ माधवाय मध्यमाभ्यां नमः ।  
ॐ गोविन्दाय अनामिकाभ्यां नमः ।  
ॐ विष्णवे कनिष्ठिकाभ्यां नमः ।  
ॐ मधुसूदनाय करतलकरपृष्ठाभ्यां नमः ॥  
  
ॐ त्रिविक्रमाय हृदयाय नमः ।  
ॐ वामनाय शिरसे स्वाहा ।  
ॐ श्रीधराय शिखायै वषट् ।  
ॐ हृषीकेशाय कवचाय हुं ।  
ॐ पद्मनाभाय नेत्राभ्यां वौषट् ।  
ॐ दामोदराय अस्त्राय फट् ।  
भूर्भुवस्युवरोमिति दिग्बन्धः ॥  
  
ध्यानम् ।  
शान्ताकारं भुजगशयनं पद्मनाभं सुरेशं,  
विश्वाकारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिहृद्ध्यानगम्यं,  
वन्दे विष्णुं भवभयहरं सर्वलोकैकनाथम् ॥  
  
मेघश्यामं पीतकौशेयवासं श्रीवत्साङ्गं कौस्तुभोद्भासिताङ्गम् ।  
पुण्योपेतं पुण्डरीकायताक्षं, विष्णुं वन्दे सर्वलोकैकनाथम् ॥  
  
सशङ्खचक्रं सकिरीटकुण्डलं सपीतवस्त्रं सरसीरुहेक्षणम् ।  
सहारवक्षस्थलशोभिकौस्तुभं, नमामिविष्णुं शिरसाचतुर्भुजम् ॥  
  
ॐ पूर्वतो मां हरिः पातु पश्चात् श्रीः सदक्षिणे ।  
श्रीकृष्ण उत्तरे पातु श्री गो विष्णुश्च सर्वशः ॥  
  
ऊर्ध्वं मे नन्दनी पातु अधस्तात् शार्ङ्गभृत् सदा ।  
पादौ पातु सरोजाङ्गी अङ्गे पातु जनार्दनः ॥  
  
जानुनी मे जगन्नाथः ऊरू पातु त्रिविक्रमः ।  
गुह्यं पातु हृषीकेशः पृष्ठं पातु ममाव्ययः ॥  
  
पातु नाभिं ममानन्तः कुक्षिं राक्षसमर्दनः ।  
दामोदरो मे हृदयं वक्षः पातु नृकेसरी ॥  
  
करौ मे कालियारातिः भुजौ भक्तार्तिभञ्जनः ।  
कण्ठं कालाम्बुदश्यामः स्कन्धौ मे कंसमर्दनः ॥  
  
नारायणो मेऽव्यान्नासां कर्णौ मे च प्रभञ्जनः ।  
कपालं पातु वैकुण्ठः जिह्वां पातु दयानिधिः ॥  
  
आस्यं दशास्यहन्ताव्यात् नेत्रे मे पद्मलोचनः ।  
भ्रुवौ मे पातु भूमा च ललाटं मे सदाच्युतः ॥  
  
मुखं मे पातु गोविन्दः शिखां गरुडवाहनः ।  
मां शेषशायी सर्वेभ्यो व्याधिभ्यो भक्तवत्सलः ॥  
  
पिशाचाग्निज्वरेभ्यो मां आपद्भ्योऽवतु माधवः ।  
सर्वेभ्यो दुरितेभ्यश्च पातु मां पुरुषोत्तमः ॥  
  
इदं श्रीविष्णुकवचं सर्वमङ्गलदायकम् ।  
सर्वरोगप्रशमनं, सर्वशत्रुविनाशनम् ॥  
  
एवं जजाप तत्काले स्यात्परश्चाक्षरं परम् ।  
त्रिस्सन्ध्यं यः पठेच्छुद्धः सर्वत्र विजयी भवेत् ॥  
  
इति श्रीविष्णुकवचस्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
