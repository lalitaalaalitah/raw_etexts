---
Category: vishhnu, stotra, vishnu
Description-comments: Narasimhapurana adhyAya 65.
File name: viShNuvallabhAShTaShaShTinAmatIrthastotra.itx
Indexextra: (narasi.nhapurANa)
Language: Sanskrit
Latest update: June 29, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: Vishnuvallabhastotra or Sixtysix Vishnu Names and Sacred places
Texttype: stotra
Translated by: https://archive.org/details/NarsimhaPuranGitapress
engtitle: Vishnuvallabhastotra or Sixtysix Vishnu Names and Sacred places
itxtitle: viShNuvallabha vA aShTaShaShTinAmatIrthastotram (narasi.nhapurANAntargatam)
title: विष्णुवल्लभ वा अष्टषष्टिनामतीर्थस्तोत्रम् (नरसिंहपुराणान्तर्गतम्)

---
  
 श्रीविष्णुवल्लभ अथवा अष्टषष्टिनामतीर्थस्तोत्रं नरसिंहपुराणे   
  
भरद्वाज उवाच  
त्वत्तो हि श्रोतुमिच्छामि गुह्यक्षेत्राणि वै हरेः ।  
नामानि च सुगुह्यानि वद पापहराणि च ॥ १॥  
  
सूत उवाच  
मन्दरस्थं हरिं देवं ब्रह्मा पृच्छति केशवम् ।  
भगवन्तं देवदेवं शङ्खचक्रगदाधरम् ॥ २॥  
  
ब्रह्मोवाच  
केषु केषु च क्षेत्रेषु द्रष्टव्योऽसि मया हरे ।  
भक्तैरन्यैः सुरश्रेष्ठ मुक्तिकामैर्विशेषतः ॥ ३॥  
  
यानि ते गुह्यनामानि क्षेत्राणि च जगत्पते ।  
तान्यहं श्रोतुमिच्छामि त्वत्तः पद्मायतेक्षण ॥ ४॥  
  
किं जपन् सुगतिं याति नरो नित्यमतन्द्रितः ।  
त्वद्भक्तानां हितार्थाय तन्मे वद सुरेश्वर ॥ ५॥  
  
श्रीभगवानुवाच  
शृणुष्वावहितो ब्रह्मन् गुह्यनामानि मेऽधुना ।  
क्षेत्राणि चैव गुह्यानि तव वक्ष्यामि तत्त्वतः ॥ ६॥  
  
कोकामुखे तु वाराहं मन्दरे मधुसूदनम् ।  
अनन्तं कपिलद्वीपे प्रभासे रविनन्दनम् ॥ ७॥  
  
माल्योदपाने वैकुण्ठं महेन्द्रे तु नृपात्मजम् ।  
ऋषभे तु महाविष्णुं द्वारकायां तु भूपतिम् ॥ ८॥  
  
पाण्डुसह्ये तु देवेशं वसुरूढे जगत्पतिम् ।  
वल्लीवटे महायोगं चित्रकूटे नराधिपम् ॥ ९॥  
  
निमिषे पीतवासं च गवां निष्क्रमणे हरिम् ।  
शालग्रामे तपोवासमचिन्त्यं गन्धमादने ॥ १०॥  
  
कुब्जागारे हृषीकेशं गन्धद्वारे पयोधरम् ।  
गरुडध्वजं तु सकले गोविन्दं नाम सायके ॥ ११॥  
  
वृन्दावने तु गोपालं मथुरायां स्वयम्भुवम् ।  
केदारे माधवं विन्द्याद्वाराणस्यां तु केशवम् ॥ १२॥  
  
पुष्करे पुष्कराक्षं तु धृष्टद्युम्ने जयध्वजम् ।  
तृणबिन्दुवने वीरमशोकं सिन्धुसागरे ॥ १३॥  
  
कसेरटे महाबाहुममृतं तैजसे वने ।  
विश्वासयूपे विश्वेशं नरसिंहं महावने ॥ १४॥  
  
हलाङ्गरे रिपुहरं देवशालां त्रिविक्रमम् ।  
पुरुषोत्तमं दशपुरे कुब्जके वामनं विदुः ॥ १५॥  
  
विद्याधरं वितस्तायां वाराहे धरणीधरम् ।  
देवदारुवने गुह्यं कावेर्यां नागशायिनम् ॥ १६॥  
  
प्रयागे योगमूर्तिं च पयोष्ण्यां च सुदर्शनम् ।  
कुमारतीर्थे कौमारं लोहिते हयशीर्षकम् ॥ १७॥  
  
उज्जयिन्यां त्रिविक्रमं लिङ्गकूटे चतुर्भुजम् ।  
हरिहरं तु भद्रायां दृष्ट्वा पापात् प्रमुच्यते ॥ १८॥  
  
विश्वरूपं कुरुक्षेत्रे मणिकुण्डे हलायुधम् ।  
लोकनाथमयोध्यायां कुण्डिने कुण्डिनेश्वरम् ॥ १९॥  
  
भाण्डारे वासुदेवं तु चक्रतीर्थे सुदर्शनम् ।  
आढ्ये विष्णुपदं विद्याच्छूकरे शूकरं विदुः ॥ २०॥  
  
ब्रह्मेशं मानसे तीर्थे दण्डके श्यामलं विदुः ।  
त्रिकूटे नागमोक्षं च मेरुपृष्ठे च भास्करम् ॥ २१॥  
  
विरजं पुष्पभद्रायां बालं केरलके विदुः ।  
यशस्करं विपाशायां माहिष्मत्यां हुताशनम् ॥ २२॥  
  
क्षीराब्धौ पद्मनाभं तु विमले तु सनातनम् ।  
शिवनद्यां शिवकरं गयायां च गदाधरम् ॥ २३॥  
  
सर्वत्र परमात्मानं यः पश्यति स मुच्यते ।  
अष्टषष्टिश्च नामानि कथितानि मया तव ॥ २४॥  
  
क्षेत्राणि चैव गुह्यानि कथितानि विशेषतः ।  
एतानि मम नामानि रहस्यानि प्रजापते ॥ २५॥  
  
यः पठेत् प्रातरुत्थाय शृणुयाद्वापि नित्यशः ।  
गवां शतसहस्रस्य दत्तस्य फलमाप्नुयात् ॥ २६॥  
  
दिने दिने शुचिर्भूत्वा नामान्येतानि यः पठेत् ।  
दुःस्वप्नं न भवेत् तस्य मत्प्रसादान्न संशयः ॥ २७॥  
  
अष्टषष्टिस्तु नामानि त्रिकालं यः पठेन्नरः ।  
विमुक्तः सर्वपापेभ्यो मम लोके स मोदते ॥ २८॥  
  
द्रष्टव्यानि यथाशक्त्या क्षेत्राण्येतानि मानवैः ।  
वैष्णवैस्तु विशेषेण तेषां मुक्तिं ददाम्यहम् ॥ २९॥  
  
सूत उवाच  
हरिं समभ्यर्च्य तदग्रसंस्थितो हरिं स्मरन् विष्णुदिने विशेषतः ।  
इमं स्तवं यः पठते स मानवः प्राप्नोति विष्णोरमृतात्मकं पदम् ॥ ३०॥  
  
इति श्रीनरसिंहपुराणे आद्ये धर्मार्थमोक्षदयिनि विष्णुवल्लभे  
पञ्चष्टितमोऽध्यायः ॥ ६५॥  
  
  
From Narasimhapurana adhyAya 65.  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
