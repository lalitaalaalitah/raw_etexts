---
Author: vA.ngIpuram narasi.nhAchArya
Category: vishhnu, dashAvatAra, stotra, vAngIpuram-narasinhAchArya, vishnu
File name: yAdagirilaxminRisimhastotra.itx
Language: Sanskrit
Latest update: December 15, 2004
Location: doc_vishhnu
Proofread by: Venkata N Vangeepuram vangeepuram at rediffmail.com Great grandson of
  the composer
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: yAdagiri lakShmInRisi.nha stotra
Texttype: stotra
Transliterated by: Venkata N Vangeepuram vangeepuram at rediffmail.com
engtitle: yAdagiri laxmInRisi.nha stotram
itxtitle: yAdagiri lakShmInRisi.nhastotram
title: यादगिरि लक्ष्मीनृइसिंहस्तोत्रम्

---
  
 श्रीयादगिरि लक्ष्मीनृसिंहस्तोत्रम्   
  
नरसिंह रमेश कृपा जलधे  
सुरवैरि हिरण्य विदारणतः  
नरलोक हितार्दरतस्सततम्  
विजयीभव यादगिरीश विभो! ॥ १॥  
  
करुणारसपूर विधेयतयाऽ  
सुरबालक बाधनिवारणतः  
सममेव विदारितवानसुरम्  
विजयीभव यादगिरीश विभो! ॥ २॥  
  
नरकेसरि रूपनिरूपणतः  
सुरशेखर रूप निरूपकताम्  
गमयन् शमयन् नरलोकरुजम्  
विजयीभव यादगिरीश विभो! ॥ ३॥  
  
जनताभिमतार्पण शीलपते  
भवभीत समुद्धरणैकमते  
सुरनायक नायक लोकपते  
विजयीभव यादगिरीश विभो! ॥ ४॥  
  
नरलोकभयानक रूपमिदम्  
प्रधितम् रचयन् नरलोकभियाम्  
सकलस्यतु शान्ति करोभिमतः  
विजयीभव यादगिरीश विभो! ॥ ५॥  
  
अवतार गणेश्वति चित्रपदम्  
नरकेसरि मिश्रित रूपमिदम्  
प्रकटीकुरुतेऽघटिते घटनाम्  
तवदिव्यविधाम् नरसिंह विभो! ॥ ६॥  
  
करुणाकलयाखिल लोकमिदम्  
सकलार्थ समृद्धि रमाभरणम्  
कलयन् जनिकारणकारणभो  
विजयीभव यादगिरीश विभो! ॥ ७॥  
  
पिताश्रीनृसिंहः विभुश्रीनृसिंहः  
गतिश्रीनृसिंहः धनम् श्रीनृसिंहः  
भजेश्रीनृसिंहम् - भजे श्रिनृसिंहम्  
नृसिंहम् भजे यादशैलेशमीशम् ॥ ८॥  
  
नमेज्ञानमात्यन्तिको भक्तिभावः  
नमेसाधुचर्यात्वमेवासि सर्वम्  
इतीवापिविश्वास ऐषः त्वदीयः  
त्वदीयोप्यहम् सर्वमेवम् त्वदीयम् ॥ ९॥  
  
त्वदीयेसमस्ते मदीयत्वभावात्  
चिरात्सम्भृतात् मोहितोनाथसत्यम्  
इदानीम् तु लक्ष्मीशसेवाविशेषात्  
निरस्तम् हि मे मोहजातम् समस्तम् ॥ १०॥  
  
अजानतामयानाथ! जन्मकोटिशतैरपि  
कृतानि सर्वपापानि क्षन्तव्यानि दयामय ॥ ११॥  
  
॥ इति श्री वाङ्गीपुरम् नरसिंहाचार्य विरचितं  
श्री यादगिरि लक्ष्मीनृसिंह स्तोत्रम् समाप्तम् ॥  
  
  
Encoded and proofread by Venkata N Vangeepuram  
vangeepuram@rediffmail.com  
  
