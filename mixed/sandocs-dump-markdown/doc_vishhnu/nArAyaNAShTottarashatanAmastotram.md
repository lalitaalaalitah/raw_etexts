---
Category: aShTottarashatanAma, vishhnu, vishnu
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: nArAyaNAShTottarashatanAmastotram.itx
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: nArAyaNAShTottarashatanAmastotram
engtitle: nArAyaNAShTottarashatanAmastotram
itxtitle: nArAyaNAShTottarashatanAmastotram
title: नारायणाष्टोत्तरशतनामस्तोत्रम्

---
  
 नारायणाष्टोत्तरशतनामस्तोत्रम्   
  
श्रीगणेशाय नमः ।  
नारायणाय सुरमण्डनमण्डनाय नारायणाय सकलस्थितिकारणाय ।  
नारायणाय भवभीतिनिवारणाय नारायणाय प्रभवाय नमो नमस्ते ॥ १॥  
  
नारायणाय शतचन्द्रनिभाननाय नारायणाय मणिकुण्डलधारणाय ।  
नारायणाय निजभक्तपरायणाय नारायणाय सुभगाय नमो नमस्ते ॥ २॥  
  
नारायणाय सुरलोकप्रपोषकाय नारायणाय खलदुष्टविनाशकाय ।  
नारायणाय दितिपुत्रविमर्दनाय नारायणाय सुलभाय नमो नमस्ते ॥ ३॥  
  
नारायणाय रविमण्डलसंस्थिताय नारायणाय परमार्थप्रदर्शनाय ।  
नारायणाय अतुलाय अतीन्द्रियाय नारायणाय विरजाय नमो नमस्ते ॥ ४॥  
  
नारायणाय रमणाय रमावराय नारायणाय रसिकाय रसोत्सुकाय ।  
नारायणाय रजोवर्जितनिर्मलाय नारायणाय वरदाय नमो नमस्ते ॥ ५॥  
  
नारायणाय वरदाय मुरोत्तमाय नारायणाय अखिलान्तरसंस्थिताय ।  
नारायणाय भयशोकविवर्जिताय नारायणाय प्रबलाय नमो नमस्ते ॥ ६॥  
  
नारायणाय निगमाय निरञ्जनाय नारायणाय च हराय नरोत्तमाय ।  
नारायणाय कटिसूत्रविभूषणाय नारायणाय हरये महते नमस्ते ॥ ७॥  
  
वारायणाय कटकाङ्गदभूषणाय नारायणाय मणिकौस्तुभशोभनाय ।  
नारायणाय तुलमौक्तिकभूषणाय नारायणाय च यमाय नमो नमस्ते ॥ ८॥  
  
नारायणाय रविकोटिप्रतापनाय नारायणाय शशिकोटिसुशीतलाय ।  
नारायणाय यमकोटिदुरासदाय नारायणाय करुणाय नमो नमस्ते ॥ ९॥  
  
नारायणाय मुकुटोज्ज्वलसोज्ज्वलाय नारायणाय मणिनूपुरभूषणाय ।  
नारायणाय ज्वलिताग्निशिखप्रभाय नारायणाय हरये गुरवे नमस्ते ॥ १०॥  
  
नारायणाय दशकण्ठविमर्दनाय नारायणाय विनतात्मजवाहनाय ।  
नारायणाय मणिकौस्तुभभूषणाय नारायणाय परमाय नमो नमस्ते ॥ ११॥  
  
नारायणाय विदुराय च माधवाय नारायणाय कमठाय महीधराय ।  
नारायणाय उरगाधिपमञ्चकाय नारायणाय विरजापतये नमस्ते ॥ १२॥  
  
नारायणाय रविकोटिसमाम्बराय नारायणाय च हराय मनोहराय ।  
नारायणाय निजधर्मप्रतिष्ठिताय नारायणाय च मखाय नमो नमस्ते ॥ १३॥  
  
नारायणाय भवरोगरसायनाय नारायणाय शिवचापप्रतोटनाय ।  
नारायणाय निजवानरजीवनाय नारायणाय सुभुजाय नमो नमस्ते ॥ १४॥  
  
नारायणाय सुरथाय सुहृच्छ्रिताय नारायणाय कुशलाय धुरन्धराय ।  
नारायणाय गजपाशविमोक्षणाय नारायणाय जनकाय नमो नमस्ते ॥ १५॥  
  
नारायणाय निजभृत्यप्रपोषकाय नारायणाय शरणागतपञ्जराय ।  
नारायणाय पुरुषाय पुरातनाय नारायणाय सुपथाय नमो नमस्ते ॥ १६॥  
  
नारायणाय मणिस्वासनसंस्थिताय नारायणाय शतवीर्यशताननाय ।  
नारायणाय पवनाय च केशवाय नारायणाय रविभाय नमो नमस्ते ॥ १७॥  
  
श्रियःपतिर्यज्ञपतिः प्रजापतिर्धियाम्पतिर्लोकपतिर्धरापतिः ।  
पतिर्गतिश्चान्धकवृष्णिसात्त्वतां प्रसीदतां मे भगवान् सताम्पतिः ॥ १८॥  
  
त्रिभुवनकमनं  तमालवर्णं रविकरगौरवराम्बरं दधाने ।  
वपुरलककुलावृताननाब्जं विजयसखे रतिरस्तु मेऽनवद्या ॥ १९॥  
  
अष्टोत्तराधिकशतानि सुकोमलानि नामानि ये सुकृतिनः सततं स्मरन्ति ।  
तेऽनेकजन्मकृतपापचयाद्विमुक्ता नारायणेऽव्यवहितां गतिमाप्नुवन्ति ॥ २०॥  
  
इति नारायणाष्टोत्तरशतनामस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
