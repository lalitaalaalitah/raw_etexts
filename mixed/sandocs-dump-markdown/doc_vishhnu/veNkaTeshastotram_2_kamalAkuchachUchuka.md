---
Author: Traditional
Category: vishhnu, venkateshwara, stotra, vishnu
File name: venkateshvara.itx
Indexextra: (kamalAkuchachUchuka)
Language: Sanskrit
Latest update: September 26, 2004
Location: doc_vishhnu
Proofread by: Dr. Varagur S.V. Rajan, P.Eng.
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: ve.nkaTesha stotram 2
Texttype: stotra
Transliterated by: http://www.mypurohith.com
engtitle: ve.nkaTesha stotram 2
itxtitle: veNkaTeshastotram 2 (kamalAkuchachUchuka)
title: वेण्कटेशस्तोत्रम् २ (कमलाकुचचूचुक)

---
  
 श्रीवेङ्कटेशस्तोत्रम्   
कमलाकुचचूचुक कुङ्कुमतो नियतारुणितातुलनीलतनो ।  
कमलायतलोचन लोकपते विजयी भव वेङ्कटशैलपते ॥ १॥  
  
सचतुर्मुखषण्मुखपञ्चमुखप्रमुखाखिलदैवतमौलिमणे ।  
शरणागतवत्सल सारनिधे परिपालय मां वृषशैलपते ॥ २॥  
  
अतिवेलतया तव दुर्विषहै रनुवेलकृतैरपराधशतै।  
भरितं त्वरितं वृषशैलपते परया कृपया परिपाहि हरे ॥ ३॥  
  
अधिवेङ्कटशैलमुदारमतेजनताभिमताधिकदानरतात् ।  
परदेवतया गदितान्निगमैः कमलादयितान्न परं कलये ॥ ४॥  
  
कलवेणुरवावशगोपवधू शतकोटिवृतात्स्मरकोटिसमात् ।  
प्रतिपल्लविकाभिमतात्सुखदात् वसुदेवसुतान्न परं कलये ॥ ५॥  
  
अभिरामगुणाकर दाशरथे जगदेकधनुर्धर धीरमते ।  
रघुनायक राम रमेश विभो वरदो भव देव दयाजलधे ॥ ६॥  
  
अवनीतनयाकमनीयकरं रजनीकरचारुमुखाम्बुरुहम् ।  
रजनीचरराजतमोमिहिरं महनीयमहं रघुराममये ॥ ७॥  
  
सुमुखं सुहृदं सुलभं सुखदं स्वनुजं च सुकायममोघशरम् ।  
अपहाय रघूद्वहमन्यमहं न कथञ्चन कञ्चन जातु भजे ॥ ८॥  
  
विना वेङ्कटेशं न नाथो न नाथः सदा वेङ्कटेशं स्मरामि स्मरामि ।  
हरे वेङ्कटेश !प्रसीद प्रसीद प्रियं वेङ्कटेश प्रयच्छ प्रयच्छ ॥ ९॥  
  
अहं दूरतस्ते पदाम्भोजयुग्मप्रणामेच्छयाऽऽगत्य सेवां करोमि ।  
सकृत्सेवया नित्यसेवाफलं त्वं प्रयच्छ प्रयच्छ प्रभो वेङ्कटेश ॥ १०॥  
  
अज्ञानिना मया दोषानशेषान् विहितान् हरे ।  
क्षमस्व त्वं क्षमस्व त्वं शेषशैलशिखामणे ॥ ११॥  
  
॥ इति श्री वेङ्कटेश स्तोत्रम् सम्पूर्णम् ॥  
  
  
Proofread by Dr. Varagur S.V. Rajan  sankrityaraja@shaw.ca  
  
