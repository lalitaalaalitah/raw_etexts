---
Category: vishhnu, vishnu, kavacha
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: rAdhAgopAlakavacham.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shrIrAdhAgopAlakavacham
engtitle: shrIrAdhAgopAlakavacham
itxtitle: rAdhAgopAlakavacham
title: राधागोपालकवचम्

---
  
 श्रीराधागोपालकवचम्   
  
श्रीगणेशाय नमः ॥  
  
पार्वत्युवाच ।  
कैलासशिखरे रम्ये गौरी पृच्छति शङ्करम् ।  
ब्रह्माण्डाखिलनाथस्त्वं सृष्टिसंहारकारकः ॥ १॥  
  
त्वमेव पूज्यसे लोकैर्ब्रह्मविष्णुसुरादिभिः ।  
नित्यं पठसि देवेश कस्य स्तोत्रं महेश्वर ॥ २॥  
  
आश्चर्यमिदमत्यन्तं जायते मम शङ्कर ।  
तत्प्राणेश महाप्राज्ञ संशयं छिन्धि शङ्कर ॥ ३॥  
  
श्रीमहादेव उवाच ।  
धन्यासि कृतपुण्यासि पार्वति प्राणवल्लभे ।  
रहस्यातिरहस्यं च यत्पृच्छसि वरानने ॥ ४॥  
  
स्त्रीस्वभावान्महादेवि पुनस्त्वं परिपृच्छसि ।  
गोपनीयं गोपनीयं गोपनीयं प्रयत्नतः ॥ ५॥  
  
दत्ते च सिद्धिहानिः स्यात्तस्माद्यत्नेन गोपयेत् ।  
इदं रहस्यं परमं पुरुषार्थप्रदायकम् ॥ ६॥  
  
धनरत्नौघमाणिक्यतुरङ्गमगजादिकम् ।  
ददाति स्मरणादेव महामोक्षप्रदायकम् ॥ ७॥  
  
तत्तेऽहं सम्प्रवक्ष्यामि शृणुष्वावहिता प्रिये ।  
योऽसौ निरञ्जनो देवश्चित्स्वरूपी जनार्दनः ॥ ८॥  
  
संसारसागरोत्तारकारणाय सदा नृणाम् ।  
श्रीरङ्गादिकरूपेण त्रैलोक्यं व्याप्य तिष्ठति ॥ ९॥  
  
ततो लोका महामूढा विष्णुभक्तिविवर्जिताः ।  
निश्चयं नाधिगच्छन्ति पुनर्नारायणो हरिः ॥ १०॥  
  
निरञ्जनो निराकारो भक्तानां प्रीतिकामदः ।  
वृन्दावनविहाराय गोपालरूपमुद्वहन् ॥ ११॥  
  
मुरलीवादनाधारी राधायै प्रीतिमावहन् ।  
अंशांशेभ्यः समुन्मील्य पूर्णरूपकलायुतः ॥ १२॥  
  
श्रीकृष्णचद्रो भगवान् नन्दगोपवरोद्यतः ।  
धरणीरूपिणी माता यशोदानन्ददायिनी ॥ १३॥  
  
द्वाभ्यां प्रयाचितो नाथो देवक्यां वसुदेवतः ।  
ब्रह्मणाभ्यर्थितो देवो देवैरपि सुरेश्वरि ॥ १४॥  
  
जातोऽवन्यां मुकुन्दोऽपि मुरलीवेदरेचिका ।  
तया सार्धं वचः कृत्वा ततो जातो महीतले ॥ १५॥  
  
संसारसारसर्वस्वं श्यामलं महदुज्ज्वलम् ।  
एतज्ज्योतिरहं वेद्यं चिन्तयामि सनातनम् ॥ १६॥  
  
गौरतेजो विना यस्तु श्यामतेजः समर्चयेत् ।  
जपेद्वा ध्यायते वापि स भवेत्पातकी शिवे ॥ १७॥  
  
स ब्रह्महा सुरापी च स्वर्णस्तेयी च पञ्चमः ।  
एतैर्दोषैर्विलिप्येत तेजोभेदान्महेश्वरि ॥ १८॥  
  
यस्माज्ज्योतिरभूद्द्वेधा राधामाधवरूपकम् ।  
तस्मादिदं महादेवि गोपालेनैवं शायितम् ॥ १९॥  
  
दुर्वाससो मुनेर्मोहे कार्तिक्यां रासमण्डले ।  
ततः पृष्टवती राधा सन्देहं भेदमात्मनः ॥ २०॥  
  
निरञ्जनात्समुत्पन्नं मयाधीतं जगन्मयि ।  
श्रीकृष्णेन ततः प्रोक्तं राधायै नारदाय च ॥ २१॥  
  
ततो नारदतः सर्वं विरला वैष्णवास्तथा ।  
कलौ जानन्ति देवेशि गोपनीयं प्रयत्नतः ॥ २२॥  
  
शठाय कृपणायाथ दाम्भिकाय सुरेश्वरि ।  
ब्रह्महत्यामवाप्नोति तस्माद्यत्नेन गोपयेत् ॥ २३॥  
  
इति श्रीराधागोपालकवचं सम्पूर्णम् ।  
  
  
Proofread by PSA Easwaran psaeaswaran at gmail.com  
  
