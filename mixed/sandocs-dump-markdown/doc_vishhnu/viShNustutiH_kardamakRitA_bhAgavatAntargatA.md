---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: viShNustutiHkardama.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNustutiHkardama
engtitle: viShNustutiHkardama
itxtitle: viShNustutiH (kardamakRitA bhAgavatAntargatA)
title: विष्णुस्तुतिः (कर्दमकृइता भागवतान्तर्गता)

---
  
 श्रीविष्णुस्तुतिः (कर्दमकृता)   
  
जुष्टं बताद्याऽखिलसत्त्वराशेः सांसिध्यमक्ष्णोस्तव दर्शनान्नः ।  
यद्दर्शनं जन्मभिरीड्य सद्भिराशासते योगिनो रूढयोगाः ॥ १॥  
  
ये मायया ते हतमेधसस्त्वत्पादारविन्दं भवसिन्धुपोतम् ।  
उपासते कामलवाय तेषां रासीश कामान् निरयेऽपि ये स्युः ॥ २॥  
  
तथा स चाहं परिवोढुकामः समानशीलां गृहमेधधेनुम् ।  
उपेयिवान्मूलमशेषमूलं दुराशयः कामदुघाङ्घ्रिपस्य ॥ ३॥  
  
प्रजापतेस्ते वचसाधीश तन्त्र्या लोकः किलायं कामहतोऽनुबद्धः ।  
अहं च लोकानुगतो वहामि बलिं च शुक्लानिमिषाय तुभ्यम् ॥ ४॥  
  
लोकांश्च लोकानुगतान् पशूंश्च हित्वा श्रितास्ते चरणातपत्रम् ।  
परस्परं त्वद्गुणवादसीधुपीयूषनिर्यापितदेहधर्माः ॥ ५॥  
  
न तेऽजराक्षभ्रमिरायुरेषां त्रयोदशारं त्रिशतं षष्टिपर्व ।  
षण्नेम्यनन्तच्छदि यत्त्रिणाभिकरालस्रोतो जगदाच्छिद्य धावत् ॥ ६॥  
  
एकः स्वयं सन् जगतः सिसृक्षया द्वितीययाऽऽत्मन्नधियोगमायया ।  
सृजस्यदः पासि पुनर्ग्रसिष्यसे यथोर्णनाभिर्भगवन् स्वशक्तिभिः ॥ ७॥  
  
नैतद्बताधीश पदं तवेप्सितं यन्मायया नस्तनुषे भूतसूक्ष्मम् ।  
अनुग्रहायास्त्वपि यर्हि मायया लसत्तुलस्या तनुवा विलक्षितः ॥ ८॥  
  
तं त्वानुभूत्योपरतक्रियार्थं स्वमायया वर्तितलोकतन्त्रम् ।  
नमाम्यभीक्ष्णं नमनीयपादसरोजमल्पीयसि कामवर्षम् ॥ ९॥  
  
इति श्रीमद्भागवतान्तर्गता कर्दमकृता विष्णुस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
