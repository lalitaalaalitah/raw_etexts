---
Author: Shankaracharya
Category: aShTaka, vishhnu, jagannatha, vishnu, shankarAchArya
File name: jagannAthAShTaka.itx
Language: Sanskrit
Latest update: February 18, 2013
Location: doc_vishhnu
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: jagannatha
Subject: philosophy/hinduism/religion
Sublocation: vishhnu
Text title: jagannAthAShTakam
engtitle: jagannAthAShTakam
itxtitle: jagannAthAShTakam (shaNkarAchAryavirachitam)
title: जगन्नाथाष्टकम् (शण्कराचार्यविरचितम्)

---
  
 श्रीजगन्नाथाष्टकम्   
  
कदाचित्कालिन्दीतटविपिनसङ्गीतकरवो  var  कवरो  
मुदा गोपीनारीवदनकमलास्वादमधुपः ।  var  भीरी  
रमाशम्भुब्रह्मामरपतिगणेशार्चितपदो  
जगन्नाथः स्वामी नयनपथगामी भवतु मे ॥ १ ॥  
  
भुजे सव्ये वेणुं शिरसि शिखिपिञ्छं कटितटे var पिच्छिं  
दुकूलं नेत्रान्ते सहचरकटाक्षं विदधते ।  
सदा श्रीमद्वृन्दावनवसतिलीलापरिचयो  
जगन्नाथः स्वामी नयनपथगामी भवतु ने ॥ २ ॥  
  
महाम्भोधेस्तीरे कनकरुचिरे नीलशिखरे  
वसन् प्रासादान्तस्सहजबलभद्रेण बलिना ।  
सुभद्रामध्यस्थस्सकलसुरसेवावसरदो  
जगन्नाथः स्वामी नयनपथगामी भवतु मे ॥ ३ ॥  
  
कृपापारावारास्सजलजलदश्रेणिरुचिरो  
रमावाणीसौमस्सुरदमलपद्मोद्भवमुखैः । var  वाणीरामस्  
सुरेन्द्रैराराध्यः श्रुतिगणशिखागीतचरितो  
जगन्नाथः स्वामी नयनपथगामी भवतु मे ॥ ४ ॥  
  
रथारूढो गच्छन् पथि मिलितभूदेवपटलैः  
स्तुतिप्रादुर्भावं प्रतिपद मुपाकर्ण्य सदयः ।  
दयासिन्धुर्बन्धुस्सकलजगता सिन्धुसुतया  
जगन्नाथः स्वामी नयनपथगामी भवतु मे ॥ ५ ॥  
  
परब्रह्मापीडः कुवलयदलोत्फुल्लनयनो  
निवासी नीलाद्रौ निहितचरणोऽनन्तशिरसि ।  
रसानन्दो राधासरसवपुरालिङ्गनसखो  
जगन्नाथः स्वामी नयनपथगामी भवतु मे ॥ ६ ॥  
  
न वै प्रार्थ्यं राज्यं न च कनकतां भोगविभवं  
न याचेऽहं रम्यां निखिलजनकाम्यां वरवधूं ।  
सदा काले काले प्रमथपतिना गीतचरितो  
जगन्नाथः स्वामी नयनपथगामी भवतु मे ॥ ७ ॥  
  
हर त्वं संसारं द्रुततरमसारं सुरपते  
हर त्वं पापानां विततिमपरां यादवपते ।  
अहो दीनानाथं निहितमचलं निश्चितपदं  
जगन्नाथः स्वामी नयनपथगामी भवतु मे ॥ ८ ॥  
  
इति श्रीमद् शङ्कराचार्यप्रणीतं जगन्नाथाष्टकं सम्पूर्णं॥  
  
  
  
  
