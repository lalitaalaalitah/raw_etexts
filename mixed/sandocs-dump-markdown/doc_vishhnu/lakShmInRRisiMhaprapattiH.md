---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: vishhnu, krishna, rAmAnujasampradAya, prapatti, lakShmI, devii, devI
File name: lakShmInRRisiMhaprapattiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: lakShmInRRisiMhaprapattiH
engtitle: lakShmInRRisiMhaprapattiH
itxtitle: lakShmInRRisiMhaprapattiH
title: लक्ष्मीनृसिंहप्रपत्तिः

---
  
 श्रीलक्ष्मीनृसिंहप्रपत्तिः   
  
श्री श्रीनिवासाह्वययोगिवर्यं नारायणं योगिवरं तथैव ।  
श्रीयोगिवर्यं रघुवीरवेदकोटीरसञ्ज्ञं गुरुमाश्रयामि ॥ १॥  
  
अहोबिले गारुडशैलमध्ये कृपावशात्कल्पितसन्निधानम् ।  
लक्ष्म्या समालिङ्गितवामभागं लक्ष्मीनृसिंह शरणं प्रपद्ये ॥ २॥  
  
श्रीमच्छठारातियतीन्द्रमाद्यं प्रेम्णा स्वयम्प्रेषमनुप्रदाय ।  
स्वाराधने प्रेरयति स्म यस्तं लक्ष्मीनृसिंहं शरणं प्रपद्ये ॥ ३॥  
  
सर्वस्य लोकस्य समीहितानां प्रदानदीक्षावशतः सदैव ।  
श्रिया समेतं श्रितदोषहन्त्र्या लक्ष्मीनृसिंहं शरणं प्रपद्ये ॥ ४॥  
  
यस्याभवद्भक्तजनार्तिहन्तुः पितृत्वमन्वेष्वविचार्य तूर्णम् ।  
स्तम्भेऽवतारस्तमनन्यलभ्यं लक्ष्मीनृसिंहं शरणं प्रपद्ये ॥ ५॥  
  
यमीक्षितुं देवगणोऽतिरुष्टं शत्रौ न शक्नोति चतुर्मुखादिः ।  
प्रसादितो भक्तजनेन यस्तं लक्ष्मीनृसिंहं शरणं प्रपद्ये ॥ ६॥  
  
वामत्वमद्य त्यज संश्रितेषु नास्तीह कश्चित्किल नापराधी ।  
लक्ष्म्येति वामाङ्कगयोच्यमानं लक्ष्मीनृसिंहं शरणं प्रपद्ये ॥ ७॥  
  
श्रीवीरवद्राघववेदमौलिं योगीन्द्रक्लृप्तैश्शुभतापपुण्ड्रैः ।  
नामादिभिर्मां युतमातनोद्यस्तं श्रीनृसिंहं शरणं प्रपद्ये ॥ ८॥  
  
श्रीमद्रहस्यत्रयसारपाठप्रारम्भकाले तव सर्वसिद्धिः ।  
स्यादित्युपश्रुत्यभिधायकं मे लक्ष्मीनृसिंहं शरणं प्रपद्ये ॥ ९॥  
  
भास्यप्रदानावसरे तु वीररघूद्वहाम्नायशिखार्यरूपी ।  
स्वप्नागतो भाष्यमदत्त यो मे लक्ष्मीनृसिंहं शरणं प्रपद्ये ॥ १०॥  
  
यः श्रीनिवासाख्यमुनीन्द्रतो मां सम्प्राप्तवेदान्तयुगं व्यतानीत् ।  
तदर्पितं स्वीकृतमद्भरं तं लक्ष्मीनृसिंहं शरणं प्रपद्ये ॥ ११॥  
  
स्वप्ने रमावासमुनीन्द्ररूपी स्वयं समागत्य ममापि देवः ।  
त्रिदण्डकाषायमदान्मुदा यस्तं लक्ष्मीनृसिंहं शरणं प्रपद्ये ॥ १२॥  
  
आराधनं स्वस्य कथं मयेति भीतं सदा पद्मलतामुखेन ।  
आश्वास्य मामप्यकरोत्कृतार्थं लक्ष्मीनृसिंहं शरणं प्रपद्ये ॥ १३॥  
  
शठारिनारायणयोगिवर्यपराङ्कुशस्वामि पराङ्कुशाद्यैः ।  
यः पूजितः श्रीनिधियोगिमुख्यैर्लक्ष्मीनृसिंहं शरणं प्रपद्ये ॥ १४॥  
  
नारायणश्रीरघुवीरवेदकोटीरनारायणरमानिवासैः ।  
योगीश्वरैरन्वहमर्चितो यस्तं लक्ष्मीनृसिंहं शरणं प्रपद्ये ॥ १५॥  
  
त्वद्दत्तवाचा तव किङ्करेण त्वत्प्रीतिकामेन मया कृतेन ।  
स्तोत्रेण लक्ष्मीनृहरेः स विष्णुः प्रीतो भव त्वं करुणार्द्रदृष्टिः ॥ १६॥  
  
पराङ्कुशाख्येन तपोधनेन लक्ष्मीनृसिंहस्य कृता प्रपत्तिः ।  
पापठ्यते येन भवेत्स तस्य पूर्णं कृपापूर्णकटाक्षपात्रम् ॥ १७॥  
  
इति श्रीलक्ष्मीनृसिंहप्रपत्तिःसमाप्ता ॥  
  
  
Proofread by PSA Easwaran psaeaswaran at gmail.com  
  
