---
Category: vishhnu, dashAvatAra, stotra, vishnu
Description-comments: kalkipurANa
File name: kalkistavaH.itx
Language: Sanskrit
Latest update: March 19, 2004
Location: doc_vishhnu
Proofread by: Ravindra Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: hinduism/religion
Sublocation: vishhnu
Text title: kalkistavaH
Texttype: stotra
Transliterated by: Ravindra Bhalekar ravibhalekar at hotmail.com
engtitle: kalkistavaH or dashAvatArastavaH 2
itxtitle: kalkistavaH athavA dashAvatArastavaH 2
title: कल्किस्तवः अथवा दशावतारस्तवः २

---
  
 कल्किस्तवः अथवा दशावतारस्तवः   
  
श्रीगणेशाय नमः ।  
राजान ऊचुः । गद्यानि । जय जय निजमायया  
कल्पिताशेषविशेषकल्पनापरिणामजलाप्लुतलोकत्रयोपकारणमाकलयमनुमनिशम्य  
 पूरितमविजनाविजनाविर्भूतमहामीनशरीर त्वं  
निजकृतधर्मसेतुसंरक्षणकृतावतारः ॥ १॥  
  
पुनरिह जलधिमथनादृतदेवदानवगणानां  
मन्दराचलानयनव्याकुलितानां साहाय्येनादृतचित्तः ।  
पर्वतोद्धरणामृतप्राशनरचनावतारः कूर्माकारः प्रसीद  
परेश त्वं दीननृपाणाम् ॥ २॥  
  
पुनरिह दितिजबलपरिलङ्घितवासवसूदनादृत  
जितभुवनपराक्रमहिरण्याक्षनिधन  
पृथिव्युद्धरणसङ्कल्पाभिनिवेशेन धृतकोलावतार पाहि नः ॥ ३॥  
  
पुनरिह त्रिभुवनजयिनो महाबलपराक्रमस्य  
हिरण्यकश्यपोरर्दितानां देववराणां भयभीतानां  
कल्याणाय दितिसुतवधप्रेप्सुर्ब्रह्मणो वरदानादवध्यस्त न  
शस्त्रास्त्रारात्रिदिवास्वर्गमर्त्यपातालतले  
देवगन्धर्वकिन्नरनरनागैरिति विचिन्त्य नरहरिरूपेण  
नखाग्रभिन्नोरुं दष्टदन्तच्छदं त्यक्तासुं कृतवानसि ॥ ४॥  
  
पुनरिह त्रिजगज्जयिनो बलेः सत्रे शक्रानुजो बटुवामनो  
दैत्यसम्मोहनाय त्रिपदभूमियाञ्चाच्छलेन  
विश्वकायस्तदुत्सृष्टजलसंस्पर्शविवृद्धमनोऽभिलाषस्त्वं  
भूतले बलेर्दौवारिकत्वमङ्गीकृतमुचितं दानफलम् ॥ ५॥  
  
पुनरिह हैहयादिनृपाणाममितबलपराक्रमाणां  
नानामदोल्लङ्घितमर्यादावर्त्मनां निधनाय भृगुवंशजो  
जामदग्न्यः पितृहोमधेनुहरणप्रवृद्धमन्युवशात्  
त्रिःसप्तकृत्वो निःक्षत्रियां पृथिवीं कृतवानसि  
परशुरामावतारः ॥ ६॥  
  
पुनरिह पुलस्त्यवंशावतंसस्य विश्रवसः पुत्रस्य  
निशाचरस्य रावणस्य लोकत्रयतापनस्य निधनमुररीकृत्य  
रविकुलजातदशरथात्मजो विश्वामित्रादस्त्राण्युपलभ्य वने  
सीताहरणवशात्प्रवृद्धमन्युनाऽम्बुधिंवानरैर्निबध्य  
सगणं दशकन्धरं हतवानसि रामावतारः ॥ ७॥  
  
पुनरिह यदुकुलजलधिकलानिधिः  
सकलसुरगणसेवितपादारविन्दद्वन्द्वो  
विविधदानवदैत्यदलनलोकत्रयदुरिततापनो वसुदेवात्मजो  
कृष्णावतारो बलभद्रस्त्वमसि ॥ ८॥  
  
पुनरिह विधिकृतवेदधर्मानुष्ठानविहितनानादर्शनसङ्घृणः  
संसारकर्मत्यागविधिना ब्रह्माभासविलासचातुरीं  
प्रकृतिविमाननामसम्पादयन् बुद्धावतारस्त्वमसि ॥ ९॥  
  
अधुना कलिकुलनाशावतारो बौद्धपाषण्डम्लेञ्च्छादीनां च  
वेदधर्मसेतुपरिपालनाय कृतावतारः कल्किरूपेणास्मान्  
स्त्रीत्वनिरयादुद्धृतवानसि तवानुकम्पां किमिह कथयाम् ॥ १०॥  
  
क्व ते ब्रह्मादीनामविजितविलासावतरणं क्व नः  
कामवामाकलितमृगतृष्णार्तमनसाम् सुदुष्प्राप्यं  
युष्मच्चरणजलजालोकनमिदं कृपापारावारः  
प्रमुदितदृशाऽऽश्वासय निजान् ॥ ११॥  
  
इति श्रीकल्किपुराणेऽनुभागवते भविष्ये द्वितीयांशे  
नृपकृतकल्किस्तव सम्पूर्णः ॥  
  
  
Encoded and proofread by Ravindra Bhalekar ravibhalekar @ hotmail.com  
  
