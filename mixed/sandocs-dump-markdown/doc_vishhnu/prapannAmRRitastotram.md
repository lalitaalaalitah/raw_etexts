---
Category: vishhnu
Description/comments: Stotra Sringeri
File name: prapannAmRRitastotram.itx
Indexextra: (Scan)
Language: Sanskrit
Latest update: November 17, 2018
Location: doc_vishhnu
Proofread by: Swamini Tattvapriyananda tattvapriya3108 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: prapannAmRRitastotram
Transliterated by: NA
engtitle: prapannAmRRitastotram
itxtitle: prapannAmRRitastotram
title: प्रपन्नामृतस्तोत्रम्

---
  
 प्रपन्नामृतस्तोत्रम्   
कलयतु कल्याणगुणं कमलाकुचकुङ्कुमाङ्कितोरस्कम् ।  
यदुवंशमौक्तिकं तत्किमपि महस्सर्वदाऽपि मम हृदयम् ॥ १॥  
  
वन्दे तं देवसुतं वसुदेववधूस्तनन्धयं कमपि ।  
वरदं वरेण्यशीलं वल्लवभवनात्तलीलमिह बालम् ॥ २॥  
  
व्रजरचितकेळिसुदतीव्रजहृदयानन्दकन्दळं किमपि ।  
व्रज हृदय दिव्यतेजो वृजिनतमोमूलभेदनपटिष्ठम् ॥ ३॥  
  
लीलामुदितयशोदं ललितप्रस्निग्धमुग्धतरवादम् ।  
आकुञ्चितैकपादं भज तेजः किमपि विरचिताह्लादम् ॥ ४॥  
  
हृदयनवनीतचोरं पारदतरलाङ्घ्रिकमलसञ्चारम् ।  
परिलुलितगोपदारं गृहाण यत्नेन कमपि सुकुमारम् ॥ ५॥  
  
गोपवधूभोगार्हं शेखरितानर्घबर्हिवरबर्हम् ।  
घनविभवपारिबर्हं कलये हृदये चिराय दाशार्हम् ॥ ६॥  
  
गोखुरविदारितावनिधूळीधूसरितकुन्तलमुदारम् ।  
सञ्चिन्तयेऽन्तरङ्गे सकुमारं कमपि वल्लवकुमारम् ॥ ७॥  
  
कमपि घनाघननीलं गोपवधूटीकुचग्रहविलोलम् ।  
कलयामि गोपबालं लोलालकजालमधुकरितफालम् ॥ ८॥  
  
कुन्दविनिन्दनरदनान्मन्दितपूर्णेन्दुबिम्बरुचिवदनान् ।  
मुनिहृदयकेळिसदनान्व्रजविभवांस्तान्भजे विधुतमदनान् ॥ ९॥  
  
नन्दानन्दनचन्दन मुचुकुन्दानन्दकन्द गोविन्द ।  
मम विन्द हृदरविन्दं मिळिन्दसुन्दर मुकुन्द ननु मन्दम् ॥ १०॥  
  
किमपि यशोदाभाग्यं व्रजललनापृथुलकुचयुगीभोग्यम् ।  
क्षामि नीलरत्नं रमणीयं हृदयसम्पुटे नूत्नम् ॥ ११॥  
  
मुरळीनिनादरसभरतरळीकृततर्णकव्रजो भजताम् ।  
कोपि घनाघनशावः कोमलरूपोऽद्य दहरगहनं मे ॥ १२॥  
  
कालिन्दीपुळिनान्तरककलितविहारं मनोज्ञमणिहारम् ।  
तेजः किमपि विलीनं जागर्तु मदीयहृदि रुचिरलीलम् ॥ १३॥  
  
कानपि भजे विलासान्कस्तिव्रजसुन्दरीरुचिररासान् ।  
राधाकटाक्षदासान् राकासितकिरणसखहासान् ॥ १४॥  
  
अतिमुग्धं दधि लब्धुं सुस्निग्धं वस्तु किमपि मम सिद्धम् ।  
चारुमुखं तारसखस्मेरनखं तच्चिरादपारसुखम् ॥ १५॥  
  
विकटातिदर्पदुर्मदशकटासुरधूतिधुर्यचरणतलम् ।  
प्रकटानुरागरुचिरं सुकटाक्षान्मयि तनोतु ततेजः ॥ १६॥  
  
यमुनाकूलविहारं यमिनामधुनाऽपि हन्त बहुदूरम् ।  
महदच्युतकैशोरं मम हृदि वितनोतु नित्यसञ्चारम् ॥ १७॥  
  
बहुतरतरङ्गघद्दितयमुनाशुक्तयुदरगळितमिव नीलम् ।  
मुक्ताफलं प्रविचलत्तत्र विचित्रं विभावये हदये ॥ १८॥  
  
सोमाननगोपीजनकौमारहरं प्रवाळलसदधरम् ।  
तरुणं कमपि मनोहरचरणं शरणं भजे धृताभरणम् ॥ १९॥  
  
खञ्जितगोपीहृदयं रञ्जितभुवनं श्रयामि गोपशिशोः ।  
सञ्जीवितगोसन्तति मञ्जुळमञ्जीरशिञ्जितं नृत्तम् ॥ २०॥  
  
कालीयफणमणिमध्ये नीलतरं नूत्नजातमिवरत्नम् ।  
तन्मूर्धन्यस्तपदं चूडालङ्करणमस्तु धाम मम ॥ २१॥  
  
सितकरकिरणत्रस्यद्गोपीरतिकेळिरचिततिमिरभरम् ।  
तत्किमपि धाम हृदये नीलतरं नस्तमो निराकुरुताम् ॥ २२॥  
  
निर्मलतरमतिशिशिरं निरुपममवगाहतां मनोरुचिरम् ।  
नन्दकिशोरमनोहरशरीरतेजः कळिन्दजापूरम् ॥ २३॥  
  
मह इह मनसि विलग्नं मणिमयकाञ्चीमनोहरवलग्नम् ।  
गोपीकटाक्षमग्नं गोप्तुं क्षममेवमां भवविव्रिग्नम् ॥ २४॥  
  
विन्दे पदारविन्दे मन्देतरविभवदे कृतानन्दे ।  
नन्दकुलामन्दकला वृन्दविलासस्य कस्यचिद्धाम्नः ॥ २५॥  
  
इतिमहिशूरपुरोत्तमनरपतिचामेन्द्रभूपकुलगुरुणा ।  
कलिता स्तुतिर्विजयतां श्रीकृष्णब्रह्मतन्त्रकलिरिपुणा ॥ २६॥  
  
इति श्रीकृष्ण ब्रह्मतन्त्र परकाल महादेशिकानां कृतिषु  
प्रपन्नामृतस्तोत्रं सम्पूर्णम् ।  
  
  
Proofread by Swamini Tattvapriyananda tattvapriya3108 at gmail.com  
  
  
