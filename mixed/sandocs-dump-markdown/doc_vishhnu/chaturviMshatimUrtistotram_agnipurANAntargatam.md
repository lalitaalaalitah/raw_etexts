---
Author: Traditional
Category: vishhnu, vishnu, chaturviMshati
File name: chaturviMshatimUrtistotram.itx
Language: Sanskrit
Latest update: January 16, 2017
Location: doc_vishhnu
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Agnipurana, adhyAya 48
Subject: philosophy/hinduism/religion
Sublocation: vishhnu
Text title: chaturviMshatimUrtistotram
engtitle: chaturviMshatimUrtistotram
itxtitle: chaturviMshatimUrtistotram (agnipurANAntargatam)
title: चतुर्विंशतिमूर्तिस्तोत्रम् (अग्निपुराणान्तर्गतम्)

---
  
 चतुर्विंशतिमूर्तिस्तोत्रम्   
श्रीभगवानुवाच -  
ॐरूपः केशवः पद्मशङ्खचक्रगदाधरः  ।  
नारायणः शङ्खपद्मगदाचक्री प्रदक्षिणम्  ॥ १॥  
  
ततो गदी माधवोऽरिशङ्खपद्मी नमामि तम्  ।  
चक्रकौमोदकीपद्मशङ्खी गोविन्द ऊर्जितः  ॥ २॥  
  
मोक्षदः श्रीगदी पद्मी शङ्खी विष्णुश्च चक्रधृक् ।  
शङ्खचक्राब्जगदिनं मधुसूदनमानमे  ॥ ३॥  
  
भक्त्या त्रिविक्रमः पद्मगदी चक्री च शङ्ख्यपि  ।  
शङ्खचक्रगदापद्मी वामनः पातु मां सदा  ॥ ४॥  
  
गदितः श्रीधरः पद्मी चक्रशार्ङ्गी च शङ्ख्यपि  ।  
हृषीकेशो गदा चक्री पद्मी शङ्खी च पातु नः  ॥ ५॥  
  
वरदः पद्मनाभस्तु शङ्खाब्जारिगदाधरः  ।  
दामोदरः पद्मशङ्खगदाचक्री नमामि तम्  ॥ ६॥  
  
तेने गदी शङ्खचक्री वासुदेवोऽब्जभृज्जगत् ।  
सङ्कर्षणो गदी शङ्खी पद्मी चक्री च पातु वः  ॥ ७॥  
  
गदी चक्री शङ्खगदी प्रद्युम्नः पद्मभृत्प्रभुः  ।  
अनिरुद्धश्चक्रगदी शङ्खी पद्मी च पातु नः  ॥ ८॥  
  
सुरेशोऽर्यब्जशङ्खाढ्यः श्रीगदी पुरुषोत्तमः  ।  
अधोऽक्षजः पद्मगदी शङ्खी चक्री च पातु वः  ॥ ९॥  
  
देवो नृसिंहश्चक्राब्जगदी शङ्खी नमामि तम्  ।  
अच्युतः श्रीगदी पद्मी चक्री शङ्खी च पातु वः  ॥ १०॥  
  
बालरूपी शङ्खगदी उपेन्द्रश्चक्रपद्म्यपि  ।  
जनार्दनः पद्मचक्री शङ्खधारी गदाधरः  ॥ ११॥  
  
शङ्खी पद्मी च चक्री च हरिः कौमोदकीधरः  ।  
कृष्णः शङ्खी गदी पद्मी चक्री मे भुक्तिमुक्तिदः  ॥ १२॥  
  
आदिमूर्तिर्वासुदेवस्तस्मात्सङ्कर्षणोऽभवत् ।  
सङ्कर्षणाच्च प्रद्युम्नः प्रद्युम्नादनिरुद्धकः  ॥ १३॥  
  
केशवादिप्रभेदेन ऐकैकः स्यात्त्रिधा क्रमात् ।  
द्वादशाक्षरकं स्तोत्रं चतुर्विंशतिमूर्तिमत् ।  
यः पठेच्छृणुयाद्वापि निर्मलः सर्वमाप्नुयात् ॥ १४॥  
  
इत्यादिमहापुराणे आग्नेये चतुर्विंशतिमूर्तिस्तोत्रं  
             नाम अष्टाचत्वारिंशोऽध्यायः ॥ ४८॥  
  
  
Proofread by Sunder Hattangadi sunderh at hotmail.com  
  
