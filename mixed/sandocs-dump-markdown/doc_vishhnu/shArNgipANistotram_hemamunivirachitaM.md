---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: shArngipANistotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shArngipANistotram
engtitle: shArngipANistotram
itxtitle: shArNgipANistotram (hemamunivirachitaM)
title: शार्ण्गिपाणिस्तोत्रम् (हेममुनिविरचितं)

---
  
 श्रीशार्ङ्गिपाणिस्तोत्रम्   
  
हेममुनिकृतं  
नमो नमोऽगण्यगुणैकसिन्धवे कल्याणसद्विग्रहशालिने प्रभो ।  
योगीन्द्रहृत्पङ्कजमध्यवासिने योगाय योगीन्द्रकरार्चिताय ॥ १॥  
  
कामादिषड्वर्गविभेदकाय भक्तार्तिसम्भेदन दीक्षिताय ।  
कल्याणनाथाय कलाधरार्कसुरेन्द्रसम्पूजितविग्रहाय ॥ २॥  
  
कालात्मने कालसुयोगकारिणे श्रीकालचक्राय सुचक्रधारिणे ।  
भूचक्रसंस्थाय सुमानिताय खगध्वजेशाय नमामि सन्ततम् ॥ ३॥  
  
मत्स्याय कूर्माय किटीन्द्ररूपिणे श्रीनारसिंहाय नमो नमस्ते ।  
इन्द्रानुजाय दितिजेन्द्रविभेदकाय निशाचरेशवरकण्ठविभेदकाय ॥ ४॥  
  
गोपीकुचासक्तयदूद्वहाय नमामि बुद्धाय रमाधिहारिणे ।  
ज्ञानेतरध्वान्तनिवारकाय विज्ञानवैराग्यसुभक्तिदायिने ॥ ५॥  
  
प्रज्ञात्मने प्राज्ञसम्पूजिताय प्रह्लादसंरक्षणदीक्षिताय ।  
आनन्दपूर्णाय सदाऽन्तरात्मने वेदान्तवेद्याय नमो नमस्ते ॥ ६॥  
  
सर्गस्थितिप्रलयकारणकारणाय भोगीन्द्रतल्पाश्रितविग्रहाय ।  
कल्पार्धकल्पाय फलप्रदायिने कञ्जासनापूजितमङ्गलाङ्गिने ॥ ७॥  
  
नमो नमस्ते करुणाकराय नागारिदिव्यांसगताय विष्णवे ।  
श्रीभूमिनीलार्चितसुन्दराङ्गिने नमो नमः शार्ङ्गधराय तुभ्यम् ॥ ८॥  
  
पुनः पुनस्ते प्रणमामि विष्णो त्वत्पार्श्वयोः पुरतः पृष्ठतश्च ।  
सर्वत्र ते सन्ततमादरेण नमामि शार्ङ्गेश महाप्रभो विभो ॥ ९॥  
  
इति हेममुनिकृतं श्रीशार्ङ्गपाणिस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
