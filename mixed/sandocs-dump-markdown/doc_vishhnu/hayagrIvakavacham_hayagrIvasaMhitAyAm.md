---
Author: Traditional
Category: kavacha, vishhnu, vishnu
File name: hayagrIvakavacham.itx
Language: Sanskrit
Latest update: March 20, 2016
Location: doc_vishhnu
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: hayagrIvakavacham
Transliterated by: Nat Natarajan nat.natarajan at gmail.com
engtitle: hayagrIvakavacham
itxtitle: hayagrIvakavacham (hayagrIvasaMhitAyAm)
title: हयग्रीवकवचम् (हयग्रीवसंहितायाम्)

---
  
 हयग्रीवकवचम्   
  
॥ अथ श्री हयग्रीवकवचम् ॥  
  
श्रीराधाकृष्णाभ्यां नमः ।  
पार्वत्युवाच ।  
देवदेव महादेव करुणाकर शङ्कर ।  
त्वया प्रसादशीलेन कथितानि रमापतेः ॥ १॥  
  
बहूनामवताराणां बहूनि कवचानि च ।  
इदानीं श्रोतुमिच्छामि हयास्यकवचं प्रभो ॥ २॥  
  
शङ्कर उवाच ।  
देवि प्रियंवदे तुभ्यं रहस्यमपि तत्प्रिये ।  
कलशाबुधिपीयूष हयास्यकवचं वदे ॥ ३॥  
  
महाकल्पान्तयामिन्याश्चरमप्रहरे स्वयम् ।  
लीलया हयवक्त्रोत्थं रूपमाधाय योऽरमत् ॥ ४॥  
  
तेन यद्धयशीर्षेणत्रयीरक्षणकाङ्क्षया ।  
वेदोपदेशः प्राक्काले उपदिष्टो विरञ्चये ॥ ५॥  
  
पुत्रवान्स ततो मह्यं विरञ्चिरुपदिष्टवान् ।  
कवचंहयशीर्षस्य तत्तुभ्यं कथयाम्यहम् ॥ ६॥  
  
हयास्यकवचस्यास्य ऋषिर्ब्रह्मा प्रकीर्तितः ।  
छन्दोऽनुष्टुप् तथा देवो हयग्रीव उदाहृतः ॥ ७॥  
  
ह्रौं तु बीजं समाख्यातं ह्रीं शक्तिः समुदाहृता ।  
ॐ कीलकं समाख्यातमुच्चैरुत् कीलकं तथा ॥ ८॥  
  
लक्ष्मीकराम्भोरुहहेमकुम्भपीयूषपूरैरभिषिक्तशीर्षम् ।  
व्याख्यानमालाम्बुजपुस्तकानि हस्तैर्वहन्तं हयतुण्डमीडे ॥ ९॥  
  
सुधासिक्तः शिरः पातु भालं पातु शशिप्रभः ।  
दृशौ रक्षतु दैत्यारिर्नासां वोद्धृतवारिधिः ॥ १०॥  
  
श्रोत्रं पातु स्थिरश्रोत्रः कपोलौ करुणानिधिः ।  
मुखं पातु गिरां स्वामी जिह्वां पातु सुरारिहृत् ॥ ११॥  
  
हनुं हनुमता सेव्यः कण्ठं वैकुण्डनायकः ।  
ग्रीवा पातु हयग्रीवो हृदयं कमलालयः ॥ १२॥  
  
ऊर्ध्वं च विश्वभृत्पातु नाभिं पङ्कजलोचनः ।  
मेढ्रं प्रजापतिः पातु ऊरू पातु गदाधरः ॥ १३॥  
  
जानुनी विश्वहृत् पातु जङ्घे तु जगतां पतिः ।  
गुल्फौ पातु हयध्वंसी पादौ विज्ञानवारिधिः ॥ १४॥  
  
प्राच्यां रक्षतु वागीशो दक्षिणायां वरायुधः ।  
प्रतीच्यां विश्वभृत् पातु कौबेर्यां शिववन्दितः ॥ १५॥  
  
ऊर्ध्वं पातु हरिः साक्षादधः पातु गुणाकरः ।  
अन्तरिक्षे हरिः पातु विश्वतः पातु विश्वधृक् ॥ १६॥  
  
पुराणं कवचं धीमान् सन्नह्येन्निजविग्रहे ।  
दुर्गतिवाक् शरव्यूहैः स कदाचिन्न बाध्यते ॥ १७॥  
  
जपेद्य एतत्कवचं त्रिसन्ध्यं भक्तिभावतः ।  
मूढोऽपि गीष्पतिस्पर्द्धी जायते नात्र संशयः ॥ १८॥  
  
इति श्रीहयग्रीवसंहितायां हयग्रीवकवचम् सम्पूर्णम् ॥  
  
  
Proofread by Nat Natarajan, NA  
  
  
