---
Category: vishhnu
Description/comments: Ramanuja Stotramala
File name: prAtaranusandheyashlokAH.itx
Indexextra: (Scan)
Language: Sanskrit
Latest update: November 23, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Prataranusandheyashlokah
engtitle: prAtaranusandheyashlokAH
itxtitle: prAtaranusandheyashlokAH
title: प्रातरनुसन्धेयश्लोकाः

---
  
 प्रातरनुसन्धेयश्लोकाः   
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
ग्राहग्रस्ते गजेन्द्रे रुवति सरभसं तार्क्ष्यमारुह्य धावन्  
     व्याघूर्णन्माल्यभूषावसनपरिकरो मेघगम्भीरघोषः ।  
आबिभ्राणो रथाङ्गं शरमसिमभयं शङ्खचापौ सखेटौ  
     हस्तैः कौमोदकीमप्यवतु हरिरसांवहसां संहतेर्नः ॥ १॥  
  
नक्राक्रान्ते करीन्द्रे मुकुलितनयने मूलमूलेति खिन्ने  
     नाहं नाहं नचाहं न च भवति पुनस्तादृशो मादृशेषु ।  
इत्येवं त्यक्तहस्ते सपदि सुरगणे भावशून्ये समस्ते  
     मूलं यः प्रादुरासीत्स दिशतु भगवान् मङ्गलं सन्ततं नः ॥ २॥  
  
प्रातःस्मरामि भवभीतिमहार्तिशान्त्यै  
     नारायणं गरुडवाहनमञ्जनाभम् ।  
ग्राहाभिभूतमदवारणमुक्तिहेतुं  
     चक्रायुधं तरुणवारिजपत्रनेत्रम् ॥ ३॥  
  
प्रातर्नमामि मनसा वचसा च मूर्ध्ना  
     पादारविन्दयुगलं परमस्य पुंसः ।  
नारायणस्य नरकार्णवतारणस्य  
     पारायणप्रवणविप्रपरायणस्य ॥ ४॥  
  
प्रातर्भजामि भजतामभयङ्करं तं  
     प्राक्सर्वजन्मकृतपापभयापनुत्त्यै ।  
यो ग्राहवक्त्रपतिताङ्घ्रिगजेन्द्रघोर-  
     शोकप्रणाशनकरो धृतशङ्खचक्रः ॥ ५॥  
  
इति प्रातरनुसन्धेयश्लोकाः समाप्ताः ।  
  
  
Proofread by Aruna Narayanan narayanan.aruna at gmail.com  
  
