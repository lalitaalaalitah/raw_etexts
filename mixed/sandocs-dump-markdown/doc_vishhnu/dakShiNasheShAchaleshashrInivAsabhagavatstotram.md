---
Author: saralakavi rAghavAchArya
Category: vishhnu, stotra, venkateshwara
Description/comments: for the Deity on the hill of Vaiyavur
File name: dakShiNAsheShAchaleshashrInivAsabhagavatstotram.itx
Indexextra: (Tamil)
Language: Sanskrit
Latest update: March 20, 2020
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Shri Dakshina Sheshachalesha Shrinivasa Bhagavat Stotram
Transliterated by: Aruna Narayanan narayanan.aruna at gmail.com
engtitle: dakShiNasheShAchaleshashrInivAsabhagavatstotram
itxtitle: dakShiNasheShAchaleshashrInivAsabhagavatstotram
title: दक्षिणशेषाचलेशश्रीनिवासभगवत्स्तोत्रम्

---
  
 श्रीदक्षिणशेषाचलेशश्रीनिवासभगवत्स्तोत्रम्   
श्रीमते प्रसन्नवेङ्कटेशश्रीनिवासाय नमः ।  
अयि दक्षिणशेषगिरीन्द्रशिर -  
     स्युररीकृतनित्यनिवास हरे ।  
रमयोरसि भास्वरया सुहितः  
     सुचिरञ्जय रञ्जय सज्जनताम् ॥ १॥  
  
भुवनत्रयभाग्यवशादुदितो  
     भुजगोत्तमभूमिधरोपरिगः ।  
रमया सहितस्स्वमनोरमया  
     दयमानमना विहरेह हरे ॥ २॥  
  
परिवर्धयितुं निजघर्मततिं  
     परिपालयितुं निजभक्तजनान् ।  
अपि पेषयितुं द्विषतोऽवतर-  
     स्यहहेह हरे समये समये ॥ ३॥  
  
अवतारभिदास्वखिलासु भवान्  
     अजहत्परमेश गुणाद्यखिलम् ।  
विरहासहया रमया समया  
     प्रचकास्ति हरे भवतेऽस्तु नमः ॥ ४॥  
  
नित्यसूरिनिषेवितं परमं पदं तदपि त्यजन्  
     दुस्सहाघविदूनदीन नमज्जनावन तत्परः ।  
देवदेव भुजङ्गशैलशिरश्रितोऽसि सहश्रिया  
     त्वत्पदाम्बुजकिङ्करान्परिपालयाच्युत मादृशान् ॥ ५॥  
  
मीनवपुरेत्य स भवानुदधिमध्ये  
     वेदगणचोरमधुकैटभनिहन्ता ।  
वेध उपगीतमहिमा व्यभवदद्धा  
     सर्वगुणपूर्ण भगवन्मम नमस्ते ॥ ६॥  
  
मन्दगिरिं पयसि मग्नमुपरुध्य  
     त्वय्यहह कच्छपपते वहति पृष्ठे ।  
मन्थनकृतस्सुरवरा अमृतमाश्नन्  
     दैवगणपूजित हरे मम नमस्ते ॥ ७॥  
  
भूमिमपहृत्य बहुधर्मजनिभूमिं  
     सिन्धुजलमध्यमधिगत्य च निलीनम् ।  
दैत्यमभिहत्य किटिरूप उद्धारी-  
     स्तां त्रियुग भूदयित भो मम नमस्ते ॥ ८॥  
  
त्रासितरिपुव्रज महाट्ट हसितैः स्वै-  
     र्नाथ नरसिंह नयनारुणिमयोगात् ।  
क्रोधनमरौ प्रियजने प्रसदनं है  
     द्राक् कलयतेऽद्भुततनो मम नमस्ते ॥ ९॥  
  
कृष्णमृगचर्मकृतसंवरणलक्ष्मीः  
     वामनवटो बलिमुपेत्य यदयाचीः ।  
तेन फलिनोऽजनिषतेन्द्रबलिलोकाः  
     त्रिः कृतसुविक्रम हरे मम नमस्ते ॥ १०॥  
  
साधितफले भृगुपते त्वदवतारे  
     मैथिलसुतारमणमेत्य पथि रामम् ।  
वैष्णवशरासनमहोऽर्पणमकार्षी-  
     रास्थिततपस्य भगवन्मम नमस्ते ॥ ११॥  
  
राम इति यस्य तव नाम निजजप्यं  
     वक्ति गिरिशो रहसि पर्वतकुमारीम् ।  
सर्वजनभव्यद सकृत्प्रणतिमात्रात्  
     मैथिलसुतारमण राघव नमस्ते ॥ १२॥  
  
राम भवदीयसहभावविरहाभ्यां  
     हृष्यति विशुष्यति भवन्तमनुजातः ।  
तादृगनुचारकृतिमोदितमुरारे  
     श्रीधर बलाढ्य भवतान्मम नमस्ते ॥ १३॥  
  
कृष्ण ! भवतो वदनपद्मत उदीता  
     पार्थमपदिश्य समराग्रभुवि गीता ।  
भाति जनतावृजिनशोषणशुभार्था  
     सज्जनशरण्यचरणाम्बुज नमस्ते ॥ १४॥  
  
विष्णुयशसस्सुततया कलियुगान्ते  
     कर्कमधिरुह्य करदीप्रकरवालः ।  
दुष्टजनतामिह निहत्य च सरोषं  
     वैदिकपथं पुनरविष्यसि नमस्ते ॥ १५॥  
  
ऋते श्रीनिवास गतिर्नो गतिर्नो  
     सदा श्रीनिवासं स्मराणि स्मराणि ।  
मयि श्रीनिवास प्रसीदेः प्रसीदेः  
     शुभं श्रीनिवास प्रदद्याः प्रदद्याः ॥ १६॥  
  
दयालो रमेश त्वदीयाङ्घ्रिपद्मौ  
     सुदूरादिहागत्य भक्त्या निषेवे ।  
सदासेविनां यत्फलं स्यात्तदेतत्  
     सकृत्सेविने मे प्रदेहि प्रदेहि ॥ १७॥  
  
अशेषानपि मेदोषान् श्रीनिवास प्रमादजान् ।  
क्षमेथास्त्वं क्षमेथास्त्वं देवदेव दयानिधे ॥ १८॥  
  
गोविन्दोपासनपर सीतारामो नाम त्वत्प्रियकारी ।  
लक्ष्मीवास त्वज्जनहृद्यो जीयादस्यां भुवि शतमब्दान् ॥ १९॥  
  
सुरगणकीर्तनगोचरपावनमङ्गलनामसहस्र विभो  
     फणिपतिशेषमहीधरशृङ्गविभूषणसुन्दरमन्दिर भोः ।  
कमलगृहामृदुपाणिसरोरुहसंवहनासहपादयुग  
     त्वमिह हरे विहरस्व चिरं विनमज्जनताशुभदायितया ॥ २०॥  
  
शेषभूमिधरशृङ्गविहारि श्रीनिवासभगवत्परितुष्ट्यै ।  
स्तोत्रमेतदुदगीयत भक्त्या राघवेण कविना सरलेन ॥  
  
इति सरलकविराघवसूरिगीतं दक्षिणशेषाचलेश  
श्रीनिवासभगवत्स्तोत्रं सम्पूर्णम् ।  
  
Proofread by Aruna Narayanan  
  
