---
Author: agnikumAra
Category: vishhnu, krishna, puShTimArgIya
Description/comments: puShTimArgIya stotraratnAkara
File name: sarvottamastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: sarvottamastotram
engtitle: sarvottamastotram
itxtitle: sarvottamastotram (agnikumAraproktam)
title: सर्वोत्तमस्तोत्रम् (अग्निकुमारप्रोक्तम्)

---
  
 श्रीसर्वोत्तमस्तोत्रम्   
  
प्राकृतधर्मानाश्रयमप्राकृतनिखिलधर्मरूपमिति ।  
निगमप्रतिपाद्यं यतच्छुद्धं साकृति स्तौमि ॥ १॥  
  
कलिकालतमश्छन्नदृष्टित्वाद्विदुषामपि ।  
सम्प्रत्यविषयस्तस्य माहात्म्यं समभूद्भुवि ॥ २॥  
  
दयया निजमाहात्म्यं करिष्यन् प्रकटं हरिः ।  
वाण्या यदा तदा स्वास्यं प्रादुर्भूतं चकार हि ॥ ३॥  
  
तदुक्तमपि दुर्बोधं सुबोधं स्याद्यथा तथा ।  
तन्नामाष्टोत्तरशतं प्रवक्ष्याम्यखिलाघहृत् ॥ ४॥  
  
ऋषिरग्निकुमारस्तु नाम्ना छन्दो जगत्यसौ ।  
श्रीकृष्णाऽस्यं देवता च बीजं कारुणिकः प्रभुः ॥ ५॥  
  
विनियोगो भक्तियोगप्रतिबन्धविनाशने ।  
कृष्णाधरामृतास्वादसिद्धिरत्र न संशयः ॥ ६॥  
  
आनन्दः परमानन्दः श्रीकृष्णास्यं कृपानिधिः ।  
दैवोद्धारप्रयत्नात्मा स्मृतिमात्रार्तिनाशनः ॥ ७॥  
  
श्रीभागवतगूढार्थप्रकाशनपरायणः ।  
साकारब्रह्मवादैकस्थापको वेदपारगः ॥ ८॥  
  
मायावादनिराकर्ता सर्ववादिनिरासकृत् ।  
भक्तिमार्गाब्जमार्तण्डः स्त्रीशूद्राद्युद्धृतिक्षमः ॥ ९॥  
  
अङ्गीकृत्यैव गोपीशवल्लभीकृतमानवः ।  
अङ्गीकृतौ समर्यादो महाकारुणिको विभुः ॥ १०॥  
  
अदेयदानदक्षश्च महोदारचरित्रवान् ।  
प्राकृतानुकृतिव्याजमोहितासुरमानुषः ॥ ११॥  
  
वैश्वानरो वल्लभाख्यः सद्रूपो हितकृत्सताम् ।  
जनशिक्षाकृते कृष्णभक्तिकृन्निखिलेष्टदः ॥ १२॥  
  
सर्वलक्षणसम्पन्नः श्रीकृष्णज्ञानदो गुरुः ।  
स्वानन्दतुन्दिलः पद्मदलायतविलोचनः ॥ १३॥  
  
कृपादृग्वृष्टिसंहृष्टदासदासीप्रियः पतिः ।  
रोषदृक्पातसम्प्लुष्टभक्तद्विड् भक्तसेवितः ॥ १४॥  
  
सुखसेव्यो दुराराध्यो दुर्लभाङ्घ्रिसरोरुहः ।  
उग्रप्रतापो वाक्सीधुपूरिताशेषसेवकः ॥ १५॥  
  
श्रीभागवतपीयूषसमुद्रमथनक्षमः ।  
तत्सारभूतरासस्त्रीभावपूरितविग्रहः ॥ १६॥  
  
सान्निध्यमात्रदत्तश्रीकृष्णप्रेमा विमुक्तिदः ।  
रासलीलैकतात्पर्यः कृपयैतत्कथाप्रदः ॥ १७॥  
  
विरहानुभवैकार्थसर्वत्यागोपदेशकः ।  
भक्त्याचारोपदेष्टा च कर्ममार्गप्रवर्तकः ॥ १८॥  
  
यागादौ भक्तिमार्गैकसाधनत्वोपदेशकः ।  
पूर्णानन्दः पूर्णकामो वाक्पतिर्विबुधेश्वरः ॥ १९॥  
  
कृष्णनामसहस्रस्य वक्ता भक्तपरायणः ।  
भक्त्याचारोपदेशार्थनानावाक्यनिरूपकः ॥ २०॥  
  
स्वर्थोज्झिताखिलप्राणप्रियस्तादृशवेष्टितः ।  
स्वदासार्थकृताशेषसाधनः सर्वशक्तिधृक् ॥ २१॥  
  
भुवि भक्तिप्रचारैककृते स्वान्वयकृत्पिता ।  
स्ववंशे स्थापिताशेषस्वमाहात्म्यः स्मयापहः ॥ २२॥  
  
पतिव्रतापतिः पारलौकिकैहिकदानकृत् ।  
निगूढहृदयोऽनन्यभक्तेषु ज्ञापिताशयः ॥ २३॥  
  
उपासनादिमार्गातिमुग्धमोहनिवारकः ।  
भक्तिमार्गे सर्वमार्गवैलक्षण्यानुभूतिकृत् ॥ २४॥  
  
पृथक्शरणमार्गोपदेष्टा श्रीकृष्णहार्दवित् ।  
प्रतिक्षणनिकुञ्जस्थलीलारससुपूरितः ॥ २५॥  
  
तत्कथाक्षिप्तचित्तस्तद्विस्मृतान्यो व्रजप्रियः ।  
प्रियव्रजस्थितिः पुष्टिलीलाकर्ता रहःप्रियः ॥ २६॥  
  
भक्तेच्छापूरकः सर्वाज्ञातलीलोऽतिमोहनः ।  
सर्वासक्तो भक्तमात्रासक्तः पतितपावनः ॥ २७॥  
  
स्वयशोगानसंहृष्टहृदयाम्भोजविष्टरः ।  
यशःपीयूषलहरीप्लावितान्यरसः परः ॥ २८॥  
  
लीलामृतरसार्द्रार्द्रीकृताखिलशरीरभृत् ।  
गोवर्धनस्थित्युत्साहस्तल्लीलाप्रेमपूरितः ॥ २९॥  
  
यज्ञभोक्ता यज्ञकर्ता चतुर्वर्गविशारदः ।  
सत्यप्रतिज्ञस्त्रिगुणातीतो नयविशारदः ॥ ३०॥  
  
स्वकीर्तिवर्धनस्तत्त्वसूत्रभाष्यप्रदर्शकः ।  
मायावादाख्यतूलाग्निर्ब्रह्मवादनिरूपकः ॥ ३१॥  
  
अप्राकृताखिलाकल्पभूषितः सहजस्मितः ।  
त्रिलोकीभूषणं भूमिभाग्यं सहजसुन्दरः ॥ ३२॥  
  
अशेषभक्तसम्प्रार्थ्यचरणाब्जरजोधनः ।  
इत्यानन्दनिधेः प्रोक्तं नाम्नामष्टोत्तरशतम् ॥ ३३॥  
  
श्रद्धाविशुद्धबुद्धिर्यः पठत्यनुदिनं जनः ।  
स तदेकमनाः सिद्धिमुक्तां प्राप्नोत्यसंशयम् ॥ ३४॥  
  
तदप्राप्तौ वृथा मोक्षस्तदाप्तौ तद्गतार्थता ॥  
  
अतः सर्वोत्तमस्तोत्रं जप्यं कृष्णरसार्थिभिः ॥ ३५॥  
  
इति श्रीमदग्निकुमारप्रोक्तं सर्वोत्तमस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
