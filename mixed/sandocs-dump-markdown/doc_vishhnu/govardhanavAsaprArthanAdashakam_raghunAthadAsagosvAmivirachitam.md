---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: vishhnu, krishna, raghunAthadAsagosvAmin, stavAvalI, dashaka
Description/comments: From Collected prayers by Raghunatha Dasa Goswami Stavavali
File name: govardhanavAsaprArthanAdashakam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: govardhanavAsaprArthanAdashakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: govardhanavAsaprArthanAdashakam
itxtitle: govardhanavAsaprArthanAdashakam (raghunAthadAsagosvAmivirachitam)
title: गोवर्धनवासप्रार्थनादशकम् (रघुनाथदासगोस्वामिविरचितम्)

---
  
 गोवर्धनवासप्रार्थनादशकम्   
निजपतिभुजदण्डच्छत्रभावं प्रपद्य  
     प्रतिहतमदधृष्टोद्दण्डदेवेन्द्रगर्व ।  
अतुलपृथुलशैलश्रेणिभूप प्रियं मे  
     निजनिकटनिवासं देहि गोवर्धन त्वम् ॥ १॥  
  
प्रमदमदनलीलाः कन्दरे कन्दरे ते  
     रचयति नवयूनोर्द्वन्द्वमस्मिन्नमन्दम् ।  
इति किल कलनार्थं लग्नकस्तद्द्वयोर्मे  
     निजनिकटनिवासं देहि गोवर्धन त्वम् ॥ २॥  
  
अनुपममणिवेदीरत्नसिंहासनोर्वी-  
     रुहझरदरसानुद्रोणिसङ्घेषु रङ्गैः ।  
सह बलसखिभिः सङ्खेलयन्स्वप्रियं मे  
     निजनिकटनिवासं देहि गोवर्धन त्वम् ॥ ३॥  
  
रसनिधिनवयूनोः साक्षिणीं दानकेले-  
     र्द्युतिपरिमलविद्धं श्यामवेदिं प्रकर्ष्य ।  
रसिकवरकुलानां मोदमास्फालयन्मे  
     निजनिकटनिवासं देहि गोवर्धन त्वम् ॥ ४॥  
  
हरिदयितमपूर्वं राधिकाकुण्डमात्म-  
     प्रियसखमिह कण्ठे नर्मणालिङ्ग्य गुप्तः ।  
नवयुवयुगखेलास्तत्र पश्यन्रहो मे  
     निजनिकटनिवासं देहि गोवर्धन त्वम् ॥ ५॥  
  
स्थलजलतलशष्पैर्भूरुहछायया च  
     प्रतिपदमनुकालं हन्त संवर्धयन्गाः ।  
त्रिजगति निजगोत्रं सार्थकं ख्यापयन्मे  
     निजनिकटनिवासं देहि गोवर्धन त्वम् ॥ ६॥  
  
सुरपतिकृतदीर्घद्रोहतो गोष्ठरक्षां  
     तव नवगृहरूपस्यान्तरे कुर्वतैव ।  
अघबकरिपुणोच्चैर्दत्तमान द्रुतं मे  
     निजनिकटनिवासं देहि गोवर्धन त्वम् ॥ ७॥  
  
गिरिनृपहरिदासश्रेणिवर्येतिनामा-  
     मृतमिदमुदितं श्रीराधिकावक्त्रचन्द्रात् ।  
व्रजनवतिलकत्वे क्ल्प्तवेदैः स्फुटं मे  
     निजनिकटनिवासं देहि गोवर्धन त्वम् ॥ ८॥  
  
निजजनयुतराधाकृष्णमैत्रीरसाक्त-  
     व्रजनरपशुपक्षिव्रातसौख्यैकदातः ।  
अगणितकरुणत्वान्मं उरीकृत्य तान्तं  
     निजनिकटनिवासं देहि गोवर्धन त्वम् ॥ ९॥  
  
निरुपधिकरुणेन श्रीशचीनन्दनेन  
     त्वयि कपटिशठोऽपि त्वत्प्रियेनार्पितोऽस्मि ।  
इति खलु मम योग्यायोग्यतां मामगृह्ण-  
     न्निजनिकटनिवासं देहि गोवर्धन त्वम् ॥ १०॥  
  
रसददशकमस्य श्रीलगोवर्धनस्य  
     क्षितिधरकुलभर्तुर्यः प्रयत्नादधीते ।  
स सपदि सुखदेऽस्मिन्वासमासाद्य साक्षा-  
     च्छुबदयुगलसेवारत्नमाप्नोति तूर्णम् ॥ ११॥  
  
इति श्रीरघुनाथदासगोस्वामिविरचितस्तवावल्यां  
          श्रीगोवर्धनवासप्रार्थनादशकं सम्पूर्णम् ।  
  
  
