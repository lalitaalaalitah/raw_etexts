---
Category: vishhnu, aShTottarashatanAma
File name: viShNoraShTottarashatadivyasthAnIyanAmastotram.itx
Language: Sanskrit
Latest update: April 27, 2019
Location: doc_vishhnu
Proofread by: Karthik Raman karthik.raman at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNoraShTottarashatadivyasthAnIyanAmastotram
Transliterated by: Karthik Raman karthik.raman at gmail.com
engtitle: viShNoraShTottarashatadivyasthAnIyanAmastotram
itxtitle: viShNoraShTottarashatadivyasthAnIyanAmastotram
title: विष्णोरष्टोत्तरशतदिव्यस्थानीयनामस्तोत्रम्

---
  
 श्रीविष्णोरष्टोत्तरशतदिव्यस्थानीयनामस्तोत्रम्   
अष्टोत्तरशतस्थानेष्वाविर्भूतं जगत्पतिम् ।  
नमामि जगतामीशं नारायणमनन्यधीः ॥ १॥  
  
श्रीवैकुण्ठे वासुदेवमामोदे कर्षणाह्वयम् ।  
प्रद्युम्नं च प्रमोदाख्ये सम्मोदे चानिरुद्धकम् ॥ २॥  
  
सत्यलोके तथा विष्णुं पद्माक्षं सूर्यमण्डले ।  
क्षीराब्धौ शेषशयनं श्वेतद्वीपेतु तारकम् ॥ ३॥  
  
नारायणं बदर्याख्ये नैमिषे हरिमव्ययम् ।  
शालग्रामं हरिक्षेत्रे अयोध्यायां रघूत्तमम् ॥ ४॥  
  
मथुरायां बालकृष्णं मायायां मधुसूदनम् ।  
काश्यां तु भोगशयनमवन्त्यामवनीपतिम् ॥ ५॥  
  
द्वारवत्यां यादवेन्द्रं व्रजे गोपीजनप्रियम् ।  
वृन्दावने नन्दसूनुं गोविन्दं कालियह्रदे ॥ ६॥  
  
गोवर्धने गोपवेषं भवघ्नं भक्तवत्सलम् ।  
गोमन्तपर्वते शौरिं हरिद्वारे जगत्पतिम् ॥ ७॥  
  
प्रयागे माधवं चैव गयायां तु गदाधरम् ।  
गङ्गासागरगे विष्णुं चित्रकूटे तु राघवम् ॥ ८॥  
  
नन्दिग्रामे राक्षसघ्नं प्रभासे विश्वरूपिणम् ।  
श्रीकूर्मे कूर्ममचलं नीलाद्रौ पुरुषोत्तमम् ॥ ९॥  
  
सिंहाचले महासिंहं गदिनं तुलसीवने ।  
घृतशैले पापहरं श्वेताद्रौ सिंहरूपिणम् ॥ १०॥  
  
योगानन्दं धर्मपुर्यां काकुले त्वान्ध्रनायकम् ।  
अहोबिले गारुडाद्रौ हिरण्यासुरमर्दनम् ॥ ११॥  
  
विट्ठलं पाण्डुरङ्गे तु वेङ्कटाद्रौ रमासखम् ।  
नारायणं यादवाद्रौ नृसिंहं घटिकाचले ॥ १२॥  
  
वरदं वारणगिरौ काञ्च्यां कमललोचनम् ।  
यथोक्तकारिणं चैव परमेशपुराश्रयम् ॥ १३॥  
  
पाण्डवानां तथा दूतं त्रिविक्रममथोन्नतम् ।  
कामासिक्यां नृसिंहं च तथाष्टभुजसज्ञकम् ॥ १४॥  
  
मेघाकारं शुभाकारं शेषाकारं तु शोभनम् ।  
अन्तरा शितिकण्ठस्य कामकोट्यां शुभप्रदम् ॥ १५॥  
  
कालमेघं खगारूढं कोटिसूर्यसमप्रभम् ।  
दिव्यं दीपप्रकाशं च देवानामधिपं मुने ॥ १६॥  
  
प्रवालवर्णं दीपाभं काञ्च्यामष्टादशस्थितम् ।  
श्रीगृध्रसरसस्तीरे भान्तं विजयराघवम् ॥ १७॥  
  
वीक्षारण्ये महापुण्ये शयानं वीरराघवम् ।  
तोताद्रौ तुङ्गशयनं गजार्तिघ्नं गजस्थले ॥ १८॥  
  
महाबलं बलिपुरे भक्तिसारे जगत्पतिम् ।  
महावराहं श्रीमुष्णे महीन्द्रे पद्मलोचनम् ॥ १९॥  
  
श्रीरङ्गे तु जगन्नाथं श्रीधामे जानकीप्रियम् ।  
सारक्षेत्रे सारनाथं खण्डने हरचापहम् ॥ २०॥  
  
श्रीनिवासस्थले पूर्णं सुवर्णं स्वर्णमन्दिरे ।  
व्याघ्रपुर्यां महाविष्णुं भक्तिस्थाने तु भक्तिदम् ॥ २१॥  
  
श्वेतह्रदे शान्तमूर्तिमग्निपुर्यां सुरप्रियम् ।  
भर्गाख्यं भार्गवस्थाने वैकुण्ठाख्ये तु माधवम् ॥ २२॥  
  
पुरुषोत्तमे भक्तसखं चक्रतीर्थे सुदर्शनम् ।  
कुम्भकोणे चक्रपाणिं भूतस्थाने तु शार्ङ्गिणम् ॥ २३॥  
  
कपिस्थले गजार्तिघ्नं गोविन्दं चित्रकूटके ।  
अनुत्तमं चोत्तमायां श्वेताद्रौ पद्मलोचनम् ॥ २४॥  
  
पार्थस्थले परब्रह्म कृष्णाकोट्यां मधुद्विषम् ।  
नन्दपुर्यां महानन्दं वृद्धपुर्यां वृषाश्रयम् ॥ २५॥  
  
असङ्गं सङ्गमग्रामे शरण्ये शरणं महत् ।  
दक्षिणद्वारकायां तु गोपालं जगतां पतिम् ॥ २६॥  
  
सिंहक्षेत्रे महासिंहं मल्लारिं मणिमण्डपे ।  
निबिडे निबिडाकारं धानुष्के जगदीश्वरम् ॥ २७॥  
  
मौहूरे कालमेघं तु मधुरायां तु सुन्दरम् ।  
वृषभाद्रौ महापुण्ये परमस्वामिसज्ञकम् ॥ २८॥  
  
श्रीमद्वरगुणे नाथं कुरुकायां रमासखम् ।  
गोष्ठीपुरे गोष्ठपतिं शयानं दर्भसंस्तरे ॥ २९॥  
  
धन्विमङ्गलके शौरिं बलाढ्यं भ्रमरस्थले ।  
कुरङ्गे तु तथा पूर्णं कृष्णामेकं वटस्थले ॥ ३०॥  
  
अच्युतं क्षुद्रनद्यां तु पद्मनाभमनन्तके ।  
एतानि विष्णोः स्थानानि पूजितानि महात्मभिः ॥ ३१॥  
  
अधिष्ठितानि देवेश तत्रासीनं च माधवम् ।  
यः स्मरेत्सततं भक्त्या चेतसानन्यगामिना ॥ ३२॥  
  
स विधूयातिसंसारबन्धं याति हरेः पदम् ।  
अष्टोत्तरशतं विष्णोः स्थानानि पठता स्वयम् ॥ ३३॥  
  
अधीताः सकला वेदाः कृताश्च विविधा मखाः ।  
सम्पादिता तथा मुक्तिः परमानन्ददायिनी ॥ ३४॥  
  
अवगाढानि तीर्थानि ज्ञातः स भगवान् हरिः ।  
आद्यमेतत्स्वयं व्यक्तं विमानं रङ्गसज्ञकम् ।  
श्रीमुष्णं वेङ्कटाद्रिं च शालग्रामं च नैमिषम् ॥ ३५॥  
  
तोताद्रिं पुष्करं चैव नरनारायणाश्रमम् ।  
अष्टौ मे मूर्तयः सन्ति स्वयं व्यक्ता महीतले ॥ ३६॥  
  
॥ इति श्रीविष्णोरष्टोत्तरशतदिव्यस्थानीयनामस्तोत्रं सम्पूर्णम् ॥  
  
  
  
Encoded and proofread by Karthik Raman karthik.raman at gmail.com  
  
