---
Author: Shankaracharya
Category: ShaTpadI, vishhnu, stotra, vishnu, shankarAchArya
File name: vishnu6padi.itx
Indexextra: (Meaning and commentary 4Mb, Sanskrit)
Language: Sanskrit
Latest update: August 28, 2010
Location: doc_vishhnu
Proofread by: Sorin Suciu aka SeSe at sorins at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNuShaTpadI
Texttype: stotra
Transliterated by: Sorin Suciu aka SeSe at sorins at hotmail.com
engtitle: viShNuShaTpadI
itxtitle: viShNuShaTpadI (shaNkarAchAryavirachitA)
title: विष्णुषट्पदी (शण्कराचार्यविरचिता)

---
  
 श्रीविष्णुषट्पदी   
  
अविनयमपनय विष्णो दमय मनः शमय विषयमृगतृष्णाम् ।  
भूतदयां विस्तारय तारय संसारसागरतः ॥ १॥  
  
दिव्यधुनीमकरन्दे परिमलपरिभोगसच्चिदानन्दे ।  
श्रीपतिपदारविन्दे भवभयखेदच्छिदे वन्दे ॥ २॥  
  
सत्यपि भेदापगमे नाथ तवाहं न मामकीनस्त्वम् ।  
सामुद्रो हि तरङ्गः क्वचन समुद्रो न तारङ्गः ॥ ३॥  
  
उद्धृतनग नगभिदनुज दनुजकुलामित्र मित्रशशिदृष्टे ।  
दृष्टे भवति प्रभवति न भवति किं भवतिरस्कारः ॥ ४॥  
  
मत्स्यादिभिरवतारैरवतारवताऽवता सदा वसुधाम् ।  
परमेश्वर परिपाल्यो भवता भवतापभीतोऽहम् ॥ ५॥  
  
दामोदर गुणमन्दिर सुन्दरवदनारविन्द गोविन्द ।  
भवजलधिमथनमन्दर परमं दरमपनय त्वं मे ॥ ६॥  
  
नारायण करुणामय शरणं करवाणि तावकौ चरणौ ।  
इति षट्पदी मदीये वदनसरोजे सदा वसतु ॥ ७॥  
  
॥ इति श्रीमद् शङ्कराचार्यविरचितं विष्णुषट्पदीस्तोत्रं सम्पूर्णम् ॥  
  
  
Encoded and proofread by Sorin Suciu aka SeSe at sorins at hotmail.com.  
  
