---
Category: vishhnu, vishnu, krishna
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: ramApatismaraNam.itx
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: ramApatismaraNam
engtitle: ramApatismaraNam
itxtitle: ramApatismaraNam athavA kamaleshamAlA (mukundamindIvara)
title: रमापतिस्मरणम् अथवा कमलेशमाला (मुकुन्दमिन्दीवर)

---
  
 रमापतिस्मरणम् अथवा कमलेशमाला   
  
श्रीगणेशाय नमः ।  
मुकुन्दमिन्दीवरपत्रनेत्रं नदात्मजं योगिमनोनिकेतम् ।  
वृन्दारकाभिष्टुतपादपद्मं पार्थस्य मित्रं मनसा स्मरामि ॥ १॥  
  
ब्रह्मेन्द्रगङ्गाधरवन्दिताय मुकुन्ददेवाय परात्पराय ।  
नमः समस्तासुरनाशकाय पक्षीशयानाय रमेश्वराय ॥ २॥  
  
आश्लिष्टराधाकुचकुड्मलाय गोपालकृष्णाय नमोऽस्तु तस्मै ।  
गोवर्धनं यो गिरिमुच्चशृङ्गं लोकोपकाराय किलोद्दधार ॥ ३॥  
  
कृपानिधे दीनशरण्य शौरे दैत्याटवीदाव रमेश देव ।  
त्वत्पादपङ्केरुहयुग्मस्वेवां नक्तन्दिवं प्राप्तुमहं समीहे ॥ ४॥  
  
तदा मम स्यादभिलाषसिद्धिस्तदैव जायेत ममातिमोदः ।  
यदा यतीद्रेडितसच्चरित्रो मयि प्रसन्नो भगवान्मुरारिः ॥ ५॥  
  
कुशाग्रसूक्ष्मापि मतिर्गतीनां ज्ञातुं न शक्नोति तव स्वरूपम् ।  
अहं कथं वा मुसलाग्रबुद्धिर्ज्ञातुं क्षमः स्यां खलु तं भवन्तम् ॥ ६॥  
  
नाहं नदीष्णो निखिलागमेषु न च प्रवीणः कविताकलायाम् ।  
तस्मादशेषान् गदितुं गुणांस्ते शौरे न शक्तो बत मन्दभाग्यः-॥ ७॥  
  
इति रमापतिस्मरणं (अथवा कमलेशमाला) सम्पूर्णम् ॥  
  
  
Proofread by PSA Easwaran psaeaswaran at gmail.com  
  
