---
Category: vishhnu, stotra, pUjA
Description/comments: Garudapurana, karmakANDAkhyaH pUrvakhaNDaH 1, adhyAya 33
File name: sudarshanachakrastotram.itx
Language: Sanskrit
Latest update: July 27, 2018
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sudarshanachakrastotram
engtitle: Sudarshanachakra Stotram
itxtitle: sudarshanachakrastotram athavA sudarshanapUjAvidhAnam (garuDapurANAntargatam)
title: सुदर्शनचक्रस्तोत्रम् अथवा सुदर्शनपूजाविधानम् (गरुडपुराणान्तर्गतम्)

---
  
 श्रीसुदर्शनचक्रस्तोत्रम् अथवा सुदर्शनपूजाविधिः   
रुद्र उवाच ।  
सुदर्शनस्य पूजां मे वद शङ्खगदाधर ।  
ग्रहरोगादिकं सर्वं यत्कृत्वा नाशमेति वै ॥ १॥  
  
हरिरुवाच ।  
सुदर्शनस्य चक्रस्य शृणु पूजां वृषध्वज ।  
स्नानमादौ प्रकुर्वीत पूजयेच्च हरिं ततः ॥ २॥  
  
मूलमन्त्रेण वै न्यासं मूलमन्त्रं शृणुष्व च ।  
सहस्रारं हुं फट् नमो मन्त्रः प्रणवपूर्वकः ॥ ३॥  
  
कथितः सर्वदुष्टानां नाशको मन्त्रभेदकः ।  
ध्यायेत्सुदर्शनं देवं हृदि पद्मेऽमले शुभे ॥ ४॥  
  
शङ्खचक्रगदापद्मधरं सौम्यं किरीटिनम् ।  
आवाह्य मण्डले देवं पूर्वोक्तविधिना हर ॥ ५॥  
  
पूजयेद्गन्धपुष्पाद्यैरुपचारैर्महेश्वर ।  
पूजयित्वा जपेन्मन्त्रं शतमष्टोत्तरं नरः ॥ ६॥  
  
एवं यः कुरुते रुद्र  चक्रस्यार्चनमुत्तमम् ।  
सर्वरोगविनिर्मुक्तो विष्णुलोकं समाप्नुयात् ॥ ७॥  
  
एतत्स्तोत्रं जपेत्पश्चात्सर्वव्याधिविनाशनम् ।  
अथ स्तोत्रम् ।  
नमः सुदर्शनायैव सहस्रादित्यवर्चसे ॥ ८॥  
  
ज्वालामालाप्रदीप्ताय सहस्राराय चक्षुषे ।  
सर्वदुष्टविनाशाय सर्वपातकमर्दिने ॥ ९॥  
  
सुचक्राय विचक्राय सर्वमन्त्रविभेदिने ।  
प्रसवित्रे जगद्धात्रे जगद्विध्वंसिने नमः ॥ १०॥  
  
पालनार्थाय लोकानां दुष्टासुरविनाशिने ।  
उग्राय चैव सौम्याय चण्डाय च नमो नमः ॥ ११॥  
  
नमश्चक्षुःस्वरूपाय संसारभयभेदिने ।  
मायापञ्जरभेत्रे च शिवाय च नमो नमः ॥ १२॥  
  
ग्रहातिग्रहरूपाय ग्रहाणां पतेय नमः ।  
कालाय मृत्यवे चैव भीमाय च नमो नमः ॥ १३॥  
  
भक्तानुग्रहदात्रे च भक्तगोप्त्रे नमो नमः ।  
विष्णुरूपाय शान्ताय चायुधानां धराय च ॥ १४॥  
  
विष्णुशस्त्राय चक्राय नमो भूयो नमो नमः ।  
इति स्तोत्रं महापुण्यं चक्रस्य तव कीर्तितम् ॥ १५॥  
  
यः पठेत्परया भक्त्या विष्णुलोकं स गच्छति ।  
चक्रपूजाविधिं यश्च पठेद्रुद्र जितोन्द्रियः ।  
स पापं भस्मसात्कृत्वा विष्णुलोकाय कल्पते ॥ १६॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे  
सुदर्शनपूजाविधिर्नाम त्रयस्त्रिंशोऽध्यायः सम्पूर्णः ।  
  
Garudapurana, AchArakANda, adhyAya 33  
Proofread by PSA Easwaran psaeaswaran at gmail.com  
  
