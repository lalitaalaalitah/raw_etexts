---
Author: Vadiraja
Category: vishhnu, vAdirAja, vishnu
File name: chakrastutiH.itx
Language: Sanskrit
Latest update: June 13, 2020
Location: doc_vishhnu
Proofread by: Krishnananda Achar
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: chakrastutiH
Transliterated by: Krishnananda Achar
engtitle: chakrastutiH
itxtitle: chakrastutiH (vAdirAjakRitA)
title: चक्रस्तुतिः (वादिराजकृइता)

---
  
 श्रीवादिराजतीर्थगुरुवर्यविरचिता चक्रस्तुतिः   
दोषौघवारणं यस्य धारणं मोक्षकारणम् ।  
न वैदिकं तप्तचक्रधारणं यदि मनसे ॥ १॥  
  
ग्रन्थादौ मङ्गलं तर्हि कस्मान्नावैदिकं तव ।  
शिष्टाचारात् स्मृतिः कल्प्या स्मृतेश्च श्रुतिकल्पना ॥ २॥  
  
यदि तत्र तथैतस्मिन् किन्न कल्पयसि श्रुतिम् ।  
द्वारकायायिभिः सर्वैरद्यापि प्राक्प्रवेशतः  ॥ ३॥  
  
निम्बादित्यानुगैः प्राज्ञैर्मायावाद्येकदेशिभिः ।  
विष्णुस्वामिमतस्थैश्च रामानुजमताश्रयैः  ॥ ४॥  
  
तत्त्ववादिजनाचार्यैः शिष्टश्रेष्ठैरनुष्ठिते ।  
कैश्चिच्चीर्णमिदं नोचेत्त्यक्तं तदपि नास्तिकैः  ॥ ५॥  
  
बहुशिष्टजनाचारः प्रमाणमुभयत्र च ।  
स्वमूलग्रन्थभागेषु तथा प्रकरणेषु च ॥ ६॥  
  
निबन्धेषु च सर्वेषु केनापीदं न दूषितम् ।  
अनाचारस्तु केषाञ्चिदनाचारः प्रकल्प्यताम् ॥ ७॥  
  
त्यजेदेकं कुलस्यार्थमिति न्यायं विजानत ।  
नृसिंहपरिचर्यायां रामार्चाचन्द्रिकादिषु  ॥ ८॥  
  
श्रुतिस्मृतिपुराणोक्त्या तैरपीदं प्रसाधितम् ।  
न नः पूर्वैः पराक्रान्तं सर्वसम्प्रतिपत्तितः  ॥ ९॥  
  
इदातीनीमाग्रहादेव विवदन्ते क्वचित् क्वचित् ।  
दुराग्रहग्रहं तेषां केषाञ्चिन्मनसि स्थितम् ॥ १०॥  
  
निवर्तयेत्सुप्रयुक्तः श्रौतो मन्त्रो महात्मभिः ।  
अवैदिकमिदं चेत्ते ब्रह्मैक्यं वैदिक कुतः  ॥ ११॥  
  
श्रुतयस्तत्र चेत् सन्ति न सन्ति किमिहागमाः ।  
यद्येतेषामितोन्योर्थः कल्प्यते स्वकफोलतः ॥ १२॥  
  
श्रुतिस्मृतिसमाख्यातस्तत्रान्यार्थो न किं श्रुतः ।  
आग्रहोयं परेषां चेत्तथायं किन्तु नाग्रहः ॥ १३॥  
  
वादिविप्रतिपन्नाभिः श्रौतत्वं तूभयोः समम् ।  
यद्यश्रौतमिदं कर्म यज्ञोश्रौतः कथं न ते ॥ १४॥  
  
तन्मूलभूतवेदानामतत्वावेदकत्वतः ।  
अन्यार्थकल्पनेनापि तत्त्ववेदकता गता ॥ १५॥  
  
तेनैवावेदकत्वं चेदध्वरस्य कथं न तत् ।  
अधुना बाधवैधुर्याद्व्यावहारिकमानता ॥ १६॥  
  
समोभयत्र केषाञ्चिन्मते बाधोत्र तत्र च ।  
वेदाप्रामाण्यशंसित्वादशिष्टौ तावुभावपि ॥ १७॥  
  
व्यावहारिकमानत्वं मूढाप्रामाण्यमेव हि ।  
अतप्तधारणं चेत्स्यात्तन्मूलेनैतदागतम् ॥ १८॥  
  
सदा तदुक्तलाभार्थमिदं प्राज्ञैर्हिरण्मयी ।  
पवित्रमुद्रेव कुशश्रुतिमूला प्रधार्यते ॥ १९॥  
  
किमग्निनापराद्धं ते किं चक्रेण मुरद्विषः ।  
किं वा सद्भिरनिर्भीतैः किं पुराणैस्त्रयीगिरा ॥ २०॥  
  
निषेधवाक्याद्भीतिस्तु तप्तातप्ताङ्कयोः समा ।  
तत्सर्वं तप्तगं कुर्वन् समः स्वार्थपरार्थयोः ॥ २१॥  
  
अमन्त्राहोममूलाङ्कविषयं कुरु लाघवात् ।  
शिष्टाचारविरुद्धोर्थः स्वसारं चाधिरोहति ॥ २२॥  
  
इत्यादौ त्यज्यते वेदे किं पुनः स्मृतिकोणगः ।  
यदि स्मतिमनादृत्य श्रुतावनुदितत्वतः ॥ २३॥  
  
विधिं न मानयस्येनं निषेधः केन मान्यते ।  
नहि श्रुतिसती धर्ममिमं क्यापि निषेधति ॥ २४॥  
  
सुदर्शनकृतोद्योगनिष्कण्टकितपद्धतिः ।  
तूष्णीं स्थितेपि लोकेस्मिन्नङ्गीकार इतीर्यते ॥ २५॥  
  
शास्त्रेप्यप्रतिषिद्धं चेद्गीयतेनुमतं त्विति ।  
यदि स्मृत्युक्तमाचारमश्रौतं मन्यते भवान् ॥ २६॥  
  
शौचादौ दिग्विभागं च वैचित्र्यं मृत्तिकाग्रहे ।  
योग्यायोग्यदिनत्वं च दन्तधावनकर्मणि ॥ २७॥  
  
काष्ठे ग्राह्याग्राह्यतां च तथाचमनपद्धतिम् ।  
गृह्योक्तं पार्वणविधिं भोज्याभोज्यपदार्थताम् ॥ २८॥  
  
क्रमं षोडशसंस्कारे श्राद्धादीनां दिनान्यपि ।  
तर्हि त्यक्त्वा व्रात्यदशामाश्रय त्वविशङ्कितः ॥ २९॥  
  
सर्वधर्मान् परित्यज्येत्यादिवाक्यमुपाश्रितः ।  
नारदीये बृहति ते बलं वाक्यचतुष्टयम् ॥ ३०॥  
  
पाद्मगारुडमुख्येषु सन्त्यस्माकं सहस्रशः ।  
द्वैधे बहूनां वचनमिति न्यायेन तत्र्यजन् ॥ ३१॥  
  
अङ्गीकुरु हरेश्चक्रधृतिं मुक्तिसृतिं पराम् ।  
अष्टादशपुराणस्थान्यस्मद्वाक्यानि सर्वशः ॥ ३२॥  
  
मुख्यान्युपपुराणस्थवाक्येभ्यो नहि बिभ्यति  
पञ्चरात्रस्य विष्णूक्तेः सर्वैः प्रामाण्यमिष्यते ॥ ३३॥  
  
प्रतिष्ठापर्वपूजाद्या देवानां स्युः कथं न चेत् ।  
श्रुतिप्रतीकं सङ्गृह्य पवित्राख्यां प्रदाय च ॥ ३४॥  
  
 तत्र प्रथमसंस्कारस्तप्तचक्राङ्क ईर्यते ।  
तद्विरुद्धमृषिप्रोक्तं दुरुक्तमिति गृह्यते ॥ ३५॥  
  
उभयोः कलहे साक्षी विजातीयो हि मान्यते ।  
यच्छास्त्रं लिङ्गपारम्यं परं देवमुमापतिम् ॥ ३६॥  
  
तमःप्रवर्तकं वक्ति तामसं तत्प्रचक्षते ।  
इति गारुडवाक्येन तथा पाद्मगतेन च ॥ ३७॥  
  
विष्ण्वाधिक्यविरोधित्वे पुराणस्मृतिविद्ययोः ।  
अपि तामसतैवोक्ता ततोप्यन्यदुपेक्षताम् ॥ ३८॥  
  
नहि तामसमाश्रित्य तमः प्राप्तुं त्वमर्हसि ।  
श्रीमद्भागवतं सर्वैः पूर्वैर्नो भवतामपि ॥ ३९॥  
  
पुराणेषूत्तमत्वेन श्रुतं मतमुपाश्रितम् ।  
तत्रापि विष्णुमाहात्म्यरसायनविरोधिनाम् ॥ ४०॥  
  
शैवोक्तिविषबिन्दूनां तामसत्वमुदाहृतम् ।  
१वाचं हीनां मया रक्षन् दुःखदुःखी भवेदिति ॥ ४१॥  
  
शृण्वन्ति येन्यविषयाः कुकथा मतिनाशिनीः ।  
ते तमः प्राप्नुवन्तीति वन्ध्यां न बिभृयाद्गिरम्२॥ ४२ ॥  
  
इत्यादौ तेन चोक्तं नः सर्वं चार्वेव गम्यते ।  
मल्लक्षणमिमं कायं कृत्वा मद्धर्ममाश्रितः ॥ ४३॥  
  
स्वलिङ्गधारणेनेति तत्रोक्तं चक्रलाञ्छनम् ।  
श्रुतितात्पर्यसिद्ध्यर्थे विरोधं कुर्वती स्मृतिः ॥ ४४॥  
  
विरोधे त्वनपेक्षं स्यादित्यमानत्वमेष्यति ।  
पवित्रं त इति ह्येका गोविन्दुर्बिभ्रदायुधम् ॥ ४५॥  
  
येन देवाः पवित्रेण आत्मानं पुनते सदा ।  
तेन सहस्रधारेण पावमान्यः पुनन्तु माम् ॥ ४६॥  
  
इत्याद्यृचि यजुर्वेदे लोकस्य द्वारमित्यपि ।  
चरणं पूतमिति च तथा साम्नि स्फुटं वचः ॥ ४७॥  
  
नेमिना तप्तसुतनुः सायुज्यं प्राप्नु यादिति ।  
उरुक्रमाङ्कैः सुभगा वयमेभिरिहाङ्किताः ॥ ४८॥  
  
इत्यथर्वगतं वाक्यं तथा श्रुतिशिरस्यपि ।  
अद्यापि गौर्जरैर्विप्रैः पठ्यमाने गुरोर्मुखात् ॥ ४९॥  
  
धृतोर्ध्वपुण्ड्रः श्रितसच्चक्रधारी हरिं परम् ।  
यो ध्यायेत्स महात्मेति स्पष्टमर्थान्तरोज्जितम् ॥ ५०॥  
  
सन्ति स्मृतीतिहासाद्याः पुराणानि च कोटिशः ।  
सुदर्शनस्य मीमांसा कृता ह्यस्मत्पुरातनैःः ॥ ५१॥  
  
तत्रोद्धैतेषु वाक्येषु कथमेतेषु संशयः ।  
यदि वाक्यं स्वयं कृत्वा प्रावक्ष्यन् पूर्वसूरयः ॥ ५२॥  
  
तर्ह्यर्च्यनेकभेदायां कुतो वाक्यं निजेच्छया ।  
व्याकरिष्यन्नतिस्पष्टमनर्थान्तरसम्भवम् ॥ ५३॥  
  
प्रावर्तन्त कथं पूर्वे सर्वेऽप्यास्तिकमौलयः ।  
स्पष्टैर्वाक्यैर्नचेत् सर्वविप्लवः स्याज्जिनोक्तितः ॥ ५४॥  
  
स वक्ति सर्वमाम्नायं रक्षसा केनचित् कृतम् ।  
पवित्रर चरणं' चक्रं लोकद्वारं सुदर्शनम् ॥ ५५॥  
  
पर्यायवाचका ह्यैते चक्रस्य परमात्मनः ।  
पुराणोक्तिरियं चक्रं पवित्राद्याख्ययाह हि ॥ ५६॥  
  
मर्त्यानुशासनं ग्राह्यं किं पुनः स्मार्तशासनम् ।  
पविवत्त्रायते लोकानिति व्युत्पत्तिसम्भवात् ॥ ५७॥  
  
योगरूढिबलायाता पवित्राख्या सुदर्शने ।  
इमां श्रुतिमुपादाय पुराणान्येव सर्वशः ॥ ५८॥  
  
प्रमाणयन्ति स्वोक्तेस्मिंस्तप्तचक्राङ्कधारणे ।  
अतोन्यार्थः श्रुतेरस्याः कथं शक्यो मनीषिभिः ॥ ५९॥  
  
सति नेतरि मार्गस्य किमन्धोक्तः क्रमो भवेत् ।  
पवित्रपदनिर्दिष्टमर्थं वेदस्तमेव हि ॥ ६०॥  
  
सहस्रधारनामोक्त्या चक्रत्वं स्पष्टयत्यहो ।  
षट्कोणत्वाभिधां चक्रच्छायामद्याप्युपाददत् ॥ ६१॥  
  
कुशग्रन्थिरसपि ह्यासीत्पवित्राख्यो महीतले ।  
यथा चित्रस्थसिंहस्य सिंहसादृश्यमात्रतः ॥ ६२॥  
  
सिंहतायां मुख्यसिंहो वन्य एवेति निर्णयः ।  
तथा पवित्रनामै तच्चक्रस्यैवेति गम्यते ॥ ६३॥  
  
षट्कोणता सर्वमते चक्रस्यैव हि लक्षणम् ।  
आगमोक्तं पवित्रं च षट्कोणग्रन्थितोभवत् ॥ ६४॥  
  
अतोन्यार्थकथा वाताहता शुष्यलताभवत् ।  
तत्पवित्रमिदं व्याप्तं यत्त्वं पर्येषि विश्वतः ॥ ६५॥  
  
इति श्रुत्युदितं विष्णुव्याप्त्या व्याप्तत्वमेव च ।  
चक्रवोचितं विप्रकुशस्यात्यन्तबाधितम् ॥ ६६॥  
  
प्राक्प्रसक्तपवित्रेण तप्तातप्तत्वमिष्यते ।  
पञ्चाग्निकृततापोक्तौ दूषणद्वयवागतम् ॥ ६७॥  
  
प्रसक्तस्य परित्यागो ह्यप्रसक्तपरिग्रहः ।  
आमत्वोक्त्या तप्तचक्रदाहाभावो हि दूष्यते ॥ ६८॥  
  
अग्नि दूरसमीपस्थवस्तुन्यात्मत्वसाम्यतः ॥  
  
शृतास इति शब्दार्था दाहवन्तो न तापसाः ॥ ६९॥  
  
पादोक्तौ स्यात् पवित्रेणेत्येतद्व्यर्थं पदान्तरम् ।  
चक्रं प्रयुज्य निबिडं तमो निर्भिद्य रन्ध्रतः ॥ ७०॥  
  
अनन्तासनलोकं स्वं प्राप कृष्णः सहार्जुनः ।  
इति पौराणिकख्यात्या लोकस्य द्वारतापि च ॥ ७१॥  
  
चक्रस्यैवोचितान्यत्र शक्योतोर्थो न शङ्कितुम् ।  
अपि चार्थद्वये प्राप्ते समाख्यैकार्थसाधिका ॥ ७२॥  
  
तत्पुराणसमाख्यानादर्थोयमवधार्यते ।  
मीमांसाभिधविख्यातसीमासाम्राज्यकारिभिः ॥ ७३॥  
  
यद्यप्याम्नायमार्गेस्मिन् वक्तुं बहु च शक्यते ।  
तथाप्यल्परणोद्योगे योद्धुः शूरस्य नोचितं  
महाप्राकारकरणमिति मत्वोपरम्यते ॥ ७४॥  
  
कुमतध्वान्तनिर्भेदी स्वमताम्भोधीसम्भ्रमः ।  
हयग्रीवोल्लसच्चन्द्रपादः खेदापहोस्तु नः ॥ ७५॥  
  
हयग्रीवपदद्वन्द्वचिन्तनासक्तचेतसा ॥  
  
यतिना वादिराजेन चक्रस्तुतिरियं कृता ॥ ७६॥  
  
॥ इति श्रीमद्वादिराजपूज्यचरणविरचिता चक्रस्तुतिः सम्पूर्णा ॥  
  
भारतीरमणमुख्यप्राणान्तर्गत श्रीकृष्णार्पणमस्तु ।  
  
 Footnotes   
१ गां दुग्धदोहामसतीं च भार्या देहं पराधीनमसत्प्रजां च ।  
वित्तं त्वतीर्थीकृतमङ्गवाचं हीनां मया रक्षति दुःखदुःखी ॥  
  
२ यस्यां न मे पावनमङ्ग कर्म स्थित्युद्भवप्राणनिरोधमस्य ।  
लीलावतरेप्सितजन्म ना स्याद्वन्ध्यां गिरं तां बिभ्रयान्न धीरः ॥  
  
                                 -श्रीमद्भागवत (११/११/१९,२०)  
  
  
Encoded and proofread by Krishnananda Achar  
  
