---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: vishhnu, krishna, rUpagosvAmin, stavamAlA, aShTaka
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: vrajanavInayuvadvandvAShTakam.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vrajanavInayuvadvandvAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: vrajanavInayuvadvandvAShTakam
itxtitle: vrajanavInayuvadvandvAShTakam (rUpagosvAmivirachitam)
title: व्रजनवीनयुवद्वन्द्वाष्टकम् (रूपगोस्वामिविरचितम्)

---
  
 श्रीव्रजनवीनयुवद्वन्द्वाष्टकम्   
श्रीराधाकृष्णौ जयतः ।  
अदुर्विधविदग्धतास्पदविमुग्धवेशश्रियो-  
     रमन्दशिखिकन्धराकनकनिन्दिवासस्त्विषोः ।  
स्फुरत्पुरटकेतकीकुसुमविभ्रमाभ्रप्रभा  
     निभाङ्गमहसोर्भजे व्रजनवीनयूनोर्युगम् ॥ १॥  
  
समृद्धविधुमाधुरीविधुरताविधानोद्धुरै-  
     र्नवाम्बुरुहरम्यतामदविडम्बनारम्भिभिः ।  
विलिम्पदिव कर्णकावलिसहोदरैर्दिक्तटी  
     मुखद्युतिभरैर्भजे व्रजनवीनयूनोर्युगम् ॥ २॥  
  
विलासकलहोद्धतिस्खलदमन्दसिन्दूरभा-  
     गखर्वमदनाङ्कुशप्रकरविब्र्हमैरङ्कितम् ।  
मदोद्धुरमिवोभयोर्मिथुनमुल्लसद्वल्लरी  
     गृहोत्सवरतं भजे व्रजनवीनयूनोर्युगम् ॥ ३॥  
  
घनप्रणयनिर्झरप्रसरलब्धपूर्तेर्मनो  
     ह्रदस्य परिवाहितामनुसरद्भिरस्रैः प्लुतम् ।  
स्फुरत्तनुरुहाङ्कुरैर्नवकदम्बजृम्भश्रियं  
     व्रजत्तदनिशं भजे व्रजनवीनयूनोर्युगम् ॥ ४॥  
  
अनङ्गरणविभ्रमे किमपि विभ्रदाचार्यकं  
     मिथश्चलदृगञ्चलद्युतिशलाकया कीलितम् ।  
जगत्यतुलधर्मभिर्मधुरनर्मभिस्तन्वतो-  
     र्मिथो विजयितां भजे व्रजनवीनयूनोर्युगम् ॥ ५॥  
  
अदृष्टचरचातुरीचलचरित्रचित्रायितैः  
     सह प्रणयिभिर्जनैर्विहरमानयोः कानने ।  
परस्परमनोमृगं श्रवणचारुणा चर्चरी  
     चयेन रजयद् भजे व्रजनवीनयूनोर्युगम् ॥ ६॥  
  
मरन्दभरमन्दिरप्रतिनवारविन्दावलि  
     सुगन्धिनि विहारयोर्जलविहारविस्फूर्जितैः ।  
तपे सरसि वल्लभे सलिलवाद्यविद्याविधौ  
     विदग्धभुजयोर्भजे व्रजनवीनयूनोर्युगम् ॥ ७॥  
  
मृषाविजयकाशिभिः प्रथितच्तुरीराशीभि-  
     र्ग्लहस्य हरणं हठात् प्रकटयद्भिरुच्चैर्गिरा ।  
तदक्षकलिदक्षयोः कलितपक्षयोः साक्षिभिः  
     कुलैः स्वसुहृदां भजे व्रजनवीनयूनोर्युगम् ॥ ८॥  
  
इदं वलिततुष्टयः परिपठन्ति पद्याष्टकं  
     द्वयोर्गुणविकाशि ये व्रजनवीनयूनोर्जनाः ।  
मुहुर्नवनवोदयां प्रणयमाधुरीमेतयो-  
     रवाप्य निवसन्ति ते पदसरोजयुग्मान्तिके ॥ ९॥  
  
इति श्रीरूपगोस्वामिविरचितस्तवमालायां  
               श्रीव्रजनवीनयुवद्वन्द्वाष्टकं सम्पूर्णम् ।  
  
  
  
