---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: vishhnu, krishna, rUpagosvAmin, stavamAlA, aShTaka
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: govardhanAShTakam1.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: govardhanAShTakam 1
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: govardhanAShTakam 1
itxtitle: govardhanAShTakam 1 (rUpagosvAmivirachitam)
title: गोवर्धनाष्टकम् १ (रूपगोस्वामिविरचितम्)

---
  
 श्रीगोवर्धनाष्टकम् १   
  
प्रथमं श्रीगोवर्धनाष्टकं  
नमः श्रीगोवर्धनाय ।  
गोविन्दास्योत्तंसित वंशीक्वणितोद्य-  
     ल्लास्योत्कण्ठामत्तमयूरव्रजवीत ।  
राधाकुण्डोत्तुङ्गतरङ्गाङ्कुरिताङ्ग  
     प्रत्याशां मे त्वं कुरु गोवर्धन पूर्णाम् ॥ १॥  
  
यस्योत्कर्षाद् विस्मितधीभिर्व्रजदेवी  
     वृन्दैर्वर्षं वणितमास्ते हरिदास्यम् ।  
चित्रैर्युञ्जन स द्युतिपुञ्जैरखिलाशां  
     प्रत्याशां मे त्वं कुरु गोवर्धन पूर्णाम् ॥ २॥  
  
विन्दद्भिर्यो मन्दिरतां कन्दरवृन्दैः  
     कन्दैश्चेन्दोर्बन्धुभिरानन्दयतीशम् ।  
वैदूर्याभैर्निर्झरतोयैरपि सोऽयं  
     प्रत्याशां मे त्वं कुरु गोवर्धन पूर्णाम् ॥ ३॥  
  
शश्वद्विश्वालङ्करणालङ्कृतिमेध्यैः  
     प्रेम्णा धौतैर्धातुभिरुद्दीपितसानो ।  
नित्याक्रन्दत्कन्दर वेणुध्वनिहर्षात्  
     प्रत्याशां मे त्वं कुरु गोवर्धन पूर्णाम् ॥ ४॥  
  
प्राज्या राजिर्यस्य विराजत्युपलानां  
     कृष्णेनासौ सन्ततमध्यासितमध्या ।  
सोऽयं बन्धुर्बन्धुरधर्मा सुरभाणां  
     प्रत्याशां मे त्वं कुरु गोवर्धन पूर्णाम् ॥ ५॥  
  
निर्धुन्वानः संहृतिहेतुं घनवृन्दं  
     जित्वा जभारातिमसम्भावितबाधम् ।  
स्वानां वैरं यः किल निर्यापितवान् सः  
     प्रत्याशां मे त्वं कुरु गोवर्धन पूर्णाम् ॥ ६॥  
  
बिभ्राणो यः श्रीभुजदण्डोपरिभर्तुश्-  
     छत्रीभावं नाम यथार्थं स्वमकार्षीत् ।  
कृष्णोपज्ञं यस्य मखस्तिष्ठति सोऽयं  
     प्रत्याशां मे त्वं कुरु गोवर्धन पूर्णाम् ॥ ७॥  
  
गान्धर्वायाः केलिकलाबान्धव कुञ्जे  
     क्षुण्णैस्तस्याः कङ्कणहारैः प्रयताङ्ग ।  
रासक्रीडामण्डितयोपत्यकयाढ्य  
     प्रत्याशां मे त्वं कुरु गोवर्धन पूर्णाम् ॥ ८॥  
  
अद्रोश्रेणीशेखर पद्याष्टकमेतत्  
     कृष्णाम्भोदप्रेष्ठ पठेद् यस्तव देही ।  
प्रेमानन्दं तुन्दिलयन् क्षिप्रममन्दं  
     तं हर्षेण स्वीकुरुतां ते हृदयेशः ॥ ९॥  
  
इति श्रीरूपगोस्वामिविरचितस्तवमालायां मत्तमयूराख्यं  
          प्रथमं श्रीगोवर्धनाष्टकं सम्पूर्णम् ।  
  
  
  
