---
Author: Brahmasri Sengalipuram Anantharama Dikshitar
Category: vishhnu, krishna, aShTottarashatanAma
File name: guruvAyupurAdhIshAShTottarashatanAmastotram.itx
Language: Sanskrit
Latest update: December 2, 2018
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: guruvAyupurAdhIshAShTottarashatanAmastotram
Transliterated by: PSA Easwaran psaeaswaran at gmail.com
engtitle: guruvAyupurAdhIshAShTottarashatanAmastotram
itxtitle: guruvAyupurAdhIsha athavA vAtapurAShTottarashatanAmastotram
title: गुरुवायुपुराधीश अथवा वातपुराष्टोत्तरशतनामस्तोत्रम्

---
  
 श्रीगुरुवातपुराधीशाष्टोत्तरशतनामस्तोत्रम्   
  
ध्यानम् -  
पीताम्बरं करविराजितशङ्खचक्र-  
कौमोदकीसरसिजं करुणासमुद्रम् ।  
राधासहायमतिसुन्दरमन्दहासं  
वातालयेशमनिशां हृदि भावयामि ॥  
  
कृष्णो वातपुराधीशः भक्तकल्पद्रुमः प्रभुः ।  
रोगहन्ता परं धामा कलौ सर्वसुखप्रदः ॥ १॥  
  
वातरोगहरो विष्णुः उद्धवादिप्रपूजितः ।  
भक्तमानससंविष्टः भक्तकामप्रपूरकः ॥ २॥  
  
लोकविख्यातचारित्रः शङ्कराचार्यपूजितः ।  
पाण्ड्येशविषहन्ता च पाण्ड्यराजकृतालयः ॥ ३॥  
  
नारायणकविप्रोक्तस्तोत्रसन्तुष्टमानसः ।  
नारायणसरस्तीरवासी नारदपूजितः ॥ ४॥  
  
विप्रनित्यान्नदाता च विविधाकृतिशोभितः ।  
तैलाभिषेकसन्तुष्टः सिक्ततैलार्तिहारकः ॥ ५॥  
  
कौपीनदरुजाहन्ता पीताम्बरधरोऽव्ययः ।  
क्षीराभिषेकात्सौभाग्यदाता कलियुगप्रभुः ॥ ६॥  
  
निर्माल्यदर्शनाद्भक्तचित्तचिन्तानिवारकः ।  
देवकीवसुदेवात्तपुण्यपुञ्जोऽघनाशकः ॥ ७॥  
  
पुष्टिदः कीर्तिदो नित्यकल्याणततिदायकः ।  
मन्दारमालासंवीतः मुक्तादामविभूषितः ॥ ८॥  
  
पद्महस्तश्चक्रधारी गदाशङ्खमनोहरः ।  
गदापहन्ता गाङ्गेयमोक्षदाता सदोत्सवः ॥ ९॥  
  
गानविद्याप्रदाता च वेणुनादविशारदः ।  
भक्तान्नदानसन्तुष्टः वैकुण्ठीकृतकेरळः ॥ १०॥  
  
तुलाभारसमायातजनसर्वार्थदायकः ।  
पद्ममाली पद्मनाभः पद्मनेत्रः श्रियःपतिः ॥ ११॥  
  
पादनिस्सृतगाङ्गोदः पुण्यशालिप्रपूजितः ।  
तुळसीदामसन्तुष्टः विल्वमङ्गळपूजितः ॥ १२॥  
  
पून्तानविप्रसन्दृष्टदिव्यमङ्गळविग्रहः ।  
पावनः परमो धाता पुत्रपौत्रप्रदायकः ॥ १३॥  
  
महारोगहरो वैद्यनाथो वेदविदर्चितः ।  
धन्वन्तरिर्धर्मरूपो धनधान्यसुखप्रदः ॥ १४॥  
  
आरोग्यदाता विश्वेशः विधिरुद्रादिसेवितः ।  
वेदान्तवेद्यो वागीशः सम्यग्वाक्छक्तिदायकः ॥ १५॥  
  
मन्त्रमूर्तिर्वेदमूर्तिः तेजोमूर्तिः स्तुतिप्रियः ।  
पूर्वपुण्यवदाराध्यः महालाभकरो महान् ॥ १६॥  
  
देवकीवसुदेवादिपूजितो राधिकापतिः ।  
श्रीरुक्मिणीसत्यभामासंलालितपदाम्बुजः ॥ १७॥  
  
कन्याषोडशसाहस्रकण्ठमाङ्गल्यसूत्रदः ।  
अन्नप्राशनसम्प्राप्तबहुबालसुखप्रदः ॥ १८॥  
  
गुरुवायुसुसङ्क्लृप्तसत्प्रतिष्ठः सुरार्चितः ।  
पायसान्नप्रियो नित्यङ्गजराशिसमुज्ज्वलः ॥ १९॥  
  
पुराणरत्नपठनश्रवणानन्दपूरितः ।  
माङ्गल्यदाननिरतः दक्षिणद्वारकापतिः ॥ २०॥  
  
दीपायुतोत्थसज्ज्वालाप्रकाशितनिजालयः ।  
पद्ममालाधरः श्रीमान् पद्मनाभोऽखिलार्थदः ॥ २१॥  
  
आयुर्दाता मृत्युहर्ता रोगनाशनदीक्षितः ।  
नवनीतप्रियो नन्दनन्दनो रासनायकः ॥ २२॥  
  
यशोदापुण्यसञ्जातः गोपिकाहृदयस्थितः ।  
भक्तार्तिघ्नो भव्यफलः भूतानुग्रहतत्परः ।  
दीक्षितानन्तरामोक्तनामसुप्रीतमानसः ॥ २३॥  
  
गुरुवातपुरीशस्य नाम्नामष्टोत्तरं शतम् ।  
दीक्षितानन्तरामेण भक्त्या स्तोत्रं कृतं महत् ॥ २४॥  
  
श्रद्धायुक्तः पठेन्नित्यं स्मरन् वातपुराधिपम् ।  
तस्य देवो वासुदेवः सर्वार्थफलदो भवेत् ॥ २५॥  
  
इति ब्रह्मश्री सेङ्गलीपुरं अनन्तरामदीक्षितविरचितं  
श्रीगुरुवातपुरीशाष्टोत्तरशतनामस्तोत्रं सम्पूर्णम् ॥  
  
  
Encoded and proofread by PSA Easwaran psaeaswaran at gmail.com  
  
