---
Acknowledge-Permission: Mahaperiaval Trust
Category: vishhnu, aShTottarashatanAma, deities_misc
Description/comments: Edited by S. V. Radhakrishna Shastriji
File name: garuDAShTottarashatanAmastotram.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: garuDAShTottarashatanAmastotram
engtitle: garuDAShTottarashatanAmastotram
itxtitle: garuDAShTottarashatanAmastotram (brahmANDapurANAntargataM)
title: गरुडाष्टोत्तरशतनामस्तोत्रम् (ब्रह्माण्डपुराणान्तर्गतं)

---
  
 श्रीगरुडाष्टोत्तरशतनामस्तोत्रम्   
  
श्रीदेव्युवाच -  
देवदेव महादेव सर्वज्ञ करुणानिधे ।  
श्रोतुमिच्छामि तार्क्ष्यस्य नाम्नामष्टोत्तरं शतम् ।  
ईश्वर उवाच -  
शृणु देवि प्रवक्ष्यामि गरुडस्य महात्मनः ।  
नाम्नामष्टोत्तरशतं पवित्रं पापनाशनम् ॥  
  
अस्य श्रीगरुडनामाष्टोत्तरशतमहामन्त्रस्य ब्रह्मा ऋषिः  
अनुष्टुप् छन्दः गरुडो देवता । प्रणवो बीजम् । विद्या शक्तिः ।  
वेदादिः कीलकम् । पक्षिराजप्रीत्यर्थे जपे विनियोगः ।  
ध्यानम् -  
अमृतकलशहस्तं कान्तिसम्पूर्णदेहं  
सकलविबुधवन्द्यं वेदशास्त्रैरचिन्त्यम् ।  
कनकरुचिरपक्षोद्धूयमानाण्डगोलं  
सकलविषविनाशं चिन्तयेत्पक्षिराजम् ॥  
  
ॐ । वैनतेयः खगपतिः काश्यपोऽग्निर्महाबलः ।  
तप्तकाश्चनवर्णाभः सुपर्णो हरिवाहनः ॥ १॥  
  
छन्दोमयो महातेजा महोत्साहो महाबलः ।  
ब्रह्मण्यो विष्णुभक्तश्च कुन्देन्दुधवलाननः ॥ २॥  
  
चक्रपाणिधरः श्रीमान्नागारिर्नागभूषणः ।  
विज्ञानदो विशेषज्ञो विद्यानिधिरनामयः ॥ ३॥  
  
भूतिदो भुवनत्राता भूशयो भक्तवत्सलः ।  
सप्तच्छन्दोमयः पक्षी सुरासुरसुपूजितः ॥ ४॥  
  
गजभुक् कच्छपाशी च दैत्यहन्ताऽरुणानुजः ।  
अमृतांशोऽमृतवपुरानन्दनिधिरव्ययः ॥ ५॥  
  
निगमात्मा निराहारो निस्त्रैगुण्यो निरप्ययः ।  
निर्विकल्पः परं ज्योतिः परात्परतरः परः ॥ ६॥  
  
शुभाङ्गः शुभदः शूरः सूक्ष्मरूपी बृहत्तनुः ।  
विषाशी विदितात्मा च विदितो जयवर्धनः ॥ ७॥  
  
दार्ढ्याङ्गो जगदीशश्च जनार्दनमहाध्वजः ।  
सतां सन्तापविच्छेत्ता जरामरणवर्जितः ॥ ८॥  
  
कल्याणदः कलातीतः कलाधरसमप्रभः ।  
सोमपः सुरसङ्घेशो यज्ञाङ्गो यज्ञभूषणः ॥ ९॥  
  
महाजवो जितामित्रो मन्मथप्रियबान्धवः ।  
शङ्खभृच्चक्रधारी च बालो बहुपराक्रमः ॥ १०॥  
  
सुधाकुम्भधरो धीमान्दुराधर्षो दुरारिहा ।  
वज्राङ्गो वरदो वन्द्यो वायुवेगो वरप्रदः ॥ ११॥  
  
विनतानन्दनः श्रीदो विजितारातिसङ्गुलः ।  
पतद्वीरष्ठः सर्वेशः पापहा पापनाशनः ॥ १२॥  
  
अग्निजिज्जयघोषश्च जगदाह्लादकारकः ।  
वज्रनासः सुवक्त्रश्च मारिघ्नो मदभञ्जनः ॥ १३॥  
  
कालज्ञः कमलेष्टश्च कलिदोषनिवारणः ।  
विद्युन्निभो विशालाङ्गो विनतादास्यमोचनः ॥ १४॥  
  
स्तोमात्मा च त्रयीमूर्धा भूमा गायत्रलोचनः ।  
सामगानरतः स्रग्वी स्वच्छन्दगतिरग्रणीः ॥ १५॥  
  
इतीदं परमं गुह्यं गरुडस्य महात्मनः  
नाम्नामष्टोत्तरशतं पवित्रं पापनाशनम् ।  
स्तूयमानं महादिव्यं विष्णुना समुदीरितम् ॥ १६॥  
  
इति ब्रह्माण्डपुराणान्तर्गतं गरुडाष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
