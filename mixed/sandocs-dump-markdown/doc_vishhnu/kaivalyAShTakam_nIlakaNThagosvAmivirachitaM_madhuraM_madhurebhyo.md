---
Author: Nilakantha Goswami
Category: vishhnu, aShTaka, krishna
Description/comments: from Pancharatnam 5 shatakam by Nilakantha Goswami
File name: kaivalyAShTakam.itx
Indexextra: (Translation 1, 2, Reference)
Language: Sanskrit
Latest update: February 7, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kaivalyAShTakam
Translated by: Swami Shivananda
engtitle: kaivalyAShTakam
itxtitle: kaivalyAShTakam (nIlakaNThagosvAmivirachitaM madhuraM madhurebhyo)
title: कैवल्याष्टकम् (नीलकण्ठगोस्वामिविरचितं मधुरं मधुरेभ्यो)

---
  
 कैवल्याष्टकम् अथवा केवलाष्टकम्   
मधुरं मधुरेभ्योऽपि मङ्गलेभ्योपि मङ्गलम् ।  
पावनं पावनेभ्योऽपि हरेर्नामैव केवलम् ॥ १॥  
  
आब्रह्मस्तम्बपर्यन्तं सर्वं मायामयं जगत् ।  
सत्यं सत्यं पुनः सत्यं हरेर्नामैव केवलम् ॥ २॥  
  
स गुरुः स पिता चापि सा माता बान्धवोऽपि सः ।  
शिक्षयेच्चेत्सदा स्मर्तुं हरेर्नामैव केवलम् ॥ ३॥  
  
निःश्र्वासे न हि विश्र्वासः कदा रुद्धो भविष्यति ।  
कीर्तनीयमतो बाल्याद्धरेर्नामैव केवलम् ॥ ४॥  
  
हरिः सदा वसेत्तत्र यत्र भगवता जनाः ।  
गायन्ति भक्तिभावेन हरेर्नामैव केवलम् ॥ ५॥  
  
अहो दुःखं महादुःखं दुःखद् दुःखतरं यतः ।  
काचार्थं विस्मृतं रत्नं हरेर्नामैव केवलम् ॥ ६॥  
  
दीयतां दीयतां कर्णो नीयतां नीयतां वचः ।  
गीयतां गीयतां नित्यं हरेर्नामैव केवलम् ॥ ७॥  
  
तृणीकृत्य जगत्सर्वं राजते सकलोपरि ।  
चिदानन्दमयं शुद्धं हरेर्नामैव केवलम् ॥ ८॥  
  
इति कैवल्याष्टकम् अथवा केवलाष्टकं सम्पूर्णम् ।  
  
श्रीकृष्णार्पणमस्तु ।  
  
इति नीलकण्ठगोस्वामी विरचितं केवलाष्टकं सम्पूर्णम् ॥  
  
  
  
This is part of larger text, pancharatnam written by Nilantha Goswami.  
  
