---
Author: giridharajI
Category: vishhnu, krishna, puShTimArgIya, aShTaka
Description/comments: puShTimArgIya stotraratnAkara
File name: gopAlalAlAShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlalAlAShTakam
engtitle: gopAlalAlAShTakam
itxtitle: gopAlalAlAShTakam (giridharajIvirachitam)
title: गोपाललालाष्टकम् (गिरिधरजीविरचितम्)

---
  
 श्रीगोपाललालाष्टकम्   
  
श्रीमदाचार्यचरणौ साष्टाङ्गं प्रणिपन्पतौ ।  
विरच्यतेऽष्टकमिदं श्रीमद्गोपालपुष्टिदम् ॥ १॥  
  
यस्यानुकम्पावशतः सुदुर्लभं  
मानुष्यमाप्तं परमस्य पुंसः ।  
सर्वार्थदं दीनदयालुमेकं  
गोपाललालं शरणं प्रपद्ये ॥ २॥  
  
योऽदात्स्वसेवोपयिकं शरीरं  
साङ्गं समर्थं शुभमर्थदं च ।  
सेवाऽनभिज्ञः परमस्य तस्य  
गोपाललालं शरणं प्रपद्ये ॥ ३॥  
  
निजाङ्गसन्दर्शनयोगयोग्यता  
योऽदाद्दृशं मे परमो दयालुः ।  
तदङ्गसौन्दर्य्यरसावभिज्ञो  
गोपाललालं शरणं प्रपद्ये ॥ ४॥  
  
श्रीमत्कथासंश्रवणोपयोगि-  
श्रोत्रं ददौ यः करुणारसाब्धिः ।  
कथामृतास्वादनमूढचेता  
गोपाललालं शरणं प्रपद्ये ॥ ५॥  
  
वाचं ददौ श्रीगुणज्ञानयोग्यां  
व्रजाङ्गनाङ्गाभरणाङ्गमूर्तिम् ।  
तथापि नाम्नामनुकीर्तनेऽलसो  
गोपाललालं शरणं प्रपद्ये ॥ ६॥  
  
घ्राणेन्द्रियं मे तुलसीविमिश्र-  
पादाञ्जसन्दिग्धपरागयोग्यम् ।  
ददौ कृपालुर्ह्यपराधिने यो  
गोपाललालं शरणं प्रपद्ये ॥ ७॥  
  
शिरश्च पादाम्बुजसन्प्रणाम-  
योग्यं ददौ यो यदुवंशचन्द्रः ।  
स्तुत्या च नत्या विनयेन हीनो  
गोपाललालं शरणं प्रपद्ये ॥ ८॥  
  
जनोऽपराधानसकृद्विकुर्वन्  
श्रोतो भवेद्यस्तु मनाक्षमायाम् ।  
नवालसस्तं करुणैकबन्धुं  
गोपाललालं शरणं प्रपद्ये ॥ ९॥  
  
इति श्रीमद्गोस्वामिश्रीगिरधरजीकृतं  
        श्रीगोपाललालाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
