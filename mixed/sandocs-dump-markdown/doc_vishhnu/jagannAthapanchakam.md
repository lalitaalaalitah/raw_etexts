---
Category: panchaka, vishhnu, jagannatha, vishnu
File name: jagannAthapanchakam.itx
Language: Sanskrit
Latest update: June 11, 2011
Location: doc_vishhnu
Proofread by: Gayathri V vgayu at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: jagannatha
Subject: philosophy/hinduism/religion
Sublocation: vishhnu
Text title: jagannAthapanchakam
Transliterated by: Gayathri V vgayu at yahoo.com
engtitle: jagannAtha pa.nchakam
itxtitle: jagannAthapanchakam
title: जगन्नाथपञ्चकम्

---
  
 जगन्नाथ पञ्चकम्   
  
रक्ताम्भोरुहदर्पभञ्जनमहासौन्दर्यनेत्रद्वयं  
मुक्ताहारविलम्बिहेममुकुटं रत्नोज्ज्वलत्कुण्डलम् ।  
वर्षामेघसमाननीलवपुषं ग्रैवेयहारान्वितं  
पार्श्वे चक्रधरं प्रसन्नवदनं नीलाद्रिनाथं भजे ॥ १॥  
  
फुल्लेन्दीवरलोचनं नवघनश्यामाभिरामाकृतिं  
विश्वेशं कमलाविलासविलसत्पादारविन्दद्वयम् ।  
दैत्यारिं सकलेन्दुमण्डितमुखं चक्राब्जहस्तद्वयं  
वन्दे श्रीपुरुषोत्तमं प्रतिदिनं लक्ष्मीनिवासालयम् ॥ २॥  
  
उद्यन्नीरदनीलसुन्दरतनुं पूर्णेन्दुबिम्बाननं  
राजीवोत्पलपत्रनेत्रयुगलं कारुण्यवारान्निधिम् ।  
भक्तानां सकलार्तिनाशनकरं चिन्तार्थिचिन्तामणिं  
वन्दे श्रीपुरुषोत्तमं प्रतिदिनं नीलाद्रिचूडामणिम् ॥ ३॥  
  
नीलाद्रौ शङ्खमध्ये शतदलकमले रत्नसिंहासनस्थं  
सर्वालङ्कारयुक्तं नवघन रुचिरं संयुतं चाग्रजेन ।  
भद्राया वामभागे रथचरणयुतं ब्रह्मरुद्रेन्द्रवन्द्यं  
वेदानां सारमीशं सुजनपरिवृतं ब्रह्मदारुं स्मरामि ॥ ४॥  
  
दोर्भ्यां शोभितलाङ्गलं समुसलं कादम्बरीचञ्चलं  
रत्नाढ्यं वरकुण्डलं भुजबलैराकान्तभूमण्डलम् ।  
वज्राभामलचारुगण्डयुगलं नागेन्द्रचूडोज्ज्वलं  
सङ्ग्रामे चपलं शशाङ्कधवलं श्रीकामपालं भजे ॥ ५॥  
  
इति श्रीजगन्नाथपञ्चकं समाप्तम् ॥  
  
  
Encoded and proofread by Gayathri V vgayu at yahoo.com  
  
