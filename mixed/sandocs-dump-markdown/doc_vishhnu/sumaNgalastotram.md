---
Author: ??
Category: vishhnu, vishnu_misc, stotra, vishnu, mangala
File name: sumangala.itx
Language: Sanskrit
Latest update: October 11, 2001
Location: doc_vishhnu
Proofread by: N
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: religion
Sublocation: vishhnu
Text title: suma.ngala stotra of Ramanuja sampradaaya
Texttype: stotra
Transliterated by: N
engtitle: suma.ngala stotra
itxtitle: sumaNgalastotram
title: सुमण्गलस्तोत्रम्

---
  
 सुमङ्गलस्तोत्र   
  
सुमङ्गलं मङ्गलमीश्वराय ते सुमङ्गलं मङ्गलमच्युताय ते ।  
सुमङ्गलं मङ्गलमन्तरात्मने सुमङ्गलं मङ्गलमब्जनाभ ते ॥  
  
सुमङ्गलं श्रीनिलयोरुवक्षसे सुमङ्गलं पद्मभवादिसेविते ।  
सुमङ्गलं पद्मजगन्निवासिने सुमङ्गलं चाश्रितमुक्तिदायिने ॥  
  
चाणूरदर्पघ्नसुबाहुदण्डयोः सुमङ्गलं मङ्गलमादिपूरुष ।  
बालार्ककोटिप्रतिमाय ते विभो चक्राय दैत्येन्द्रविनाशहेतवे ॥  
  
शङ्खाय कोटिन्दुसमानतेजसे शार्ङ्गाय रत्नोज्ज्वलदिव्यरूपिणे ।  
खड्गाय विद्यामयविग्रहाय ते सुमङ्गलं मङ्गलमस्तु ते विभो ॥  
  
तदावयोस्तत्त्व विशिष्टशेषिणे शेषित्वसम्बन्धनिबोधनाय ते ।  
यन्मङ्गलानां च सुमङ्गलाय ते पुनः पुनर्मङ्गलमस्तु सन्ततम् ॥  
  
  
  
