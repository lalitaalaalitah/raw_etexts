---
Category: vishhnu, krishna, stotra, vishnu
File name: santaanagopaala.itx
Indexextra: (Scan)
Language: Sanskrit
Latest update: June 9, 2020
Location: doc_vishhnu
Proofread by: Anuradha anuraadha_rs at yahoo.co.in
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: santaanagopaala
Texttype: stotra
Transliterated by: Anuradha anuraadha_rs at yahoo.co.in
engtitle: santAnagopAla stotra
itxtitle: santAnagopAlastotram
title: सन्तानगोपालस्तोत्रम्

---
  
 सन्तानगोपालस्तोत्र   
॥ सन्तानगोपाल मूल मन्त्र॥  
  
ॐ श्रीं ह्रीं क्लीं ग्लौं देवकीसुत गोविन्द वासुदेव जगत्पते ।  
देहि मे तनयं कृष्ण त्वामहं शरणं गतः॥  
  
ॐ नमो भगवते वासुदेवाय ।  
सन्तानगोपालस्तोत्रं  
श्रीशं कमलपत्राक्षं देवकीनन्दनं हरिम् ।  
सुतसम्प्राप्तये कृष्णं नमामि मधुसूदनम् ॥१॥  
  
नमाम्यहं वासुदेवं सुतसम्प्राप्तये हरिम् ।  
यशोदाङ्कगतं बालं गोपालं नन्दनन्दनम्॥ २॥  
  
अस्माकं पुत्रलाभाय गोविन्दं मुनिवन्दितम् ।  
नमाम्यहं वासुदेवं देवकीनन्दनं सदा ॥ ३॥  
  
गोपालं डिम्भकं वन्दे कमलापतिमच्युतम् ।  
पुत्रसम्प्राप्तये कृष्णं नमामि यदुपुङ्गवम् ॥ ४॥  
  
पुत्रकामेष्टिफलदं कञ्जाक्षं कमलापतिम् ।  
देवकीनन्दनं वन्दे सुतसम्प्राप्तये मम ॥ ५॥  
  
पद्मापते पद्मनेत्रे पद्मनाभ जनार्दन ।  
देहि मे तनयं श्रीश वासुदेव जगत्पते ॥ ६॥  
  
यशोदाङ्कगतं बालं गोविन्दं मुनिवन्दितम् ।  
अस्माकं पुत्र लाभाय नमामि श्रीशमच्युतम् ॥ ७॥  
  
श्रीपते देवदेवेश दीनार्तिर्हरणाच्युत ।  
गोविन्द मे सुतं देहि नमामि त्वां जनार्दन ॥ ८॥  
  
भक्तकामद गोविन्द भक्तं रक्ष शुभप्रद ।  
देहि मे तनयं कृष्ण रुक्मिणीवल्लभ प्रभो ॥ ९॥  
  
रुक्मिणीनाथ सर्वेश देहि मे तनयं सदा ।  
भक्तमन्दार पद्माक्ष त्वामहं शरणं गतः ॥ १०॥  
  
देवकीसुत गोविन्द वासुदेव जगत्पते ।  
देहि मे तनयं कृष्ण त्वामहं शरणं गतः ॥ ११॥  
  
वासुदेव जगद्वन्द्य श्रीपते पुरुषोत्तम ।  
देहि मे तनयं कृष्ण त्वामहं शरणं गतः ॥ १२॥  
  
कञ्जाक्ष कमलानाथ परकारुणिकोत्तम ।  
देहि मे तनयं कृष्ण त्वामहं शरणं गतः ॥ १३॥  
  
लक्ष्मीपते पद्मनाभ मुकुन्द मुनिवन्दित ।  
देहि मे तनयं कृष्ण त्वामहं शरणं गतः ॥ १४॥  
  
कार्यकारणरूपाय वासुदेवाय ते सदा ।  
नमामि पुत्रलाभार्थ सुखदाय बुधाय ते ॥ १५॥  
  
राजीवनेत्र श्रीराम रावणारे हरे कवे ।  
तुभ्यं नमामि देवेश तनयं देहि मे हरे ॥ १६॥  
  
अस्माकं पुत्रलाभाय भजामि त्वां जगत्पते ।  
देहि मे तनयं कृष्ण वासुदेव रमापते ॥ १७॥  
  
श्रीमानिनीमानचोर गोपीवस्त्रापहारक ।  
देहि मे तनयं कृष्ण वासुदेव जगत्पते  ॥ १८॥  
  
अस्माकं पुत्रसम्प्राप्तिं कुरुष्व यदुनन्दन ।  
रमापते वासुदेव मुकुन्द मुनिवन्दित ॥ १९॥  
  
वासुदेव सुतं देहि तनयं देहि माधव ।  
पुत्रं मे देहि श्रीकृष्ण वत्सं देहि महाप्रभो ॥२०॥  
  
डिम्भकं देहि श्रीकृष्ण आत्मजं देहि राघव ।  
भक्तमन्दार मे देहि तनयं नन्दनन्दन ॥ २१॥  
  
नन्दनं देहि मे कृष्ण वासुदेव जगत्पते ।  
कमलनाथ गोविन्द मुकुन्द मुनिवन्दित ॥ २२॥  
  
अन्यथा शरणं नास्ति त्वमेव शरणं मम ।  
सुतं देहि श्रियं देहि श्रियं पुत्रं प्रदेहि मे ॥ २३॥  
  
यशोदास्तन्यपानज्ञं पिबन्तं यदुनन्दनं ।  
वन्देऽहं पुत्रलाभार्थं कपिलाक्षं हरिं सदा ॥ २४॥  
  
नन्दनन्दन देवेश नन्दनं देहि मे प्रभो ।  
रमापते वासुदेव श्रियं पुत्रं जगत्पते ॥ २५॥  
  
पुत्रं श्रियं श्रियं पुत्रं पुत्रं मे देहि माधव ।  
अस्माकं दीनवाक्यस्य अवधारय श्रीपते ॥ २६॥  
  
गोपाल डिम्भ गोविन्द वासुदेव रमापते ।  
अस्माकं डिम्भकं देहि श्रियं देहि जगत्पते ॥ २७॥  
  
मद्वाञ्छितफलं देहि देवकीनन्दनाच्युत ।  
मम पुत्रार्थितं धन्यं कुरुष्व यदुनन्दन ॥ २८॥  
  
याचेऽहं त्वां श्रियं पुत्रं देहि मे पुत्रसम्पदम्।  
भक्तचिन्तामणे राम कल्पवृक्ष महाप्रभो ॥ २९॥  
  
आत्मजं नन्दनं पुत्रं कुमारं डिम्भकं सुतम् ।  
अर्भकं तनयं देहि सदा मे रघुनन्दन ॥ ३०॥  
  
वन्दे सन्तानगोपालं माधवं भक्तकामदम् ।  
अस्माकं पुत्रसम्प्राप्त्यै सदा गोविन्दमच्युतम् ॥ ३१॥  
  
ॐकारयुक्तं गोपालं श्रीयुक्तं यदुनन्दनम् ।  
क्लींयुक्तं देवकीपुत्रं नमामि यदुनायकम् ॥ ३२॥  
  
वासुदेव मुकुन्देश गोविन्द माधवाच्युत ।  
देहि मे तनयं कृष्ण रमानाथ महाप्रभो ॥ ३३॥  
  
राजीवनेत्र गोविन्द कपिलाक्ष हरे प्रभो ।  
समस्तकाम्यवरद देहि मे तनयं सदा ॥ ३४॥  
  
अब्जपद्मनिभं पद्मवृन्दरूप जगत्पते ।  
देहि मे वरसत्पुत्रं रमानायक माधव ॥ ३५॥  
  
नन्दपाल धरापाल गोविन्द यदुनन्दन ।  
देहि मे तनयं कृष्ण रुक्मिणीवल्लभ प्रभो ॥ ३६॥  
  
दासमन्दार गोविन्द मुकुन्द माधवाच्युत ।  
गोपाल पुण्डरीकाक्ष देहि मे तनयं श्रियम् ॥ ३७॥  
  
यदुनायक पद्मेश नन्दगोपवधूसुत ।  
देहि मे तनयं कृष्ण श्रीधर प्राणनायक ॥ ३८॥  
  
अस्माकं वाञ्छितं देहि देहि पुत्रं रमापते ।  
भगवन् कृष्ण सर्वेश वासुदेव जगत्पते ॥ ३९॥  
  
रमाहृदयसम्भारसत्यभामामनः प्रिय ।  
देहि मे तनयं कृष्ण रुक्मिणीवल्लभ प्रभो ॥ ४०॥  
  
चन्द्रसूर्याक्ष गोविन्द पुण्डरीकाक्ष माधव ।  
अस्माकं भाग्यसत्पुत्रं देहि देव जगत्पते ॥ ४१॥  
  
कारुण्यरूप पद्माक्ष पद्मनाभसमर्चित ।  
देहि मे तनयं कृष्ण देवकीनन्दनन्दन ॥ ४२॥  
  
देवकीसुत श्रीनाथ वासुदेव जगत्पते ।  
समस्तकामफलद देहि मे तनयं सदा ॥ ४३॥  
  
भक्तमन्दार गम्भीर शङ्कराच्युत माधव ।  
देहि मे तनयं गोपबालवत्सल श्रीपते ॥ ४४॥  
  
श्रीपते वासुदेवेश देवकीप्रियनन्दन ।  
भक्तमन्दार मे देहि तनयं जगतां प्रभो ॥४५॥  
  
जगन्नाथ रमानाथ भूमिनाथ दयानिधे ।  
वासुदेवेश सर्वेश देहि मे तनयं प्रभो ॥ ४६॥  
  
श्रीनाथ कमलपत्राक्ष वासुदेव जगत्पते ।  
देहि मे तनयं कृष्ण त्वामहं शरणं गतः ॥ ४७॥  
  
दासमन्दार गोविन्द भक्तचिन्तामणे प्रभो ।  
देहि मे तनयं कृष्ण त्वामहं शरणं गतः ॥ ४८॥  
  
गोविन्द पुण्डरीकाक्ष रमानाथ महाप्रभो ।  
देहि मे तनयं कृष्ण त्वामहं शरणं गतः ॥ ४९॥  
  
श्रीनाथ कमलपत्राक्ष गोविन्द मधुसूदन ।  
मत्पुत्रफलसिद्ध्यर्थं भजामि त्वां जनार्दन ॥ ५०॥  
  
स्तन्यं पिबन्तं जननीमुखाम्बुजं विलोक्य मन्दस्मितमुज्ज्वलाङ्गम् ।  
स्पृशन्तमन्यस्तनमङ्गुलीभिर्वन्दे यशोदाङ्कगतं मुकुन्दम् ॥ ५१॥  
  
याचेऽहं पुत्रसन्तानं भवन्तं पद्मलोचन ।  
देहि मे तनयं कृष्ण त्वामहं शरणं गतः ॥ ५२॥  
  
अस्माकं पुत्रसम्पत्तेश्चिन्तयामि जगत्पते ।  
शीघ्रं मे देहि दातव्यं भवता मुनिवन्दित ॥ ५३॥  
  
वासुदेव जगन्नाथ श्रीपते पुरुषोत्तम ।  
कुरु मां पुत्रदत्तं च कृष्ण देवेन्द्रपूजित ॥ ५४॥  
  
कुरु मां पुत्रदत्तं च यशोदाप्रियनन्दनम् ।  
मह्यं च पुत्रसन्तानं दातव्यम्भवता हरे ॥ ५५॥  
  
वासुदेव जगन्नाथ गोविन्द देवकीसुत ।  
देहि मे तनयं राम कौशल्याप्रियनन्दन ॥ ५६॥  
  
पद्मपत्राक्ष गोविन्द विष्णो वामन माधव ।  
देहि मे तनयं सीताप्राणनायक राघव ॥ ५७॥  
  
कञ्जाक्ष कृष्ण देवेन्द्रमण्डित मुनिवन्दित ।  
लक्ष्मणाग्रज श्रीराम देहि मे तनयं सदा ॥ ५८॥  
  
देहि मे तनयं राम दशरथप्रियनन्दन ।  
सीतानायक कञ्जाक्ष मुचुकुन्दवरप्रद ॥ ५९॥  
  
विभीषणस्य या लङ्का प्रदत्ता भवता पुरा ।  
अस्माकं तत्प्रकारेण तनयं देहि माधव ॥ ६०॥  
  
भवदीयपदाम्भोजे चिन्तयामि निरन्तरम् ।  
देहि मे तनयं सीताप्राणवल्लभ राघव ॥ ६१॥  
  
राम मत्काम्यवरद पुत्रोत्पत्तिफलप्रद ।  
देहि मे तनयं श्रीश कमलासनवन्दित ॥ ६२॥  
  
राम राघव सीतेश लक्ष्मणानुज देहि मे ।  
भाग्यवत्पुत्रसन्तानं दशरथप्रियनन्दन ।  
देहि मे तनयं राम कृष्ण गोपाल माधव ॥ ६४॥  
  
कृष्ण माधव गोविन्द वामनाच्युत शङ्कर ।  
देहि मे तनयं श्रीश गोपबालकनायक ॥ ६५॥  
  
गोपबाल महाधन्य गोविन्दाच्युत माधव ।  
देहि मे तनयं कृष्ण वासुदेव जगत्पते ॥ ६६॥  
  
दिशतु दिशतु पुत्रं देवकीनन्दनोऽयं  
दिशतु दिशतु शीघ्रं भाग्यवत्पुत्रलाभम् ।  
दिशतु दिशतु शीघ्रं श्रीशो राघवो रामचन्द्रो  
दिशतु दिशतु पुत्रं वंश विस्तारहेतोः ॥ ६७॥  
  
दीयतां वासुदेवेन तनयोमत्प्रियः सुतः ।  
कुमारो नन्दनः सीतानायकेन सदा मम ॥ ६८॥  
  
राम राघव गोविन्द देवकीसुत माधव ।  
देहि मे तनयं श्रीश गोपबालकनायक ॥ ६९॥  
  
वंशविस्तारकं पुत्रं देहि मे मधुसूदन ।  
सुतं देहि सुतं देहि त्वामहं शरणं गतः ॥ ७०॥  
  
ममाभीष्टसुतं देहि कंसारे माधवाच्युत ।  
सुतं देहि सुतं देहि त्वामहं शरणं गतः ॥७१॥  
  
चन्द्रार्ककल्पपर्यन्तं तनयं देहि माधव ।  
सुतं देहि सुतं देहि त्वामहं शरणं गतः ॥७२॥  
  
विद्यावन्तं बुद्धिमन्तं श्रीमन्तं तनयं सदा ।  
देहि मे तनयं कृष्ण देवकीनन्दन प्रभो ॥ ७३॥  
  
नमामि त्वां पद्मनेत्र सुतलाभाय कामदम् ।  
मुकुन्दं पुण्डरीकाक्षं गोविन्दं मधुसूदनम् ॥ ७४॥  
  
भगवन् कृष्ण गोविन्द सर्वकामफलप्रद ।  
देहि मे तनयं स्वामिंस्त्वामहं शरणं गतः ॥ ७५॥  
  
स्वामिंस्त्वं भगवन् राम कृष्न माधव कामद ।  
देहि मे तनयं नित्यं त्वामहं शरणं गतः ॥ ७६॥  
  
तनयं देहिओ गोविन्द कञ्जाक्ष कमलापते ।  
सुतं देहि सुतं देहि त्वामहं शरणं गतः ॥७७॥  
  
पद्मापते पद्मनेत्र प्रद्युम्न जनक प्रभो ।  
सुतं देहि सुतं देहि त्वामहं शरणं गतः ॥ ७८॥  
  
शङ्खचक्रगदाखड्गशार्ङ्गपाणे रमापते ।  
देहि मे तनयं कृष्ण त्वामहं शरणं गतः ॥ ७९॥  
  
नारायण रमानाथ राजीवपत्रलोचन ।  
सुतं मे देहि देवेश पद्मपद्मानुवन्दित ॥ ८०॥  
  
राम राघव गोविन्द देवकीवरनन्दन ।  
रुक्मिणीनाथ सर्वेश नारदादिसुरार्चित ॥ ८१॥  
  
देवकीसुत गोविन्द वासुदेव जगत्पते ।  
देहि मे तनयं श्रीश गोपबालकनायक ॥ ८२॥  
  
मुनिवन्दित गोविन्द रुक्मिणीवल्लभ प्रभो ।  
देहि मे तनयं कृष्ण त्वामहं शरणं गतः ॥ ८३॥  
  
गोपिकार्जितपङ्केजमरन्दासक्तमानस ।  
देहि मे तनयं कृष्ण त्वामहं शरणं गतः ॥ ८४॥  
  
रमाहृदयपङ्केजलोल माधव कामद ।  
ममाभीष्टसुतं देहि त्वामहं शरणं गतः ॥ ८५॥  
  
वासुदेव रमानाथ दासानां मङ्गलप्रद ।  
देहि मे तनयं कृष्ण त्वामहं शरणं गतः ॥ ८६॥  
  
कल्याणप्रद गोविन्द मुरारे मुनिवन्दित ।  
देहि मे तनयं कृष्ण त्वामहं शरणं गतः ॥ ८७॥  
  
पुत्रप्रद मुकुन्देश रुक्मिणीवल्लभ प्रभो ।  
देहि मे तनयं कृष्ण त्वामहं शरणं गतः ॥ ८८॥  
  
पुण्डरीकाक्ष गोविन्द वासुदेव जगत्पते ।  
देहि मे तनयं कृष्ण त्वामहं शरणं गतः ॥ ८९॥  
  
दयानिधे वासुदेव मुकुन्द मुनिवन्दित ।  
देहि मे तनयं कृष्ण त्वामहं शरणं गतः ॥ ९०॥  
  
पुत्रसम्पत्प्रदातारं गोविन्दं देवपूजितम् ।  
वन्दामहे सदा कृष्णं पुत्र लाभ प्रदायिनम् ॥ ९१॥  
  
कारुण्यनिधये गोपीवल्लभाय मुरारये ।  
नमस्ते पुत्रलाभाय देहि मे तनयं विभो ॥ ९२॥  
  
नमस्तस्मै रमेशाय रुमिणीवल्लभाय ते ।  
देहि मे तनयं श्रीश गोपबालकनायक ॥ ९३॥  
  
नमस्ते वासुदेवाय नित्यश्रीकामुकाय च ।  
पुत्रदाय च सर्पेन्द्रशायिने रङ्गशायिने ॥ ९४॥  
  
रङ्गशायिन् रमानाथ मङ्गलप्रद माधव ।  
देहि मे तनयं श्रीश गोपबालकनायक ॥ ९५॥  
  
दासस्य मे सुतं देहि दीनमन्दार राघव ।  
सुतं देहि सुतं देहि पुत्रं देहि रमापते ॥ ९६॥  
  
यशोदातनयाभीष्टपुत्रदानरतः सदा ।  
देहि मे तनयं कृष्ण त्वामहं शरणं गतः ॥९७॥  
  
मदिष्टदेव गोविन्द वासुदेव जनार्दन ।  
देहि मे तनयं कृष्ण त्वामहं शरणं गतः ॥ ९८॥  
  
नीतिमान् धनवान् पुत्रो विद्यावांश्च प्रजापते ।  
भगवंस्त्वत्कृपायाश्च वासुदेवेन्द्रपूजित ॥ ९९॥  
  
यःपठेत् पुत्रशतकं सोऽपि सत्पुत्रवान् भवेत ।  
श्रीवासुदेवकथितं स्तोत्ररत्नं सुखाय च ॥ १००॥  
  
जपकाले पठेन्नित्यं पुत्रलाभं धनं श्रियम् ।  
ऐश्वर्यं राजसम्मानं सद्यो याति न संशयः ॥ १०१॥  
  
इति श्रीलक्ष्मीकेशवसंवादे सन्तानगोपालस्तोत्रं सम्पूर्णम् ।  
  
encoded by Anuradha anurAdha\_rs@yahoo.co.in  
  
