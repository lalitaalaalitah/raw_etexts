---
Category: vishhnu, venkateshwara, stotra, vishnu
File name: Riddhistava.itx
Indexextra: (Venkatesha Kavyakalapa)
Language: Sanskrit
Latest update: December 19, 2015
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: shrIRiddhistava
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: shrIRiddhistava
itxtitle: Riddhistava
title: ऋइद्धिस्तव

---
  
 ऋद्धिस्तवः   
  
श्रीमन्वृषभशैलेश वर्धतां विजयी भवान् ।  
दिव्यं त्वदीयमैश्वर्यं निर्मर्यादं विजृम्भताम् ॥ १॥  
  
देवीभूषायुधैर्नित्यैर्मुक्तैर्मोक्षैकलक्षणैः ।  
सत्त्वोत्तरैस्त्वदीयैश्च सङ्गः स्तात्सरसस्तव ॥ २॥  
  
प्राकारगोपुरवरप्रासादमणिमण्टपाः ।  
शालिमुद्गतिलादीनां शालाश्शैलकुलोज्ज्वलाः ॥ ३॥  
  
रत्नकाञ्चनकौशेयक्षौमक्रमुकशालिकाः ।  
शय्यागृहाणि पर्यङ्कवर्याः स्थूलासनानि च ॥ ४॥  
  
कनत्कनकभृङ्गारपतद्ग्रहकलाचिकाः ।  
छत्रचामरमुख्याश्च सन्तु नित्याः परिच्छदाः ॥ ५॥  
  
अस्तु निस्तुलमव्यग्रं नित्यमभ्यर्चनं तव ।  
पक्षेपक्षे विवर्धन्तां मासिमासि महोत्सवाः ॥ ६॥  
  
मणिकाञ्चनचित्राणि भूषणान्यम्बराणि च ।  
काश्मीरसारकस्तूरीकर्पूराद्यनुलेपनम् ॥ ७॥  
  
कोमलानि च दामानि कुसुमैस्सौरभोत्करैः ।  
धूपाः कर्पूरदीपाश्च सन्तु सन्ततमेव ते ॥ ८॥  
  
नृत्तगीतयुतं वाद्यं नित्यमत्र विवर्धताम् ।  
श्रोत्रेषु[च] सुधाधाराः कल्पन्तां काहलीस्वनाः ॥ ९॥  
  
कन्दमूलफलोदग्रं कालेकाले चतुर्विधम् ।  
सूपापूपघृतक्षीरशर्करासहितं हविः ॥ १०॥  
  
घनसारशिलोदग्रैः क्रमुकाष्टदलैस्सह ।  
विमलानि च ताम्बूलीदलानि स्वीकुरु प्रभो ॥ ११॥  
  
प्रीतिभीतियुतो भूयाद्भूयान् परिजनस्तव ।  
भक्तिमन्तो भजन्तु त्वां पौरा जानपदास्तथा ॥ १२॥  
  
वरणीधनरत्नानि वितरन्तु चिरं तव ।  
कैङ्कर्यमखिलं सर्वे कुर्वन्तु क्षोणिपालकाः ॥ १३॥  
  
प्रेमदिग्धदृशः स्वैरं प्रेक्षमाणास्त्वदाननम् ।  
महान्तस्सन्ततं सन्तो मङ्गलानि प्रयुञ्जताम् ॥ १४॥  
  
एवमेव भवेन्नित्यं पालयन् कुशली भवान् ।  
मामहीरमण श्रीमान् वर्धतामभिवर्धताम् ॥ १५॥  
  
पत्युः प्रत्यहमित्थं यः प्रार्थयेत समुच्छ्यम् ।  
प्रसादसुमुखः श्रीमान् पश्यत्येनं परः पुमान् ॥ १६॥  
  
॥ इति ऋद्धिस्तवः सम्पूर्णः ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
