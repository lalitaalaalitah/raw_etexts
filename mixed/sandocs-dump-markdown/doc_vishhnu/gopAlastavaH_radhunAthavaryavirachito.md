---
Author: Raghunathaji
Category: vishhnu, krishna, vishnu, raghunAthajI, puShTimArgIya
Description/comments: puShTimArgIya stotraratnAkara
File name: gopAlastavaH.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlastavaH
engtitle: gopAlastavaH
itxtitle: gopAlastavaH (radhunAthavaryavirachito)
title: गोपालस्तवः (रधुनाथवर्यविरचितो)

---
  
 श्रीगोपालस्तवः   
  
येन मीनस्वरूपेण वेदाः संरक्षिताः पुरा ।  
स एव वेदसंहर्ता गोपालः शरणं मम ॥ १॥  
  
पृष्ठे यः कूर्मरूपेण दधार धरणीतलम् ।  
स एव सृष्टिसंहर्ता गोपालः शरणं मम ॥ २॥  
  
वराहरूपः सम्भूत्या दंष्टाग्रे यो महीं दधौ ।  
सभूमिभारहरणो गोपालः शरणं मम ॥ ३॥  
  
जग्राह यो नृसिंहस्य रूपं प्रह्लादहेतवे ।  
स योद्धुमुद्यतः सम्यक् गोपालः शरणं मम ॥ ४॥  
  
येन वामनरूपेण वञ्चितो बलिभूमिपः ।  
स एव गोपनारीभिर्गोपालः शरणं मम ॥ ५॥  
  
येनेयं जामदग्न्येन पृथ्वी निःक्षत्रिया कृता ।  
स एव क्षत्रियहितो गोपालः शरणं मम ॥ ६॥  
  
दशास्यो दाशरथिना येन रामेण मारितः ।  
स पञ्चास्यप्राप्तबलो गोपालः शरणं मम ॥ ७॥  
  
कालिन्दी कर्षिता येन रामरूपेण कौतुकात् ।  
तज्जलक्रीडनासक्तो गोपालः शरणं मम ॥ ८॥  
  
येन बौद्धस्वरूपेण लोकाः पाखण्डमार्गगाः ।  
स एव पाखण्डहरो गोपालः शरणं मम ॥ ९॥  
  
गमिष्यन्ति क्षयं येन राक्षसाः कल्किरूपिणा ।  
स रक्षसां गतिर्दाता गोपालः शरणं मम ॥ १०॥  
  
गोवर्धनो गिरिर्येन स्थापितः कञ्जवत्करे ।  
उलूखलेन सहितो गोपालः शरणं मम ॥ ११॥  
  
एकादश स्वीयधाम्नामावलिं यो लिखेत् हृदि ।  
कृष्णप्रसादयुक्तश्च स याति परमां गतिम् ॥ १२॥  
  
इति श्रीरधुनाथवर्यविरचितो गोपालस्तवः समाप्तः ।  
  
Proofread by PSA Easwaran psaeaswaran at gmail.com  
  
