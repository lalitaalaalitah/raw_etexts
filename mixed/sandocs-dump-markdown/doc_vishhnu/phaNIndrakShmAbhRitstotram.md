---
Category: vishhnu, vishnu_misc, stotra, vishnu
File name: phaNIndrakShmAbhRitstotram.itx
Language: Sanskrit
Latest update: April 14, 2014
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: phaNIndrakShmAbhRitstotram
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: PhanindrakShmabhritstotram
itxtitle: phaNIndrakShmAbhRitstotram
title: फणीन्द्रक्ष्माभृइत्स्तोत्रम्

---
  
 फणीन्द्रक्ष्माभृत्स्तोत्रम्   
  
अस्ति श्रीमानवनितिलको वेङ्कटो नाम शैलो  
भूयानेको भुवि परिणतः पुण्यराशिः प्रजानाम् ।  
सारोद्धारस्सकलजगतां स्थापितः क्वापि धात्रा  
यस्मिन् साक्षात्परमपुरुषो दीव्यति श्रीसहायः ॥ १॥  
  
सौवर्णात्मा मरतकमयैर्वज्रवैढूर्यरूपैः  
नीलोत्की ?णैः? स्फटिकघटितैः पद्मरागप्रणीतैः ।  
नानारत्नाकृतिभिरखिलैस्सानुभिस्सम्भृतश्रीः  
सर्वैस्सोऽयं सुरगिरिरिति प्रत्यभिज्ञायते यः ॥ २॥  
  
उर्वी ?गुर्वी? मुदधिवसनामुद्वहन् भूललग्नाम्  
उत्तुङ्गाग्रैरुपरिशिखरैरुल्लिखन्नूर्ध्वसीमाम् ।  
तिर्यग्दिव्याकृतिमहिमतश्छादयन् यो दिगन्तान्  
विष्णुस्साक्षाद ?यमिति? जनैस्तर्क्यते भूवराहः ॥ ३॥  
  
मन्दस्पन्दानिलविवलिताताम्रबालप्रवाल-  
स्वैरास्वादप्रमदविहरत्कोकिलालापगर्भैः ।  
सान्द्रच्छायैस्सरसकुसुमैस्सौरभाकृष्टभृङ्गैः  
सर्वैर्वृक्षैस्सततफलितैर्यः सदा सम्भृतश्रीः ॥ ४॥  
  
स्वैः पाद्यार्ध्यप्रभृति ददतः स्यन्दमानैर्मरन्दैः  
भव्यामोदैः पवनगलितैरर्चयन्तः प्रसूनैः ।  
वृन्तोद्वान्तैः परिणतफलैर्नित्यक्लृप्तोपहाराः  
धन्या वृक्षा ?यदुपरि? रमावा समाराधयन्ति ॥ ५॥  
  
पुण्यामोदप्रसवलहरीवासिताशावकाशैः  
दूरेदूरे दुरितशमनैः पश्यतां प्राणभाजाम् ।  
श्रीमन्नारायणवरशिरोभूषणीभाव ?भव्यैः?  
स्निग्धैः कृष्णैस्तरुणतुलसीकाननैः पावनो यः ॥ ६॥  
  
नित्याशुष्यत्सलिलसरसीस्यन्दसन्धुक्षितानां  
श्रावंश्रावं श्रवणसुभगं निस्वन्ं निर्झराणाम् ।  
?धत्ते? धाराधररवधिया नृत्यतो नीलकण्ठान्  
केकाकण्ठान्निजसहचरीनित्यनेत्रोत्सवान् यः ॥ ७॥  
  
दंशं दंशं कुशनवदलैर्दभदूर्वाप्रवालान्  
खादङ्खादं पृथुमृदुफलं भूरुहां भूविकीर्णम् ।  
पायम्पायं यदुपरि पयः पावनं दिर्धिकाणां  
मादम्मादं विहरति मृगीयूथपः कृष्णासारः ॥ ८॥  
  
घो ?धी? राः सिंहाः कुपितशरभाः कुञ्जरेन्द्रा मदान्धाः  
घोरा व्याघ्रा कटुअककिटयो भीमभल्लूकसङ्घाः ।  
सर्वे चान्ये सहजरिपवो जन्तवो यत्रवा ?साः?  
?सं? गाहन्ते प्रशमितरुषः स्वैरमेकोदपाने ॥ ९॥  
  
श्रीमद्वादिप्रवरभयकृद्देशिकोक्तं फणिन्द्र-  
क्ष्माभृत्स्तोत्रं भुवनमहितं शब्दतोऽर्थाच्च साधु ।  
शृत्वा प्री ?ता भव? तु जनता काव्यनाट्यादिदक्षाः  
नैतत्तुल्यं भवति भवति स्मापि यावद्धारित्र्याम् ॥ १०॥  
  
इति फणीन्द्रक्ष्माभृत्स्तोत्रम् ।  
  
  
Encoded and proofread by Malleswara Rao Yellapragada  
malleswararaoy at yahoo.com  
  
