---
Category: vishhnu, dashAvatAra, stotra, vishnu
Description-comments: kalkipurANa
File name: kalkistotra.itx
Language: Sanskrit
Latest update: Narch 6, 2004
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: hinduism/religion
Sublocation: vishhnu
Text title: kalki stotra
Texttype: stotra
Transliterated by: Ravin Bhalekar ravibhalekar at hotmail.com
engtitle: kalkistotram
itxtitle: kalkistotram
title: कल्किस्तोत्रम्

---
  
 कल्किस्तोत्रम्   
  
             श्रीगणेशाय नमः ।  
सुशान्तोवाच ।  
जय हरेऽमराधीशसेवितं तव पदाम्बुजं भूरिभूषणम् ।  
कुरु ममाग्रतः साधुसत्कृतं त्यज महामते मोहमात्मनः ॥ १॥  
  
तव वपुर्जगद्रूपसम्पदा विरचितं सतां मानसे स्थितम् ।  
रतिपतेर्मनो मोहदायकं कुरु विचेष्टितं कामलम्पटम् ॥ २॥  
  
तव यशोजगच्छोकनाशकं मृदुकथामृतं प्रीतिदायकम् ।  
स्मितसुधोक्षितं चन्द्रवन्मुखं तव करोत्यलं लोकमङ्गलम् ॥ ३॥  
  
मम पतिस्त्वयं सर्वदुर्जयो यदि तवाप्रियं कर्मणाऽऽचरेत् ।  
जहि तदात्मनः शत्रुमुद्यतं कुरु कृपां न चेदीदृगीश्वरः ॥ ४॥  
  
महदहंयुतं पञ्चमात्रया प्रकृतिजायया निर्मितं वपुः ।  
तव निरीक्षणाल्लीलया जगत्स्थितिलयोदयं ब्रह्मकल्पितम् ॥ ५॥  
  
भूवियन्मरुद्वारितेजसां राशिभिः शरीरेन्द्रियाश्रितैः ।  
त्रिगुणया स्वया मायया विभो कुरु कृपां भवत्सेवनार्थिनाम् ॥ ६॥  
  
तव गुणालयं नाम पावनं कलिमलापहं कीर्तयन्ति ये ।  
भवभयक्षयं तापतापिता मुहुरहो जनाः संसरन्ति नो ॥ ७॥  
  
तव जनुः सतां मानवर्धनं जिनकुलक्षयं देवपालकम् ।  
कृतयुगार्पकं धर्मपूरकं कलिकुलान्तकं शं तनोतु मे ॥ ८॥  
  
मम गृहं पतिपुत्रनप्तृकं गजरथैर्ध्वजैश्चामरैर्धनैः ।  
मणिवरासनं सत्कृतिं विना तव पदाब्जयोः शोभयन्ति किम् ॥ ९॥  
  
तव जगद्वपुः सुन्दरस्मितं मुखमनिन्दितं सुन्दरत्विषम् ।  
यदि न मे प्रियं वल्गुचेष्टितं परिकरोत्यहो मृत्युरस्त्विह ॥ १०॥  
  
हयवर भयहर करहरशरणखरतरवरशर दशबलदमन ।  
जय हतपरभरभववरनाशन शशधर शतसमरसभरमदन ॥ ११॥  
  
इति श्रीकल्किपुराणे सुशान्ताकृतं कल्किस्तोत्रं सम्पूर्णम् ।  
  
Encoded and proofread by Ravindra Bhalekar ravibhalekar @ hotmail.com  
  
