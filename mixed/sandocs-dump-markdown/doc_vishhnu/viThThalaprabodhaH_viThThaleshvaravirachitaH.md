---
Acknowledge-Permission: Mahaperiaval Trust
Author: viThThaleshvara viThThaleshvara
Category: vishhnu, suprabhAta, puShTimArgIya, viThThaleshvara
Description/comments: Edited by S. V. Radhakrishna Shastriji
File name: viThThalaprabodhaH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viThThalaprabodhaH
engtitle: viThThalaprabodhaH
itxtitle: viThThalaprabodhaH (viThThaleshvaravirachitaH)
title: विठ्ठलप्रबोधः (विठ्ठलेश्वरविरचितः)

---
  
 श्रीविठ्ठलप्रबोधः   
  
विठ्ठलेश्वरकृतः ।  
जय जय तुहिनकरनिकरकुड्मलितकमलावलीनिलीनतया  
निवृत्तमधुकरनिकरमधुरतरोद्घोषोद्धतिविहतनिद्र  
 भद्र सुभद्राग्रज ॥ १॥  
  
जय जय निजमुखकमलामलपरिमलाघ्राणजनितसुखातिशयेनैव  
सञ्जातसुखनिद्राविद्रावणभियेव नयनयुगलखञ्जरीटोन्मीलनभियेव  
झङ्काररहितैरलिभिरिवालकशतैः परिवृतवदनारविन्द गोविन्द ॥ २॥  
  
जय जय निशाकरकरविकचकुवलयकोशनिर्यातदिवाकरकरनिकरकुञ्चित-  
कमलावलिकोशस्थितिजनितमधुरमधुपानोन्मोदमुदितभृङ्गाङ्गनारवमधुर-  
तरोद्घोषविद्रावितनिद्र निखिलगोपीजनजनितनिजाधारहिन्दोलान्दोलन-  
चलदमलवलयझणत्कारेण मधुरतरनिनदवीणागीतादिभिरुन्निद्र-  
नयनखञ्जरीटयुगल ॥ ३॥  
  
जय जय ततः किञ्चिदुन्मीलनोन्नतभ्रूलतासमशरासनच्युतकुसुम-  
विशिखद्वयेनेव गोपीजनवदनशरदिन्दुविभ्रमसञ्चरत्खञ्जनयुगलेनेव  
हिन्दोलान्दोलनचलदमलसुभगबल्लवीगण्डमण्डलस्फुरत्ताटङ्क-  
मार्तण्डभ्रमविकसितकमलद्वयेनेवारुणतरामलराधाधरदीधिति-  
किर्मीरितदरहसनप्रकटरदनावलीतुहिनकरप्रतिभटप्रभाजनितशारद-  
शर्वरीपत्युदयभ्रमविकसितकुमुदद्वयेन प्रकटितनयनयुगेनेक्षित-  
निखिलनितम्बनीवृन्द ॥ ४॥  
  
जय जय निजदृगन्तपातसोपानसमारूढमकरकेतुभिर्निजवदनशरदिन्दु-  
सम्फुल्लातिलोललोचनकुवलयाभिरनल्पाकल्पभूषिताभिर्निजनितम्ब-  
बिम्बालङ्कृतसुधाकरकरधवलविशदसुभगतल्पाभिर्हरिकरकमल-  
नखशरसम्पातपराजितानङ्गपृतनाभिरिव विगलितकञ्चिकाञ्चल-  
नितम्बाम्बरभूषाभिः अतिसुभगविशदजघनकनकासनोपवेशित-  
प्रियाभिर्निजनखदृगन्तविविधप्रसूनार्चितवल्लभाभिः सुरतविद्याविनोद-  
चतुराभिर्भावाधिगमसमये प्रियवियोगशङ्कयान्तर्नयनद्वारं प्रवेश्य  
पिहितकपाटाभिरिव निमीलितनयनाभिः क्रीडित ॥ ५॥  
  
जय जय पुनरतिनिर्वृतिविहितनिद्र जागृहि जागृहि ॥ ६॥  
  
न यावदेष कुङ्कुमारुणांशुरिन्दिरापते  
पुरन्दरीयदिङ्मुखं समेति तावदुत्थितः ।  
प्रमार्जयाननाम्बुजं निजाधरं च सुन्दरं  
कदम्बशोभितान्तरस्वतल्पमन्मथोदयम् ॥ ७॥  
  
न चेदमी शमीतरुप्रसूनतल्पकञ्चुकं  
नखक्षतं च मेचकाधरं सकुङ्कुमं मुखम् ।  
विलोक्य नागरा जनास्त ईदृशीं तव स्थितिं  
प्रभो सभासु भाषितुं समुज्झितोक्तयो न हि ॥ ८॥  
  
स्फुरत्त्वन्मुखाम्भोजशोभानिवृत्तस्वसौन्दर्यगर्वाचलः शर्वरीशः ।  
ह्रिया मज्जति क्षीरवारान्निधौ तन्नखालिच्छटाभिश्च तुच्छीकृतोऽयम् ॥ ९॥  
  
दिवाकरोऽयमुत्कटस्त्वदङ्घ्रिपङ्कजार्हणं  
विधातुमागतोऽम्बुजैस्तदर्हणं सभाजय ।  
कलिन्दजा त्वदाननावलोकनाय दृक्सरो  
जनूंषि सम्प्रसारयत्यनङ्गकोटिसुन्दर ॥ १०॥  
  
स्फुरत्सरोजनिर्गतद्विरेफयूथगायका  
यशोदयावतन्वते दिशं शुभाय दर्शनार्थिनः ।  
जगद्विलोचने हरे कुरुष्व सार्थजन्मके  
कृपां कुरुष्व विठ्ठले स्वपादपद्मसेवके ॥ ११॥  
  
इति विठ्ठलेश्वरकृतः श्रीविठ्ठलप्रबोधः सम्पूर्णः ।  
  
  
Proofread by PSA Easwaran psaeaswaran at gmail.com  
  
