---
Acknowledge-Permission: Mahaperiaval Trust
Category: vishhnu, kavacha
Description/comments: Edited by S. V. Radhakrishna Shastriji
File name: viThThalakavacham.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viThThalakavacham
engtitle: viThThalakavacham
itxtitle: viThThalakavacham (padmapurANAntargatam)
title: विठ्ठलकवचम् (पद्मपुराणान्तर्गतम्)

---
  
 श्रीविठ्ठलकवचम्   
  
सूत उवाच ।  
शिरो मे विष्ठलः पातु कपोलं मुद्गरप्रियः ।  
नेत्रयोर्विष्णुरूपी वैकुण्ठो घ्राणमेव च ॥ १॥  
  
मुनिसेव्यो मुखं पातु दन्तपङ्क्तिं सुरेश्वरः ।  
विद्याधीशस्तु मे जिह्वां कण्ठं विश्वेशवन्दितः ॥ २॥  
  
व्यापको हृदयं पातु स्कन्धौ पातु सुखप्रदः ।  
भुजौ मे नृहरिः पातु करौ च सुरनायकः ॥ ३॥  
  
मध्यं पातु सुराधीशो नाभिं पातु सुरालयः ।  
सुरवन्द्यः कटी पातु जानुनी कमलासनः ॥ ४॥  
  
जङ्घे पातु हृषीकेशः पादौ पातु त्रिविक्रमः ।  
निखिलं च शरीरं मे पातां गोविन्दमाधवौ ॥ ५॥  
  
अकारो व्यापको विष्णुरक्षरात्मक एव च ।  
पावकः सर्वपापानामकाराय नमो नमः ॥ ६॥  
  
तारकः सर्वभूतानां धर्मशास्त्रेषु गीयते ।  
पुनातु विश्वभुवनं तोङ्काराय नमो नमः ॥ ७॥  
  
मूलप्रकृतिरूपा या महामाया च वैष्णवी ।  
तस्या बीचेन संयुक्तयकारायनमो नमः ॥ ८॥  
  
वैकुण्ठाधिपतिः साक्षाद्वैकुण्ठपददायकः ।  
वैजयन्तीसमायुक्तो विकाराय नमो नमः ॥ ९॥  
  
स्नातः सर्वेषु तीर्थेषु पूतो यज्ञादिकर्मसु ।  
पावनो द्विजपङ्क्तीनां ठकाराय नमो नमः ॥ १०॥  
  
वाहनं गरुडो यस्य भुजङ्गः शयनं तथा ।  
वामभागे च लक्ष्मीश्च लकाराय नमो नमः ॥ ११॥  
  
नारदादिसमायुक्तं वैष्णवं परमं पदम् ।  
लभते मानवो नित्यं वैष्णवं धर्ममाश्रितः ॥ १२॥  
  
व्याधयो विलयं यान्ति पूर्वकर्मसमुद्भवाः ।  
भूतानि च पलायन्ते मन्त्रोपासकदर्शनात् ॥ १३॥  
  
इदं षडक्षरस्तोत्रं यो जपेच्छ्रद्धयान्वितः ।  
विष्णोस्सायुज्यमाप्नोति सत्यं सत्यं न संशयः ॥ १४॥  
  
इति श्रीपद्मपुराणे विठ्ठलकवचं सम्पूर्णम् ।  
  
  
Proofread by PSA Easwaran psaeaswaran at gmail.com  
  
