+++
"Text title" = "varadarAjastotram"
"File name" = "varadarAjastotram.itx"
itxtitle = "varadarAjastotram (nAradapurANAntargatam) (nAradapurANAntargataM)"
engtitle = "varadarAjastotram"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Source = "Naradapurana"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वरदराजस्तोत्रम् (नारदपुराणान्तर्गतम्) (नारदपुराणान्तर्गतं)"

+++
  
 वरदराजस्तोत्रम्   
  
(काञ्च्याम्)  
श्रीमद्वरदराजेन्द्रः श्रीवत्साङ्कः शुभप्रदः ।  
तुण्डीरमण्डलोल्लासी तापत्रयनिवारकः ॥ १॥  
  
सत्यव्रतक्षेत्रवासी सत्यवज्जनपोषकः ।  
सर्गस्थित्युपसंहारकारी सुगुणवारिधिः ॥ २॥  
  
हरिर्हस्तगिरीशानो हृतप्रणतदुष्कृतः ।  
तत्त्वरूपत्वष्टृकृतकाञ्चीपुरवराश्रितः ॥ ३॥  
  
ब्रह्मारब्धाश्वमेधाख्यमहामखसुपूजितः ।  
वेदवेद्यो वेगवतीवेगभीतात्मभूस्तुतः ॥ ४॥  
  
विश्वसेतुर्वेगवतीसेतुर्विश्वार्तिकोऽनघः ।  
यथोक्तकारिनामाढ्यो यज्ञभृद्यज्ञरक्षकः ॥ ५॥  
  
ब्रह्मकुण्डोत्पन्नदिव्यपुण्यकोटिविमानगः ।  
वाणीपत्यर्पितहयवपासुरभिलाधरः ॥ ६॥  
  
वरदाभयहस्ताब्जो वनमालाविराजितः ।  
शङ्खचक्रलसत्पाणिश्शरणागतरक्षकः ॥ ७॥  
  
इमं स्तवं तु पापघ्नं पुरुषार्थप्रदायकम् ।  
पठतां शृण्वतां भक्त्या सर्वसिद्धिर्भवेद्ध्रुवम् ॥ ८॥  
  
इति श्रीनारदपुराणान्तर्गतं वरदराजस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
