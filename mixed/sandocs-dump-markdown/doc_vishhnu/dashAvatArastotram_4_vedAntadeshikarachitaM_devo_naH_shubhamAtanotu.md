---
Category: vishhnu, dashAvatAra, vishnu, vedAnta-deshika
Description-comments: Brihatstotraratnavali 1 p. 136
File name: dashAvatArastotram4.itx
Language: Sanskrit
Latest update: June 12, 2016
Location: doc_vishhnu
Proofread by: TR Chari, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: dashAvatArastotram 4
Transliterated by: TR Chari
engtitle: dashAvatArastotram 4
itxtitle: dashAvatArastotram 4 (vedAntadeshikarachitaM devo naH shubhamAtanotu)
title: दशावतारस्तोत्रम् ४ (वेदान्तदेशिकरचितं देवो नः शुभमातनोतु)

---
  
 दशावतारस्तोत्रम् ४   
श्रीमते निगमान्तमहादेशिकाय नमः ।  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
देवो नः शुभमातनोतु दशधा निर्वर्तयन् भूमिकां  
रङ्गे धामनि लब्धनिर्भररसैरध्यक्षितो भावुकैः ।  
यद्भावेषु पृथग्विधेष्वनुगुणान् भावान् स्वयं बिभ्रती  
यद्धर्मैरिह धर्मिणी विहरते नानाकृतिर्नायिका ॥ १॥  
  
देवो नः शुभमातनोतु  
निर्मग्नश्रुतिजालमार्गणदशादत्तक्षणैर्वीक्षणै-  
रन्तस्तन्वदिवारविन्दमहनान्यौदन्वतीस्ता अपः ।  
निष्प्रत्यूहतरङ्गरिङ्गणमिथः प्रत्यूढपाथश्छटा-  
डोलारोहसदोहलं भगवतो मात्स्यं वपुः पातु नः ॥ २॥  
  
अव्यासुर्भुवनत्रयीमनिभृतं कण्डूयनैरद्रिणा  
निद्राणस्य परस्य कूर्मवपुषो निश्वासवातोर्मयः ।  
यद्विक्षेपणसंस्कृतोदधिपयः प्रेङ्खोलपर्यङ्किका-  
नित्यारोहणनिर्वृतो विहरते देवः सहैव श्रिया ॥ ३॥  
  
गोपायेदनिशं जगन्ति कुहनापोत्री पवित्रीकृत-  
ब्रह्माण्डप्रलयोर्मिघोषगुरुभिर्घोणारवैर्घुर्घुरैः ।  
यद्दंष्ट्राङ्कुरकोटिगाढघटनानिष्कम्पनित्यस्थिति-  
र्ब्रह्मस्तम्बमसौदसौ भगवतीमुस्तेवविश्वम्भरा ॥ ४॥  
  
प्रत्यादिष्टपुरातनप्रहरणग्रामक्षणं पाणिजै-  
रव्यात्त्रीणि जगन्त्यकुण्ठमहिमा वैकुण्ठकण्ठीरवः ।  
यत्प्रादुर्भवनादवन्ध्यजठरायादृच्छिकाद्वेधसां-  
या काचित्सहसा महासुरगृहस्थूणापितामह्यभृत् ॥ ५ ॥  
  
व्रीडाविद्धवदान्यदानवयशोनासीग्धाटीभट-  
स्त्रैयक्षं मुकुटं पुनन्नवतु नस्त्रैविक्रमो विक्रमः ।  
यत्प्रस्तावसमुच्छ्रितध्वजवटीवृत्तान्तसिद्धान्तिभि-  
स्स्रोतोभिः सुरसिन्धुरष्टसुदिशासौईषु दोधूयते ॥ ६ ॥  
  
क्रोधाग्निं जमदग्निपीडनभवं सन्तर्पयिष्यन् क्रमाद्-  
अक्षत्त्रामिह सन्ततक्षय इमां त्रिस्सप्तकृत्वः क्षितिम् ।  
दत्वा कर्मणि दक्षिणां क्वचन तामास्कन्द्य सिन्धुं वसन्-  
नब्रह्मण्यमपाकरोतु भगवानाब्रह्मकीटं मुनिः ॥ ७ ॥  
  
पारावारपयोविशोषणकलापारीणकालानल-  
ज्वालाजालविहारहारिविशिखव्यापारघोरक्रमः ।  
सर्वावस्थसकृत्प्रपन्नजनतासंरक्षणैकव्रती  
धर्मो विग्रहवानधर्मविरतिं धन्वी सधन्वीतु नः ॥ ८ ॥  
  
फक्कत्कौरवपट्टणप्रभृतयः प्रास्तप्रलम्बादय-  
स्तालाङ्कास्यतथाविधा विहृतयस्तन्वन्तु भद्राणि नः ।  
क्षीरं शर्करयेव याभिरपृथग्भूताः प्रभूतैर्गुणै-  
राकौमारकमस्वदन्तजगते कृष्णस्य ताः केलयः ॥ ९ ॥  
  
नाथायैव नमः पदं भवतु नश्चित्रैश्चरित्रक्रमै-  
र्भूयोभिर्भुवनान्यमूनिकुहनागोपाय गोपायते ।  
कालिन्दीरसिकायकालियफणिस्फारस्फटावाटिका-  
रङ्गोत्सङ्गविशङ्कचक्रमधुरापर्याय चर्यायते ॥ १० ॥  
  
भाविन्या दशयाभवन्निह भवध्वंसाय नः कल्पतां  
कल्की विष्णुयशस्सुतः कलिकथाकालुष्यकूलङ्कषः ।  
निःशेषक्षतकण्टके क्षितितले धाराजलौघे ध्रुवं  
धर्मं कार्तयुगं प्ररोहयति यन्निस्त्रिंशधाराधरः ॥ ११ ॥  
  
इच्छामीन विहारकच्छप महापोत्रिन् यदृच्छाहरे  
रक्षावामन रोषराम करुणाकाकुत्स्थ हेलाहलिन् ।  
क्रीडावल्लव कल्कवाहन दशाकल्किन्निति प्रत्यहं  
जल्पन्तः पुरुषाः पुनन्तु भुवनं पुण्यौघपण्यापणाः ॥  
  
विद्योदन्वति वेङ्कटेश्वरकवौ जातं जगन्मङ्गलं  
देवेशस्यदशावतारविषयं स्तोत्रं विवक्षेत यः ।  
वक्त्रं तस्य सरस्वती बहुमुखी भक्तिः परा मानसे  
शुद्धिः कापि तनौ दिशासु दशसु ख्यातिः शुभा जृम्भते  ॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
इति वेदान्तदेशिककृतं दशावतारस्तोत्रं सम्पूर्णम् ।  
  
Encoded and proofread by trchari at hotmail.com, NA  
  
