---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: vishhnu, ApaTIkara, krishna
Description/comments: stotrapanchadashI by Shri M. S. Apatikar, Satara
File name: kRRiShNacharitam.itx
Indexextra: (Scan)
Language: Sanskrit
Latest update: September 14, 2019
Location: doc_vishhnu
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
SubDeity: krishna
Subject: philosophy/hinduism/religion
Sublocation: vishhnu
Text title: Krishna Charitam
Transliterated by: Mandar Mali aryavrutta gmail.com
engtitle: kRRiShNacharitam
itxtitle: kRiShNacharitam (ApaTIkaravirachitam)
title: कृइष्णचरितम् (आपटीकरविरचितम्)

---
  
 श्रीकृष्णचरितम्   
     (अनुष्टुप्)  
वसुदेव-देवकी-नन्द-यशोदानन्ददायकम् ।  
वन्दे योगीश्वरं कृष्णं गीतापीयूषदायकम् ॥ १॥  
  
कंस-कारागृहे जन्म यस्य बाल्यं च गोकुले ।  
द्वारकायां कर्मयोगस्तं कृष्णं प्रणमाम्यहम् ॥ २॥  
  
पूतना-धेनुकादीन् यः कंस-प्रेरित-राक्षसान् ।  
जघान लीलया वन्दे तमहं यदु-नन्दनम् ॥ ३॥  
  
गोकुलं बाललीलाभिस्तोषयन्तं सुरेश्वरम् ।  
रक्षन्तं धेनुपान् धेनूर्नमाम्यच्युतमीश्वरम् ॥ ४॥  
  
सान्दीपनिं गुरुं भक्त्या यस्तुतोष यदूत्तमः ।  
शिष्योत्तमं तमादर्शं वन्देऽहं भक्तितः सदा ॥ ५॥  
  
पार्थान् युधिष्ठिरादीन् यः सत्यधर्मपथे स्थितान् ।  
आधारं दत्तवान् तस्मै दीनाधाराय ते नमः ॥ ६॥  
  
मोहपङ्के निमग्नं तं विषीदन्तं रणेऽर्जुनम् ।  
कर्तव्यं यो दिदेशस्तं यदुश्रेष्ठं नमाम्यहम् ॥ ७॥  
  
सतां संरक्षणार्थाय दुष्टान् दण्डयितुं तथा ।  
स्वर्गादवातरद् यो वै तस्मै कृष्णाय ते नमः ॥ ८॥  
  
शिशुपाल-जरासन्ध-कंस-चाणूर-मुष्टिकान् ।  
योऽहन् नमामि तं कृष्णं राजनीतिविशारदम् ॥ ९॥  
  
पाण्डवा रक्षिता येन समाश्वस्ता च द्रौपदी ।  
निहताः कौरवास्तस्मै गोविन्दाय नमो नमः ॥ १०॥  
  
यो वेदोपनिषत्सारं गीताख्यं जगते ददौ ।  
तस्मै पूर्णावताराय श्रीकृष्णाय नमो नमः ॥ ११॥  
  
शङ्क-चक्र-गदा-पद्म-धारिणं श्यामसुन्दरम् ।  
श्रीकृष्णं सगुणं द्रष्टुं काङक्षते मम मानसम् ॥ १२॥  
  
विश्वाधारं वासुदेवं सर्वव्यापिनमीश्वरम् ।  
सच्चिदानन्दमूर्ति त्वां वन्देऽहं सादरं प्रभो ॥ १३॥  
  
श्रीकृष्णचरितं दिव्यं श्रुत्वाऽऽचरति यस्तथा ।  
सफलं जन्म तस्यास्ति निश्चिताऽत्र मतिर्मम ॥ १४॥  
  
इति श्री आपटीकरविरचितं श्रीकृष्णचरितं सम्पूर्णम् ।  
  
Encoded and proofread by Mandar Mali aryavrutta gmail.com  
  
