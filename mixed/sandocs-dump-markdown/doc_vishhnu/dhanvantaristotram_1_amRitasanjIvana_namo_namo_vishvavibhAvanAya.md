---
Author: Unknown
Category: vishhnu, stotra
File name: dhanvantaristotra.itx
Language: Sanskrit
Latest update: April 5, 2014
Location: doc_vishhnu
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: vishhnu
Text title: amRitasanjIvana dhanvantarI stotra
Texttype: stotra
Transliterated by: Sunder Hattangadi (sunderh at hotmail.com)
engtitle: Amritasanjivani Dhanvantari Stotra
itxtitle: dhanvantaristotram 1 amRitasanjIvana (namo namo vishvavibhAvanAya)
title: धन्वन्तरिस्तोत्रम् १ अमृइतसञ्जीवन (नमो नमो विश्वविभावनाय)

---
  
 अमृतसञ्जीवन धन्वन्तरिस्तोत्रम् १   
  
नमो नमो विश्वविभावनाय  
       नमो नमो लोकसुखप्रदाय ।  
नमो नमो विश्वसृजेश्वराय  
       नमो नमो नमो मुक्तिवरप्रदाय ॥ १॥  
  
नमो नमस्तेऽखिललोकपाय  
       नमो नमस्तेऽखिलकामदाय ।  
नमो नमस्तेऽखिलकारणाय  
       नमो नमस्तेऽखिलरक्षकाय ॥ २॥  
  
नमो नमस्ते सकलार्त्रिहर्त्रे   
       नमो नमस्ते विरुजः प्रकर्त्रे ।  
नमो नमस्तेऽखिलविश्वधर्त्रे   
       नमो नमस्तेऽखिललोकभर्त्रे ॥ ३॥  
  
सृष्टं देव चराचरं जगदिदं ब्रह्मस्वरूपेण ते  
       सर्वं तत्परिपाल्यते जगदिदं विष्णुस्वरूपेण ते ।  
विश्वं संह्रियते तदेव निखिलं रुद्रस्वरूपेण ते  
       संसिच्यामृतशीकरैर्हर महारिष्टं चिरं जीवय ॥ ४॥  
  
यो धन्वन्तरिसञ्ज्ञया निगदितः क्षीराब्धितो निःसृतो  
       हस्ताभ्यां जनजीवनाय कलशं पीयूषपूर्णं दधत् ।  
आयुर्वेदमरीरचज्जनरुजां नाशाय स त्वं मुदा  
       संसिच्यामृतशीकरैर्हर महारिष्टं चिरं जीवय ॥ ५॥  
  
स्त्रीरूपं वरभूषणाम्बरधरं त्रैलोक्यसम्मोहनं  
       कृत्वा पाययति स्म यः सुरगणान्पीयूषमत्युत्तमम् ।  
चक्रे दैत्यगणान् सुधाविरहितान् सम्मोह्य स त्वं मुदा  
       संसिच्यामृतशीकरैर्हर महारिष्टं चिरं जीवय ॥ ६॥  
  
चाक्षुषोदधिसम्प्लाव भूवेदप झषाकृते ।  
सिञ्च सिञ्चामृतकणैः चिरं जीवय जीवय ॥ ७॥  
  
पृष्ठमन्दरनिर्घूर्णनिद्राक्ष कमठाकृते ।  
सिञ्च सिञ्चामृतकणैः चिरं जीवय जीवय ॥ ८॥  
  
धरोद्धार हिरण्याक्षघात क्रोडाकृते प्रभो ।  
सिञ्च सिञ्चामृतकणैः चिरं जीवय जीवय ॥ ९॥  
  
भक्तत्रासविनाशात्तचण्डत्व नृहरे विभो ।  
सिञ्च सिञ्चामृतकणैः चिरं जीवय जीवय ॥ १०॥  
  
याञ्चाच्छलबलित्रासमुक्तनिर्जर वामन ।  
सिञ्च सिञ्चामृतकणैः चिरं जीवय जीवय ॥ ११ ॥   
क्षत्रियारण्यसञ्छेदकुठारकररैणुक ।  
सिञ्च सिञ्चामृतकणैः चिरं जीवय जीवय ॥ १२॥  
  
रक्षोराजप्रतापाब्धिशोषणाशुग राघव ।  
सिञ्च सिञ्चामृतकणैः चिरं जीवय जीवय ॥ १३॥  
  
भूभरासुरसन्दोहकालाग्ने रुक्मिणीपते ।  
सिञ्च सिञ्चामृतकणैः चिरं जीवय जीवय ॥ १४॥  
  
वेदमार्गरतानर्हविभ्रान्त्यै बुद्धरूपधृक् ।  
सिञ्च सिञ्चामृतकणैः चिरं जीवय जीवय ॥ १५॥  
  
कलिवर्णाश्रमास्पष्टधर्मर्द्द्यै कल्किरूपभाक् ।  
सिञ्च सिञ्चामृतकणैः चिरं जीवय जीवय ॥ १६॥  
  
असाध्याः कष्टसाध्या ये महारोगा भयङ्कराः ।  
छिन्धि तानाशु चक्रेण चिरं जीवय जीवय ॥ १७ ॥  
  
अल्पमृत्युं चापमृत्युं महोत्पातानुपद्रवान् ।  
भिन्धि भिन्धि गदाघातैः चिरं जीवय जीवय ॥ १८ ॥  
  
अहं न जाने किमपि त्वदन्यत्  
       समाश्रये नाथ पदाम्बुजं ते ।  
कुरुष्व तद्यन्मनसीप्सितं ते  
       सुकर्मणा केन समक्षमीयाम् ॥ १९ ॥  
  
त्वमेव तातो जननी त्वमेव   
       त्वमेव नाथश्च त्वमेव बन्धुः ।  
विद्याहिनागारकुलं त्वमेव   
       त्वमेव सर्वं मम देवदेव ॥ २०॥  
  
न मेऽपराधं प्रविलोकय प्रभोऽ-  
       पराधसिन्धोश्च दयानिधिस्त्वम् ।  
तातेन दुष्टोऽपि सुतः सुरक्ष्यते  
       दयालुता तेऽवतु सर्वदाऽस्मान् ॥ २१॥  
  
अहह विस्मर नाथ न मां सदा  
       करुणया निजया परिपूरितः ।  
भुवि भवान् यदि मे न हि रक्षकः  
       कथमहो मम जीवनमत्र वै ॥ २२॥  
  
दह दह कृपया त्वं व्याधिजालं विशालं  
       हर हर करवालं चाल्पमृत्योः करालम् ।  
निजजनपरिपालं त्वां भजे भावयालं  
       कुरु कुरु बहुकालं जीवितं मे सदाऽलम् ॥ २३॥  
  
क्लीं श्रीं क्लीं श्रीं नमो भगवते  
       जनार्दनाय सकलदुरितानि नाशय नाशय ।  
क्ष्रौं आरोग्यं कुरु कुरु । ह्रीं दीर्घमायुर्देहि स्वाहा  ॥ २४॥  
  
 ॥ फलश्रुतिः॥  
  
अस्य धारणतो जापादल्पमृत्युः प्रशाम्यति ।  
गर्भरक्षाकरं स्त्रीणां बालानां जीवनं परम् ॥ २५॥  
  
सर्वे रोगाः प्रशाम्यन्ति सर्वा बाधा प्रशाम्यति ।  
कुदृष्टिजं भयं नश्येत् तथा प्रेतादिजं भयम् ॥ २६॥  
  
॥ इति सुदर्शनसंहितोक्तं अमृतसञ्जीवन धन्वन्तरि स्तोत्रम् ॥  
  
  
  
Encoded and proofread by Sunder Hattangadi sunderh at hotmail.com  
  
