---
Category: vishhnu, stotra, vishnu
Description-comments: Narasimhapurana adhyAya 10 verses 8-15
File name: viShNustutimArkaNDeyoktamNP.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNustuti by mArkaNDeya from narasiMhapurANa
Texttype: stotra
Translated by: https://archive.org/details/NarsimhaPuranGitapress
engtitle: Shri Vishnustuti by Markendeya in Narasimhapurana
itxtitle: viShNustutiH (mArkaNDeyaproktA narasiMhapurANAntargatA)
title: विष्णुस्तुतिः (मार्कण्डेयप्रोक्ता नरसिंहपुराणान्तर्गता)

---
  
 श्रीविष्णुस्तवनं मार्कण्डेयप्रोक्तं नरसिंहपुराणे   
  
मार्कण्डेय उवाच --  
नरं नृसिंहं नरनाथमच्युतं प्रलम्बबाहुं कमलायतेक्षणम् ।  
क्षितीश्वरैरर्चितपादपङ्कजं नमामि विष्णुं पुरुषं पुरातनम् ॥ १॥  
  
जगत्पतिं क्षीरसमुद्रमन्दिरं तं शार्ङ्गपाणिं मुनिवृन्दवन्दितम् ।  
श्रियः पतिं श्रीधरमीशमीश्वरं नमामि गोविन्दमनन्तवर्चसम् ॥ २॥  
  
अजं वरेण्यं जनदुःखनाशनं गुरुं पुराणं पुरुषोत्तमं प्रभुम् ।  
सहस्रसूर्यद्युतिमन्तमच्युतं नमामि भक्त्या हरिमाद्यमाधवम् ॥ ३॥  
  
पुरस्कृतं पुण्यवतां परां गतिं क्षितीश्वरं लोकपतिं प्रजापतिम् ।  
परं पराणामपि कारणं हरिं नमामि लोकत्रयकर्मसाक्षिणम् ॥ ४॥  
  
भोगे त्वनन्तस्य पयोदधौ सुरः पुरा हि शेते भगवाननादिकृत् ।  
क्षीरोदवीचीकणिकाम्बुनोक्षितं तं श्रीनिवासं प्रणतोऽस्मि केशवम् ॥ ५॥  
  
यो नारसिंहं वपुरास्थितो महान् सुरो मुरारिर्मधुकैटभान्तकृत् ।  
समस्तलोकार्तिहरं हिरण्यकं नमामि विष्णुं सततं नमामि तम् ॥ ६॥  
  
अनन्तमव्यक्तमतीन्द्रियं विभुं स्वे स्वे हि रूपे स्वयमेव संस्थितम् ।  
योगेश्वरैरेव सदा नमस्कृतं नमामि भक्त्या सततं जनार्दनम् ॥ ७॥  
  
आनन्दमेकं विरजं विदात्मकं वृन्दालयं योगिभिरेव पूजितम् ।  
अणोरणीयांसमवृद्धिमक्षयं नमामि भक्तप्रियमीश्वरं हरिम् ॥ ८॥  
  
इति ।  
  
अध्याय १० श्लोक ८-१५, अध्याय श्लोक सङ्ख्या ५२  
श्रीनरसिंहपुराणे मार्कण्डेयचरित्रे दशमोऽध्यायः ॥ १०॥  
  
  
From Narasimhapurana adhyAya 10.  Selected verses.  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
