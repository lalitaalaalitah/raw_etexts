---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: viThThalastotram2.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viThThalastotram 2
engtitle: viThThalastotram 2
itxtitle: viThThalastotram 2
title: विठ्ठलस्तोत्रम् २

---
  
 विठ्ठलस्तोत्रम् २   
जीवनजीगोस्वामिकृतं  
  
श्रीविठ्ठलं नतोऽस्मि श्रीवल्लभवल्लभं सुमार्तण्डम् ।  
श्रीपुण्डरीकसुखदं रुक्मण्या वल्लभं परमरुचिरम् ॥ १॥  
  
श्रीविठ्ठलेत्यभिख्यां पूर्णां युक्तां विधातुमिह निकटे ।  
कृत्वेमां वैदर्भीं कमलां कमलेक्षण स्थितोऽस्मि विभो ॥ २॥  
  
पतितानुद्धृत्य त्वं सङ्ख्यातीतान्विदाविहीनतरान् ।  
श्रान्तो भृशं ततः किल कटिदेशे धृतकरोऽसि करुणाब्धे ॥ ३॥  
  
धृतमनुजाकृतिरस्म्यहमथापि लोकेऽस्ति कोऽपि मत्सदृशः ।  
इति परिचिचीषया त्वं परिरम्भण उत्सुकोऽसि लोकानाम् ॥ ४॥  
  
संसारोष्णकरोद्भवतापनिवृत्यै रसस्वरूप हरे ।  
सान्द्रघनाभं धृत्वा विग्रहमन्यादृशं स्थितोऽसि किल ॥ ५॥  
  
दरवरमथ ते करगं दृष्ट्वा संसारदरदरं दरताम् ।  
अदरामभजन्नरवर शशधरकरभरमिवान्धकारभरः ॥ ६॥  
  
स्वीयजनाभयदाने दक्षिणहस्तोऽस्ति युक्तसञ्ज्ञो मे ।  
इति तथ्यं सूचयितुं नालीकं सम्बिभर्षि तस्मिंस्त्वम् ॥ ७॥  
  
त्वयि पुण्डरीकसुखदे गोगणसंवेष्टिते त्रयीनिलये ।  
पापान्धनाशकत्वं युक्तं सञ्ज्ञासुखप्रदेऽक्षिचरे ॥ ८॥  
  
दाक्षिण्यं स्वीकर्तुं देशेऽस्मिंस्त्वं स्थितोऽसि यदपि विभो ।  
वामत्वं त्वय्याप्तं स्वीयव्रजमा त्यजत्यहो विमलम् ॥ ९॥  
  
ध्यायं ध्यायं नित्यं शैलं गोवर्धनं प्रियं दासम् ।  
तद्विप्रयोगयोगात् शैलसुरूपं भजस्यथो मौनम् ॥ १०॥  
  
स्वर्गं वाणीं पृथ्वीं धेनुं करणानि पास्यजस्रमये ।  
तत्सूचनाय विभुरपि गोपाकृतिकः स्थितोऽसि देशेऽस्मिन् ॥ ११॥  
  
सेष्टकमयपादयुगं मम तस्मादिष्टसिद्धये भजत ।  
सौख्याप्त्यै सूचयितुं पादयुगे सेष्टकोऽसि तत्सुखद ॥ १२॥  
  
स्वचरणनलिनोद्भूतां तटिनीमुग्रोत्तमाङ्गसम्पर्कात् ।  
दोषाकरनैकट्याद्भीमाभिख्यायुतामिमां मत्वा ॥ १३॥  
  
युक्तार्था त्वं मा भव मद्भक्तेष्वथ भवाघसेनायाम् ।  
इति शिक्षयितुं नित्यं तटदेशे वासतत्परोऽस्यस्याः ॥ १४॥  
  
सुद्विजगणसेव्यस्त्वं सुमनोयुक्तः सुपर्णकः फलदः ।  
समघननीलः कल्पद्रुमकल्पोऽनल्पपञ्चशाखोऽसि ॥ १५॥  
  
सन्मानसवर्ती श्रीस्थानं त्वं सन्निलिम्पगणसेव्यः ।  
हंसकरैः पूज्यः किल रक्तोऽन्तमोददः प्रसन्नश्च ॥ १६॥  
  
प्रियपुण्डरीकभक्तासक्तेः प्राप्तस्तदीयसाजात्यम् ।  
किं वा त्वत्सारूप्याल्लोके ख्यातः स पुण्डरीक इति ॥ १७॥  
  
श्रितपुण्डरीकतटिनीतीरे लक्ष्म्यागतिर्हि युक्ततमा ।  
तव किल निलिम्पभर्तुद्रुमसुमशोभेऽस्ति कृष्ण रसिकवर ॥ १८॥  
  
सालोक्यं सामीप्यं लोकेऽस्मिन् पापकारिणां नियतम् ।  
दुर्लभमपि दत्तं तन्मत्सदृशायाथ विठ्ठलोऽसि ततः ॥ १९॥  
  
नखरोडुपैः परीतं चरणतरण्योर्युगं पुरा रचितम् ।  
यद्यपि मग्नं मत्वा तथाविधं निश्चितं हि मामस्मिन् ॥ २०॥  
  
स्मरणाभिधसूर्यस्तव संसाराब्धिं ह्यशूशुषच्छ्रेष्ठः ।  
नामामृतबहुवृष्ट्या पङ्कं निःशेषतामगात्पश्चात् ॥ २१॥  
  
तेन स्वच्छतरोऽहं सोत्कण्ठः स्वच्छवर्त्मना क्षिप्रम् ।  
उपकण्ठं ते भूमन् सम्प्राप्तः किल दयामृताब्धवर ॥ २२॥  
  
पतितोद्धरणजविरुदं लोकप्रख्यातमादितस्तस्मात् ।  
एतच्छ्रमनिरतोऽभूर्नो चेद्धेत्वन्तरं न हि प्रकृते ॥ २३॥  
  
श्रीवल्लभकल्पद्रुमफलरूपत्वं निजेच्छया यत्नात् ।  
स्वीकृतमिह लोके ननु लोकोद्धाराय तत्प्रियाय भृशम् ॥ २४॥  
  
षड्धर्मैर्निजरूपं पुत्रत्वे सप्तधाऽधुना कृत्वा ।  
धरणीतलं सनाथं कृतवानसि शौरिसद्मनीव मुदा ॥ २५॥  
  
राजन्यासुरवृन्दं प्राक्काले संहृतं त्वया नियतम् ।  
पाखण्ड्यसुरविनाशः कृतोऽधुना विप्रविग्रहेण मुहुः ॥ २६॥  
  
किञ्च स्वीयां भक्तिं शुद्धाद्वैतानुसारिणीं विपुलाम् ।  
कर्तुं वेदोद्धारं वारं वारं कृतश्रमोऽसि भृशम् ॥ २७॥  
  
साम्प्रतमिह याम्यायां सरणावतिपापकारिणां कृपया ।  
वससि त्वं तान्नेतुं स्वं लोकं विठ्ठल प्रभो युक्तम् ॥ २८॥  
  
सामोदस्नेहार्पणयोगात्स्नेहान्विताश्च सामोदाः ।  
हृदये भवन्ति तस्मात्तेषां तस्मिन् हि कृष्णवर्त्माऽऽस्ते ॥ २९॥  
  
पञ्चामृतैर्मितैरपि पूजां कुर्वन्ति ये जनास्तेभ्यः ।  
पञ्चामृतमत्यन्तं ददासि दास्यं दयोदधे प्रार्थ्यम् ॥ ३०॥  
  
पञ्चामृतलिप्तस्त्वं ह्यघटितघटनापटो विभास्येवम् ।  
चन्द्रशतैः संवलितः सान्द्रपयोदः किमागतः पृथ्व्याम् ॥ ३१॥  
  
तोयदकान्त नितान्तं तोयासारेण यः पुमान् भक्त्या ।  
स्नपयति शीघ्रं तस्मै ददासि तोयदसमं वपुर्नियतम् ॥ ३२॥  
  
घुसृणागुरुपङ्कैर्ननु कृत्वा त्वां पङ्किलं प्रयत्नेन ।  
निष्पङ्काः सामोदा भवन्ति रागान्विता विनायासम् ॥ ३३॥  
  
परिमितमथ वासः किल जनाद्गृहीत्वाऽल्पकैर्गुणै रचितम् ।  
स्थूलैर्दिव्यगुणैर्युक्त्वानन्तवासोऽयि दीयते सततम् ॥ ३४॥  
  
ये त्वां सालङ्कारं मणिभिः स्वर्णेन परिमितैर्मनुजाः ।  
ननु तानलङ्करोषि द्युमणिसदृशान् सुवर्णकान् भक्त्या ॥ ३५॥  
  
कृत्वा सुमनःपूजां क्षणिकामप्याप्नुवन्ति तेऽजस्रम् ।  
सुमनोऽधिप मर्त्यास्ते सुमनस्त्वं द्विप्रकारकं चित्रम् ॥ ३६॥  
  
भक्त्या तव पाददले दत्वा वृन्दादलं विबलमनुजः ।  
दलयति दुरितदलान्यथ पद्मदलायतविलोचनाऽयि किल ॥ ३७॥  
  
कृष्णत्वान्ननु कृष्णं चूर्णं भक्त्या समर्पयन्ति मुहुः ।  
अत्रत्या मनुजास्ते चूर्णयितुं स्वीयकृष्णकर्माणि ॥ ३८॥  
  
अमृतान्धोऽधिप जग्ध्वा परिमितमन्नं निजं हि मर्त्यं द्राक् ।  
अमृताब्धौ स्थापयसे चित्रं सघृणोऽसि यत्नतः किं नु ॥ ३९॥  
  
नीराजनैश्च दीपैः स्वयं प्रकाशं प्रकाशयन्त्येते ।  
अज्ञांस्तानपि मलिनान् स्वयं प्रकाशान् करोषि तच्चित्रम् ॥ ४०॥  
  
संसृतिचित्रमयूखोत्थितधूमैर्धूम्रवीक्षणान् मनुजान् ।  
तेभ्यः स्वीकृतधूपो विमलदृशस्तान् करोषि करुणाब्धे ॥ ४१॥  
  
प्राकृतभाषारचितैः स्तवैः स्तुतः स्तोतृमानुषायापि ।  
अप्राकृताकृतिं त्विह दत्से क्षिप्रं क्षमं क्षमाजलधे ॥ ४२॥  
  
एतावत्सम्प्रार्थ्यं दुरितोच्चयरूपिणा मया बहुधा ।  
पतितसमुद्धृतिविरुदं नो विस्मार्यं क्षणान्तरेऽप्यार्य ॥ ४३॥  
  
श्रीगोकुलोत्सवात्मजजीवनजीशर्मणा मुदा स्तोत्रम् ।  
श्रीविठ्ठलस्य रचितं तुष्टस्तेनाऽस्तु स प्रभुः सततम् ॥ ४४॥  
  
गोवर्धनगुरुचरणप्रसादतः प्राप्तविठ्ठलेशपुरः ।  
कृतकृत्योऽहं भृत्यो भूवं तस्यैव लोकवन्द्यस्य ॥ ४५॥  
  
रसशशधरनन्दक्षितिमितवर्षे विक्रमस्य सितपक्षे ।  
पौषे सौम्यचतुर्थ्यां पूर्णमभूत्पुण्डरीकपुर एतत् ॥ ४६॥  
  
इति जीवनजीगोस्वामिकृतं विठ्ठलस्तोत्रं २ सम्पूर्णम् ।  
  
  
Proofread by PSA Easwaran psaeaswaran at gmail.com  
  
