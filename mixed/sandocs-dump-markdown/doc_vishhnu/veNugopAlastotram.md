---
Category: vishhnu, krishna
File name: veNugopAlastotram.itx
Language: Sanskrit
Latest update: January 3, 2019
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: veNugopAlastotram
Transliterated by: PSA Easwaran psaeaswaran at gmail.com
engtitle: veNugopAlastotram
itxtitle: veNugopAlastotram
title: वेणुगोपालस्तोत्रम्

---
  
 वेणुगोपालस्तोत्रम्   
कारुण्यादेव देव प्रवरयदुकुलाम्भोधिभास्वच्छशाङ्क-  
     लीलाकैवल्यमेतज्जगति विजयते वेणुगानं मनोज्ञम् ।  
पीयूषानन्दनादाश्रवणहृतभवध्वान्ततान्ताः परस्मिन्  
     तत्त्वे विश्रान्तभावाः स्थिरचरनिकराः लिल्यिरे प्राकृताश्च ॥ १॥  
  
गोपा गोप्यश्च गावो जडतरमतयः श्यामधामाभिरामे  
     नानाकामप्रपूरे कलिकृतदुरितश्रेणिकानां विरामे ।  
यन्नादाकृष्टचित्ताः परमसुखमये वेणुगानैकलोले  
     संसारध्वान्तहन्त्रीं यमिजननिवहैर्दुर्लभां भक्तिमापुः ॥ २॥  
  
कर्मव्रातैः प्रजाभिर्धनततिभिरपि प्राप्नुयुर्नैव मोक्षं  
     त्यागेनैके भजन्ते परमपदमिति प्रोच्यते वेदशीर्षैः ।  
त्यागः कामं जनानां भवविकलधियं दुष्करोऽप्यञ्जसैव  
     त्यक्त्वा पादं भजन्ते तव मुरलिरवाकर्णनादेव देव ॥ ३॥  
  
कल्याणानां निधानं मणिमुरलिरवं माधवाकर्ण्य मोहा-  
     दानन्दाब्धौ निमज्जन् खिलमपि विजहौ हन्त संसारतापम् ।  
विद्यावाप्त्यै नितान्तं निकटतटभुवं देशिकेन्द्रस्य भक्त्या  
     गच्छन्तः किन्नु विद्युर्विशदमपि यथा नादबोधेन गोप्यः ॥ ४॥  
  
वन्दे तापिञ्छगुच्छप्रतिभटवपुषं वेणुगोपालमीश-  
     मञ्चद्रक्ताम्बरश्रीलसितकटितटं बर्हिबर्हावतंसम् ।  
सर्वालङ्कारयुक्तं स्मररुचिरमहाकान्तिलावण्यपूरं  
     वन्दे वृन्दारकेन्द्रस्फुटमकुटतटप्रोल्लसत्पादपीठम् ॥ ५॥  
  
वन्दे लोकगुरुं प्रफुल्लकमलप्रस्पर्धिनेत्रं प्रिया-  
     ऽऽश्लिष्टन्त्वष्टभुजं नदन्तमलघुप्रेष्ठं स्ववेणुं रसात् ।  
गोपीमण्डलमध्यगं स्मरनिभं तापिञ्छचारुप्रभं  
     वन्दे वन्दितदेववृन्दमनघं श्रीवेणुगोपालकम् ॥ ६॥  
  
देदीप्यच्चित्रभानुप्रकरकृतलसच्चित्ररत्नातपत्र-  
     च्छाया भ्राजत्पुरुश्रीनवमणिमकुटप्रोल्लसद्बर्हचूडम् ।  
अभ्रश्यामं कराब्जोद्धृतमणिमुरलीनादपीयूषवर्षं  
     सर्वालङ्कारयुक्तं भजत हृदि जना वेणुगोपालराजम् ॥ ७॥  
  
कैवल्यं केवलोऽयं वितरति नितरामित्यसौ वेणुरेकः  
     पर्याप्तः कालनष्टश्रुतिमतिमलिनान् त्रातुमित्येव देवः ।  
तन्नादेनातिधीरं जगति सुविशदं ख्यापयन् स्वं यशश्च  
     प्रादाद्गोगोपगोपीसुरनरतरुतिर्यग्विमोक्षं मुकुन्दः ॥ ८॥  
  
नादं मोदाद्वितन्वन् मणिमुरलिभवं वासुदेवो मुकुन्दः  
     कामं तापत्रयार्तिं व्यतनुत जगतान्नायकश्चक्रपाणिः ।  
स्वान्ते शान्तेऽस्तपापे किल यदुतिलकः स्वात्मदीप्त्या विराज-  
     न्नानन्दस्यैकधाम्नि श्रितसकलजनं स्थापयामाय नाथः ॥ ९॥  
  
रागान् रागैरनेकैर्मुररिपुरनयत्संशमं वेणुनाद-  
     मोदास्वादानुविद्धैर्मधुरसमधुरैः कर्णपीयूषपूरैः ।  
निर्विश्यान्तर्जनानां मधुरिपुमुरलीनादधारा भवाग्निं  
     गाढं गाढं ज्वलन्तं स्वशमयदखिलं हन्त भाग्यं जनानाम् ॥ १०॥  
  
इति वेणुगोपालस्तोत्रं सम्पूर्णम् ।  
  
Encoded and proforead by PSA Easwaran psaweswaran at gmail.com  
  
