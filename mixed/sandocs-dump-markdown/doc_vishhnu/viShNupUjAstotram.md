---
Acknowledge-Permission: Mahaperiaval Trust
Category: vishhnu, pUjA
Description/comments: Edited by S. V. Radhakrishna Shastriji
File name: viShNupUjAstotram.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNupUjAstotram
engtitle: viShNupUjAstotram
itxtitle: viShNupUjAstotram
title: विष्णुपूजास्तोत्रम्

---
  
 श्रीविष्णुपूजास्तोत्रम्   
  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं  
वन्दे विष्णुं भवभयहरं सर्वलोकैकनाथम् ॥ १॥  
  
आराधयामि मणिसन्निभमात्मविष्णुं  
मायापुरे हृदयपङ्कजसन्निविष्टम् ।  
श्रद्धानदीविमलचित्तजलाभिषिक्तं  
नित्यं समाधिकुसुमैरपुनर्भवाय ॥ २॥  
  
ज्योतिश्शान्तं सर्वलोकान्तरस्थमोङ्कारारव्यं योगिहृद्ध्यानगम्यम् ।  
साङ्गं शक्तिं सायुधं भक्तसेव्यं सर्वाकारं विष्णुमावाहयामि ॥ ३॥  
  
कल्पद्रुमे मणिवेदिमध्ये सिंहासने स्वर्णमयं सरत्नम् ।  
विचित्रवस्त्रावृतमच्युत प्रभो गहाण लक्ष्मीधरणीसमन्वित ॥ ४॥  
  
पादोदकं ते परिकल्पयामि पुण्यं सरित्सागरतोयनीतम् ।  
पाद्यं प्रदास्ये सुमनस्समेतं गृहाण लक्ष्मीधरणीसमन्वित ॥ ५॥  
  
ब्रह्मेन्द्ररुद्राग्निमुनीन्द्रसेव्यपादारविन्दाम्बुदसन्निभाङ्ग ।  
अर्ध्यं गृहाणाश्रितपारिजात श्रिया सहाम्भोजदलायताक्ष ॥ ६॥  
  
तीर्थोदकं गाङ्गमिदं हि विष्णो त्रिविक्रमानन्त मया निवेदितम् ।  
दध्याज्ययुक्तं मधुपर्कसञ्ज्ञं गृहाण देवेश यथाक्रमेण ॥ ७॥  
  
आकल्पसंशोभितदिव्यगात्र राकेन्दुनीकाशमुखारविन्द ।  
दत्तं मया चाचमनं गृहाण श्रीकेशवानन्त धरारिदारिन् ॥ ८॥  
  
तीर्थोदकैः काञ्चनकुम्भसंस्थैस्सुवासितैर्देव सुमन्त्रपूतैः ।  
मयार्पितं स्नानमिदं गृहाण पादाब्जनिष्ठ्यूतनदीप्रवाह ॥ ९॥  
  
मन्दाकिनी जह्नुसुतार्य गौतमी वेण्यादितीर्थेषु च पुण्यवत्सु ।  
आनीतमम्भो घनसारयुक्तं श्रीखण्डमिश्रं कुसुमादिसंश्रितम् ॥ १०॥  
  
कामधेनोस्समुद्भूतं देवर्षिपितृतृप्तिदम् ।  
पयो ददामि देवेश स्नानार्थं प्रतिगृह्यताम् ॥ ११॥  
  
चन्द्रमण्डलसङ्काशं सर्वदेवप्रियं दधि ।  
स्नानार्थं ते मया दत्तं प्रीत्यर्थं प्रतिगृह्यताम् ॥ १२॥  
  
आज्यं सुराणामाहारमाज्यं यज्ञे प्रतिष्ठितम् ।  
आज्यं पवित्रं परमं स्नानार्थं प्रतिगृह्यताम् ॥ १३॥  
  
सर्वौषधिसमुत्पन्नं पीयूषममृतं मधु ।  
स्नानार्थं ते प्रयच्छामि गृहाण परमेश्वर ॥ १४॥  
  
इक्षुदण्डसमुद्भूत दिव्यशर्करया हरिम् ।  
स्नपयामि सदा भक्त्या प्रीतो भव सुरेश्वर ॥ १५॥  
  
स्वर्णाञ्चलं चित्रतरं सुशोभितं कौशेययुग्मं परिकल्पितं मया ।  
दामोदर प्रावरणं गृहाण मायाबलप्रावृतदिव्यरूप ॥ १६॥  
  
सुवर्णतन्तूद्भवयज्ञसूत्रं मुक्ताफलस्यूतमनेकरत्नम् ।  
गृहाण तद्वत्प्रियमुत्तरीयं स्वकर्मसूत्रान्तरिणे नमोऽस्तु ॥ १७॥  
  
कस्तूरिकाकर्दमचन्दनानि काश्मीरसंयोजितगन्धसारैः ।  
विलेपनं स्वीकुरु देवदेव श्रीदेविवक्षोजविलेपनाङ्ग ॥ १८॥  
  
श्रीगन्धं चन्दनोन्मिश्रं कर्पूरेण सुसंयुतम् ।  
विलेपनं सुरश्रेष्ठ प्रीत्यर्थं प्रतिगृह्यताम् ॥ १९॥  
  
ष्लोक २० मिस्सिन्ग्।  
सेवन्तिकावकुलचम्पकपाटलाब्जैः  
पुन्नागजातिकरवीररसालपुष्पैः ।  
बिल्वप्रवालतुलसीदलमल्लिकाभिः  
त्वां पूजयामि जगदीश्वर मे प्रसीद ॥ २१॥  
  
आरामपुष्पाणि मनोहराणि जलाशयस्थानि सुपल्लवानि ।  
सुवर्णपुष्पाणि मयार्पितानि त्वं गृह्यतां देववर प्रसीद ॥ २२॥  
  
केयूरकटके चैव हस्ते चित्राङ्गुलीयकम् ।  
माणिक्योल्लासि मकुटं कुण्डले हारशोभितम् ॥ २३॥  
  
नाभौ नायकरत्वं च नूपुरे पादपद्मयोः ।  
अङ्गुलीमुद्रिकाश्चैव गृहाण पुरुषोत्तम ॥ २४॥  
  
श्रीखण्ठलाक्षासितकाष्ठदिव्यकर्पूरकालागुरुकर्दमानि ।  
स्वचोरकाचन्दनदेवदारुमांसीनखं शैलजपूतिकाश्च ॥ २५॥  
  
कालागुरुप्रचुरगुग्गुलुगन्धधूपै-  
      र्नानाविधैस्सुरभितैः खलु धूप्यमानैः ।  
त्वां धूपयामि रघुपुङ्गव वासुदेव  
      लक्ष्मीपते मयि दयां कुरु लोकनाथ ॥ २६॥  
  
सूर्येन्दुकोटिप्रभ वासुदेव दीपावलिं गोघृतवर्तियुक्ताम् ।  
गृहाण लोकत्रयपूजिताङ्घ्रे धर्मप्रदीपान्कुरु दीप्यमानान् ॥ २७॥  
  
स्वामिन् लक्ष्मीश देवेश भक्तलोकदयानिधे ।  
ज्ञानतोऽज्ञानतो वापि भक्त्या शक्त्या समर्पितम् ॥ २८॥  
  
मयोपनीतं नैवेद्यं पञ्चभक्ष्यसुभोजनम् ।  
मक्षिका मशकाः केशाः पृथु बीजानि वल्कलाः ॥ २९॥  
  
पाषाणमस्थिकं सर्वं कृमिकीटपिपीलिकाः ।  
एतान्सवान्परित्यज्य शुचिपाकानि यानि वै ॥ ३०॥  
  
तानि सर्वाणि गृह्णीष्व मया दत्तानि माधव ।  
कदलीपनसाम्राणां सुपक्वानि फलानि च ॥ ३१॥  
  
अन्नं चतुर्विधं सूपं सद्यस्तप्तघृतं दधि ।  
मया समर्पितं सर्वं सङ्गृहाण श्रिया सह ॥ ३२॥  
  
सौवर्णस्थालिमध्ये मणिगणखचिते गोघृताक्तागन् सुपक्वान्  
भक्ष्यान्भोज्यांश्च लेह्यानपरिमितमहाचोष्यमन्नं निधाय ।  
नानाशाकैरुपेतं दधिमधुसुगुडक्षीरपानीययुक्तं  
ताम्बूलं चापि विष्णो प्रतिदिवसमहो मानसे कल्पयामि ॥ ३३॥  
  
सुपूगरवण्डैश्च सुशुभ्रपर्णैस्सुशङ्खचूर्णैर्धनसारमिश्रैः ।  
मयार्पितं देव दयासमुद्र ताम्बूलमेतत्प्रमुदा गृहाण ॥ ३४॥  
  
नीराजनं स्वीकुरु देवदेव नीलोत्पलश्रीकर नीरजाक्ष ।  
गृहाण देवासुरमौलिरत्नमरीचिनीराजितपादपद्म ॥ ३५॥  
  
पुष्पाञ्जलिं स्वीकुरु पुष्कराक्ष प्रसन्नकल्पद्रुमपारिजात ।  
इन्द्रादिवृन्दारकवन्द्यपाद नमोस्तु ते देववर प्रसीद ॥ ३६॥  
  
यादि कानि च पापानि जन्मान्तरकृतानि च ।  
तानि तानि प्रणश्यन्ति प्रदक्षिणपदेपदे ॥ ३७॥  
  
पापोऽहं पापकर्माहं पापात्मा पापसम्भवः ।  
त्राहि मां कृपया देव शरणागतवत्सल ॥ ३८॥  
  
अन्यथा शरणं नास्ति त्वमेव शरणं मम ।  
तस्मात्कारुण्यभावेन रक्ष रक्ष जनार्दन ॥ ३९॥  
  
नमोस्त्वनन्ताय सहस्रमूर्तये सहस्रपादाक्षिशिरोरुबाहवे ।  
सहस्रनाम्ने पुरुषाय शाश्वते सहस्रकोटियुगधारिणे नमः ॥ ४०॥  
  
आवाहनं न जानामि च जानामि विसर्जनम् ।  
पूजां चैव न जानामि क्षमस्व परमेश्वर ॥ ४१॥  
  
यस्य स्मृत्या च नामोक्त्या तपः पूजाक्रियादिषु ।  
न्यूनं सम्पूर्णतां याति सद्यो वन्दे तमच्युतम् ॥ ४२॥  
  
मन्त्रहीनं क्रियाहीनं भक्तिहीनं जनार्दन ।  
यत्पूजितं मया देव परिपूर्णं तदस्तु ते ॥ ४३॥  
  
अपराधसहस्राणि क्रियन्तेऽहर्निशं मया ।  
दासोऽयमिति मां मत्वा क्षमस्व परमेश्वर ॥ ४४॥  
  
मत्समो नास्ति पापिष्ठः त्वत्समो नास्ति पापहा ।  
इति सञ्चिन्त्य देवेश यथेच्छसि तथा कुरु ॥ ४५॥  
  
भूमौ स्खलितपदानां भूमिरेवावलम्बनम्  
त्वयि जातापराधानां त्वमेव शरणं मम ॥ ४६॥  
  
गतं पापं गतं दुःखं गतं दारिद्र्यमेव च ।  
आगता सुखसम्पत्तिः पुण्याच्च तव दर्शनात् ॥ ४७॥  
  
रूपं देहि जयं देहि यशो देहि द्विषो जहि ।  
पुत्रान् देहि धनं देहि सर्वान्कामांश्च देहि मे ॥ ४८॥  
  
इति विष्णुपूजास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
