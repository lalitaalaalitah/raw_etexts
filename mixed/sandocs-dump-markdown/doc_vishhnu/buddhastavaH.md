---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: buddhastavaH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: buddhastavaH
engtitle: buddhastavaH
itxtitle: buddhastavaH
title: बुद्धस्तवः

---
  
 बुद्धस्तवः   
  
षट्चक्रे क्रमभावनापरिगतं हृत्पद्ममध्यस्थितं  
सम्पश्यच्छिवरूपिणं लयवशादात्मानमध्याश्रितः ।  
युष्माकं मधुसूदनो बुधवपुर्धारी स भूयान्मुदे  
यस्तिष्ठेत्कमलासने कृतरुचिर्बुद्धैकलिङ्गाकृतिः ॥ १॥  
  
रेतोरक्तमयान्यमूनि भविनां विण्मूत्रपूर्णोदरा-  
ण्यालोक्येव कलेवराणि विगलत्तोयार्द्ररन्ध्राणि यः ।  
मायाजालनियन्त्रितानि घृणया नोन्मीलयत्यक्षिणी  
निर्व्याजप्रणिधाननिश्चलमतिर्बुद्ध्यै स बुद्धोऽस्तु वः ॥ २॥  
  
ध्यानव्याजमुपेत्य चिन्तयसि कामुन्मील्य चक्षुः क्षणं  
पश्यानङ्गशरातुरं जनमिमं त्रातापि नो रक्षसि ।  
मिथ्याकारुणिकोऽसि निर्घृणतरस्त्वत्तः कुतोऽन्यः पुमान्  
शश्वन्मारवधूभिरित्यभिहितो बुद्धो जिनः पातु वः ॥ ३॥  
  
आबाहूद्गतमण्डलाग्ररुचयः सन्नद्धवक्षःस्थलाः  
सोष्माणो व्रणिनो विपक्षहृदयप्रोन्माथिनः कर्कशाः ।  
उत्सृष्टाम्बरदृष्टिविभ्रमभरा यस्य स्मराग्रेसरा  
योधा वारवधूस्तनाश्च न दधुः क्षोभं स वोऽव्याज्जिनः ॥ ४॥  
  
बद्ध्वा पद्मासनं यो नयनयुगमिदं न्यस्य नासाग्रदेशे  
धृत्वा मूर्तौ च शान्तौ समरसमिलितौ चन्द्रसूर्याख्यवातौ ।  
पश्यन्नन्तर्विशुद्धं किमपि च परमं ज्योतिराकारहीनं  
सौख्याम्भोधौ निमग्नः स दिशतु भवतां ज्ञानबोधं बुधोऽयम् ॥ ५॥  
  
कामेनाकृष्य चापं हतपटुपटहं वल्गुभिर्मारवीयैः  
भ्रूभङ्गोत्क्षेपजृम्भास्मितललितदृशा दिव्यनारीजनेन ।  
सिद्धैः प्रह्वोत्तमाङ्गैः पुलकितवपुषा विस्मयाद्वासवेन  
ध्यायन्यो योगपीठादचलित इति वः पातु दृष्टो मुनीन्द्रः ॥ ६॥  
  
किं स्याद्भास्वान्न भानोरमृतघनरसस्यन्दनः सन्ति पादाः  
किं वा राकाशशाङ्को न हि तुहिनरुचिः कुत्रचिन्निष्कलङ्कः ।  
साक्षाच्चिन्तामणिः किं विपुलफलमणेः सौकुमार्यं कुतस्त्यं  
सन्देहान्मुग्धधीभिः प्रथममिति मुनेः पातु दृष्टं वपुर्वः ॥ ७॥  
  
इति बुद्धस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
