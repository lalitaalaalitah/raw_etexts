---
Acknowledge-Permission: Mahaperiaval Trust
Author: raghunAthajI
Category: vishhnu, aShTaka, raghunAthajI
Description/comments: Edited by S. V. Radhakrishna Shastriji
File name: viThThaleshAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viThThaleshAShTakam
engtitle: viThThaleshAShTakam
itxtitle: viThThaleshAShTakam (raghunAthavirachitaM)
title: विठ्ठलेशाष्टकम् (रघुनाथविरचितं)

---
  
 श्रीविठ्ठलेशाष्टकम्   
  
रघुनाथकृतं  
श्रीगणेशाय नमः ।  
कुरुसदसि कृताभूद्द्रौपदीवस्त्रशेषा  
सकलनृपवरेन्द्रा यत्र वक्तुं न शक्ताः ।  
हरिचरणरताङ्गी येन तत्रात्मधीरा  
स भवतु मम भूत्यै विठ्ठलेशः सहायः ॥ १॥  
  
प्रथमजननपापप्राप्तसम्प्रेतदेहौ  
समय इह ममास्मिन्कृष्णभक्त्या समेतौ ।  
गलितपतितवेषावुद्धतौ येन सद्यः  
स भवतु मम भूत्यै विठ्ठलेशः सहायः ॥ २॥  
  
कमलदलसुनेत्रेणैव भूतेशमाया-  
ततिभिरिव हि येन भ्रामितः सर्वलोकः ।  
अखिलजगति सर्वस्वीयभक्ताः कृतार्थाः  
स भवतु मम भूत्यै विठ्ठलेशः सहायः ॥ ३॥  
  
सकलयदुकुलेन्द्रो येन कंसो हतोऽभूत्  
जननसमयपूर्वं देवकीशूरयोश्च ।  
परिहृतमपि दुःखं यामिका मोहिताश्च  
स भवतु मम भूत्यै विठ्ठलेशः सहायः ॥ ४॥  
  
तपनदुहितुरन्तः कालियो मारितः सन्  
अलिगणसुहितेऽस्मिंस्तत्फणे येन नृत्यम् ।  
कृतमपि च तदम्भो लम्भितं निर्विषत्वं  
स भवतु मम भूत्यै विठ्ठलेशः सहायः ॥ ५॥  
  
कपटकृतशरीरा पूतना प्रापिताऽभ्रं  
व्रजपतिगृहसुप्तावेकपादेन येन ।  
शकट असुरवेषः प्रेषितः स्थाननाशं  
स भवतु मम भूत्यै विठ्ठलेशः सहायः ॥ ६॥  
  
पदनतियुतहस्ता तोषिता येन कुन्ती  
ह्यसुरकुलसमूहा हिंसिता वीर्यवन्तः ।  
अखिलभुवनभारः प्रेषितः संलघुत्वं  
स भवतु मम भूत्यै विठ्ठलेशः सहायः ॥ ७॥  
  
अखिलसुरकुलेन्द्रस्यैव येनाभिमानो  
गिरिवरधरणेन क्षीणतां प्रापितश्च ।  
जलधरभवधाराः संहृता ग्रावयुक्ताः  
स भवतु मम भूत्यै विठ्ठलेशः सहायः ॥ ८॥  
  
विट्ठलेशाष्टकमिदं प्रातरुत्थाय यः पठेत् ।  
भक्त्या नत्वा च सुमनाः स याति परमां गतिम् ॥ ९॥  
  
इति रघुनाथकृतं श्रीविठ्ठलेशाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
