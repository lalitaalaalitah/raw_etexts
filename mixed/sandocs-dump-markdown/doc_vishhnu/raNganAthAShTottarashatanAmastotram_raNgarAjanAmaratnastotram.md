---
Acknowledge-Permission: Mahaperiaval Trust
Category: vishhnu, aShTottarashatanAma
Description/comments: Edited by S. V. Radhakrishna Shastriji
File name: ranganAthAShTottarashatanAmastotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: ranganAthAShTottarashatanAmastotram
engtitle: ranganAthAShTottarashatanAmastotram
itxtitle: raNganAthAShTottarashatanAmastotram raNgarAjanAmaratnastotram
title: रण्गनाथाष्टोत्तरशतनामस्तोत्रम् रण्गराजनामरत्नस्तोत्रम्

---
  
 श्रीरङ्गनाथाष्टोत्तरशतनामस्तोत्रम्   
  
अस्य श्रीरङ्गनाथाष्टोत्तरशतनामस्तोत्रमहामन्त्रस्य,वेदव्यासो  
भगवानृषिः, अनुष्टुप्छन्दः, भगवान् श्रीमहाविष्णुर्देवता ।  
श्रीरङ्गशायीति बीजम्, श्रीकान्त इति शक्तिः, श्रीप्रद इति कीलकम्,  
मम समस्तपापनाशार्थे जपे विनियोगः ।  
धौम्य उवाच -  
श्रीरङ्गशायी श्रीकान्तः श्रीप्रदः श्रितवत्सलः ।  
अनन्तो माधवो जेता जगन्नाथो जगद्गुरुः ॥ १॥  
  
सुरवर्यः सुराराध्यः सुरराजानुजः प्रभुः ।  
हरिर्हतारिर्विश्वेशः शाश्वतः शम्भुरव्ययः ॥ २॥  
  
भक्तार्तिभञ्जनो वाग्मी वीरो विख्यातकीर्तिमान् ।  
भास्करः शास्त्रतत्त्वज्ञो दैत्यशास्ताऽमरेश्वरः ॥ ३॥  
  
नारायणो नरहरिर्नीरजाक्षो नरप्रियः ।  
ब्रह्मण्यो ब्रह्मकृद्ब्रह्मा ब्रह्माङ्गो ब्रह्मपूजितः ॥ ४॥  
  
कृष्णः कृतज्ञो गोविन्दो हृषीकेशोऽघनाशनः ।  
विष्णुर्जिष्णुर्जितारातिः सज्जनप्रिय ईश्वरः ॥ ५॥  
  
त्रिविक्रमस्त्रिलोकेशस्त्रय्यर्थस्त्रिगुणात्मकः ।  
काकुत्स्थः कमलाकान्तः कालियोरगमर्दनः ॥ ६॥  
  
कालाम्बुदश्यामलाङ्गः केशवः क्लेशनाशनः ।  
केशिप्रभञ्जनः कान्तो नन्दसूनुररिन्दमः ॥ ७॥  
  
रुक्मिणीवल्लभः शौरिर्बलभद्रो बलानुजः ।  
दामोदरो हृषीकेशो वामनो मधुसूदनः ॥ ८॥  
  
पूतः पुण्यजनध्वंसी पुण्यश्लोकशिखामणिः ।  
आदिमूर्तिर्दयामूर्तिः शान्तमूर्तिरमूर्तिमान् ॥ ९॥  
  
परं ब्रह्म परं धाम पावनः पवनो विभुः ।  
चन्द्रश्छन्दोमयो रामः संसाराम्बुधितारकः ॥ १०॥  
  
आदितेयोऽच्युतो भानुः शङ्करः शिव ऊर्जितः ।  
महेश्वरो महायोगी महाशक्तिर्महत्प्रियः ॥ ११॥  
  
दुर्जनध्वंसकोऽशेषसज्जनोपास्तसत्फलम् ।  
पक्षीन्द्रवाहनोऽक्षोभ्यः क्षीराब्धिशयनो विधुः ॥ १२॥  
  
जनार्दनो जगद्धेतुर्जितमन्मथविग्रहः ।  
चक्रपाणिः शङ्खधारी शार्ङ्गी खड्गी गदाधरः ॥ १३॥  
  
एवं विष्णोः शतं नाम्नामष्टोत्तरमिहेरितम् ।  
स्तोत्राणामुत्तमं गुह्यं नामरत्नस्तवाभिधम् ॥ १४॥  
  
सर्वथा सर्वरोगघ्नं चिन्तितार्थफलप्रदम् ।  
त्वं तु शीघ्रं महाराज गच्छ रङ्गस्थलं शुभम् ॥ १५॥  
  
स्नात्वा तुलार्के कावेर्यां माहात्म्यश्रवणं कुरु ।  
गवाश्ववस्त्रधान्यान्नभूमिकन्याप्रदो भव ॥ १६॥  
  
द्वादश्यां पायसान्नेन सहस्रं दश भोजय ।  
नामरत्नस्तवाख्येन विष्णोरष्टशतेन च ।  
स्तुत्वा श्रीरङ्गनाथं त्वमभीष्टफलमाप्नुहि ॥ १७॥  
  
इति श्रीरङ्गनाथाष्टोत्तरशतनामस्तोत्रं सम्पूर्णम् ।  
अथवा  
श्रीरङ्गराजनामरत्नस्तोत्रम् श्रीतुलापुराणान्तर्गतम्  
  
Proofread by PSA Easwaran psaeaswaran at gmail.com  
  
