---
Author: devakInandanajI
Category: vishhnu, krishna, puShTimArgIya, aShTaka
Description/comments: puShTimArgIya stotraratnAkara
File name: aShTapadI.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: aShTapadI
engtitle: aShTapadI
itxtitle: aShTapadI (devakInandanajIkRitA)
title: अष्टपदी (देवकीनन्दनजीकृइता)

---
  
 अष्टपदी   
  
(राग भैरव)  
जयति निजघोषभुवि गोपमणिभूषणम् ।  
युवतिकलधौतरतिजटितमविदूषणम् ॥ ध्रुवपदम् ॥  
  
विकचशरदम्बुरुहरुचिरमुखतोऽनिशम् ।  
जिघ्रतादमलमधुमदशालिनी भृशम् ॥ १॥  
  
तरलदलसापाङ्गविभ्रमभ्रामितम् ।  
निःस्थिरीभवितुमिच्छतु हृदितकामितम् ॥ २॥  
  
मधुरमृदुहासकलिताधरच्युतरसम् ।  
पिबतु रसनाऽपि मुहुरुदितरतिलालसम् ॥ ३॥  
  
अमृतमयशिशिरवचनेषु नवसूत्सुकम् ।  
श्रवणपुटयुगलमनुभवतु चिरसूत्सुकम् ॥ ४॥  
  
विपुलवक्षस्थले स्पर्शरसपूरितम् ।  
तुङ्गकुचकलशयुगमस्तु मदनेरितम् ॥ ५॥  
  
मृदिततमकायदेवद्रुमालम्बिता ।  
हर्षमतिशयितमुपयातु तनुलता ६॥  
  
पुष्परसपुष्टपरपुष्टभृङ्गीमये ।  
वसतिरपि भवतु मम निभृतकुञ्जालये ॥ ७॥  
  
गीतमिदमेवमुरुभावगर्भितपदम् ।  
रोचयतु कृष्णमिह सरससम्पदम् ॥ ८॥  
  
इति श्रीदेवकीनन्दनजीकृताऽष्टपदी समाप्ता ।  
  
  
Proofread by PSA Easwaran psaeaswaran at gmail.com  
  
