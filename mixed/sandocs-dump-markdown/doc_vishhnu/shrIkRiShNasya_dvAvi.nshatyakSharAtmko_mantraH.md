---
Author: Traditional
Category: vishhnu, krishna, stotra, vishnu
File name: krishna22.itx
Language: Sanskrit
Latest update: January 19, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRiShNasya dvAvi.nshatyakSharo mantraH
Texttype: stotra
Transliterated by: WebD
engtitle: kRiShNamantra with 22 syllables
itxtitle: shrIkRiShNasya dvAvi.nshatyakSharAtmko mantraH
title: श्रीकृइष्णस्य द्वाविंशत्यक्षरात्म्को मन्त्रः

---
  
 श्रीकृष्णस्य द्वाविंशत्यक्षरात्म्को मन्त्रः   
  
श्री गणेशाय नमः ।  
शौनक उवाच ।  
कं मन्त्रं बालकः प्राप कुमारेण च धीमता ।  
दत्तं परं श्रीहरेश्च तद्भवान् वक्तुमर्हति ॥ १॥  
  
सौतिरुवाच ।  
कृष्णेन दत्तो गोलोके कृपया ब्रह्मणे पुरा ।  
द्वाविंशत्यक्षरो मन्त्रो वेदेषु च सुदुर्लभः ॥ २॥  
  
तं च ब्रह्मा ददौ भक्त्या कुमाराय च धीमते ।  
कुमारेण स दत्तश्च मन्त्रश्च शिशवे द्विज ॥ ३॥  
  
ॐ श्रीं नमो भगवते रासमण्डलेश्वराय ।  
श्रीकृष्णाय स्वाहेति च मन्त्रोऽयं कल्पपादयः ॥ ४॥  
  
महापुरुषस्तोत्रं च पूर्वोक्तं कवचं च यत् ।  
अस्यौपयोगिकं ध्यानं सामवेदोक्तमेव च ॥ ५॥  
  
तेजोमण्डलरूपे च सूर्यकोटिसमप्रभे ।  
योगिभिर्वाञ्छितं ध्याने योगैः सिद्धगणैः सुरैः ॥ ६॥  
  
ध्यायन्ते वैष्णवा रूपं तदभ्यन्तरसन्निधौ ।  
अतीवकमनीयानिर्वचनीयं मनोहरम् ॥ ७॥  
  
नवीनजलदश्यामं शरत्पङ्कजलोचनम् ।  
शरत्पार्वणचन्द्रास्यं पक्वविम्बाधिकाधरम् ॥ ८॥  
  
मुक्तापङ्क्तिविनिन्द्येकदन्तपङ्क्तिमनोहरम् ।  
सस्मितं मुरलीन्यस्तहस्तावलम्बनेन च ॥ ९॥  
  
कोटिकन्दर्पलावण्यलीलाधाम मनोहरम् ।  
चन्द्रलक्षप्रभाजुष्टं पुष्ट श्रीयुक्तविग्रहम् ॥ १०॥  
  
त्रिभङ्गभङ्गिमायुक्तं द्विभुजं पीतवाससम् ।  
रत्नकेयूरवलयरत्न नूपुरभूषितम् ॥ ११॥  
  
रत्नकुण्डलयुग्मेन गण्डस्थलविराजितम् ।  
मयूरपिच्छचूडं च रत्नमालाविभूषितम् ॥ १२॥  
  
शोभितं जानुपर्यन्तं मालतीवनमालया ।  
चन्दनोक्षितसर्वाङ्गं भक्तानुग्रहकारकम् ॥ १३॥  
  
मणिनाकौस्तुभेन्द्रेणवक्षः स्थलसमुज्ज्वलम् ।  
वीक्षितं गोपिकाभिश्च शश्वद्वङ्किमलोचनैः ॥ १४॥  
  
स्थिरयौवनयुक्तभिर्वेष्टिताभिश्च सन्ततम् ।  
भूषणैर्भूषिताभिश्च राधावक्षः स्थलस्थितम् ॥ १५॥  
  
ब्रह्मविष्णुशिवाद्यैश्च पूजितं वन्दितं स्तुतम् ।  
किशोरं राधिकाकान्तं शान्तरूपं परात्परम् ॥ १६॥  
  
निर्लिप्तं साक्षिरूपं च निर्गुणं प्रकृतेः परम् ।  
ध्यायेत् सर्वेश्वरं तं च परमात्मानमीश्वरम् ॥ १७॥  
  
इदं ते कथितं ध्यानं स्तोत्रं च कवचं मुने ।  
मन्त्रौपयोगिकं सत्यं मन्त्रश्च कल्पपादपः ॥ १८॥  
  
॥ श्रीकृष्णस्य द्वाविंशत्यक्षरो मन्त्रो ध्यानं च सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
