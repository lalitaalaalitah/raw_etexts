---
Author: Swami Barhmananda
Category: aShTaka, vishhnu, vishnu_misc, brahmAnanda, vishnu
File name: ramApatyaShTakam.itx
Language: Sanskrit
Latest update: June 13, 2013
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: ramApatyaShTakam
engtitle: ramApatyashtakam
itxtitle: ramApatyaShTakam
title: रमापत्यष्टकम्

---
  
 रमापत्यष्टकम्   
  
श्रीगणेशाय नमः ॥  
  
जगदादिमनादिमजं पुरुषं शरदम्बरतुल्यतनुं वितनुम् ।  
धृतकञ्जरथाङ्गगदं विगदं प्रणमामि रमाधिपतिं तमहम् ॥ १॥  
  
कमलाननकञ्जरतं विरतं हृदि योगिजनैः कलितं ललितम् ।  
कुजनैः सुजनैरलभं सुलभं प्रणमामि रमाधिपतिं तमहम् ॥ २॥  
  
मुनिवृन्दहृदिस्थपदं सुपदं निखिलाध्वरभागभुजं सुभुजम् ।  
हृतवासवमुख्यमदं विमदं प्रणमामि रमाधिपतिं तमहम् ॥ ३॥  
  
हृतदानवदृप्तबलं सुबलं स्वजनास्तसमस्तमलं विमलम् ।  
समपास्त गजेन्द्रदरं सुदरं प्रणमामि रमाधिपतिं तमहम् ॥ ४॥  
  
परिकल्पितसर्वकलं विकलं सकलागमगीतगुणं विगुणम् ।  
भवपाशनिराकरणं शरणं प्रणमामि रमाधिपतिं तमहम् ॥ ५॥  
  
मृतिजन्मजराशमनं कमनं शरणागतभीतिहरं दहरम् ।  
परितुष्टरमाहृदयं सुदयं प्रणमामि रमाधिपतिं तमहम् ॥ ६॥  
  
सकलावनिबिम्बधरं स्वधरं परिपूरितसर्वदिशं सुदृशम् ।  
गतशोकमशोककरं सुकरं प्रणमामि रमाधिपतिं तमहम् ॥ ७॥  
  
मथितार्णवराजरसं सरसं ग्रथिताखिललोकहृदं सुहृदम् ।  
प्रथिताद्भुतशक्तिगणं सुगणं प्रणमामि रमाधिपतिं तमहम् ॥ ८॥  
  
सुखराशिकरं भवबन्धहरं परमाष्टकमेतदनन्यमतिः ।  
पठतीह तु योऽनिशमेव नरो लभते खलु विष्णुपदं स परम् ॥ ९॥  
  
इति श्रीपरमहंसस्वामिब्रह्मानन्दविरचितं श्रीरमापत्यष्टकं सम्पूर्णम् ॥  
  
  
Proofread by PSA EASWARAN psaeaswaran at gmail.com  
  
  
