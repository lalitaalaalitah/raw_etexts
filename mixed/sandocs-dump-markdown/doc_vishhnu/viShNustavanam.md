---
Category: vishhnu
Description/comments: Brihat Stotra Ratnakar Shivadutta Shastri
File name: viShNustavanam.itx
Language: Sanskrit
Latest update: February 19, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNustavanam
engtitle: viShNustavanam
itxtitle: viShNustavanam
title: विष्णुस्तवनम्

---
  
 श्रीविष्णुस्तवनम्   
मेघश्यामं पीत-कौशेय-वासं  
     श्रीवत्साङ्गं कौस्तुभोद्भासिताङ्गम् ।  
पुण्योपेतं पुण्डरीकायताक्षं  
     विष्णुं वन्दे सर्वलोकैकनाथम् ॥ १॥  
  
शान्ताकारं भुजगशयनं पद्मनाभं सुरेशं  
     विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं  
     वन्दे विष्णुं भव-भय-हरं सर्वलोकैकनाथम् ॥ २॥  
  
सशङ्खचक्रं -सकिरीट-कुण्डलं  
     सपीतवस्त्रं सरसीरुहेक्षणम् ।  
सहारवक्षस्थलशोभिकौस्तुभश्रियं  
     नमामि-विष्णुं शिरसा चतुर्भुजम् ॥ ३॥  
  
क्षीरोदन्वत्प्रदेशे शुचि-मणि-विलसत्-सैकतैर्मौक्तिकानां  
     माला-क्लृप्तासनस्थः स्फटिकमणिनिभैर्मौक्तिकैर्मण्डिताङ्गः ।  
शुभ्रै-रभ्रै-रदभ्रै-रुपरिविरचितै-र्मुक्त-पीयूष-वर्षै-  
     रानन्दी नः पुनीयादरि-नलिनदगदा-शङ्खपाणिर्मुकुन्दः ॥ ४॥  
  
भूः पादौ यस्य नाभिर्वियदसुर-निलश्चन्द्र-सूर्यौ च नेत्रे  
     कर्णावाशाः शिरो द्यौर्मुखमपि दहनो यस्य वासोऽयमब्धिः ।  
अन्तस्थं यस्य विश्वं सुर-नर-खग-गो-भोगि-गन्धर्व-दैत्यै-  
     श्चित्रं रंरम्यते तं त्रिभुवनवपुषं विष्णुमीशं नमामि ॥ ५॥  
  
भव-जलधि-गतानां द्वन्द्ववाताहतानां  
     सुत-दुहितृ-कलत्र-त्राण-भारावृतानाम् ।  
विषम-विषयतोये मज्जतामप्लवानां  
     भवतु शरणमेको विष्णुपोतो नराणाम् ॥ ६॥  
  
यत्कीर्तनं यत्स्मरणं यदीक्षणं  
     यद्वन्दनं यच्छ्रवणं यदर्हणम् ।  
लोकस्य सद्यो विधुनोति कल्मषं  
     तस्मै सभद्रश्रवसे नमो नमः ॥ ७॥  
  
रजोजुषे जन्मनि सत्त्ववृत्तये  
     स्थितौ प्रजानां प्रलये तमस्पृशे ।  
अजाय सर्ग-स्थिति-नाशहेतवे  
     त्रयीमयाय त्रिगुणात्मने नमः ॥ ८॥  
  
इति पण्डितश्रीराजबलीत्रिपाठिना सङ्कलितं विष्णुस्तवनं समाप्तम् ।  
  
  
Proofread by Aruna Narayanan narayanan.aruna at gmail.com  
  
