---
Author: Shankaracharya
Category: aShTaka, vishhnu, krishna, shankarAchArya, vishnu
File name: krishna8-4.itx
Language: Sanskrit
Latest update: December 01, 2001, February 9, 2019
Location: doc_vishhnu
Proofread by: Sunder Hattangadi, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/religion
Sublocation: vishhnu
Text title: kRiShNAShTakam 4 shriyaashlishhTo vishhNuH
Transliterated by: Sunder Hattangadi (sunderh at hotmail.com)
engtitle: kRiShNAShTakam 4
itxtitle: kRiShNAShTakam 4 (shaNkarAchAryavirachitam shriyAshliShTo viShNuH)
title: कृइष्णाष्टकम् ४ (शण्कराचार्यविरचितम् श्रियाश्लिष्टो विष्णुः)

---
  
 श्रीकृष्णाष्टकम् ४   
श्रियाऽऽश्लिष्टो विष्णुः स्थिरचरगुरुर्वेदविषयो  
     धियां साक्षी शुद्धो हरिरसुरहन्ताब्जनयनः ।  
गदी शङ्खी चक्री विमलवनमाली स्थिररुचिः  
     शरण्यो लोकेशो मम भवतु कृष्णोऽक्षिविषयः ॥ १॥  
  
यतः सर्वं जातं वियदनिलमुख्यं जगदिदम्  
     स्थितौ निःशेषं योऽवति निजसुखांशेन मधुहा ।  
लये सर्वं स्वस्मिन्हरति कलया यस्तु स विभुः  
     शरण्यो लोकेशो मम भवतु कृष्णोऽक्षिविषयः ॥ २॥  
  
असूनायम्यादौ यमनियममुख्यैः सुकरणै/-  
     र्निरुद्ध्येदं चित्तं हृदि विलयमानीय सकलम् ।  
यमीड्यं पश्यन्ति प्रवरमतयो मायिनमसौ  
     शरण्यो लोकेशो मम भवतु कृष्णोऽक्षिविषयः ॥ ३॥  
  
पृथिव्यां तिष्ठन्यो यमयति महीं वेद न धरा  
     यमित्यादौ वेदो वदति जगतामीशममलम् ।  
नियन्तारं ध्येयं मुनिसुरनृणां मोक्षदमसौ  
     शरण्यो लोकेशो मम भवतु कृष्णोऽक्षिविषयः ॥ ४॥  
  
महेन्द्रादिर्देवो जयति दितिजान्यस्य बलतो  
     न कस्य स्वातन्त्र्यं क्वचिदपि कृतौ यत्कृतिमृते ।  
बलारातेर्गर्वं परिहरति योऽसौ विजयिनः  
     शरण्यो लोकेशो मम भवतु कृष्णोऽक्षिविषयः ॥ ५॥  
  
विना यस्य ध्यानं व्रजति पशुतां सूकरमुखां  
     विना यस्य ज्ञानं जनिमृतिभयं याति जनता ।  
विना यस्य स्मृत्या कृमिशतजनिं याति स विभुः  
     शरण्यो लोकेशो मम भवतु कृष्णोऽक्षिविषयः ॥ ६॥  
  
नरातङ्कोत्तङ्कः शरणशरणो भ्रान्तिहरणो  
     घनश्यामो वामो व्रजशिशुवयस्योऽर्जुनसखः ।  
स्वयम्भूर्भूतानां जनक उचिताचारसुखदः  
     शरण्यो लोकेशो मम भवतु कृष्णोऽक्षिविषयः ॥ ७॥  
  
यदा धर्मग्लानिर्भवति जगतां क्षोभकरणी  
     तदा लोकस्वामी प्रकटितवपुः सेतुधृदजः ।  
सतां धाता स्वच्छो निगमगणगीतो व्रजपतिः  
     शरण्यो लोकेशो मम भवतु कृष्णोऽक्षिविषयः ॥ ८॥  
  
इति हरिरखिलात्माऽऽराधितः शङ्करेण  
श्रुतिविशदगुणोऽसौ मातृमोक्षार्थमाद्यः ।  
यतिवरनिकटे श्रीयुक्त आविर्बभूव  
स्वगुणवृत उदारः शङ्खचक्राञ्जहस्तः ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ कृष्णाष्टकं सम्पूर्णम् ॥  
  
  
Encoded by Sunder Hattangadi sunderh@hotmail.com  
Proofread by Sunder Hattangadi, PSA Easwaran psaeaswaran@gmail.com  
  
