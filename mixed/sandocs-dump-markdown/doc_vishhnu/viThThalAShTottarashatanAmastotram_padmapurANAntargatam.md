---
Category: vishhnu, aShTottarashatanAma
File name: viThThalAShTottarashatanAmastotram.itx
Indexextra: (VSM 1)
Language: Sanskrit
Latest update: March 10, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Source: padmamuprANa
Subject: philosophy/hinduism/religion
Sublocation: vishhnu
Text title: viThThalAShTottarashatanAmastotram
engtitle: viThThalAShTottarashatanAmastotram
itxtitle: viThThalAShTottarashatanAmastotram (padmapurANAntargatam)
title: विठ्ठलाष्टोत्तरशतनामस्तोत्रम् (पद्मपुराणान्तर्गतम्)

---
  
 श्रीविठ्ठलाष्टोत्तरशतनामस्तोत्रम्   
  
श्रुत्वा नामसहस्रं श्रीविठ्ठलस्य गुणान्वितम् ।  
पार्वती परिपप्रच्छ शङ्करं लोकशङ्करम् ॥ १॥  
  
श्रीपार्वत्युवाच ॥  
  
देवदेव महादेव देवानुग्रहविग्रह ।  
अष्टोत्तरशतं नाम्नां तस्य देवस्य मे वद ॥ २॥  
  
जनः कलिमलादिग्धोऽलसः कामाविलो जडः ।  
पाठाद्यस्य सकृद्वापि सौशील्यादियुतो भवेत् ॥ ३॥  
  
तदहं श्रेतुमिच्छामि तवाज्ञातं न विद्यते ।  
इत्युक्तो भार्यया शम्भुः संस्मरन् पुरुषोत्तमम् ॥ ४॥  
  
कटिस्थितकरद्वन्द्वं जगाद नगपुत्रिकाम् ।  
श्रीशङ्कर उवाच  
देवि लोकोपकाराय कृतः प्रश्नस्त्वयानघे ॥ ५॥  
  
हिताय सर्वजन्तूनां नाम्नामष्टोत्तरं शतम् ।  
श्रीविठ्ठलस्य देवस्य वाग्मिसिद्धिप्रदं नृणाम् ॥ ६॥  
  
अष्टोत्तरशतस्याहमृषिः प्रोक्तो मनीषिभिः ।  
छन्दोऽनुष्टुब्देवता श्रीविठ्ठलः परिकीर्तितः ॥ ७॥  
  
ध्यायेच्छ्रीविठ्ठलाख्यं समपदकमलं पद्मपत्रायताक्षं  
गम्भीरस्निग्धहासं कटिनिहितकरं नीलमेघावभासम् ।  
विद्युद्वासो वसानं मणिमयमकुटं कुण्डलोद्भासिगण्डं  
मायूरस्रग्विभूषाभयवरसहितं कौस्तुभोद्भासिताङ्गम् ॥ ८॥  
  
ॐ क्लीं विठ्ठलः पुण्डरीकाक्षः पुण्डरीकनिभेक्षणः ।  
पुण्डरीकाश्रमपदः पुण्डरीकजलाप्लुतः ॥ ९॥  
  
पुण्डरीकक्षेत्रवासः पुण्डरीकवरप्रदः ।  
शारदाधिष्ठितद्वारः शारदेन्दुनिभाननः ॥ १०॥  
  
नारदाधिष्ठितद्वारो नारदेशप्रपूजितः ।  
भुवनाधीश्वरीद्वारो भुवनाधीश्वरीश्वरः ॥ ११॥  
  
दुर्गाश्रितोत्तरद्वारो दुर्गमागमसंवृतः ।  
क्षुल्लपेशीपिनद्धोरुगोपेष्ट्याश्लिष्टजानुकः ॥ १२॥  
  
कटिस्थितकरद्वन्द्वो वरदाभयमुद्रितः ।  
त्रेतातोरणपालस्थत्रिविक्रम इतीरितः ॥ १३॥  
  
तितऊक्षेत्रपोऽश्वत्थकोटीश्वरवरप्रदः ।  
स एव करवीरस्थो नारीनारयणेति च ॥ १४॥  
  
नीरासङ्गमसंस्थश्च सैकतप्रतिमार्चितः ।  
वेणुनादेन देवानां मनः श्रवणमङ्गलः ॥ १५॥  
  
देवकन्याकोटिकोटिनीराजितपदाम्बुजः ।  
पद्मतीर्थस्थिताश्वत्थो नरो नारायणो महान् ॥ १६॥  
  
चन्द्रभागासरोनीरकेलिलोलदिगम्बरः ।  
ससध्रीचीत्सवीषूचीरितिश्रुत्यर्थरूपधृक् ॥ १७॥  
  
ज्योतिर्मयक्षेत्रवासी सर्वोत्कृष्टत्रयात्मकः ।  
स्वकुण्डलप्रतिष्ठाता पञ्चायुधजलप्रियः ॥ १८॥  
  
क्षेत्रपालाग्रपूजार्थी पार्वतीपतिपूजितः ।  
चतुर्मुखस्तुतो विष्णुर्जगन्मोहनरूपधृक् ॥ १९॥  
  
मन्त्राक्षरावलीहृत्स्थकौस्तुभोरःस्थलप्रियः ।  
स्वमन्त्रोज्जीवितजनः सर्वकीर्तनवल्लभः ॥ २०॥  
  
वासुदेवो दयासिन्धुर्गोगोपीपरिवारितः ।  
युधिष्ठिरहतारातिर्मुक्तकेशी वरप्रदः ॥ २१॥  
  
बलदेवोपदेष्टा च रुक्मिणीपुत्रनायकः ।  
गुरुपुत्रप्रदो नित्यमहिमा भक्तवत्सलः ॥ २२॥  
  
भक्तारिहा महादेवो भक्ताभिलषितप्रदः ।  
सव्यसाची ब्रह्मविद्यागुरुर्मोहापकारकः ॥ २३॥  
  
भीमामार्गप्रदाता च भीमसेनमतानुगः ।  
गन्धर्वानुग्रहकरो ह्यपराधसहो हरिः ॥ २४॥  
  
स्वप्नदर्शी स्वप्नदृश्यो भक्तदुःस्वप्नशान्तिकृत् ।  
आपत्कालानुपेक्षी चानपेक्षेऽपेक्षितो जनैः ॥ २५॥  
  
सत्योपयाचनः सत्यसन्धः सत्याभितारकः ।  
सत्याजानी रमाजानी राधाजानी रथाङ्गभाक् ॥ २६॥  
  
सिञ्चनः क्रीडनो गोपैर्दधिदुग्धापहारकः ।  
बोधिन्युत्सवयुक् तीर्थः शयन्युत्सवभूमिभाक् ॥ २७॥  
  
मार्गशीर्षोत्सवाक्रान्तवेणुनादपदाङ्कभूः ।  
दध्यन्नव्यञ्जनाभोक्ता दधिभुक्कामपूरकः ॥ २८॥  
  
बिलान्तर्धानसत्केलिलोलुपो गोपवल्लभः ।  
सखिनेत्रे पिधायाशु कोऽहम्पृच्छाविशारदः ॥ २९॥  
  
समासमप्रश्नपूर्वमुष्टिमुष्टिप्रदर्शकः ।  
कुटिलीलासु कुशलः कुटिलालकमण्डितः ॥ ३०॥  
  
सारीलीलानुसारी च वाहक्रीडापरः सदा ।  
कार्णाटकीरतिरतो मङ्गलोपवनस्थितः ॥ ३१॥  
  
माध्याह्नतीर्थपूरेक्षाविस्मायितजगत्त्रयः ।  
निवारितक्षेत्रविघ्नो दुष्टदुर्बुद्धिभञ्जनः ॥ ३२॥  
  
वालुकावृक्षपाषाणपशुपक्षिप्रतिष्ठितः ।  
आशुतोषो भक्तवशः पाण्डुरङ्गः सुपावनः ॥ ३३॥  
  
पुण्यकीर्तिः परं ब्रह्म ब्रह्मण्यः कृष्ण एव च ।  
अष्टोत्तरशतं नाम्नां विठ्ठलस्य महात्मनः ॥ ३४॥  
  
इति ते कथितं देवि पवित्रं मङ्गलं महत् ।  
त्रिकालमेककालं वा यः पठेन्नियतः शुचिः ॥ ३५॥  
  
करस्थाः सिद्धयस्तस्य सत्यं सत्यं वदाम्यहम् ।  
अपुत्रो बहुपुत्रः स्यादविद्यः सर्वविद्यते ॥ ३६॥  
  
निर्धनो धनदो नूनं भवेदस्य निषेवणात् ।  
अविनाभूतभार्यश्च जितारातिर्निरामयः ॥ ३७॥  
  
बहुनोक्तेन किं देवि हरिवल्लभतामियात् ।  
सूत उवाच  
श्रुत्वा तन्महदाश्वर्यमष्टोत्तरशां परम् ॥ ३८॥  
  
पुनः पुनः प्रणम्येशं पार्वती वाक्यमब्रवीत् ।  
पार्वत्युवाच  
तत्क्षेत्रवसतिश्चैव तत्तीर्थस्यावगाहनम् ॥ ३९॥  
  
तन्मूर्तिदर्शनं चैव तन्नामावलिकीर्तनम् ।  
देहि मे सर्वदा स्वामिन्नेकाग्रमनसा विभो ॥ ४०॥  
  
श्रीशङ्कर उवाच  
तदस्तु तव देवेशि ममाप्येतन्मनीषितम् ।  
इत्युक्त्वा प्रययौ तस्य निवासं परमादरात् ॥ ४१॥  
  
इति श्रीपद्ममुप्राणान्तर्गतं श्रीविठ्ठलाष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
