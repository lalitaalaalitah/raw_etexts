---
Category: vishhnu, stotra, vishnu
Description-comments: Narasimhapurana adhyAya 11
File name: viShNustavanamArkaNDeyoktamNP.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: Shri Vishnustavan by Markendeya in Narasimhapurana
Texttype: stotra
Translated by: https://archive.org/details/NarsimhaPuranGitapress
engtitle: Shri Vishnustavan by Markendeya in Narasimhapurana
itxtitle: viShNustavanaM mArkaNDeyaproktam (narasiMhapurANAntargatam)
title: विष्णुस्तवनं मार्कण्डेयप्रोक्तम् (नरसिंहपुराणान्तर्गतम्)

---
  
 श्रीविष्णुस्तवनं मार्कण्डेयप्रोक्तं नरसिंहपुराणे   
  
व्यास उवाच --  
प्रणिपत्य जगन्नाथं चराचरगुरुं हरिम् ।  
मार्कण्डेयोऽभितुष्टाव भोगपर्यङ्कशायिनम् ॥ १॥  
  
मार्कण्डेय उवाच --  
प्रसीद भगवन् विष्णो प्रसीद पुरुषोत्तम ।  
प्रसीद देवदेवेश प्रसीद गरुडध्वज ॥ २॥  
  
प्रसीद विष्णो लक्ष्मीश प्रसीद धरणीधर ।  
प्रसीद लोकनाथाद्य प्रसीद परमेश्वर ॥ ३॥  
  
प्रसीद सर्वदेवेश प्रसीद कमलेक्षण ।  
प्रसीद मन्दरधर प्रसीद मधुसूदन ॥ ४॥  
  
प्रसीद सुभगाकान्त प्रसीद भुवनाधिप ।  
प्रसीदाद्य महादेव प्रसीद मम केशव ॥ ५॥  
  
जय कृष्ण जयाचिन्त्य जय विष्णो जयाव्यय ।  
जय विश्व जयाव्यक्त जय विष्णो नमोऽस्तु ते ॥ ६॥  
  
जय देव जयाजेय जय सत्य जयाक्षर ।  
जय काल जयेशान जय सर्व नमोऽस्तु ते ॥ ७॥  
  
जय यज्ञपते नाथ जय विश्वपते विभो ।  
जय भूतपते नाथ जय सर्वपते विभो ॥ ८॥  
  
जय विश्वपते नाथ जय दक्ष नमोऽस्तु ते ।  
जय पापहरानन्त जय जन्मजरापह ॥ ९॥  
  
जय भद्रातिभद्रेश जय भद्र नमोऽस्तु ते ।  
जय कामद काकुत्स्थ जय मानद माधव ॥ १०॥  
  
जय शङ्कर देवेश जय श्रीश नमोऽस्तु ते ।  
जय कुङ्कुमरक्ताभ जय पङ्कजलोचन ॥ ११॥  
  
जय चन्दनलिप्ताङ्ग जय राम नमोऽस्तु ते ।  
जय देव जगन्नाथ जय देवकिनन्दन ॥ १२॥  
  
जय सर्वगुरो ज्ञेय जय शम्भो नमोऽस्तु ते ।  
जय सुन्दर पद्माभ जय सुन्दरिवल्लभ ।  
जय सुन्दरसर्वाङ्ग जय वन्द्य नमोऽस्तु ते ॥ १३॥  
  
जय सर्वद सर्वेश जय शर्मद शाश्वत ।  
जय कामद भक्तानां प्रभविष्णो नमोऽस्तु ते ॥ १४॥  
  
नमः कमलनाभाय नमः कमलमालिने ।  
लोकनाथ नमस्तेऽस्तु वीरभद्र नमोऽस्तु ते ॥ १५॥  
  
नमस्त्रैलोक्यनाथाय चतुर्मूर्ते जगत्पते ।  
नमो देवाधिदेवाय नमो नारायणाय ते ॥ १६॥  
  
नमस्ते वासुदेवाय नमस्ते पीतवाससे ।  
नमस्ते नरसिंहाय नमस्ते शार्ङ्गधारिणे ॥ १७॥  
  
नमः कृष्णाय रामाय नमश्चक्रायुधाय च ।  
नमः शिवाय देवाय नमस्ते भुवनेश्वर ॥ १८॥  
  
नमो वेदान्तवेद्याय नमोऽनन्ताय विष्णवे ।  
नमस्ते सकलाध्यक्ष नमस्ते श्रीधराच्युत ॥ १९॥  
  
लोकाध्यक्ष जगत्पूज्य परमात्मन् नमोऽस्तु ते ।  
त्वं माता सर्वलोकानां त्वमेव जगतः पिता ॥ २०॥  
  
त्वमार्तानां सुहृन्मित्रं प्रियस्त्वं प्रपितामहः ।  
त्वं गुरुस्त्वं गतिः साक्षी त्वं पतिस्त्वं परायणः ॥ २१॥  
  
त्वं ध्रुवस्त्वं वषट्कर्ता त्वं हविस्त्वं हुताशनः ।  
त्वं शिवस्त्वं वसुर्धाता त्वं ब्रह्मा त्वं सुरेश्वरः ॥ २२॥  
  
त्वं यमस्त्वं रविर्वायुस्त्वं जलं त्वं धनेश्वरः ।  
त्वं मनुस्त्वमहोरात्रं त्वं निशा त्वं निशाकरः ।  
त्वं धृतिस्त्वं श्रियः कान्तिस्त्वं क्षमा त्वं धराधरः ॥ २३॥  
  
त्वं कर्ता जगतामीशस्त्वं हन्ता मधुसूदन ।  
त्वमेव गोप्ता सर्वस्य जगतस्त्वं चराचर ॥ २४॥  
  
करणं कारणं कर्ता त्वमेव परमेश्वरः ।  
शङ्खचक्रगदापाणे भो समुद्धर माधव ॥ २५॥  
  
प्रिय पद्मपलाशाक्ष शेषपर्यङ्कशायिनम् ।  
त्वामेव भक्त्या सततं नमामि पुरुषोत्तमम् ॥ २६॥  
  
श्रीवत्साङ्कं जगद्बीजं श्यामलं कमलेक्षणम् ।  
नमामि ते वपुर्देव कलिकल्मषनाशनम् ॥ २७॥  
  
लक्ष्मीधरमुदाराङ्गं दिव्यमालाविभूषितम् ।  
चारूपृष्ठं महाबाहुं चारुभूषणभूषितम् ॥ २८॥  
  
पद्मनाभं विशालाक्षं पद्मपत्रनिभेक्षणम् ।  
दीर्घतुङ्गमहाघ्राणं नीलजीमूतसन्निभम् ॥ २९॥  
  
दीर्घबाहुं सुगुप्ताङ्गं रत्नहारोज्ज्वलोरसम् ।  
सुभ्रूललाटमुकुटं स्निग्धदन्तं सुलोचनम् ॥ ३०॥  
  
चारुबाहुं सुताम्रोष्ठं रत्नोज्ज्वलितकुण्डलम् ।  
वृत्तकण्ठं सुपीनांसं सरसं श्रीधरं हरिम् ॥ ३१॥  
  
सुकुमारमजं नित्यं नीलकुञ्चितमूर्धजम् ।  
उन्नतांसं महोरस्कं कर्णान्तायतलोचनम् ॥ ३२॥  
  
हेमारविन्दवदनमिन्दिरायनमीश्वरम् ।  
सर्वलोकविधातारं सर्वपापहरं हरिम् ॥ ३३॥  
  
सर्वलक्षणसम्पन्नं सर्वसत्त्वमनोरमम् ।  
विष्णुमच्युतमीशानमनन्तं पुरुषोत्तमम् ॥ ३४॥  
  
नतोऽस्मि मनसा नित्यं नारायणमनामयम् ।  
वरदं कामदं कान्तमनन्तं सूनृतं शिवम् ॥ ३५॥  
  
नमामि शिरसा विष्णो सदा त्वां भक्तवत्सल ।  
अस्मिन्नेकार्णवे घोरे वायुस्कम्पितचञ्चले ॥ ३६॥  
  
अनन्तभोगशयने सहस्रफणशोभिते ।  
विचित्रशयने रम्ये सेविते मन्दवायुना ॥ ३७॥  
  
भुजपञ्जरसंसक्तकमलालयसेवितम् ।  
इह त्वां मनसा सर्वमिदानीं दृष्टवानहम् ॥ ३८॥  
  
इदानीं तु सुदुःखार्थो मायया तव मोहितः ।  
एकोदके निरालम्बे नष्टस्थावरजङ्गमे ॥ ३९॥  
  
शून्ये तमसि दुष्पारे दुःखपङ्के निरामये ।  
शीतातपजरारोगशोकतृष्णादिभिः सदा ॥ ४०॥  
  
पीडितोऽस्मि भृशं तात सुचिरं कालमच्युत ।  
शोकमोहग्रहग्रस्तो विचरन् भवसागरे ॥ ४१॥  
  
इहाद्य विधिना प्राप्तस्तव पादाब्जसन्निधौ ।  
एकार्णवे महाघोरे दुस्तरे दुःखपीडितः ॥ ४२॥  
  
चिरभ्रमपरिश्रान्तस्त्वामद्य शरणं गतः ।  
प्रसीद सुमहामाय विष्णो राजीवलोचन ॥ ४३॥  
  
विश्वयोने विशालाक्ष विश्वात्मन् विश्वसम्भव ।  
अनन्यशरणं प्राप्तमतोऽत्र कुलनन्दन ॥ ४४॥  
  
त्राहि मां कृपया कृष्ण शरणागतमातुरम् ।  
नमस्ते पुण्डरीकाक्ष पुराणपुरुषोत्तम ॥ ४५॥  
  
अञ्जनाभ हृषीकेश मायामय नमोऽस्तु ते ।  
मामुद्धर महाबाहो मग्ने संसारसागरे ॥ ४६॥  
  
गह्वरे दुस्तरे दुःखक्लिष्टे क्लेशमहाग्रहैः ।  
अनाथं कृपणं दीनं पतितं भवसागरे ।  
मां समुद्धर गोविन्द वरदेश नमोऽस्तु ते ॥ ४७॥  
  
नमस्त्रैलोक्यनाथाय हरये भूधराय च ।  
देवदेव नमस्तेऽस्तु श्रीवल्लभ नमोऽस्तु ते ॥ ४८॥  
  
कृष्ण कृष्ण कृपालुस्त्वमगतीनां गतिर्भवान् ।  
संसारार्णवमग्नानां प्रसीद मधुसूदन ॥ ४९॥  
  
त्वामेकमाद्यं पुरुषं पुराणं जगत्पतिं कारणमच्युतं प्रभुम् ।  
जनार्दनं जन्मजरार्तिनाशनं सुरेश्वरं सुन्दरमिन्दिरापतिम् ॥ ५०॥  
  
बृहद्भुजं श्यामलकोमलं शुभं वराननं वारिजपत्रनेत्रम् ।  
तरङ्गभङ्गायतकुन्तलं हरिं सुकान्तमीशं प्रणतोऽस्मि शाश्वतम् ॥ ५१॥  
  
सा जिह्वा या हरिं स्तौति तच्चित्तं यत्त्वदर्पितम् ।  
तावेव केवलौ श्लाघ्यौ यौ त्वत्पूजाकरौ करौ ॥ ५२॥  
  
जन्मान्तरसहस्रेषु यन्मया पातकं कृतम् ।  
तन्मे हर त्वं गोविन्द वासुदेवेति कीर्तनात् ॥ ५३॥  
  
व्यास उवाच --  
इति स्तुतस्ततो विष्णुर्मार्कण्डेयेन धीमता ।  
सन्तुष्टः प्राह विश्वात्मा तं मुनिं गरुडध्वजः ॥ ५४॥  
  
श्रीभगवानुवाच --  
प्रीतोऽस्मि तपसा विप्र स्तुत्या च भृगुनन्दन ।  
वरं वृणीष्व भद्रं ते प्रार्थितं दद्मि ते वरम् ॥ ५५॥  
  
मार्कण्डेय उवाच --  
त्वत्पादपद्मे देवेश भक्तिं मे देहि सर्वदा ।  
यदि तुष्टो ममाद्य त्वमन्यदेकं वृणोम्यहम् ॥ ५६॥  
  
स्तोत्रेणानेन देवेश यस्त्वां स्तोष्यति नित्यशः ।  
स्वलोकवसतिं तस्य देहि देव जगत्पते ॥ ५७॥  
  
दीर्घायुष्ट्वं तु यद्दत्तं त्वया मे तप्यतः पुरा ।  
तत्सर्वं सफलं जातमिदानीं तव दर्शनात् ॥ ५८॥  
  
वस्तुमिच्छामि देवेश तव पादाब्जमर्चयन् ।  
अत्रैव भगवन् नित्यं जन्ममृत्युविवर्जितः ॥ ५९॥  
  
श्रीभगवानुवाच --  
मय्यस्तु ते भृगुश्रेष्ठ भक्तिरव्यभिचारिणी ।  
भक्त्या मुक्तिर्भवत्येव तव कालेन सत्तम ॥ ६०॥  
  
यस्त्विदं पठते स्तोत्रं सायं प्रातस्तवेरितम् ।  
मयि भक्तिं दृढां कृत्वा मम लोके स मोदते ॥ ६१॥  
  
यत्र यत्र भृगुश्रेष्ठ स्थितस्त्वं मां स्मरिष्यसि ।  
तत्र तत्र समेष्यामि दान्तो भक्तवशोऽस्मि भोः ॥ ६२॥  
  
व्यास उवाच --  
इत्युक्त्वा तं मुनिश्रेष्ठं मार्कण्डेयं स माधवः ।  
विरराम स सर्वत्र पश्यन् विष्णुं यतस्ततः ॥ ६३॥  
  
इति ते कथितं विप्र चरितं तस्य धीमतः ।  
मार्कण्डेयस्य च मुनेस्तेनैवोक्तं पुरा मम ॥ ६४॥  
  
ये विष्णुभक्त्या चरितं पुराणं भृगोस्तु पौत्रस्य पठन्ति नित्यम् ।  
ते मुक्तपापा नरसिंहलोके वसन्ति भक्तैरभिपूज्यमानाः ॥ ६५॥  
  
इति श्रीनरसिंहपुराणे मार्कण्डेयचरितं नाम एकादशोऽध्यायः ॥ ११॥  
  
  
Narasimhapurana adhyAya 11  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
