---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: vishhnu, krishna, aShTaka, vishvanAthachakravartina, stavAmRRitalaharI
File name: govindadevAShTakam.itx
Indexextra: (Text, Meaning)
Language: Sanskrit
Latest update: March 16, 2019
Location: doc_vishhnu
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: govindadevAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: govindadevAShTakam by vishvanAthachakravartin
itxtitle: govindadevAShTakam (vishvanAthachakravartin Thakkuravirachitam)
title: गोविन्ददेवाष्टकम् (विश्वनाथचक्रवर्तिन् ठक्कुरविरचितम्)

---
  
 श्रीगोविन्ददेवाष्टकम्   
जाम्बूनदोष्णीषविराजिमुक्ता  
     मालामणिद्योतिशिखण्डकस्य ।  
भङ्ग्या नृणां लोलुपयन् दृशः श्री  
     गोविन्ददेवः शरणं ममास्तु ॥ १॥  
  
कपोलयोः कुण्डललास्यहास्य-  
     च्छविच्छिटाचुम्बितयोर्युगेन ।  
सम्मोहयन् सम्भजतां धियः श्री  
     गोविन्ददेवः शरणं ममास्तु ॥ २॥  
  
स्वप्रेयसीलोचनकोणशीधु  
     प्राप्त्यै पुरोवर्ति जनेक्षणेन ।  
भावं कमप्युद्गमयन् बुधानां  
     गोविन्ददेवः शरणं ममास्तु ॥ ३॥  
  
वामप्रगण्डार्पितगण्डभास्वत्  
     ताटङ्कलोलालककान्तिसिक्तैः ।  
भ्रूवल्गनैरुन्मदयन् कुलस्त्री-  
     र्गोविन्ददेवः शरणं ममास्तु ॥ ४॥  
  
दूरे स्थितास्ता मुरलीनिनादैः  
     स्वसौरभैर्मुद्रितकर्णपालीः ।  
नासारुधो हृद्गत एव कर्षन्  
     गोविन्ददेवः शरणं ममास्तु ॥ ५॥  
  
नवीनलावण्यभरैः क्षितौ श्री  
     रूपानुरागाम्बुनिधिप्रकाशैः ।  
सतश्चमत्कारवतः प्रकुर्वन्  
     गोविन्ददेवः शरणं ममास्तु ॥ ६॥  
  
कल्पद्रुमाधोमणिमन्दिरान्तः  
     श्रीयोगपीठाम्बुरुहास्यया स्वम् ।  
उपासयंस्तत्रविदोऽपि मन्त्रै-  
     र्गोविन्ददेवः शरणं ममास्तु ॥ ७॥  
  
महाभिषेकक्षणसर्ववासोऽ  
     लङ्कृत्यङ्गीकरणोच्छलन्त्या ।  
सर्वाङ्गभासाकुलयंस्त्रिलोकीं  
     गोविन्ददेवः शरणं ममास्तु ॥ ८॥  
  
गोविन्ददेवाष्टकमेतदुच्चैः  
     पठेत्तदीयाङ्घ्रिनिविष्टवीर्यः ।  
तं मज्जयन्नेव कृपाप्रवाहै-  
     र्गोविन्ददेवः शरणं ममास्तु ॥ ९॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीगोविन्ददेवाष्टकं सम्पूर्णम् ।  
  
  
  
