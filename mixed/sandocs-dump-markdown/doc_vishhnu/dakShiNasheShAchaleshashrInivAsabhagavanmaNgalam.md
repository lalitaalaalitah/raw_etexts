---
Author: saralakavi rAghavAchArya
Category: vishhnu, mangala, venkateshwara
Description/comments: for the Deity on the hill of Vaiyavur
File name: dakShiNAsheShAchaleshashrInivAsabhagavanmangalam.itx
Indexextra: (Tamil)
Language: Sanskrit
Latest update: March 20, 2020
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Shri Dakshina Sheshachalesha Shrinivasa Bhagavat Mangalam
Transliterated by: Aruna Narayanan narayanan.aruna at gmail.com
engtitle: dakShiNasheShAchaleshashrInivAsabhagavanmangalam
itxtitle: dakShiNasheShAchaleshashrInivAsabhagavanmaNgalam
title: दक्षिणशेषाचलेशश्रीनिवासभगवन्मण्गलम्

---
  
 श्रीदक्षिणशेषाचलेशश्रीनिवासभगवन्मङ्गलम्   
श्रीमते प्रसन्नवेङ्कटेशश्रीनिवासाय नमः ।  
श्रियः कान्ताय कल्याणनिधये निधयेऽर्थिनाम् ।  
श्रीवेङ्कटनिवासाय श्रीनिवासाय मङ्गलम् ॥ १॥  
  
श्रीमद्दक्षिणशेषाद्रि शिरस्पदविहारिणे ।  
प्रसन्नवेङ्कटेशाय श्रीनिवासाय मङ्गलम् ॥ २॥  
  
सर्वमङ्गलरूपाय सर्वमङ्गलमूर्तये ।  
सर्वमङ्गलदायास्तु श्रीनिवासाय मङ्गलम् ॥ ३॥  
  
सर्वभूतशरण्याय सर्वप्रणतबन्धवे ।  
सर्वकर्मभिरर्च्याय श्रीनिवासाय मङ्गलम् ॥ ४॥  
  
सर्वन्तरात्मने सर्ववपुषे सर्वशक्तये ।  
सर्वज्ञाय ब्रह्मणेऽस्तु श्रीनिवासाय मङ्गलम् ॥ ५॥  
  
छत्रत्फणालिभोगीन्द्रभोगान्तस्स्थानमीयुषे ।  
चतुर्भुजाय भद्राय श्रीनिवासाय मङ्गलम् ॥ ६॥  
  
सर्ववेदैकवेद्याय सर्ववेदान्विजानते ।  
सर्वलोकनिवासाय श्रीनिवासाय मङ्गलम् ॥ ७॥  
  
आदिकोलेन चक्रेण वामदक्षिणपार्श्वयोः ।  
भास्वराय श्रियः पत्ये श्रीनिवासाय मङ्गलम् ॥ ८॥  
  
वामदक्षिणपाणिभ्यां पाञ्चजन्यसुदर्शनौ  ।  
मुदासदादधानाय श्रीनिवासाय मङ्गलम् ॥ ९॥  
  
नमेदं मत्पदं भक्त सुतरस्स्याद्भवस्तव ।  
इति सूचयते दोर्भ्यां श्रीनिवासाय मङ्गलम् ॥ १०॥  
  
सतां भक्त्याप्रपत्त्या वा प्रसन्नाय दयालवे ।  
अपवर्गप्रदायास्तु श्रीनिवासाय मङ्गलम् ॥ ११॥  
  
अस्त्रभूषणतापन्नसर्वतत्त्वाय मायिने ।  
सर्वेश्वरेश्वरायास्तु श्रीनिवासाय मङ्गलम् ॥ १२॥  
  
सर्वश्रुत्यभिनूताय सर्वश्रेयोविधायिने ।  
श्रियःकान्ताय पूर्णाय श्रीनिवासाय मङ्गलम् ॥ १३॥  
  
चतुर्मुखादिभिः सर्वैः पूज्यमानाय निर्जरैः ।  
भक्तानां सुलभायास्तु श्रीनिवासाय मङ्गलम् ॥ १४॥  
  
रमानित्यविहाराढ्यविशालशुभवक्षसे ।  
विश्वकल्याणरूपाय श्रीनिवासाय मङ्गलम् ॥ १५॥  
  
उपत्यकाधित्यकयोर्दक्षिणस्याहिभूभृतः ।  
द्विधा हनुमतार्च्याय श्रीनिवासाय मङ्गलम् ॥ १६॥  
  
धर्मस्थापनसद्रक्षादुष्कृद् ध्वंसफलान् बहून् ।  
भावानाश्रयते दिव्यान् श्रीनिवासाय मङ्गलम् ॥ १७॥  
  
मङ्गलाशासनपरैस्सुरैस्सर्वैर्नरैरपि ।  
आचार्यैश्चार्चितायास्तु श्रीनिवासाय मङ्गलम् ॥ १८॥  
  
श्रीसीतारामसद्भक्त हृदयाम्बुजवासिने ।  
तद्भक्ताभीष्टदायास्तु श्रीनिवासाय मङ्गलम् ॥ १९॥  
  
वात्स्यराघवसूर्युक्तं श्रीनिवासाय मङ्गलम् ।  
शुभदं यः पठेन्नित्यं स भवेत्सर्वमङ्गलः ॥ २०॥  
  
इति श्रीदक्षिणशेषाचलेश श्रीनिवासभगवन् मङ्गलं सम्पूर्णम् ।  
श्रीनिवासाय नमः ।  
  
Proofread by Aruna Narayanan  
  
