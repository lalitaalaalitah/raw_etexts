---
Category: vishhnu, vishnu
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: gopAlastutiH.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: gopAlastutiH
engtitle: gopAlastutiH
itxtitle: gopAlastutiH
title: गोपालस्तुतिः

---
  
 गोपालस्तुतिः   
  
श्रीगणेशाय नमः ॥  
  
गोधूलिधूसरतनो करुणैकपात्र नारायणाभयद गोपजनाभिराम ।  
गोगोपिकानयनरञ्जनवंशपाणे वेदान्तवेद्य मम देहि करावलम्बम् ॥ १॥  
  
आभीरदारमुखपङ्कजसौरभोत्थमाध्वीसुधादनपटो नवनीतचोर ।  
गोपाङ्गनाङ्गपरिरम्भणजातहास वेदान्तवेद्य मम देहि करावलम्बम् ॥ २॥  
  
गोवर्द्धनोद्धरणखेदभवोदविन्दुसंसिक्तसुन्दरमुखाब्जदयार्द्रदृष्टे ।  
लावण्यधाम सुरवन्दितपादपद्म वेदान्तवेद्य मम देहि करावलम्बम् ॥ ३॥  
  
सूर्यात्मजातटसमुद्भवनीपवृक्षशाखाधिरोहजनितद्विगुणाङ्गकान्ते ।  
वंशीरवेण धवलीतिकृताभिशब्द वेदान्तवेद्य मम देहि करावलम्बम् ॥ ४॥  
  
सव्येन पाणिकमलेन विधाय भक्ष्यमास्वादयन्तमपरेण विलोलनेत्र ।  
त्वां देवताश्च मुनयः प्रविलोकयन्ति वेदान्तवेद्य मम देहि करावलम्बम् ॥ ५॥  
  
लक्ष्मीपते तरुणवारिजपत्रनेत्र पीताम्बरार्जुनसख स्मरसुन्दराङ्ग ।  
नारायणाच्युत जनार्दन चक्रपाणे वेदान्तवेद्य मम देहि करावलम्बम् ॥ ६॥  
  
ब्रह्मेन्द्ररुद्रमरुदश्विसहस्ररश्मिनाराधिपान्तककुबेरविशालदक्ष ।  
मारीचकश्यपसनातनवन्दिताङ्घ्रे वेदान्तवेद्य मम देहि करावलम्बम् ॥ ७॥  
  
नमः पद्मनाभारविन्दाक्ष विष्णो नमस्ते हृषीकेश जिष्णो नमस्ते ।  
नमो वासुदेवाखिलाधार भूमन्नमस्ते सुराधीश ते विश्वरूप ॥ ८॥  
  
नमः कैटभारे मुरारे खरारे नमो दानवारे नमो रावणारे ।  
नमः कंसविध्वंसनारिष्टशत्रो नमो धेनुकारे नमः पूतनारे ॥ ९॥  
  
नमः शङ्खपाणे नमश्चक्रपाणे नमः शार्ङ्गपाणे नमः पद्मपाणे ।  
नमो वेदरूपाय तुभ्यं पराय नमो यज्ञभोक्त्रे नमस्तेऽगुणाय ॥ १०॥  
  
अजा रुद्रधाताऽऽदिदेवाः स्वरूपं परं नाभिजानन्ति मायामयेशम् ।  
यजन्तीह नित्यं ततः स्थूलरूपं प्रसीदाशु मे दीनबन्धो रमेश ॥ ११॥  
  
संसारपाशदृढबन्धनिपीडितस्य मोहान्धकारभयकूपनिपातितस्य ।  
कामाभिलाषविविधोरगदंशितस्य दीनस्य मे कुरु दयां करुणैकपात्र ॥ १२॥  
  
आर्तो मत्सदृशो नान्यस्त्वत्तो नान्यः कृपाकरः ।  
अनन्यगतिकं नाथ कथं मां समुपेक्षसे ॥ १३॥  
  
आकर्णयाशु कृपणस्य कृपावचांसि   
     लब्धोऽसि नाथ बहुभिः किल जन्मसङ्गः ।  
अद्य प्रभो यदि दयां कुरुषे न मे त्वं  
     त्वत्तः परं कथय कं शरणं श्रयामि ॥ १४॥  
  
श्रीयादवेन्द्र करुणार्णव विश्वरूप  
     लक्ष्मीनिवास सुरवन्दितपादपद्म ।  
त्वामागतोऽस्मि शरणं सकलत्रपुत्रो  
     यद्रोचते भगवते कुरु तन्नमस्ते ॥ १५॥  
  
इति गोपालस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
