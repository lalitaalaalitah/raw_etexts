---
Category: vishhnu, dashAvatAra, suprabhAta
Description/comments: shodhagangA thesis about Nrisimha cult Appendix 1
File name: lakShmInRRisiMhasuprabhAtam.itx
Indexextra: (thesis)
Language: Sanskrit
Latest update: July 13, 2018
Location: doc_vishhnu
Proofread by: Ganesh Kandu, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Lakshminrisimha SuprabhAtam
Transliterated by: Ganesh Kandu kanduganesh at gmail.com
engtitle: Laxmi Nrisimha Suprabhatam
itxtitle: lakShmInRRisiMhasuprabhAtam
title: लक्ष्मीनृसिंहसुप्रभातम्

---
  
 श्रीलक्ष्मीनृसिंहसुप्रभातम्   
श्रीलक्ष्मीनृसिंहगायत्री  ।  
वज्रनखाय विद्महे तीक्ष्णद्रंष्टाय धीमहि तन्नो नारसिंह प्रचोदयात् ॥  
  
श्रीनृसिंहमन्त्रम्  ।  
उग्रं वीरं महाविष्णुं ज्वलन्तं सर्वतोमुखम् ।  
नृसिंहं भीषणं भद्रं मृत्युमृत्युं नमाम्यहम् ॥  
  
अथ श्रीलक्ष्मीनृसिंहसुप्रभातम्  ।  
कौसल्या सुप्रजा राम पूर्वा सन्ध्या प्रवर्तते ।  
उत्तिष्ठ नरशार्दूल कर्तव्यं दैवमाह्निकम् ॥  
  
श्रीमान् रामानुजार्यो यतिपतिरखिलां स्त्रातुकामस्स्वशिष्यान्  
     भाष्यं शारीरकार्थप्रकटनमकरोद्बाह्यसिद्धान्तभेत्ता ।  
यस्तस्मिन् क्षुभ्यमाणे कथककुलवचो वज्रपातैस्स भूयः  
     साक्षादुत्प्रेक्ष्यमाणो भवदिति जयतात् श्रीनिवसो यतीन्द्रः ॥ १॥  
  
तव सुप्रभातमरुणाब्जलोचने  
     तरुणेन्दुबिम्बवदनेऽघमोचने ।  
शरणागतार्तिहरणाय दीक्षीते  
     करुणारसौघवरुणालयेक्षिते ॥ २॥  
  
तव सुप्रभातममरेन्द्रसुन्दरि  
     करपल्लवात्तकलतोरुमालिनि ।  
क्षणरुक्सहस्रतुलिताङ्गसौभगे  
     कनकाञ्चितोरुमणिकुण्डलाञ्छिते ॥ ३॥  
  
तव सुप्रभातमसुरारिवल्लभे निजवल्लभाङ्कसरसासरोरुहे ।  
करपल्लवात्तजलजातकुड्मले रविकोटिभासि कुरुविन्दमौलिके ॥ ४॥  
  
तव सुप्रभातमखिलार्तिभञ्जनि  
     प्रणतार्तभक्तजनचित्तरञ्जनि ।  
वरतापनीयविदितात्मवैभव-  
     प्रियवक्त्रचन्द्रसुचकोरलोचने ॥ ५॥  
  
देवाश्चतुर्मुखपुरन्दरशङ्कराद्या-  
     स्सिद्धास्सनातनसनन्दननारदाद्याः ।  
त्वामर्चितुं विविधपुष्पकराश्चरन्ति  
     लक्ष्मीनृकेसरिविभो तव सुप्रभातम् ॥ ६॥  
  
देवो दिवाकर इह प्रथितप्रकाशो  
     दिव्यैः करैस्त्वदनघाङ्घ्रियुगं सहस्रैः ।  
संवाहितुं भृशमुदेति हरेर्दिशायां  
     लक्ष्मीनृकेसरिविभो तव सुप्रभातम् ॥ ७॥  
  
वेदाश्च सामयजुरादय आविभान्ति  
     शब्दैरलक्षितगुणैस्स्वगुणं स्तुवन्तः ।  
त्वल्लिङ्गनामगुणकीर्तनलब्धभावाः  
     लक्ष्मीनृकेसरिविभो तव सुप्रभातम् ॥ ८॥  
  
विप्रास्स्वनुष्ठितगरिष्ठगुणक्रियाद्याः  
     स्नाता विशुद्धमनसो विमलैर्वचोभिः ।  
त्वां स्तोतुमद्य विविधैः प्रणताश्चरन्ति  
     लक्ष्मीनृकेसरिविभो तव सुप्रभातम् ॥ ९॥  
  
उच्चैश्श्रवस्तुलित एष विभाति तेऽश्वः  
     स्तम्बेरमामदजलाप्लुतगण्डदेशाः ।  
भृत्याश्च ते करयुगोद्धृतचामराद्याः  
     लक्ष्मीनृकेसरिविभो तव सुप्रभातम् ॥ १०॥  
  
धेनुः पुरन्दरपुरान्तरभूषणं सा  
     त्वत्किङ्करत्वकरणाय धरामवाप्य ।  
त्वद्दृष्टिभावितसुधामसुधासुधारां  
     आकाङ्क्षते नरहरे तव सुप्रभातम् ॥ ११॥  
  
भृत्योऽहमद्य यतिरूपमुपेयिवांस्ते  
     पादाम्बुजद्वयपरीचरणाय यत्तः ।  
जागर्मि विश्वगुणनिर्मितनर्मशील  
     लक्ष्मीनृकेसरिविभो तव सुप्रभातम् ॥ १२॥  
  
वाराशिराजतनयानयानाम्बुजात-  
     माध्वीरसज्ञनयनाख्यमिलिन्दयुग्मम् ।  
सञ्चारयाद्य विनतेषु तदीयभक्ति-  
     सारग्रहाय नृहरे तव सुप्रभातम् ॥ १३॥  
  
सह्यापगोत्तरतरङ्गविभङ्गसङ्ग-  
     तुङ्गाङ्गशीतिममरुज्जडिमोत्तरङ्गे ।  
रङ्गे विहाय रुचिमत्र विराजसे त्वं  
     श्रीरङ्गनायकविभो तव सुप्रभातम् ॥ १४॥  
  
नारायणाद्रिविसरद्विपुलस्रवन्ती  
     निष्क्रान्तनिर्झरझलञ्झलगाढशब्दैः ।  
अस्पृष्टमानस इवात्र विहारकाङ्क्षी  
     त्वं भासी वेङ्कटपते तव सुप्रभातम् ॥ १५॥  
  
गोपीगृहान्तरुपकल्पितमन्थनात्त-  
     हय्यङ्गवीनहृतिकल्पितनृत्तजातम् ।  
अद्यापि तथ्यमिह कर्तुमिवासि तादृग्-  
     रूपो यदूत्तमविभो तव सुप्रभातम् ॥ १६॥  
  
इत्थं रमानृहरिरङ्गधुरीणशेष-  
     शेलैश यादवकुलाधिप सुप्रभातम् ।  
भक्त्या परं व्यतनुताखिलसाधुभाव्यं  
     श्रीश्रीनिवासनिगमान्तयतिर्विशुद्धः ॥ १७॥  
  
इति श्रीलक्ष्मीनृसिंहसुप्रभातं सम्पूर्णम् ।  
  
  
Encoded by Ganesh Kandu kanduganesh at gmail.com  
Proofread by Ganesh Kandu, PSA Easwaran psaeaswaran at gmail.com  
  
  
