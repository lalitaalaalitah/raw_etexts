---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: vishhnu, krishna, rAmAnujasampradAya, aShTaka, mangala
File name: bhavamangalAShTakam.itx
Indexextra: (stotramAlA)
Language: Sanskrit
Latest update: March 24, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: bhavamangalAShTakam
engtitle: bhavamangalAShTakam
itxtitle: bhavamaNgalAShTakam
title: भवमण्गलाष्टकम्

---
  
 श्रीभवमङ्गलाष्टकम्   
  
श्रीरङ्गं करिशैलमञ्जनगिरीं शेषाद्रिसिंहाचलं  
श्रीकूर्मं पुरुषोत्तमं च बदरीनारायणं नैमिषम् ।  
श्रीमद्वारवतीप्रयागमथुरायोध्यागयापुष्करं  
शालग्रामगिरिं निषेव्य रमते रामानुजोऽयं मुनिः ॥ १॥  
  
सर्वेषां कृतिनां चरन्ति गुरवः कैङ्कर्यनिष्ठा हरेः  
श्रीरामानुजयोगिनायकमणिः श्रीपादपद्मालयाः ।  
भोग्याष्टाक्षरमन्त्ररत्नचरमश्लोकानुसन्धायिनो  
वन्द्या भागवतोत्तमाः प्रतिदिनङ्कुर्वन्तु नो मङ्गलम् ॥ २॥  
  
स श्रीमान्परमःपुमानथ चतुर्व्यूहावतारस्ततो  
जाता व्यूहपरम्पराः सुरचिताः श्रीकेशवाद्याः पराः ।  
एकाम्भोनिधिशेषभोगशयनन्यग्रोधपत्राश्रय-  
क्षीरोदन्वदनन्ततल्पसुखदाः कुर्वन्तु नो मङ्गलम् ॥ ३॥  
  
श्रीरामानुजयोगिपूर्णयमुनावास्तव्यमालाधराः  
नाथः कारितनूजसैन्यपरमाः श्रीमांश्च नारायणः ।  
चण्डाद्याः कुमुदादयः परिजना नित्याश्च मुक्ताश्च ये  
श्रीवैकुण्ठनिवासिनोऽमरवराः कुर्वन्तु नो मङ्गलम् ॥ ४॥  
  
मत्स्यः-कूर्म-वराह-मानवहरिः श्रीवामनो-भार्गवः  
श्रीरामो-बलदेवदेवकिसुतौ-कल्की दशैते क्रमात् ।  
अन्तर्याम्यथ योगिनां हृदयगोप्यर्च्चावताराः शुभाः  
श्रीरङ्गादिसमस्तधामनिलयाः कुर्वन्तु नो मङ्गलम् ॥ ५॥  
  
श्रीभूमिर्विमलादयो नवसुधापद्माधृताः शक्तयो  
वेदा वेदवती धरापि च महालक्ष्मी सुकेशालया ।  
देवी भार्गवभामिनी जनकजा सा रेवती रुक्मिणी  
वेदाद्याःप्रभयान्विता दश रमाः कुर्वन्तु नो मङ्गलम् ॥ ६॥  
  
शत्रुध्वंसि सुदर्शनं सुखकरं श्रीपाञ्चजन्यस्सदा  
बाणाः शार्ङ्गममहर्षजनकं कौमौदकी नन्दकः ।  
सत्पद्मं मुसलं हलं च परशुर्दिव्यायुधानि प्रभोः  
सेनाधीशखगेशभोगिपतयः कुर्वन्तु नो मङ्गलम् ॥ ७॥  
  
हंसो धर्मनिदर्शनो हरिमुखो यज्ञश्च धन्वन्तरिः  
पाथोऽजोमिथुनोदितोहरिरलङ्कारः पृथिव्याः पृथुः ।  
आद्यो वेदमुखश्च जन्मनिलयो नारायणो वै विराट्  
श्वेतद्वीपनिवासिजीवहृदयः कुर्वन्तु नो मङ्गलम् ॥ ८॥  
  
विष्वक्सेनमुनिर्ह्यनन्तमुनयः श्रीसम्प्रदायादिमा  
येऽन्ये भूतभविष्यदृश्यसमये श्रीरङ्गभूभूषणाः ।  
ये वै भागवताः सुखा दशगणा भृत्या नरा वानराः  
श्वेतद्वीपनिवासिनो नरवराःकुर्वन्तु नो मङ्गलम् ॥ ९॥  
  
इत्युक्तं भवमङ्गलाष्टकमिदं सुश्लोकसङ्कीर्तनं  
श्रीमद्भागवतप्रसादजनकं श्रीवेङ्कटेशेन यत् ।  
भक्ता ये प्रपठन्ति शुद्धमनसः प्रोत्फुल्लहृत्पङ्कजा-  
स्तेषांवाञ्छितमङ्गलम्प्रकुरुते भक्तिप्रियो माधवः ॥ १०॥  
  
इति श्रीभवमङ्गलाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
