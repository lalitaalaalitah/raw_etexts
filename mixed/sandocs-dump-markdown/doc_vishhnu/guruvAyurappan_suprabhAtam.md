---
Category: vishhnu, krishna, suprabhAta
File name: guruvAyurappansuprabhAtam.itx
Indexextra: (Text, English)
Language: Sanskrit
Latest update: November 24, 2018
Location: doc_vishhnu
Proofread by: Aruna Narayanan narayanan.aruna at gmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: Guruvayurappan Suprabhatam
engtitle: guruvAyurappan suprabhAtam
itxtitle: guruvAyurappan suprabhAtam
title: गुरुवायुरप्पन् सुप्रभातम्

---
  
 श्रीगुरुवायुपुरेशसुप्रभातम्   
उत्तिष्ठ कृष्ण गुरुवायुपुरेश शौरे  
उत्तिष्ठ देव वसुदेवसुपुण्यमूर्ते ।  
उत्तिष्ठ माधव जनार्दन राधिकेश  
त्रैलोक्यमेतदखिलं कुरु मङ्गलाढ्यम् ॥ १॥  
  
श्रीजामदग्न्यभुवि सर्वजगद्धितार्थे  
जीवेन मारुतयुतेन कृतप्रतिष्ठम् ।  
गुर्वादिवायुपुरनाथमनाथनाथं  
वाचा नमामि मनसां वचसामगम्यम् ॥ २॥  
  
विश्वप्रकाश गुरुवायुकृतप्रतिष्ठ  
क्षेत्रज्ञरूप परमेश्वर विश्वबन्धो ।  
आनन्दरूप जगतां स्थितिसृष्टि हेतो  
स्वात्मानमेव भगवन्तमभीष्टवीमि ॥ ३॥  
  
मायागृहीतविधिविष्णुमहेशरूप  
सूत्रात्म वायुगुरुगेहग विश्वरूप ।  
विश्वोद्भवप्रलयकेलिषुलोल भूमन्  
ब्रह्मात्मरूप बहुरूप नमो नमस्ते ॥ ४॥  
  
मायामहाजवनिकापिहितात्मदृष्टिः  
विश्वोद्भव प्रलयकेलिषु जागरूकम् ।  
नित्यप्रबुद्धमपि बोधयितुं प्रवृत्तः  
सूर्यं तमोवृतमवैति तमोऽन्धदृष्टिः ॥ ५॥  
  
निद्रा न तेऽस्ति जितमाय सदाऽप्रमेय  
मायाप्रपञ्चनवनाटकसूत्रधारिन् ।  
लोकानुसारविधाय ननु बोध्यसे त्वं  
वातालयेश्वर विभो तव सुप्रभातम् ॥ ६॥  
  
श्रीव्यासनारदसनन्दसनत्कुमार-  
दुर्वासगर्गकपिलाद्यखिला मुनीन्द्राः ।  
प्राप्ता हरे तव पदाम्बुजदर्शनार्थं  
वातालयेश्वर विभो तव सुप्रभातम् ॥ ७॥  
  
प्रत्यूषपूजनरताः किल पूजकास्ते  
पुष्पोपहारतुलसीदधिदुग्धहस्ताः ।  
सम्बोधयन्ति भगवन् श्रुतिसूक्तपाठैः  
वातालयेश्वर विभो तव सुप्रभातम् ॥ ८॥  
  
भक्ता जनाः सुकदलीफलशर्करादि  
हैयङ्गवीनपृथुकान्वितलाजपूपान् ।  
तुभ्यं निवेदयितुमद्य समागतास्ते  
वातालयेश्वर विभो तव सुप्रभातम् ॥ ९॥  
  
वातादिरोगपरिपीडितसर्वगात्राः  
दूरात्समेत्य सततं त्वयि भक्तियुक्ताः ।  
कृष्णाच्युताघहरणाम्बुजनाभ विष्णो  
नारायणाम्बुजभवादिनिषेविताङ्घ्रे ।  
मां पाहि वातपुरनाथ समीरयन्ति  
वातालयेश्वर विभो तव सुप्रभातम् ॥ १०॥  
  
दूरात्समेत्य मनुजास्तव चक्रतीर्थे  
स्नात्वा विशुद्धहृदयाः फलपुष्पहस्ताः ।  
त्वत्पुण्यनामगणजापरता भजन्ते  
वातालयेश्वर विभो तव सुप्रभातम् ॥ ११॥  
  
त्वां देवकी च वसुदेवसुतश्च नन्दः  
सुप्तप्रबुद्धमिह दुग्धकरा यशोदा ।  
त्वत्प्रेमभारभरिताः प्रतिपालयन्ति  
वातालयेश्वर विभो तव सुप्रभातम् ॥ १२॥  
  
मायात्तदेह मधुसूदन विश्वमूर्ते  
कायात्तवार्चितपदाम्बुज पुण्यकीर्ते ।  
राधाधरस्थमधुलोलुप रम्यमूर्ते  
वातालयेश्वर विभो तव सुप्रभातम् ॥ १३॥  
  
मीनाकृते श्रुतिसमुद्धरणाय पूर्वं  
कूर्माकृते गिरिसमुद्धरणाय पश्चात् ।  
कोलाकृते क्षितिसमुद्धरणाय भूमन्  
गोपाल सुन्दर विभो तव सुप्रभातम् ॥ १४॥  
  
श्रीनारसिंह दितिजक्षयहेतुभूत  
प्रह्लादरक्षक विभो वटुवामनाख्य ।  
श्रीराम भार्गव हलायुध कृष्ण कल्किन्  
वातालयेश्वर विभो तव सुप्रभातम् ॥ १५॥  
  
श्रीकृष्ण वृष्णिवर यादव राधिकेश  
गोवर्धनोद्धरण कंसविनाश शौरे ।  
गोपाल वेणुधर पाण्डुसुतैकबन्धो  
श्रीमारुतालयविभो तव सुप्रभातम् ॥ १६॥  
  
कृष्णेति वर्णयुगमत्र सुकीर्तनेन  
भक्तास्तरन्ति भवसिन्धुमयत्नतो हि ।  
सत्येवमेनमतिदीनमुपेक्षसे किं  
कृष्णाखिलेश्वर विभो तव सुप्रभातम् ॥ १७॥  
  
नित्यं च भागवतवाचनबद्धदीक्षाः  
भक्ताः कथाश्रवणकौतुकिनश्च शौरे ।  
त्वत्सन्निधावनुमतिं किल तेऽर्थयन्ते  
वातालयेश्वर सुजागरणं तवास्तु ॥ १८॥  var  विभो तव सुप्रभातम् ॥  
  
भक्तान् विलोकय दृशा करुणार्द्रया त्वं  
आश्वेव ताननुगृहाण कृतार्थयेश ।  
त्वत्पादयोर्वितर भक्तिमचञ्चलां मे  
नित्यं गृणामि वचसा तव मङ्गलानि ॥ १९॥  
  
सर्वोपनिषदीड्याय निर्गुणाय गुणात्मने ।  
शङ्कराभिन्नरूपाय सच्चिद्रूपाय मङ्गलम् ॥ २०॥  
  
सत्यभामासमेताय सत्यानन्दस्वरूपिणे  
रुक्मिणीप्राणनाथाय लोकपूज्याय मङ्गलम् ॥ २१॥  
  
राधाधरमधुप्रीतमानसाय महात्मने  
गोपगोपीसमेताय गोपालायास्तु मङ्गलम् ॥ २२॥  
  
मङ्गलं वेदवेद्याय वासुदेवाय मङ्गलम् ।  
मङ्गलं पद्मनाभाय पुण्यश्लोकाय मङ्गलम् ॥ २३॥  
  
मङ्गलं परमानन्दब्रह्मरूपाय मङ्गलम् ।  
गुरुवायुपुरेशाय श्रीकृष्णायास्तु मङ्गलम् ॥ २४॥  
  
इति श्रीगुरुवायुपुरेशसुप्रभातं सम्पूर्णम् ।  
  
Proofread by Aruna Narayanan narayanan.aruna at gmail.com and  
PSA Easwaran psaeaswaran at gmail.com  
  
