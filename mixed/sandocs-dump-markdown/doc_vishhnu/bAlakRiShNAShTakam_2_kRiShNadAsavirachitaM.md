---
Acknowledge-Permission: Mahaperiaval Trust
Category: vishhnu, aShTaka, krishna, puShTimArgIya
Description/comments: Edited by S. V. Radhakrishna Shastriji
File name: bAlakRRiShNAShTakam2.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: bAlakRRiShNAShTakam 2
engtitle: bAlakRRiShNAShTakam 2
itxtitle: bAlakRiShNAShTakam 2 (kRiShNadAsavirachitaM)
title: बालकृइष्णाष्टकम् २ (कृइष्णदासविरचितं)

---
  
 श्रीबालकृष्णाष्टकम् २   
  
श्रीकृष्णदासकृतं  
श्रीमन्नन्दयशोदाहृदयस्थितभावतत्परो भगवान् ।  
पुत्रीकृतनिजरूपः स जयति पुरतः कृपालुर्बालकृष्णः ॥ १॥  
  
कथमपि रिङ्गणमकरोदङ्गणगतजानुघर्षणोद्युक्तः ।  
कटितटकिङ्किणिजालस्वनशङ्कितमानसः सदा ह्यास्ते ॥ २॥  
  
विकसितपङ्कजनयनः प्रकटितहर्षः सदैव धूसराङ्गः ।  
परिगच्छति कटिभङ्गप्रसरीकृतपाणियुग्माभ्याम् ॥ ३॥  
  
उपलक्षितदधिभाण्डः स्फुरितब्रह्माण्डविग्रहो भुङ्क्ते ।  
मुष्टीकृतनवनीतः परमपुनीतो मुग्धभावात्मा ॥ ४॥  
  
नम्रीकृतविधुवदनः प्रकटीकृतचौर्यगोपनायासः ।  
स्वाम्बोत्सङ्गविलासः क्षुधितः सम्प्रति दृश्यते स्तनार्थी ॥ ५॥  
  
सिंहनखाकृतिभूषणभूषितहृदयः सुशोभते नित्यम् ।  
कुण्डलमण्डितगण्डः साञ्जननयनो निरञ्जनः शेते ॥ ६॥  
  
कार्यासक्तयशोदागृहकर्मावरोधकः सदाऽऽस्ते ।  
तस्याः स्वान्तनिविष्टप्रणयप्रभाजनो यतोऽयम् ॥ ७॥  
  
इत्थं व्रजपतितरुणी नमनीयं ब्रह्मरुद्राद्यैः ।  
कमनीयं निजसूनुं लालयति स्म प्रत्यहं प्रीत्या ॥ ८॥  
  
श्रीमद्वल्लभकृपया विशदीकृतमेतदष्टकं पठेद्यः ।  
तस्य दयानिधिकृष्णे भक्तिः प्रेमैकलक्षणा शीघ्रम् ॥ ९॥  
  
इति श्रीकृष्णदासकृतं बालकृष्णाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
