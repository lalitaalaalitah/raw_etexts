---
Acknowledge-Permission: Sri Anantarama Dikshithar Athishtanam Trust
Category: vishhnu
Description/comments: kumbhakoNamAhAtmya
File name: sudarshanastotram.itx
Language: Sanskrit
Latest update: April 15, 2017
Location: doc_vishhnu
Proofread by: Musiri Janakiraman mnjraman at hotmail.com
Send corrections to: sanskrit@cheerful.com
Site access: https://sanskritdocuments.org
Source: page 924, Part II of Sri Jayamangala Stotram
Subject: philosophy/hinduism/religion
Sublocation: vishhnu
Text title: sudarshanastotram
Transliterated by: Musiri Janakiraman mnjraman at hotmail.com
engtitle: sudarshanastotram
itxtitle: sudarshanastotram (kumbhakoNamAhAtmye shrIsUryakRita)
title: सुदर्शनस्तोत्रम् (कुम्भकोणमाहात्म्ये श्रीसूर्यकृइत)

---
  
 श्रीसुदर्शनस्तोत्रम्   
  
सुदर्शन महाज्वाल प्रसीद जगदः पते ।  
तेजोराशे प्रसीद त्वं कोटिसूर्यमितप्रभ ॥ १॥  
  
अज्ञानतिमिरध्वंसिन् प्रसीद परमाद्भुत ।  
सुदर्शन नमस्तेऽस्तु देवानां त्वं सुदर्शन ॥ २॥  
  
असुराणां सुदुर्दर्श पिशाचानां भयङ्कर ।  
भञ्जकाय नमस्तेऽस्तु सर्वेषामपि तेजसाम् ॥ ३॥  
  
शान्तानामपि शान्ताय घोराय च दुरात्मनाम् ।  
चक्राय चक्ररूपाय परचक्राय मायिने ॥ ४॥  
  
हतये हेतिरूपाय हेतीनां पतये नमः ।  
कालाय कालरूपाय कालचक्राय ते नमः ॥ ५॥  
  
उग्राय चोग्ररूपाय क्रुद्धोल्काय नमो नमः ।  
सहस्राराय शूराय सहस्राक्षाय ते नमः ॥ ६॥  
  
सहस्राक्षादि पूज्याय सहस्रारशिरसे नमः ।  
ज्योतिर्मण्डलरूपाय जगत्त्रितय धारिणे ॥ ७॥  
  
त्रिनेत्राय त्रयी धाम्ने नमस्तेऽस्तु त्रिरूपिणे ।  
त्वं यज्ञस्त्वं वषट्कारः त्वं ब्रह्मा त्वं प्रजापतिः ॥ ८॥  
  
त्वमेव वह्निस्तवं सूर्यः त्वं वायुस्त्वं विशाम्पतिः ।  
आदिमध्यान्त शून्याय नाभिचक्राय ते नमः ॥ ९॥  
  
ज्ञानविज्ञानरूपाय ध्यान ध्येयस्वरूपिणे ।  
चिदानन्दस्वरूपाय प्रकृतेः पृथगात्मने ॥ १०॥  
  
चराचराणां भूतानां सृष्टिस्थित्यन्तकारिणे ।  
सर्वेषामपि भूतानां त्वमेव परमागतिः ॥ ११॥  
  
त्वयैव सर्वं सर्वेश भासते सकलं जगत् ।  
त्वदीयेन प्रसादेन भास्करोऽस्मि सुदर्शन ॥ १२॥  
  
त्वत्तेजसां प्रभावेन ममतेजो हतं प्रभो ।  
भूयस्संहर तेजस्त्वं अविषह्यं सुरासुरैः ॥ १३॥  
  
त्वत्प्रसादादहं भूयः भविष्यामि प्रभान्वितः ।  
क्षमस्व ते नमस्तेऽस्तु अपराधं कृतं मया ।  
भक्तवत्सल सर्वेश प्रणमामि पुनः पुनः ॥ १४॥  
  
इति स्तुतो भानुमता सुदर्शनः हतप्रभेणाद्भुत धाम वैभवः ।  
शशाम धाम्नातिशयेन धाम्नां सहस्रभानौ कृपया प्रसन्नः ॥ १५॥  
  
॥ इति श्रीकुम्भकोणमाहात्म्ये श्रीसूर्यकृत श्रीसुदर्शनस्तोत्रम् सम्पूर्णम् ॥  
  
  
Encoded and proofread by Musiri Janakiraman mnjraman at hotmail.com  
  
From page 924, Part II of Sri Jayamangala Stotram, 2nd Edition 2004  
[Publishers Ms. N. Subhadra and Co., 1 Second Cross, Maravaneri,  
Salem 636 007 (Ph: 0427-2415873); Sri Anantarama Dikshithar Athishtanam Trust  
  
