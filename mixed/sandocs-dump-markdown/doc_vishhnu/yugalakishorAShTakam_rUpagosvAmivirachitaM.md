---
Acknowledge-Permission: Mahaperiaval Trust
Author: rUpagosvAmi
Category: vishhnu, aShTaka, radha, devii, krishna, rUpagosvAmi, devI
Description/comments: Edited by S. V. Radhakrishna Shastriji
File name: yugalakishorAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: yugalakishorAShTakam
engtitle: yugalakishorAShTakam
itxtitle: yugalakishorAShTakam (rUpagosvAmivirachitaM)
title: युगलकिशोराष्टकम् (रूपगोस्वामिविरचितं)

---
  
 श्रीयुगलकिशोराष्टकम्   
  
श्रीमद्रूपगोस्वामिविरचितम् ।  
नवजलधरविद्युद्योतवर्णौ प्रसन्नौ  
वदननयनपद्मौ चारुचन्द्रावतंसौ ।  
अलकतिलकफालौ केशवेशप्रफुल्लौ  
भज भज तु मनो रे राधिकाकृष्णचन्द्रौ ॥ १॥  
  
वसनहरितनीलौ चन्दनालेपनाङ्गौ  
मणिमरकतदीप्तौ स्वर्णमालाप्रयुक्तौ ।  
कनकवलयहस्तौ रासनाट्यप्रसक्तौ  
भज भज तु मनो रे राधिकाकृष्णचन्द्रौ ॥ २॥  
  
अतिमतिहरवेशौ रङ्गभङ्गीत्रिभङ्गौ  
मधुरमृदुलहास्यौ कुण्डलाकीर्णकर्णौ ।  
नटवरवररम्यौ नृत्यगीतानुरक्तौ  
भज भज तु मनो रे राधिकाकृष्णचन्द्रौ ॥ ३॥  
  
विविधगुणविदग्धौ वन्दनीयौ सुवेशौ  
मणिमयमकराद्यैः शोभिताङ्गौ स्फुरन्तौ ।  
स्मितनमितकटाक्षौ धर्मकर्मप्रदत्तौ  
भज भज तु मनो रे राधिकाकृष्णचन्द्रौ ॥ ४॥  
  
कनकमुकुटचूडौ पुष्पितोद्भूषिताङ्गौ  
सकलवननिविष्टौ सुन्दरानन्दपुञ्जौ ।  
चरणकमलदिव्यौ देवदेवादिसेव्यौ  
भज भज तु मनो रे राधिकाकृष्णचन्द्रौ ॥ ५॥  
  
अतिसुवलितगात्रौ गन्धमाल्यैर्विराजौ  
कति कति रमणीनां सेव्यमानौ सुवेशौ ।  
मुनिसुरगणभाव्यौ वेदशास्त्रादिविज्ञौ  
भज भज तु मनो रे राधिकाकृष्णचन्द्रौ ॥ ६॥  
  
अतिसुमधुरमूर्तौ दुष्टदर्पप्रशान्तौ  
सुखरसवरदौ द्वौ सर्वसिद्धिप्रदानौ ।  
अतिरसवशमग्नौ गीतवाद्यैर्वितानौ  
भज भज तु मनो रे राधिकाकृष्णचन्द्रौ ॥ ७॥  
  
अगमनिगमसारौ सृष्टिसंहारकारौ  
वयसि नवकिशोरौ नित्यवृन्दावनस्थौ ।  
शमनभयविनाशौ पापिनस्तारयन्तौ  
भज भज तु मनो रे राधिकाकृष्णचन्द्रौ ॥ ८॥  
  
इदं मनोहरं स्तोत्रं श्रद्धया यः पठेन्नरः ।  
राधिकाकृष्णचन्द्रौ च सिद्धिदौ नात्र संशयः ॥ ९॥  
  
इति श्रीमद्रूपगोस्वामिविरचितं श्रीयुगलकिशोराष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
