---
Acknowledge-Permission: Mahaperiaval Trust
Category: vishhnu, krishna, mangala
Description/comments: Edited by S. V. Radhakrishna Shastriji
File name: kRRiShNastutirmangalam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNastutirmangalam
engtitle: kRRiShNastutirmangalam
itxtitle: kRiShNastutirmaNgalam
title: कृइष्णस्तुतिर्मण्गलम्

---
  
 श्रीकृष्णस्तुतिर्मङ्गलम्   
  
नमः परमकल्याण नमस्ते विश्वमङ्गल ।  
वासुदेवाय शान्ताय यदूनां पतये नमः ॥ १॥  
  
नमोऽस्तु ते महायोगिन् प्रपन्नमनुशाधि माम् ।  
यथा त्वच्चरणाम्भोजे रतिः स्यादनपायिनी ॥ २॥  
  
कृष्णाय वासुदेवाय देवकीनन्दनाय च ।  
नन्दगोपकुमाराय गोविन्दाय नमो नमः ॥ ३॥  
  
नमः पङ्कजनाभाय नमः पङ्कजमालिने ।  
नमः पङ्कजनेत्राय नमस्ते पङ्कजाङ्घ्रये ॥ ४॥  
  
नमो ब्रह्मण्यदेवाय गोब्राह्मणहिताय च ।  
जगद्धिताय कृष्णाय गोविन्दाय नमो नमः ॥ ५॥  
  
राधिकाऽऽलिङ्गिताङ्गाय नमो रासविहारिणे ।  
राजीवायतनेत्राय रसिकेशाय ते नमः ॥ ६॥  
  
मुग्धगोपवधूत्तुङ्गकुचमण्डलमर्दिने ।  
मुरलीगानलोलाय मुकुन्दायास्तु मङ्गलम् ॥ ७॥  
  
नित्योत्सवो भवेत्तेषां नित्यश्रीर्नित्यमङ्गलम् ।  
येषां हृदिस्थो भगवान् मङ्गलायतनं हरिः ॥ ८॥  
  
लाभस्तेषां जयस्तेषां कुतस्तेषां पराभवः ।  
येषामिन्दीवरश्यामो हृदये सुप्रतिष्ठितः ॥ ९॥  
  
नन्दहस्तमवलम्ब्य पाणिना मन्दमन्दमरविन्दलोचनः ।  
सञ्चरन् क्वणितकिङ्किणीरवः सन्ततं मम तनोतु मङ्गलम् ॥ १०॥  
  
इति श्रीकृष्णस्तुतिः - मङ्गलं सम्पूर्णम् ।  
  
  
Proofread by PSA Easwaran psaeaswaran at gmail.com  
  
