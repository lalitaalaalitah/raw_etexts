---
Author: Shankaracharya
Category: aShTaka, vishhnu, krishna, vishnu, shankarAchArya
File name: govind8.itx
Language: Sanskrit
Latest update: November 12, 2017
Location: doc_vishhnu
Proofread by: Ashwini Kshirasagar ak201 at hslmc.cam.ac.uk
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: govindAShTakaM
Transliterated by: Ashwini Kshirasagar ak201 at hslmc.cam.ac.uk
engtitle: govindAShTakam
itxtitle: govindAShTakam (shaNkarAchAryavirachitam)
title: गोविन्दाष्टकम् (शण्कराचार्यविरचितम्)

---
  
 श्रीगोविन्दाष्टकं   
सत्यं ज्ञानमनन्तं नित्यमनाकाशं परमाकाशं  
     गोष्ठप्राङ्गणरिङ्खणलोलमनायासं परमायासम् ।  
मायाकल्पितनानाकारमनाकारं भुवनाकारं  
     क्ष्माया नाथमनाथं प्रणमत गोविन्दं परमानन्दम् ॥ १॥  
  
मृत्स्नामत्सीहेति यशोदाताडनशैशव सन्त्रासं  
     व्यदितवक्त्रालोकितलोकालोकचतुर्दशलोकालिम् ।  
लोकत्रयपुरमूलस्तम्भं लोकालोकमनालोकं  
     लोकेशं परमेशं प्रणमत गोविन्दं परमानन्दम् ॥ २॥  
  
त्रैविष्टपरिपुवीरघ्नं क्षितिभारघ्नं भवरोगघ्नं  
     कैवल्यं नवनीताहारमनाहारं भुवनाहारम् ।  
वैमल्यस्फुटचेतोवृत्तिविशेषाभासमनाभासं  
     शैवं केवलशान्तं प्रणमत गोविन्दं परमानन्दम् ॥ ३॥  
  
गोपालं प्रभुलीलाविग्रहगोपालं कुलगोपालं  
     गोपीखेलनगोवर्धनधृतिलीलालालितगोपालम् ।  
गोभिर्निगदित गोविन्दस्फुतनामानं बहुनामानं  
     गोपीगोचरपथिकं प्रणमत गोविन्दं परमानन्दम् ॥ ४॥  
  
गोपीमण्डलगोष्ठिभेदं भेदावस्थमभेदाभं  
     शश्वद्गोखुरनिर्घूतोद्धतधूलीधूसरसौभाग्यम् ।  
श्रद्धाभक्तिगृहीतानन्दमचिन्त्यं चिन्तितसद्भावं  
     चिन्तामणिमहिमानं प्रणमत गोविन्दं परमानन्दम् ॥ ५॥  
  
स्नानव्याकुलयोशिद्वस्त्रमुपादायागमुपारूढं  
     व्यदित्सन्तिरथ दिग्वस्त्रा ह्युपुदातुमुपाकर्षन्तम् ।  
निर्धूतद्वयशोकविमोहं बुद्धं बुद्धेरन्तस्थं  
     सत्तामात्रशरीरं प्रणमत गोविन्दं परमानन्दम् ॥ ६॥  
  
कान्तं कारणकारणमादिमनादिं कालमनाभासं  
     कालिन्दीगतकालियशिरसि मुहुर्नृत्यन्तं नृत्यन्तम् ।  
कालं कालकलातीतं कलिताशेषं कलिदोषघ्नं  
     कालत्रयगतिहेतुं प्रणमत गोविन्दं परमानन्दम् ॥ ७॥  
  
वृन्दावनभुवि वृन्दारकगणवृन्दाराध्यं वन्देऽहं  
     कुन्दाभामलमन्दस्मेरसुधानन्दं सुहृदानन्दम् ।  
वन्द्याशेषमहामुनिमानसवन्द्यानन्दपदद्वन्द्वं  
     वन्द्याशेषगुणाब्धिं प्रणमत गोविन्दं परमानन्दम् ॥ ८॥  
  
गोविन्दाष्टकमेतदधीते गोविन्दार्पितचेता यो  
     गोविन्दाच्युत माधव विष्णो गोकुलनायक कृष्णेति ।  
गोविन्दाङ्घ्रिसरोजध्यानसुधाजलधौतसमस्ताघो  
     गोविन्दं परमानन्दामृतमन्तःस्थं स तमभ्येति ॥  
  
॥ इति श्रीमच्छङ्कराचार्यविरचितं श्रीगोविन्दाष्टकं सम्पूर्णम् ॥  
  
  
Encoded and proofread by Ashwini Kshirasagar ak201 at hslmc.cam.ac.uk  
  
