---
Acknowledge-Permission: Mahaperiaval Trust
Category: vishhnu, krishna
Description/comments: Edited by S. V. Radhakrishna Shastriji
File name: kRRiShNastutiHdeva.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNastutiH deva
engtitle: kRRiShNastutiH deva
itxtitle: kRiShNastutiH (devavirachitA)
title: कृइष्णस्तुतिः (देवविरचिता)

---
  
 श्रीकृष्णस्तुतिःदेव   
  
देवकृता  
नताः स्म ते नाथ पदारविन्दं बुद्धीन्द्रियप्राणमनोवचोभिः ।  
यच्चिन्त्यतेऽन्तर्हृदि भावयुक्तैर्मुमुक्षुभिः कर्ममयोरुपाशात् ॥ १॥  
  
त्वं मायया त्रिगुणयाऽऽत्मनि दुर्विभाव्यं  
व्यक्तं सृजस्यवसि लुम्पसि तद्गुणस्थः ।  
नैतैर्भवानजित कर्मभिरज्यते वै  
यत्स्वे सुखेऽव्यवहितेऽभिरतोऽनवद्यः ॥ २॥  
  
शुद्धिर्नृणां न तु तथेड्य दुराशयानां  
विद्याश्रुताध्ययनदानतपःक्रियाभिः ।  
सत्त्वात्मनामृषभ ते यशसि प्रवृद्ध-  
सच्छ्रद्धया श्रवणसम्भृतया यथा स्यात् ॥ ३॥  
  
स्यान्नस्तवाङ्घ्रिरशुभाशयधूमकेतुः  
क्षेमाय यो मुनिभिरार्द्रहृदोह्यमानः ।  
यः सात्त्वतैः समविभूतय आत्मवद्भिः  
व्यूहेऽर्चितः सवनशः स्वरतिक्रमाय ॥ ४॥  
  
यश्चिन्त्यते प्रयतपाणिभिरध्वराग्नौ  
त्रय्या निरुक्तविधिनेश हविर्गृहीत्वा ।  
अध्यात्मयोग उत योगिभिरात्ममायां  
जिज्ञासुभिः परमभागवतैः परीष्टः ॥ ५॥  
  
पर्युष्टया तव विभो वनमालयेयं  
संस्पर्धिनी भगवती प्रतिपत्निवच्छ्रीः ।  
यः सुप्रणीतममुयार्हणमाददन्नो  
भूयात्सदाङ्घ्रिरशुभाशयधूमकेतुः ॥ ६॥  
  
केतुस्त्रिविक्रमयुतस्त्रिपतत्पताको  
यस्ते भयाभयकरोऽसुरदेवचम्वोः ।  
स्वर्गाय साधुषु खलेष्वितराय भूमन्  
पादः पुनातु भगवन् भजतामघं नः ॥ ७॥  
  
नस्योतगाव इव यस्य वशे भवन्ति  
ब्रह्मादयस्तनुभृतो मिथुरर्द्यमानाः ।  
कालस्य ते प्रकृतिपूरुषयोः परस्य  
शं नस्तनोतु चरणः पुरुषोत्तमस्य ॥ ८॥  
  
अस्यासि हेतुरुदयस्थितिसंयमानां  
अव्यक्तजीवमहतामपि कालमाहुः ।  
सोऽयं त्रिणाभिरखिलापचये प्रवृत्तः  
कालो गभीररय उत्तमपूरुषस्त्वम् ॥ ९॥  
  
त्वत्तः पुमान् समधिगम्य यया स्ववीर्यं  
धत्ते महान्तमिव गर्भममोघवीर्यः ।  
सोऽयं तयानुगत आत्मन आण्डकोशं  
हैमं ससर्ज बहिरावरणैरुपेतम् ॥ १०॥  
  
तत्तस्थुषश्च जगतश्च भवानधीशो  
यन्माययोत्थगुणविक्रिययोपनीतान् ।  
अर्थाञ्जुषन्नपि हृषीकपते न लिप्तो  
येऽन्ये स्वतः परिहृतादपि बिभ्यति स्म ॥ ११॥  
  
स्मायावलोकलवदर्शितभावहारि  
भ्रूमण्डलप्रहितसौरतमन्त्रशौण्डैः ।  
पत्न्यस्तु षोडशसहस्रमनङ्गबाणैः  
यस्येन्द्रयं विमथितुं करणैर्न विभ्व्यः ॥ १२॥  
  
विभ्व्यस्तवामृतकथोदवहास्त्रिलोक्याः  
पादावनेजसरितः शमलानि हन्तुम् ।  
आनुश्रवं श्रुतिभिरङ्घ्रिजमङ्गसङ्गैः  
तीर्थद्वयं शुचिषदस्त उपस्पृशन्ति ॥ १३॥  
  
इति देवकृता श्रीकृष्णस्तुतिः समाप्ता ।  
  
  
Peculiarity of this stotra is, from verse 3 onwards,  
subsequent shlokas start with the ending word of the previous  
shlokas.  
  
Proofread by PSA Easwaran psaeaswaran at gmail.com  
  
