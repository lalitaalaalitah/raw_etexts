---
Acknowledge-Permission: Mahaperiaval Trust
Category: vishhnu, krishna, suprabhAta
Description/comments: Edited by S. V. Radhakrishna Shastriji
File name: kRRiShNaprAtaHsmaraNam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNaprAtaHsmaraNam
engtitle: kRRiShNaprAtaHsmaraNam
itxtitle: kRiShNaprAtaHsmaraNam (nimbArkAchAryavirachitaM)
title: कृइष्णप्रातःस्मरणम् (निम्बार्काचार्यविरचितं)

---
  
 श्रीकृष्णप्रातःस्मरणम्   
  
(श्रीनिम्बार्काचार्यविरचितं)  
  
प्रातः स्मरामि युगकेलिरसाभिषिक्तं  
वृन्दावनं सुरमणीयमुदारवृक्षम् ।  
सौरीप्रवाहवृतमात्मगुणप्रकाशं  
युग्मान्ध्रिरेणुकणिकाञ्चितसर्वसत्त्वम् ॥ १॥  
  
प्रातः स्मरामि दधिघोषविनीतनिद्रं  
निद्रावसानरमणीयमुखानुरागम् ।  
उन्निद्रपद्मनयनं नवनीरदाभं  
हृद्यानवद्यललनाञ्चितवामभागम् ॥ २॥  
  
प्रातः स्मरामि शयनोत्थितयुग्मरूपं  
सर्वेश्वरं सुखकरं रसिकेशभूषम् ।  
अन्योन्यकेलिरसचिह्नचमत्कृताङ्गं  
सख्यावृतं सुरतकाममनोहरञ्च ॥ ३॥  
  
प्रातर्भजे सुरतसारपयोधिचिह्न-  
गण्डस्थलेन नयनेन च सन्दधानौ ।  
रत्याद्यशेषशुभदौ समुपेतकामौ  
श्रीराधिकावरपुरन्दरपुण्यपुञ्जौ ॥ ४॥  
  
प्रातर्धरामि हृदयेन हृदीक्षणीयं  
युग्मस्वरूपमनिशं सुमनोरमञ्च ।  
लावण्यधामललनाभिरुपेयमानं  
उत्थाप्यमानमनुमेयमशेषवेषैः ॥ ५॥  
  
प्रातर्ब्रवीमि युगलौ वपुषाभिरामौ  
राधामुकुन्दपशुपालसुतौ वरिष्ठौ ।  
गोविन्दचन्द्रवृषभानुसुतावरिष्ठौ  
सर्वेश्वरौ स्वजनपालनतत्परेशौ ॥ ६॥  
  
प्रातर्नमामि युगलाङ्घ्रिसरोजकोशं  
अष्टाङ्गयुक्तवपुषा भवदुःखदारम् ।  
वृन्दावने सुविचरन्तमुदारचिह्नं  
लक्ष्म्या उरोजधृतकुङ्कुमरागपुष्टम् ॥ ७॥  
  
प्रातर्नमामि वृषभानुसुतापदाब्जं  
नेत्रालिभिः परिणुतं व्रजसुन्दरीणाम् ।  
प्रेमातुरेण हरिणा सुविशारदेन  
श्रीमद्व्रजेशतनयेन सदाभिवन्द्यम् ॥ ८॥  
  
सञ्चिन्तनीयमनुमृग्यमभीष्टदोहं  
संसारतापशमनं चरणं महार्हम् ।  
नन्दात्मजस्य सततं मनसा गिरा च  
संसेवयामि वपुषा प्रणयेन रम्यम् ॥ ९॥  
  
इति श्रीनिम्बार्काचार्यविरचितं  
       श्रीकृष्णप्रातःस्मरणं सम्पूर्णम् ।  
  
  
Proofread by PSA Easwaran psaeaswaran at gmail.com  
  
