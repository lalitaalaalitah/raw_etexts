---
Category: vishhnu, panjara, vishnu
Description-comments: Garudapurana 1.13.1-14
File name: viShNupanjaragaruDapurANa.itx
Language: Sanskrit
Latest update: January 8, 2018
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNupanjarastotram from Garudapurana
engtitle: viShNupanjarastotram from Garudapurana
itxtitle: viShNupanjarastotram (garuDapurANAntargatam)
title: विष्णुपञ्जरस्तोत्रम् (गरुडपुराणान्तर्गतम्)

---
  
 श्रीविष्णुपञ्जरस्तोत्रम्   
  
हरिरुवाच ।  
प्रवक्ष्याम्यधुना ह्येतद्वैष्णवं पञ्जरं शुभम् ।  
नमोनमस्ते गोविन्द चक्रं गृह्य सुदर्शनम् ॥ १॥  
  
प्राच्यां रक्षस्व मां विष्णो ! त्वामहं शरणं गतः ।  
गदां कौमोदकीं गृह्ण पद्मनाभ नमोऽस्त ते ॥ २॥  
  
याम्यां रक्षस्व मां विष्णो ! त्वामहं शरणं गतः ।  
हलमादाय सौनन्दे नमस्ते पुरुषोत्तम ॥ ३॥  
  
प्रतीच्यां रक्ष मां विष्णो ! त्वामह शरणं गतः ।  
मुसलं शातनं गृह्य पुण्डरीकाक्ष रक्ष माम् ॥ ४॥  
  
उत्तरस्यां जगन्नाथ ! भवन्तं शरणं गतः ।  
खड्गमादाय चर्माथ अस्त्रशस्त्रादिकं हरे ! ॥ ५॥  
  
नमस्ते रक्ष रक्षोघ्न ! ऐशान्यां शरणं गतः ।  
पाञ्चजन्यं महाशङ्खमनुघोष्यं च पङ्कजम् ॥ ६॥  
  
प्रगृह्य रक्ष मां विष्णो आग्न्येय्यां रक्ष सूकर ।  
चन्द्रसूर्यं समागृह्य खड्गं चान्द्रमसं तथा ॥ ७॥  
  
नैरृत्यां मां च रक्षस्व दिव्यमूर्ते नृकेसरिन् ।  
वैजयन्तीं सम्प्रगृह्य श्रीवत्सं कण्ठभूषणम् ॥ ८॥  
  
वायव्यां रक्ष मां देव हयग्रीव नमोऽस्तु ते ।  
वैनतेयं समारुह्य त्वन्तरिक्षे जनार्दन ! ॥ ९॥  
  
मां रक्षस्वाजित सदा नमस्तेऽस्त्वपराजित ।  
विशालाक्षं समारुह्य रक्ष मां त्वं रसातले ॥ १०॥  
  
अकूपार नमस्तुभ्यं महामीन नमोऽस्तु ते ।  
करशीर्षाद्यङ्गुलीषु सत्य त्वं बाहुपञ्जरम् ॥ ११॥  
  
कृत्वा रक्षस्व मां विष्णो नमस्ते पुरुषोत्तम ।  
एतदुक्तं शङ्कराय वैष्णवं पञ्जरं महत् ॥ १२॥  
  
पुरा रक्षार्थमीशान्याः कात्यायन्या वृषध्वज ।  
नाशायामास सा येन चामरान्महिषासुरम् ॥ १३॥  
  
दानवं रक्तबीजं च अन्यांश्च सुरकण्टकान् ।  
एतज्जपन्नरो भक्त्या शत्रून्विजयते सदा ॥ १४॥  
  
इति श्रीगारुडे पूर्वखण्डे प्रथमांशाख्ये आचारकाण्डे  
विष्णुपञ्जरस्तोत्रं नाम त्रयोदशोऽध्यायः  
  
  
  
  
  
Garudapurana 1.13.1-14  
  
