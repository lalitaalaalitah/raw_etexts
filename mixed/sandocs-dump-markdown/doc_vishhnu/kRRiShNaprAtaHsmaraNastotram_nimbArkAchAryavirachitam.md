---
Author: Nimbarkacharya
Category: vishhnu, suprabhAta, krishna, nimbArkAchArya
File name: kRRiShNaprAtaHsmaraNastotram.itx
Language: Sanskrit
Latest update: January 12, 2019
Location: doc_vishhnu
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNaprAtaHsmaraNastotram
engtitle: kRRiShNaprAtaHsmaraNastotram
itxtitle: kRRiShNaprAtaHsmaraNastotram (nimbArkAchAryavirachitam)
title: कृष्णप्रातःस्मरणस्तोत्रम् (निम्बार्काचार्यविरचितम्)

---
  
 श्रीकृष्णप्रातःस्मरणस्तोत्रम्   
प्रातः स्मरामि युगकेलिरसाभिषिक्तं  
     वृन्दावनं सुरमणीयमुदारवृक्षम् ।  
सौरीप्रवाहवृतमात्मगुणप्रकाशं  
     युग्माङ्घ्रिरेणुकणिकाञ्चितसर्वसत्त्वम् ॥ १॥  
  
प्रातः स्मरामि दधिघोषविनीतनिद्रं  
     निद्रावसानरमणीयमुखानुरागम् ।  
उन्निद्रपद्मनयनं नवनीरदाभं  
     हृदानवद्यललनाञ्चितवामभागम् ॥ २॥  
  
प्रातर्भजामि शयनोत्थितयुग्मरूपं  
     सर्वेश्वरं सुखकरं रसिकेशभूपम् ।  
अन्योन्यकेलिरसचिह्नसखीदृगौघं  
     सख्यावृतं सुरतकाममनोहरं च ॥ ३॥  
  
प्रातर्भजे सुरतसारपयोधिचिह्नं  
     गण्डस्थलेन नयनेन च सन्दधानौ ।  
रत्याद्यशेषशुभदौ समुपेतकामौ  
     श्रीराधिकावरपुरन्दरपुण्यपुञ्जौ ॥ ४॥  
  
प्रातर्धरामि हृदयेन हृदीक्षणीयं  
     युग्मस्वरूपमनिशं सुमनोहरं च ।  
लावण्यधाम ललनाभिरुपेयमानम्  
     उत्थाप्यमानमनुमेयमशेषवेषैः ॥ ५॥  
  
प्रातर्ब्रवीमि युगलावपि सोमराजौ  
     राधामुकुन्दपशुपालसुतौ वरिष्ठौ ।  
गोविन्दचन्द्रवृषभानुसुतौ वरिष्ठौ  
     सर्वेश्वरौ स्वजनपालनतत्परेशौ ॥ ६॥  
  
प्रातर्नमामि युगलाङ्घ्रिसरोजकोशम्  
     अष्टाङ्गयुक्तवपुषा भवदुःखदारम् ।  
वृन्दावने सुव्चरन्तमुदारचिह्नं  
     लक्ष्म्याउरोजधृतकुङ्कुमरागपुष्टम् ॥ ७॥  
  
प्रातर्नमामि वृषभानुसुतापदाब्जं  
     नेत्रालिभिः परिणुतं व्रजसुन्दरीणाम् ।  
प्रेमातुरेण हरिणा सुविशारदेन  
     श्रीमद्व्रजेशतनयेन सदाभिवन्द्यम् ॥ ८॥  
  
सञ्चितनीयमनुमृत्यमभीष्टदोहं  
     संसारतापशमनं चरणं महार्हम् ।  
नन्दात्मजस्य सततं मनसा गिरा च  
     संसेवयामि वपुषा प्रणयेन रम्यम् ॥ ९॥  
  
प्रातः स्तवमिमं पुण्यं प्रातरुत्थाय यः पठेत् ।  
सर्वकालं क्रियास्तस्य सफलाः स्युः सदा ध्रुवाः ॥ १०॥  
  
इति श्रीनिम्बार्काचार्यविरचितं श्रीकृष्णप्रातःस्मरणस्तोत्रं सम्पूर्णम् ।  
  
  
