---
Category: aShTaka, vishhnu, krishna, vishnu, raghunAthajI, puShTimArgIya
Description/comments: puShTimArgIya stotraratnAkara
File name: kRRiShNasharaNAShTaka.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNasharaNAShTakam
engtitle: kRRiShNasharaNAShTakam
itxtitle: kRiShNasharaNAShTakam (raghunAthaprabhuvirachitam)
title: कृइष्णशरणाष्टकम् (रघुनाथप्रभुविरचितम्)

---
  
 श्रीकृष्णशरणाष्टकम्   
  
द्विदलीकृतदृक्स्वास्यः पन्नगीकृतपन्नगः ।  
कृशीकृतकृशानुश्च श्रीकृष्णः शरणं मम ॥ १॥  
  
फलीकृतफलार्थी च कुस्सितीकृतकौरवः ।  
निर्वातीकृतवातारिः श्रीकृष्णः शरणं मम ॥ २॥  
  
कृतार्थीकृतकुन्तीजः प्रपूतीकृतपूतनः ।  
कलङ्कीकृतकंसादिः श्रीकृष्णः शरणं मम ॥ ३॥  
  
सुखीकृतसुदामा च शङ्करीकृतशङ्करः ।  
सितीकृतसरिन्नाथः श्रीकृष्णः शरणं मम ॥ ४॥  
  
छलीकृतबलिद्यौर्यो निधनीकृतधेनुकः ।  
कन्दर्पीकृतकुब्जादिः श्रीकृष्ण शरणं मम ॥ ५॥  
  
महेन्द्रीकृतमाहेयः शिथिलीकृतमैथिलः ।  
आनन्दीकृतनन्दाद्यः श्रीकृष्णः शरणं मम ॥ ६॥  
  
वराकीकृतराकेशो विपक्षीकृतराक्षसः ।  
सन्तोषीकृतसद्भक्तः श्रीकृष्णः शरणं मम ॥ ७॥  
  
जरीकृतजरासन्धः कमलीकृतकार्मुकः ।  
प्रभ्रष्टीकृतभीष्मादिः श्रीकृष्णः शरणं मम ॥ ८॥  
  
श्रीकृष्णः शरणं ममाष्टकमिदं प्रोत्थाय यः सम्पठेत्  
स श्रीगोकुलनायकस्य पदवी संयाति भूमीतले ।  
पश्यत्येव निरन्तरं तरणिजातीरस्थकेली प्रभोः  
सम्प्राप्नोति तदीयतां प्रतिदिनं गोपीशतैरावृताम् ॥ ९॥  
  
॥ इति श्रीदेवकीनन्दनात्मज श्रीरघुनाथप्रभुकृतं  
श्रीकृष्णशरणाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
