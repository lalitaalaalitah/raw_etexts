---
Author: vAsudevAnandasarasvatI TembesvAmi
Category: vishhnu, vAsudevAnanda-sarasvatI, vedanta, krishna
Description-comments: From stotrAdisangraha
File name: vedAntaparabhAgavatamVS.itx
Indexextra: (stotrAdisangraha, Author)
Language: Sanskrit
Latest update: December 31, 2018
Location: doc_vishhnu
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vedAntaparabhAgavatam
engtitle: vedAntaparabhAgavatam
itxtitle: vedAntaparabhAgavatam (vAsudevAnandasarasvatIvirachitam)
title: वेदान्तपरभागवतम् (वासुदेवानन्दसरस्वतीविरचितम्)

---
  
 वेदान्तपरभागवतं   
वसुदेवः शुद्धसत्त्वं तद्वृत्तिर्देवकी मता ।  
कृष्ण आत्माऽऽगतस्तत्र पितृबन्धविमोचकः ॥ १॥  
  
गोकुलं प्रापितोऽथापि दैवात्पित्रेन्द्रियाभिधम् ।  
सवृत्तिसात्त्विकात्माख्ययशोदानन्दतातभाक् ॥ २॥  
  
दुर्वासनापूतनाघ्नो रेमे गोप्याख्यवृत्तिभिः ।  
विलीय तत्सञ्चितगोरसाद्गोगोपपालकः ॥ ३॥  
  
नानाकौतुककृद्दुर्हृद्वृत्तिवृन्दावने स्थितः ।  
गोप्याशापूरकोऽविद्यानिशायां चित्ररासकृत् ॥ ४॥  
  
गोप्योर्द्वयोर्द्वयोर्मध्ये वशस्तदनुरूपवत् ।  
रेमे दैवात्तद्वियुक्तो दुर्हृत्प्राक्पितृसङ्गतः ॥ ५॥  
  
भवाब्धिमध्ये देहाख्यां कृत्वा द्वारवतीं पुरीम् ।  
सोऽनुप्रविष्टस्तां तत्र वृत्त्याख्या विविधाः स्त्रियः ॥ ६॥  
  
सर्वाः पतिव्रताः कान्तं मेनिरे तं वशीकृतम् ।  
आत्मारामोऽप्यसङ्गोऽपि ततो दीन इवाबभौ ॥ ७॥  
  
षोडशस्त्रीसहस्रेशः संसारं समवर्धयत् ।  
परोपदेशकृत्पञ्चप्राणपाण्डवपालकः ॥ ८॥  
  
उरीकृत्य ब्रह्मशापं विनाश्य स्वजनान् क्षणात् ।  
पुरीं द्वारवतीं चापि कृष्ण एकस्ततः स्वयम् ॥ ९॥  
  
हृतपाण्डवसारोऽगाद्वैकुण्ठं पूर्वधाम तत् ।  
भक्तः सुभक्त्या भगवत्सम्बन्धीदं सदा पठेत् ।  
भवार्तिहृद् भागवतं स नूनं भवभर्जकः ॥ १०॥  
  
इति श्री परमपूजनीय श्रीवासुदेवानन्दसरस्वतीविरचितं  
        वेदान्तपरभागवतं सम्पूर्णम् ॥  
  
  
Proofread by Sunder Hattangadi sunderh at hotmail.com  
  
