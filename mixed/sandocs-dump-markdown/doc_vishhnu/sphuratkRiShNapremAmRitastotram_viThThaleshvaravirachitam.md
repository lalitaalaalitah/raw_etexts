---
Author: viThThaleshvara
Category: vishhnu, krishna, puShTimArgIya, viThThaleshvara
Description/comments: puShTimArgIya stotraratnAkara
File name: sphuratkRRiShNapremAmRRitastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: sphuratkRRiShNapremAmRRitastotram
engtitle: sphuratkRRiShNapremAmRRitastotram
itxtitle: sphuratkRiShNapremAmRitastotram (viThThaleshvaravirachitam)
title: स्फुरत्कृइष्णप्रेमामृइतस्तोत्रम् (विठ्ठलेश्वरविरचितम्)

---
  
 स्फुरत्कृष्णप्रेमामृतस्तोत्रम्   
  
स्फुरत्कृष्णप्रेमामृतरसभरेणातिभरिता  
विहारात्कुर्वाणा व्रजपतिविहाराब्धिषु सदा ।  
प्रिया गोपीभर्तुः स्फुरतु सततं वल्लभ इति  
प्रधावत्यस्माकं हृदि सुभगमूर्तिः सकरुणा ॥ १॥  
  
श्रीभागवतप्रतिपदमणिवरभावांशुभूषिता मूर्तिः ।  
श्रीवल्लभाभिधानस्तनोति निजदास्यसौभाग्यम् ॥ २॥  
  
मायावादतमो निरस्य मधुभित्सेवाख्यवर्त्माद्भुतं  
श्रीमद्गोकुलनाथसङ्गमसुधासम्प्रापकं तत्क्षणात् ।  
दुष्प्रापं प्रकटीचकार करुणारागादिसम्मोहनः  
स श्रीवल्लभभानुरुल्लसति यः श्रीवल्लवीशान्तरः ॥ ३॥  
  
क्वचित्पाण्डित्यं चेन्न निगमगतिः सापि यदि न  
क्रिया सा सापि स्याद्यदि न हरिमार्गे परिचयः ।  
यदि स्यात्सोऽपि श्रीव्रजपतिरतिर्नेति निखिलै-  
र्गुणैरन्यः को वा विलससि विना वल्लभवरम् ॥ ४॥  
  
मायावादिकरीन्द्रदर्पदलनेनास्येन्दुराजोद्गत-  
श्रीमद्भागवताख्यदुर्लभसुधावर्षेण वेदोक्तिभिः ।  
राधावल्लभसेवया तदुचितप्रेम्णोपदेशैरपि  
श्रीमद्वल्लभनामधेयसदृशो भावी न भूतोऽस्त्यपि ॥ ५॥  
  
यदङ्घ्रिनखमण्डलप्रसृतवारिपीयूषयुग्-  
वराङ्गहृदयैः कलिस्तृणमिवेह तुच्छीकृतः ।  
व्रजाधिपतिरिन्दिराप्रभृतिमृग्यपादाम्बुजः  
क्षणेन परितोषितस्तदनुगत्वमेवास्तु मे ॥ ६॥  
  
अघौघतमसाऽऽवृतं कलिभुजङ्गमासादितं  
जगद्विषयसागरे पतितमस्वधर्मे रतम् ।  
यदीक्षणसुधानिधिः समुदितोऽनुकम्पामृता-  
दमृत्युमकरोत्क्षणादरणमस्तु मे तत्पदम् ॥ ७॥  
  
इति श्रीविठ्ठलेश्वरविरचितं स्फुरत्कृष्णप्रेमामृतस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
