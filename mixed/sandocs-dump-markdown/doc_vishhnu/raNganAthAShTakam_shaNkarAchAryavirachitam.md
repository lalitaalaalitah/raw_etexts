---
Author: Shankaracharya
Category: vishhnu, aShTaka, shankarAchArya
File name: ranganAthAShTakam.itx
Language: Sanskrit
Latest update: June 29, 2018
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: ranganAthAShTakam
engtitle: ranganAthAShTakam
itxtitle: raNganAthAShTakam (shaNkarAchAryavirachitam)
title: रण्गनाथाष्टकम् (शण्कराचार्यविरचितम्)

---
  
 रङ्गनाथाष्टकम्   
आनन्दरूपे निजबोधरूपे ब्रह्मस्वरूपे श्रुतिमूर्तिरूपे ।  
शशाङ्करूपे रमणीयरूपे श्रीरङ्गरूपे रमतां मनो मे ॥१॥  
  
कावेरितीरे करुणाविलोले मन्दारमूले धृतचारुचेले ।  
दैत्यान्तकालेऽखिललोकलीले श्रीरङ्गलीले रमतां मनो मे ॥२॥  
  
लक्ष्मीनिवासे जगतां निवासे हृत्पद्मवासे रविबिम्बवासे ।  
कृपानिवासे गुणबृन्दवासे श्रीरङ्गवासे रमतां मनो मे ॥३॥  
  
ब्रह्मादिवन्द्ये जगदेकवन्द्ये मुकुन्दवन्द्ये सुरनाथवन्द्ये ।  
व्यासादिवन्द्ये सनकादिवन्द्ये श्रीरङ्गवन्द्ये रमतां मनो मे ॥४॥  
  
ब्रह्माधिराजे गरुडाधिराजे वैकुण्ठराजे सुरराजराजे ।  
त्रैलोक्यराजेऽखिललोकराजे श्रीरङ्गराजे रमतां मनो मे ॥५॥  
  
अमोघमुद्रे परिपूर्णनिद्रे श्रीयोगनिद्रे ससमुद्रनिद्रे ।  
श्रितैकभद्रे जगदेकनिद्रे श्रीरङ्गभद्रे रमतां मनो मे ॥६॥  
  
स चित्रशायी भुजगेन्द्रशायी नन्दाङ्कशायी कमलाङ्कशायी ।  
क्षीराब्धिशायी वटपत्रशायी श्रीरङ्गशायी रमतां मनो मे ॥७॥  
  
इदं हि रङ्गं त्यजतामिहाङ्गम् पुनर्नचाङ्कं यदि चाङ्गमेति ।  
पाणौ रथाङ्गं चरणेम्बु गाङ्गम् याने विहङ्गं शयने भुजङ्गम् ॥८॥  
  
रङ्गनाथाष्टकं पुण्यम् प्रातरुत्थाय यः पठेत् ।  
सर्वान् कामानवाप्नोति रङ्गिसायुज्यमाप्नुयात् ॥  
  
॥ इति श्रीमच्छङ्कराचार्यविरचितं श्रीरङ्गनाथाष्टकं सम्पूर्णम्॥  
  
  
  
