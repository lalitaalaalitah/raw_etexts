---
Author: Shankaracharya
Category: aShTaka, vishhnu, krishna, vishnu, shankarAchArya
File name: panduranga8.itx
Indexextra: (meaning)
Language: Sanskrit
Latest update: April 4, 2020
Location: doc_vishhnu
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: Hinduism/religion/traditional
Sublocation: vishhnu
Text title: pANDurangAShTakam
Transliterated by: NA
engtitle: Pandurangashtakam
itxtitle: pANDuraNgAShTakam (shaNkarAchAryavirachitam)
title: पाण्डुरण्गाष्टकम् (शण्कराचार्यविरचितम्)

---
  
 पाण्डुरङ्गाष्टकं   
  
महायोगपीठे तटे भीमरथ्या  
वरं पुण्डरीकाय दातुं मुनीन्द्रैः ।  
समागत्य तिष्ठन्तमानन्दकन्दं  
परब्रह्मलिङ्गं भजे पाण्डुरङ्गम् ॥ १॥  
  
तटिद्वाससं नीलमेघावभासं  
रमामन्दिरं सुन्दरं चित्प्रकाशम् ।  
वरं त्विष्टकायां समन्यस्तपादं  
परब्रह्मलिङ्गं भजे पाण्डुरङ्गम् ॥ २॥  
  
प्रमाणं भवाब्धेरिदं मामकानां  
नितम्बः कराभ्यां धृतो येन तस्मात् ।  
विधातुर्वसत्यै धृतो नाभिकोशः  
परब्रह्मलिङ्गं भजे पाण्डुरङ्गम् ॥ ३॥  
  
स्फुरत्कौस्तुभालङ्कृतं कण्ठदेशे  
श्रिया जुष्टकेयूरकं श्रीनिवासम् ।  
शिवं शान्तमीड्यं वरं लोकपालं  
परब्रह्मलिङ्गं भजे पाण्डुरङ्गम् ॥ ४॥  
  
शरच्चन्द्रबिम्बाननं चारुहासं  
लसत्कुण्डलाक्रान्तगण्डस्थलान्तम् ।  
जपारागबिम्बाधरं कञ्जनेत्रं  
परब्रह्मलिङ्गं भजे पाण्डुरङ्गम्॥ ५॥  
  
किरीटोज्वलत्सर्वदिक्प्रान्तभागं  
सुरैरर्चितं दिव्यरत्नैरनर्घैः ।  
त्रिभङ्गाकृतिं बर्हमाल्यावतंसं  
परब्रह्मलिङ्गं भजे पाण्डुरङ्गम्॥ ६॥  
  
विभुं वेणुनादं चरन्तं दुरन्तं  
स्वयं लीलया गोपवेषं दधानम् ।  
गवां बृन्दकानन्ददं चारुहासं  
परब्रह्मलिङ्गं भजे पाण्डुरङ्गम् ॥ ७॥  
  
अजं रुक्मिणीप्राणसञ्जीवनं तं  
परं धाम कैवल्यमेकं तुरीयम् ।  
प्रसन्नं प्रपन्नार्तिहं देवदेवं  
परब्रह्मलिङ्गं भजे पाण्डुरङ्गम् ॥ ८॥  
  
स्तवं पाण्डुरङ्गस्य वै पुण्यदं ये  
पठन्त्येकचित्तेन भक्त्या च नित्यम् ।  
भवाम्भोनिधिं ते वितीर्त्वान्तकाले  
हरेरालयं शाश्वतं प्राप्नुवन्ति ॥  
  
॥ इति श्रीमत्परमहंसपरिव्राजकाचार्यस्य  
   श्रीगोविन्दभगवत्पूज्यपादशिष्यस्य  
   श्रीमच्छङ्करभगवतः कृतौ  
   पाण्डुरङ्गाष्टकं सम्पूर्णम् ॥  
  
  
  
  
