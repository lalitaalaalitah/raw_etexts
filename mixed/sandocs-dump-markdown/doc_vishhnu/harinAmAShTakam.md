---
Author: Swami Brahmananda
Category: aShTaka, vishhnu, hari, brahmAnanda, vishnu
File name: harinAmAShTakam.itx
Language: Sanskrit
Latest update: July 19, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: hari
Subject: philosophy/hinduism/religion
Sublocation: vishhnu
Text title: harinAmAShTakam
Transliterated by: Dinesh Agarwal  dinesh.garghouse at gmail.com
engtitle: Shri Harinamashtakam
itxtitle: harinAmAShTakam
title: हरिनामाष्टकम्

---
  
 श्रीहरिनामाष्टकम्   
  
      श्री गणेशाय नमः ॥  
  
श्री केशवाच्युत मुकुन्द रथाङ्गपाणे  
      गोविन्द माधव जनार्दन दानवारे ।  
नारायणामरपते त्रिजगन्निवास  
      जिह्वे जपेति सततं मधुराक्षराणि ॥ १॥  
  
श्रीदेवदेव मधुसूदन शार्ङ्गपाणे  
      दामोदरार्णवनिकेतन कैटभारे ।  
विश्वम्भराभरणभूषित भूमिपाल  
      जिह्वे जपेति सततं मधुराक्षराणि ॥ २॥  
  
श्रीपद्मलोचन गदाधर पद्मनाभ  
      पद्मेश पद्मपद पावन पद्मपाणे ।  
पीताम्बराम्बररुचे रुचिरावतार  
      जिह्वे जपेति सततं मधुराक्षराणि ॥ ३॥  
  
श्रीकान्त कौस्तुभधरार्तिहराब्जपाणे  
      विष्णो त्रिविक्रम महीधर धर्मसेतो ।  
वैकुण्ठवास वसुधाधिप वासुदेव  
      जिह्वे जपेति सततं मधुराक्षराणि ॥ ४॥  
  
श्रीनारसिंह नरकान्तक कान्तमूर्ते  
      लक्ष्मीपते गरुडवाहन शेषशायिन् ।  
केशिप्रणाशन सुकेश किरीटमौले  
      जिह्वे जपेति सततं मधुराक्षराणि ॥ ५॥  
  
श्रीवत्सलाञ्छन सुरर्षभ शङ्खपाणे  
      कल्पान्तवारिधिविहार हरे मुरारे ।  
यज्ञेश यज्ञमय यज्ञभुगादिदेव  
      जिह्वे जपेति सततं मधुराक्षराणि ॥ ६॥  
  
श्रीराम रावणरिपो रघुवंशकेतो  
      सीतापते दशरथात्मज राजसिंह ।  
सुग्रीवमित्र मृगवेधन चापपाणे  
      जिह्वे जपेति सततं मधुराक्षराणि ॥ ७॥  
  
श्रीकृष्ण वृष्णिवर यादव राधिकेश  
      गोवर्धनोद्धरण कंसविनाश शौरे ।  
गोपाल वेणुधर पाण्डुसुतैकबन्धो  
      जिह्वे जपेति सततं मधुराक्षराणि ॥ ८॥  
  
इत्यष्टकं भगवतः सततं नरो यो  
      नामाङ्कितं पठति नित्यमनन्यचेताः ।  
विष्णोः परं पदमुपैति पुनर्न जातु  
      मातुः पयोधररसं पिबतीह सत्यम् ॥ ९॥  
  
इति श्रीपरमहंसस्वामिब्रह्मानन्दविरचितं  
      श्रीहरिनामाष्टकं सम्पूर्णम् ॥  
  
  
  
  
  
Encoded and proofread by Dinesh Agarwal  
dinesh.garghouse at gmail.com, NA  
  
