---
Author: Maharshi Vyas in Bhagavat Purana
Category: vishhnu, dashAvatAra, stotra, vyAsa, vishnu
Description-comments: From Bhagavatapurana, 3.05.38-3.05.50
File name: kUrmastotram.itx
Language: Sanskrit
Latest update: July 7, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: kUrmastotram
Texttype: stotra
engtitle: kUrmastotram
itxtitle: kUrmastotram
title: कूर्मस्तोत्रम्

---
  
 कूर्मस्तोत्रम्   
  
श्री गणेशाय नमः ॥ देवा ऊचुः ॥  
  
नमाम ते देव पदारविन्दं प्रपन्नतापोपशमातपत्रम् ।  
यन्मूलकेता यतयोऽञ्जसोरुसंसारदुःखं बहिरुत्क्षिपन्ति ॥ १॥  
  
धातर्यदस्मिन्भव ईश जीवास्तापत्रयेणोपहता न शर्म ।  
आत्मँलभन्ते भगवंस्तवाङ्घ्रिच्छायां सविद्यामत आश्रयेम ॥ २॥  
  
मार्गन्ति यत्ते मुखपद्मनीडैश्छन्दःसुपर्णैरृषयो विविक्ते ।  
यस्याघमर्षोदसरिद्वरायाः पदं पदं तीर्थपदः प्रपन्नाः ॥ ३॥  
  
यच्छ्रद्धया श्रुतवत्यां च भक्त्या सम्मृज्यमाने हृदयेऽवधाय ।  
ज्ञानेन वैराग्यबलेन धीरा व्रजेम तत्तेऽङ्घ्रिसरोजपीठम् ॥ ४॥  
  
विश्वस्य जन्मस्थितिसंयमार्थे कृतावतारस्य पदाम्बुजं ते ।  
व्रजेम सर्वे शरणं यदीश स्मृतं प्रयच्छत्यभयं स्वपुंसाम् ॥ ५॥  
  
यत्सानुबन्धेऽसति देहगेहे ममाहमित्यूढदुराग्रहाणाम् ।  
पुंसां सुदूरं वसतोऽपि पुर्यां भजेम तत्ते भगवन्पदाब्जम् ॥ ६॥  
  
तान्वा असद्वृत्तिभिरक्षिभिर्ये पराहृतान्तर्मनसः परेश ।  
अथो न पश्यन्त्युरुगाय नूनं ये ते पदन्यासविलासलक्ष्म्याः ॥ ७॥  
  
पानेन ते देव कथासुधायाः प्रवृद्धभक्त्या विशदाशया ये ।  
वैराग्यसारं प्रतिलभ्य बोधं यथाञ्जसान्वीयुरकुण्ठधिष्ण्यम् ॥ ८॥  
  
तथापरे चात्मसमाधियोगबलेन जित्वा प्रकृतिं बलिष्ठाम् ।  
त्वामेव धीराः पुरुषं विशन्ति तेषां श्रमः स्यान्न तु सेवया ते ॥ ९॥  
  
तत्ते वयं लोकसिसृक्षयाद्य त्वयानुसृष्टास्त्रिभिरात्मभिः स्म ।  
सर्वे वियुक्ताः स्वविहारतन्त्रं न शक्नुमस्तत्प्रतिहर्तवे ते ॥ १०॥  
  
यावद्बलिं तेऽज हराम काले यथा वयं चान्नमदाम यत्र ।  
यथोभयेषां त इमे हि लोका बलिं हरन्तोऽन्नमदन्त्यनूहाः ॥ ११॥  
  
त्वं नः सुराणामसि सान्वयानां कूटस्थ आद्यः पुरुषः पुराणः ।  
त्वं देवशक्त्यां गुणकर्मयोनौ रेतस्त्वजायां कविमादधेऽजः ॥ १२॥  
  
ततो वयं सत्प्रमुखा यदर्थे बभूविमात्मन्करवाम किं ते ।  
त्वं नः स्वचक्षुः परिदेहि शक्त्या देवक्रियार्थे यदनुग्रहाणाम् ॥ १३॥  
  
इति श्रीमद्भागवतपुराणान्तर्गतं कूर्मस्तोत्रं समाप्तम् ॥  
  
  
  
  
  
From Bhagavatapurana, 3.05.38-3.05.50  
Proofread by Dinesh Agarwal  dinesh.garghouse at gmail.com, NA  
  
