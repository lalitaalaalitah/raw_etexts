---
Category: vishhnu, dashAvatAra, aShTaka
Description/comments: shodhagangA thesis about Nrisimha cult Appendix 1
File name: nRRisiMhAShTakam3.itx
Indexextra: (thesis)
Language: Sanskrit
Latest update: July 13, 2018
Location: doc_vishhnu
Proofread by: Ganesh Kandu, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Nrisimha Ashtakam 3
Transliterated by: Ganesh Kandu kanduganesh at gmail.com
engtitle: nRRisiMhAShTakam 3
itxtitle: nRRisiMhAShTakam 3 (nIlAM ramAM)
title: नृसिंहाष्टकम् ३ (नीलां रमां)

---
  
 श्रीनृसिंहाष्टकम् ३   
ध्यायामि नारसिंहाख्यं ब्रह्मवेदान्तगोचरम् ।  
भवाब्धितरणोपायं शङ्खचक्रधरं पदम् ॥  
  
नीलां रमां च परिभूय कृपारसेन  
स्तम्भं स्वशक्तिमनघां विनिधाय देवीम् ।  
प्रह्लादरक्षणविधायवती कृपा ते  
श्रीनारसिंह परिपालय मां च भक्तम् ॥ १॥  
  
इन्द्रादिदेवनिकरस्य किरीटकोटि  
प्रत्युप्तरत्नप्रतिबिम्बितपादपद्म ।  
कल्पान्तकालघनगर्जनतुल्यनाद  
श्रीनारसिंह परिपालय मां च भक्तम् ॥ २॥  
  
प्रह्लाद ईड्य प्रलयार्कसमानवक्त्र  
हुङ्कारनिर्जितनिशाचरवृन्दनाथ ।  
श्रीनारदादिमुनिसङ्घसुगीयमान  
श्रीनारसिंह परिपालय मां च भक्तम् ॥ ३॥  
  
रात्रिञ्चराद्रिजठरात्परिस्रंस्यमानं  
रक्तं निपीय परिकल्पितसान्त्रमाल ।  
विद्राविताखिलासुरोग्रनृसिंहरूप  
श्रीनारसिंह परिपालय मां च भक्तम् ॥ ४॥  
  
योगीन्द्र योगपरीरक्षक देवदेव  
दीनार्तिहरि विभवागमगीयमान ।  
मां वीक्ष्य दीनमशरण्यमगण्यशील  
श्रीनारसिंह परिपालय मां च भक्तम् ॥ ५॥  
  
प्रह्लादशोकविनिवारण भद्रसिंह  
नक्तञ्चरेन्द्र मदखण्डन वीरसिंह ।  
इन्द्रादिदेवजनसन्नुतपादपद्म  
श्रीनारसिंह परिपालय मां च भक्तम् ॥ ६॥  
  
तापत्रयाब्धिपरिशोषणबाडवाग्ने   
ताराधिपप्रतिनिभानन दानवारे ।  
श्रीराजराजवरदाखिललोकनाथ  
श्रीनारसिंह परिपालय मां च भक्तम् ॥ ७॥  
  
ज्ञानेन केचिदवलम्ब्य पदाम्बुजं ते  
केचित्सुकर्मनिकरेण परे च भक्त्या ।  
मुक्तिं गताः खलु जना कृपया मुरारे  
श्रीनारसिंह परिपालय मां च भक्तम् ॥ ८॥  
  
नमस्ते नारसिंहाय नमस्ते मधुवैरिणे ।  
नमस्ते पद्मनेत्राय नमस्ते दुःखहारिणे ॥  
  
इति श्रीनृसिंहाष्टकं सम्पूर्णम् ।  
  
  
Encoded by Ganesh Kandu kanduganesh at gmail.com  
Proofread by Ganesh Kandu, PSA Easwaran psaeaswaran at gmail.com  
  
