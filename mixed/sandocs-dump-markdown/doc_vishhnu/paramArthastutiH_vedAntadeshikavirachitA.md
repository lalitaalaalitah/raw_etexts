---
Acknowledge-Permission: Mahaperiaval Trust
Author: vedAntadeshika
Category: vishhnu, vedAnta-deshika
Description/comments: Edited by S. V. Radhakrishna Shastriji
File name: paramArthastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: paramArthastutiH
engtitle: paramArthastutiH
itxtitle: paramArthastutiH (vedAntadeshikavirachitA)
title: परमार्थस्तुतिः (वेदान्तदेशिकविरचिता)

---
  
 परमार्थस्तुतिः   
  
वेदान्तदेशिककृता ।  
(गृध्रसरसि)  
श्रीमद्गृध्रसरस्तीरपारिजातमुपास्महे ।  
यत्र तुङ्गैरतुङ्गैश्च प्रणतैर्गृह्यते फलम् ॥ १॥  
  
गुरुभिस्त्वदनन्यसर्वभावैः गुणसिन्धौ कृतसम्प्लवस्त्वदीये ।  
रणपुङ्गव वन्दिभावमिच्छन् अहमस्म्येकमनुग्रहास्पदं ते ॥ २॥  
  
भुवनाश्रय भूषणास्त्रवर्गं मनसि त्वन्मयतां ममातनोतु ।  
वपुराहवपुङ्गव त्वदीयं महिषीणामनिमेषदर्शनीयम् ॥ ३॥  
  
अभिरक्षितुमग्रतः स्थितं त्वां प्रणवे पार्थरथे च भावयन्तः ।  
अहितप्रशमैरयत्नलभ्यैः कथयन्त्याहवपुङ्गवं गुणज्ञाः ॥ ४॥  
  
कमला निरपायधर्मपत्नी करुणाद्याः स्वयमृत्वजो गुणास्ते ।  
अवनं श्रयतामहीनमाद्यं स च धर्मस्त्वदनन्यसेवनीयः ॥ ५॥  
  
कृपणाः सुधियः कृपासहायं शरणं त्वां रणपुङ्गव प्रपन्नाः ।  
अपवर्गनयादनन्यभावाः वरिवस्यारसमेकमाद्रियन्ते ॥ ६॥  
  
अवधीर्य चतुर्विधं पुमर्थं भवदर्थे विनियुक्तजीवितः सन् ।  
लभते भवतः फलानि जन्तुः निखिलान्यत्र निदर्शनं जटायुः ॥ ७॥  
  
शरणागतरक्षणव्रती मां न विहातुं रणपुङ्गवार्हसि त्वम् ।  
विदितं भुवने विभीषणो वा यदि वा रावण इत्युदीरितं ते ॥ ८॥  
  
भुजगेन्द्रगरुत्मदादिलभ्यैस्त्वदनुज्ञानुभवप्रवाहभेदैः ।  
स्वपदे रणपुङ्गव स्वयं मां परिचर्याविभवैः परिष्क्रियेथाः ॥ ९॥  
  
विमलाशयवेङ्कटेशजन्मा रमणीया रणपुङ्गवप्रसादात् ।  
अनसूयुभिरादरेण भाव्या परमार्थस्तुतिरन्वहं प्रपन्नैः ॥ १०॥  
  
इति वेदान्तदेशिककृता परमार्थस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
