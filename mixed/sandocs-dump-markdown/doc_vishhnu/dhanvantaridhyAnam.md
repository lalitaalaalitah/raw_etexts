---
Category: vishhnu, dhyAnam
File name: dhanvantaridhyAnam.itx
Indexextra: (VSM 1)
Language: Sanskrit
Latest update: March 10, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dhanvantaridhyAnam
engtitle: dhanvantaridhyAnam
itxtitle: dhanvantaridhyAnam
title: धन्वन्तरिध्यानम्

---
  
 श्रीधन्वन्तरि ध्यानम्   
  
शङ्खं चक्रमुपर्यधश्च करयोर्दिव्यौषधं दक्षिणे  
वामेनान्यकरेण सम्भृतसुधाकुम्भं जलौकावलिम् ।  
बिभ्राणः करुणाकरः शुभकरः सर्वामयध्वंसकः  
क्षिप्रं नो दुरितं छिनत्तु भगवान्धन्वन्तरिः पातु नः ॥  
  
श्रीमान् कलयतु शश्वत्क्षेमं धन्वन्तरिः सतां देवः ।  
कामं सुरवरतत्यै कामितदानाय दुग्धवार्धिभवः ॥ १॥  
  
करधृतदिव्यसुधावरकलशः परिपूर्णषड्गुणः श्रीशः ।  
परिहृतभक्तक्लेशः सुरुचिरतरकान्तवरवेषः ॥ २॥  
  
हृतवति करधृतकलशे दितिसुतमुख्यैः प्रतिक्रियां तेषाम् ।  
व्यतनुत निर्जरतत्यै योषिद्रूपो विभज्य पीयूषम् ॥ ३॥  
  
विश्रुतविलसत्कीर्तिः भक्तानन्दप्रदानवरमूर्तिः ।  
निस्तुलकरुणाशक्तिः भात्येष श्रीहरिः स्वयं जगति ॥ ४॥  
  
आनतसज्जनपाता मौनिप्रवरार्तिजातसंहर्ता ।  
ज्ञानिप्रवरनिरन्तरगानार्हात्मीयनित्यसद्वृत्तः ॥ ५॥  
  
आयुर्वेदाब्धिसारं निखिलमुनिजनस्तोमभूत्यै विवृण्वन्  
भूयः पद्मासनाद्यैरुरुतरवचसा संस्तुतस्सोऽवतान्नः ।  
प्रेयान्क्षीराब्धिजायाः सुतरुमणिसुधेन्द्वात्मनैकोऽखिलेभ्यः  
भक्तेभ्यो दातुमीष्टे भुवि शमिह गदापायदः संस्मृतो यः ॥ ६॥  
  
क्षीराब्धेर्मथ्यमानादमृतमभिलषद्बुद्धिभिर्वै बुधौघैः  
उत्तीर्णः पीतवासा घनरुचिररुचिर्विश्वसन्त्राणहेतोः ।  
दोर्भिर्बिभ्रच्चतुर्भिर्जलभवमभयं चामृतं शस्त्रयन्त्रं  
योऽसौ धन्वन्तरिर्नः सकलगदभयादादिदेवः सदाऽव्यात् ॥ ७॥  
  
तरुणाम्बुदसुन्दरस्तदा त्वं ननु धन्वन्तरिरुत्थितोऽम्बुराशेः ।  
अमृतं कलशे वहन्कराभ्यामखिलार्तिं हर मारुतालयेश ॥ ८॥  
  
पृष्ठे कूर्मतया चतुर्भुजतया दोर्मण्डले मन्दरं  
रुध्वा क्षीरसमुद्रमोषधिभृतं निर्मथ्य निष्पादितैः ।  
आनीतैरमृतैर्भिषक्तमतया योषित्तया पायितैः  
देवानामजरामरत्वमकरोत्तस्मै नमो विष्णवे ॥ ९॥  
  
क्षीराब्धेरुदगाः - धृतवानमृतघटं आयुष्यं जगते वितरीतुं  
श्रीसहज धन्वन्तरिरूप - जय जगदीश हरे ॥ १०॥  
  
इति श्रीधन्वन्तरिध्यानं सम्पूर्णम् ।  
  
  
Proofread by PSA Easwaran psaeaswaran at gmail.com  
  
