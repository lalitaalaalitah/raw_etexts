---
Author: kRRiShNarAya
Category: vishhnu, krishna, puShTimArgIya, kRiShNarAya
Description/comments: puShTimArgIya stotraratnAkara
File name: gokuleshotsavavarNanam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshotsavavarNanam
engtitle: gokuleshotsavavarNanam
itxtitle: gokuleshotsavavarNanam (kRiShNarAyavirachitam)
title: गोकुलेशोत्सववर्णनम् (कृइष्णरायविरचितम्)

---
  
 श्रीगोकुलेशोत्सववर्णनम्   
  
नन्दालयान्ते निगमैरगम्यं  
सनातनं ब्रह्म यदस्ति भूम्या ।  
गोरूपया प्रार्थित एव कृष्णो  
वारत्रयं चाविरभूत् स एव ॥ १॥  
  
तदा हि भूमावजनिष्ट पूर्वं  
श्रीवल्लभाचार्य इति प्रसिद्धः ।  
श्रीविठ्ठलेशोऽपि तथोत्तरस्मात्  
श्रीवल्लभोऽभूत् कुलनामदीपः ॥ २॥  
  
पुराभिषिक्तः पयसा सुरभ्या  
कृतः पतित्वे निजगोकुलस्य ।  
सर्वेन्द्रियस्वामितयापि नाम्ना  
भक्तैर्निरुक्तोऽपि स गोकुलेशः ॥ ३॥  
  
यस्मिन्प्रभुः प्रादुरभूत्स भूमौ  
कालो महाशोभन एव जातः ।  
तदा हि सर्वत्र जगज्जनानां  
सुखाय तज्जन्मदिनं बभूव ॥ ४॥  
  
यज्जन्मनि जगज्जातं मङ्गलैकातिमङ्गलम् ।  
गोकुलं सकलं चासीन्नवमङ्गलपूरितम् ॥ ५॥  
  
प्रतिसंवत्सरं तस्मिन् गोकुलेशजनुर्दिने ।  
महामहोत्सवा आसन् सकला गोकुलौकसः ॥ ६॥  
  
आबालवृद्धमखिला धन्या गोकुलवासिनः ।  
नित्योत्सवास्तदा ह्यासन्नत्युत्सवसमुत्सकाः ॥ ७॥  
  
वादित्राणि विचित्राणि वादयन्ति स्म वादकाः ।  
जगुर्मङ्गलगीतानि सुस्वराण्यङ्गनागणाः ॥ ८॥  
  
प्रतिद्वारमगाराणां नवपल्लवतोरणम् ।  
बबन्धुः सेविनोऽन्योन्यं चक्रुः कुङ्कुममञ्जनम् ॥ ९॥  
  
अभूत्तस्मिन् मनोहारिशुभकारिजनुर्दिने ।  
गोकुलेशगृहद्वारि भूरिवाद्यान्यवादिषुः ॥ १०॥  
  
तत्र दुन्दुभयो धीरं मधुरध्वनि दध्वनुः ।  
गोमुखानि सुखान्यासन्नखण्डं डिण्डिमोनदद् ॥ ११॥  
  
भेर्यश्च भूरिशो नेदुर्गम्भीरा भैरवारवाः ।  
पणवाश्च तथा विप्रा प्रणवाद्याशिषोऽभवन् ॥ १२॥  
  
वैणविका अनणीयांसो वीणाः कलभरीणान् ? ।  
नवीना वेणवो रेणुः प्रवीणा आपणादिषु ॥ १३॥  
  
अमन्दानन्दसन्दोहदायका गायका जगुः ।  
मृदङ्गा वृन्दशो नेदुर्नृत्यतालक्रमानुगाः ॥ १४॥  
  
तदा शृङ्गारभोगान्ते गोकुलेशः स्वयं प्रभुः ।  
मन्दिरान्मङ्गलं स्नातुमाजगाम निजं गृहम् ॥ १५॥  
  
तत्र स्थित्वाङ्गणे भद्रं कर्तुं स्नानं प्रचक्रमे ।  
स्नानीयसाधनं सर्वमानिन्युर्निजसेवकाः ॥ १६॥  
  
केचन मस्तके तैलं सिषिचुः पुष्पवासितम् ।  
केचिन्मृगमदैः केचिद्घुसृणैः केऽपि चन्दनैः ॥ १७॥  
  
सुगन्धोद्वर्तनैस्सर्वे जिजिषुस्तस्य विग्रहम् ।  
तत उष्णोदकैः सस्नौ तदा तद्दर्शनोत्सुकैः ॥ १८॥  
  
तदाङ्गणगतैर्भक्तैरनुरक्तैस्ससम्भ्रमैः ।  
प्रासादशिखरारूढः स घोषोऽतिमहानभूत् ॥ १९॥  
  
संव्याय वाससी पीते गत्वा स्वप्रभुमन्दिरम् ।  
ततोऽसौ राजभोगान्ते प्रभोर्नीराजनं व्यधात् ॥ २०॥  
  
अथ तत्राङ्गणे सोऽयं चतुष्कोपरि शोभने ।  
पुत्रपौत्रप्रपौत्रैः स्वैर्निषसाद सहासने ॥ २१॥  
  
पुरपीतस्थितानष्टमुष्टितण्डुलकल्पितान् ।  
सखिबन्धूदितैर्मन्त्रैरुपचारैरपूपुजत् ॥ २२॥  
  
तदन्ते गोकुलेशस्य स्वसृपुत्र्यादयः स्त्रियः ।  
पतिमत्यः सतिलकं मौक्तिकारार्तिकं व्यधुः ॥ २३॥  
  
निजभक्तस्त्रियोऽप्यस्य कृत्वा नीराजनं तथा ।  
तन्मूर्ध्नि मौक्तिकस्वर्ण-पुष्पाञ्जलिमवाकिरन् ॥ २४॥  
  
ततोऽनुरक्तैर्भक्तैः स्वै रत्नाभरणभूषितः ।  
बन्धुभिः सह विप्रैश्च भोजनस्थानमाययौ ॥ २५॥  
  
ब्राह्मणान्भोजयित्वा स सबन्धुर्बुभुजे स्वयम् ।  
भोजिकाः सेवकाः सर्वे स्वहस्तपरिवेषणैः ॥ २६॥  
  
भोजनान्ते सताम्बूला ब्राह्मणा ददुराशिषः ।  
ततः स्वमन्दिरास्तीर्णनवासनसुखस्थितः ॥ २७॥  
  
पुत्रपौत्रप्रपौत्रैश्च वृतोऽसौ शुशुभेतराम् ।  
नृत्यवादित्रगीताढ्यं नानोपायनसम्भृतम् ॥ २८॥  
  
महामहोत्सवं चक्रुस्तदाऽऽसन्ध्यं स्वसेवकाः ।  
दिव्यानि परिश्रेयानि पट्टवस्त्राण्यनेकधा ॥ २९॥  
  
मौक्तिकानि सरत्नानि सौवर्णाभरणानि च ।  
सकुटुम्बं गोकुलेशं प्रीतितः पर्यधापयन् ॥ ३०॥  
  
अनन्याः सेविनो धन्या द्रव्याण्यन्यान्यनेकशः ।  
उपायनान्यमी निन्युरन्योन्येभ्योऽधिकाधिकम् ॥ ३१॥  
  
रराज गोकुलेशोऽसौ सकुटुम्बोऽतिभूषितः ।  
पुष्पितः फलितो मूर्तः श्रङ्गारद्रुरिवाद्भुतः ॥ ३२॥  
  
गोकुले गोकुलेशस्य सदा जन्मदिनोत्सवः ।  
दृष्ट आसन्ध्यमाधिक्यं कृष्णरायेण वर्णितः ॥ ३३॥  
  
इति श्रीकृष्णरायविरचितं श्रीगोकुलेशोत्सववर्णनं सम्पूर्णम् ।  
  
  
Proofread by PSA Easwaran psaeaswaran at gmail.com  
  
