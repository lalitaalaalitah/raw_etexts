---
Author: paNDita shrI bellaMkoNDa rAmarAya kavIndra
Category: aShTottarashatanAma, vishhnu, dashAvatAra, paNDita-bellaMkoNDa-rAmarAya-kavIndra,
  vishnu
File name: vakArAdivAmana108nAmastotram.itx
Language: Sanskrit
Latest update: January 24, 2016
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: shrI dashAvatArAShTottara shatanAmAvaliH savyAkhyA
SubDeity: dashAvatAra
Subject: philosophy/hinduism/religion
Sublocation: vishhnu
Text title: vakArAdi vAmanAShTottarashatanAmastotram
Transliterated by: Malleswara Rao Yellapragada malleswararaoy at yahoo.com
engtitle: vakArAdi vAmanAShTottarashatanAmastotram
itxtitle: dashAvatAra vakArAdi vAmanAShTottarashatanAmastotram
title: दशावतार वकारादि वामनाष्टोत्तरशतनामस्तोत्रम्

---
  
 वकारादि श्रीवामनाष्टोत्तरशतनामस्तोत्रम्   
श्री हयग्रीवाय नमः ।  
हरिः ॐ  
  
वामनो वारिजाताक्षो वर्णी वासवसोदरः ।  
वासुदेवो वावदूको वालखिल्यसमो वरः ॥ १॥  
  
वेदवादी विद्युदाभो वृतदण्डो वृषाकपिः ।  
वारिवाहसितच्छत्रो वारिपूर्णकमण्डलुः ॥ २॥  
  
वलक्षयज्ञोपवीतो वरकौपीनधारकः ।  
विशुद्धमौञ्जीरशनो विधृतस्फाटिकस्रजः ॥ ३॥  
  
वृतकृष्णाजिनकुशो विभूतिच्छन्नविग्रहः ।  
वरभिक्षापात्रकक्षो वारिजारिमुखो वशी ॥ ४॥  
  
वारिजाङ्घ्रिर्वृद्धसेवी वदनस्मितचन्द्रिकः ।  
वल्गुभाषी विश्वचित्तधनस्तेयी विशिष्टधीः ॥ ५॥  
  
वसन्तसदृशो वह्नि शुद्धाङ्गो विपुलप्रभः ।  
विशारदो वेदमयो विद्वदर्धिजनावृतः ॥ ६॥  
  
वितानपावनो विश्वविस्मयो विनयान्वितः ।  
वन्दारुजनमन्दारो वैष्णवर्क्षविभूषणः ॥ ७॥  
  
वामाक्षीमदनो विद्वन्नयनाम्बुजभास्करः ।  
वारिजासनगौरीशवयस्यो वासवप्रियः ॥ ८॥  
  
वैरोचनिमखालङ्कृद्वैरोचनिवनीवकः ।  
वैरोचनियशस्सिन्धुचन्द्रमा वैरिबाडबः ॥ ९॥  
  
वासवार्थस्वीकृतार्थिभावो वासितकैतवः ।  
वैरोचनिकराम्भोजरससिक्तपदाम्बुजः ॥ १०॥  
  
वैरोचनिकराब्धारापूरिताञ्जलिपङ्कजः ।  
वियत्पतितमन्दारो विन्ध्यावलिकृतोत्सवः ॥ ११॥  
  
वैषम्यनैर्घृण्यहीनो वैरोचनिकृतप्रियः ।  
विदारितैककाव्याक्षो वाञ्छिताज्ङ्घ्रित्रयक्षितिः ॥ १२॥  
  
वैरोचनिमहाभाग्य परिणामो विषादहृत् ।  
वियद्दुन्दुभिनिर्घृष्टबलिवाक्यप्रहर्षितः ॥ १३॥  
  
वैरोचनिमहापुण्याहार्यतुल्यविवर्धनः ।  
विबुधद्वेषिसन्त्रासतुल्यवृद्धवपुर्विभुः ॥ १४॥  
  
विश्वात्मा विक्रमक्रान्तलोको विबुधरञ्जनः ।  
वसुधामण्डलव्यापिदिव्यैकचरणाम्बुजः ॥ १५॥  
  
विधात्रण्डविनिर्भेदिद्वितीयचरणाम्बुजः ।  
विग्रहस्थितलोकौघो वियद्गङ्गोदयाङ्घ्रिकः ॥ १६॥  
  
वरायुधधरो वन्द्यो विलसद्भूरिभूषणः ।  
विष्वक्सेनाद्युपवृतो विश्वमोहाब्जनिस्स्वनः ॥ १७॥  
  
वास्तोष्पत्यादिदिक्पालबाहुर्विधुमयाशयः ।  
विरोचनाक्षो वह्न्यास्यो विश्वहेत्वर्षिगुह्यकः ॥ १८॥  
  
वार्धिकुक्षिर्वारिवाहकेशो वक्षस्थ्सलेन्दिरः ।  
वायुनासो वेदकण्ठो वाक्छन्दा विधिचेतनः ॥ १९॥  
  
वरुणस्थानरसनो विग्रहस्थचराचरः ।  
विबुधर्षिगणप्राणो विबुधारिकटिस्थलः ॥ २०॥  
  
विधिरुद्रादिविनुतो विरोचनसुतानन्दनः ।  
वारितासुरसन्दोहो वार्धिगम्भीरमानसः ॥ २१॥  
  
विरोचनपितृस्तोत्रकृतशान्तिर्वृषप्रियः ।  
विन्ध्यावलिप्राणनाध भिक्षादायी वरप्रदः ॥ २२॥  
  
वासवत्राकृतस्वर्गो वैरोचनिकृतातलः ।  
वासवश्रीलतोपघ्नो वैरोचनिकृतादरः ॥ २३॥  
  
विबुधद्रुसुमापाङ्गवारिताश्रितकश्मलः ।  
वारिवाहोपमो वाणीभूषणोऽवतु वाक्पतिः ॥ २४॥  
  
॥ इति वकारादि श्री वामनावताराष्टोत्तरशतम् पराभव  
श्रावण बहुल प्रतिपदि लिखितं रामेण समर्पितं च  
श्री हयग्रीवायदेवाय ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
  
Source Book:    
shrI dashAvatArAShTottarashatanAmAvaliH savyAkhyA  
language: Telugu  
Composed by : paNDita shrI bellaMkoNDa rAmarAya kavIndra  
  
  
  
  
