---
Acknowledge-Permission: Vishwas Bhide http://satsangdhara.net/
Category: vishhnu, krishna, stotra, vishnu
Description-comments: gargasamhitA
File name: kRiShNachandrastavarAgagaNAnAMgargasamhitA.itx
Indexextra: (satsangdhArA)
Language: Sanskrit
Latest update: February 3, 2016
Location: doc_vishhnu
Proofread by: Vishwas Bhide, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: rAgagaNAnAM shrIkRiShNachandrastavam from Gargasamhita
Texttype: stotra
Transliterated by: Vishwas Bhide vrbhide at rediffmail.com
engtitle: rAgagaNAnAM shrIkRiShNachandrastavam from Gargasamhita
itxtitle: rAgagaNAnAM shrIkRiShNachandrastavam (gargasaMhitAntargatam)
title: रागगणानां श्रीकृइष्णचन्द्रस्तवम् (गर्गसंहितान्तर्गतम्)

---
  
 रागगणानां श्रीकृष्णचन्द्रस्तवम्   
  
श्रीनारद उवाच -  
भैरवाद्या रागगणाः पुरः प्राप्ता हरेः प्रभोः ।  
रूपानुरूपावयवां तनुं दृष्ट्वातिहर्षिताः ॥ १॥  
  
यत्र यत्र च तेषां वै दृष्टिः प्राप्ता हरेस्तनौ ।  
तत्र स्थिता च निर्गन्तुं लावण्यान्न शशाक ह ॥ २॥  
  
अहो श्रीकृष्णचन्द्रस्य रूपमत्यद्भुतं हरेः ।  
दृष्ट्वोपवर्णनं तस्य चक्रुस्तेऽपि पृथक् पृथक् ॥ ३॥  
  
भैरव उवाच -  
भज हरिजानुद्वयमिति लक्ष्मीः ।  
भजति सदाङ्के कमलकराभ्याम् ॥ ४॥  
  
मेघमल्लार उवाच -  
ऊरू विष्णो रम्भाखण्डौ हेमस्तम्भौ ध्याये वन्द्यौ ।  
ओजः पूर्णौ शोभायुक्तौ वस्त्रापीतौ कृष्णस्योभौ ॥ ५॥  
  
दीपक उवाच -  
सकलसुखकरं कनकरुचिधरम् ।  
प्रथितहरिपदं भजत कटितले ॥ ६॥  
  
मालकोश उवाच -  
कटी केशवाद्या हरेरस्ति तत्र नृणां नेत्रयोर्दृष्टिमानं हरन्ति ।  
परं कम्पिता मन्दगच्छत्समीरैः सुनम्रेण सा सर्वचेतोहरेत्थम् ॥ ७॥  
  
श्रीराग उवाच -  
नाभेः सरः पुष्करकुण्डवच्च तल्लसत्त्रिवल्ल्यूर्मिमनोहरं पदम् ।  
रोमावलिप्रोज्झितकामकाननं भजामि नित्यं हृदि राधिकापतेः ॥ ८॥  
  
हिण्डोल उवाच -  
अक्षरपङ्क्तिः किन्न्वलिपङ्क्तिः पिप्पलपत्रे मोहनमाला ।  
किं कमले यच्छ्यामलरेखा किं ह्युदरे रोमावलिरेखा ॥ ९॥  
  
भैरवरागिण्य ऊचुः  
पीतपटं यत्कृष्णहरेरिन्द्रधनुर्वद्दीप्तियुतम् ।  
काञ्चनशिल्पैश्चारुरुचि तद्भज नॄणां दुःखहरम् ॥ १०॥  
  
भैरवपुत्रा ऊचुः  
चतुःसमुद्रा इव विश्वपूरका आनन्ददा एव चतुष्पदार्थवत् ।  
ते बाहवो लोकवितानदण्डवज्जयन्ति भूधारणदिग्गजा इव ॥ ११॥  
  
मेघमल्लाररागिण्य ऊचुः  
अरुणबिम्बफलद्युतिमण्डितं भज हरेरधरं मधुरं मनः ।  
नवजपादलमल्लसुविग्रहं सकलवल्लभभूमिपतेः प्रभोः ॥ १२॥  
  
मेघमल्लारपुत्रा ऊचुः  
कर्पूरकेतकसुमौक्तिकहीरकाणां  
     श्रीखण्डचन्द्रचपलामृतमल्लिकानम् ।  
तेषां रुचेश्च परिभावमकारि पूर्वं  
     या दन्तपङ्क्तिरमला स्मरतां परस्य ॥ १३॥  
  
दीपकरागिण्य ऊचुः  
नयनयुगलजातं पातु नोऽहर्निशं ते  
     मदनशरपरोक्षं सर्वलावण्यदीक्षम् ।  
परिहृतसुरवृक्षं कोटिशो लक्षलक्षं  
     निजजनकृतरक्षं दानदक्षं कटाक्षम् ॥ १४॥  
  
दीपकपुत्रा ऊचुः  
किं वा कुलिङ्गयुगलं नवपद्ममध्ये  
     दुःखक्षायाय वसतां निशितासियुग्मम् ।  
जैत्रं धनुर्जयति किं मकरध्वजस्य  
     भ्रूमण्डलं किमथ चन्द्रमुखे परस्य ॥ १५॥  
  
मालकोशरागिण्य ऊचुः  
परिनृत्यति इन्दुमण्डले फणिपत्न्याविव लोलकुण्डले ।  
कमले मकरन्दनिर्भरे भ्रमरालीव सुगण्डमण्डले ॥ १६॥  
  
मालकोशपुत्रा ऊचुः  
रविरेव खमण्डले किमु यदुभर्तुस्त्वथवा घने तडित् ।  
अधितिष्ठति गण्डमण्डलं द्युतिखण्डं कलधौतकुण्डलम् ॥ १७॥  
  
श्रीरागिण्य ऊचुः  
कलिङ्गयोः खञ्जनयोः किलारादापत्यतां युद्धमभूदलीनाम् ।  
तेषां गतः कीर उषःप्रफुल्ले चकास्ति पद्मेऽरुणबिम्बलिप्सुः ॥ १८॥  
  
श्रीरागपुत्रा ऊचुः  
परिकरीकृतपीतपटं हरिं शिखिकिरीटनतीकृतकन्धरम् ।  
लगुडवेणुकरं चलकुण्डलं पटुतरं नतवेषधरं भजे ॥ १९॥  
  
हिण्डोलरागिण्य ऊचुः  
अतसीकुसुमोपमेयकान्तिर्यमुनाकूलकदम्बमध्यवर्ती ।  
नवगोपवधूविहारशाली वनमाली वितनोतु मङ्गलानि ॥ २०॥  
  
हिण्डोलपुत्रा ऊचुः -  
हरे मत्समः पातकी नास्ति भूमौ तथा त्वत्समो नास्ति पापापहारी ।  
इति त्वां च मत्वा जगन्नाथदेवं यथेच्छा भवेत्ते तथा मां कुरु त्वम् ॥ २१॥  
  
श्रीनारद उवाच -  
इति रागकृतं ध्यानं यः शृणोति पठेत्सदा ।  
तन्नेत्रगोचरो याति भगवान् भक्तवत्सलः ॥ २२॥  
  
इति गर्गसंहितायां विश्वजित्खण्डे पञ्चचत्वारिंशदध्यायान्तर्गतं  
रागगणानां स्तवम् ।  
  
  
Garga Samhita, Vishwajitkhanda, Adhaya 45  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
  
