---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: chakrapANistotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: chakrapANistotram
engtitle: chakrapANistotram
itxtitle: chakrapANistotram (sUryavirachitaM)
title: चक्रपाणिस्तोत्रम् (सूर्यविरचितं)

---
  
 श्रीचक्रपाणिस्तोत्रम्   
  
सूर्यकृतं  
(कुम्भकोणे सुदर्शन-नरसिंह-घटित चक्रपाणिमूर्तेः स्तोत्रम् ।)  
  
देवदेव जगन्नाथ नमस्ते भक्तवत्सल ।  
प्रपन्नं पाहि मां विष्णो कृपया पुरुषोत्तम ॥ १॥  
  
अपराधं क्षमस्वाद्य मयाऽज्ञानकृतं प्रभो ।  
त्वां विना शरणं नास्ति त्वमेव शरणं मम ॥ २॥  
  
चक्राम्बुजे समासीनं चक्राद्यायुधभूषणम् ।  
चक्रमन्त्राधिदेवेशं चक्रराजमहं भजे ॥ ३॥  
  
सर्वावयवसम्पूर्णमष्टबाहुं त्रिलोचनम् ।  
दंष्ट्राकरालवदनं भयस्यापि भयङ्करम् ॥ ४॥  
  
उग्रपिङ्गलकेशाढ्यं ज्वालामालापरिष्कृतम् ।  
अप्रदृश्यमनिर्देश्यं ब्रह्माण्डव्याप्तविग्रहम् ॥ ५॥  
  
अष्टायुधपरीवारं अष्टशक्तिसमन्वितम् ।  
अष्टारं चक्रमत्युग्रं मुसलं चाङ्कुशं तथा ॥ ६॥  
  
पद्मं दक्षिणपार्श्वे तु चतुर्भिर्बाहुभिर्वृतम् ।  
वामतः शङ्खसशरचापपाशगदाधरम् ॥ ७॥  
  
रक्तवस्त्रधरं देवं रक्तमाल्योपाशोभितम् ।  
रक्तचन्दनलिप्ताङ्गं रत्नमालाविभूषितम् ॥ ८॥  
  
दिव्यरत्नविचित्रेण मकुटेन विराजितम् ।  
दुष्टनिग्रहकर्तारं भक्तानुग्रहरूपिणम् ।  
सुदर्शनाभिधानं त्वामात्मनोऽभिमुखं भजे ॥ ९॥  
  
अव्याद्भास्करसप्रभाभिरखिलाभाभिर्दिशो भासयन्  
भीमाक्षस्फुरदट्टहासविलसद्दंष्ट्रः प्रदीप्ताननः ।  
दोर्भिश्चक्रदरौ गदाब्जमुसलान् शार्ङ्गं च पाशाङ्कुशौ  
बिभ्रत्पिङ्गशिरोरुहोऽतिधवलश्चक्राभिधानो हरिः ॥ १०॥  
  
मध्याह्नसूर्यप्रतिमप्रकाशं पिशङ्गकेशं स्फुरदट्टहासम् ।  
त्रिरूपदीप्ताम्बरमुग्रमीडे चक्रस्थितं चक्रिणमष्टबाहुम् ॥ ११॥  
  
कल्पान्तार्कप्रकाशं त्रिभुवनमखिलं तेजसा पूरयन्तं  
रक्ताक्षं पिङ्गकेशं रिपुकुलदहनं भीमदंष्ट्राट्टहासम् ।  
शङ्खं चक्रं गदाब्जे पृथुतरमुसलं चापपाशाङ्कुशादीन्  
बिभ्राणं दोर्भिरीड्यं मनसि मुररिपुं भावये चक्रपाणिम् ॥ १२॥  
  
त्रिणेत्रं चतुश्चक्रसंशोभिहस्तं स्थितं तञ्च पङ्केरुहे योगपीठे ।  
महोग्राकृतिं कालविद्युत्सकाशं नृसिंहं भजे चक्रपश्चात्सुसंस्थम् ॥ १३॥  
  
इति सूर्यकृतं चक्रपाणिस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
