---
Category: vishhnu, venkateshwara, stotra, vishnu, kavacha
File name: veMkaTeshakavachastotram.itx
Indexextra: (Venkatesha Kavyakalapa)
Language: Sanskrit
Latest update: June 10, 2016
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: shrIveMkaTeshakavachastotram
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: shrIveMkaTeshakavachastotram
itxtitle: veNkaTeshakavachastotram (AgneyapurANAntargatam)
title: वेण्कटेशकवचस्तोत्रम् (आग्नेयपुराणान्तर्गतम्)

---
  
 श्रीवेङ्कटेशकवचस्तोत्रम्   
आग्नेयपुराणे  
अस्य श्रीवेङ्कटेशकवचस्तोत्रमहामन्त्रस्य ब्रह्मा ऋषिः  
गायत्री छन्दः श्रीवेङ्कटेश्वरो देवता ।  
ॐ बीजं ह्रीं शक्तिः क्लीं कीलकम् । इष्टार्थे विनियोगः ।   
ध्यानम्  
ध्यायेद्वेङ्कटनायकं करयुगे शङ्खं च चक्रं मुदा [गदा]  
चान्ये [चाद्य] पाणियुगे वरं कटितटे विभ्राणमर्कच्छविम् ।  
देवं देवशिखामणिं श्रियमथो वक्षोदधानं हरिं  
भूषाजालमनेकरत्नखचितं दिव्यं किरीटाङ्गदम् ॥ १॥  
  
वराहः पातु मे शीर्षं केशान् श्रीवेङ्ङ्कटेश्वरः ।  
शिखामिळापतिः कर्णो ललाटं दिव्यविग्रहः ॥ २॥  
  
नेत्रे युगान्तस्थायी मे कपोले कनकाम्बरः ।  
नासिकामिन्दिरानाथो वक्त्रं ब्रह्मादिवन्दितः ॥ ३॥  
  
चुबुकं कामदः कण्ठमगस्त्याभीष्टदायकः ।  
अंसौ कंसान्तकः पातु कमठस्स्तनमण्डले ॥ ४॥  
  
हृत्पद्मं पात्वदीनात्मा कुक्षिं कालाम्बरद्युतिः ।  
कटिं कोलवपुः पातु गुह्यं कमलकोशभृत् ॥ ५॥  
  
नाभिं पद्मापतिः पातु करौ कल्मषनाशनः ।  
अङ्गुलीर्हैमशैलेन्द्रो नखरानम्बरद्युतिः ॥ ६॥  
  
ऊरू तुम्बुरुगानज्ञो जानुनी शङ्खचक्रभृत् ।  
पादौ पद्मेक्षणः पातु गुल्फौ चाकाशगाङ्गदः ॥ ७॥  
  
दिशो दिक्पालवन्द्याङ्घ्रिर्भार्यां पाण्डवतीर्थगः ।  
अव्यात्पुत्रान् श्रीनिवासः सर्वकार्याणि गोत्रराट् ॥ ८॥  
  
वेङ्कटेशः सदा पातु मद्भाग्यं देवपूजितः ।  
कुमारधारिकावासो भक्ताभीष्टाभयप्रदः ॥ ९॥  
  
शङ्खाभयप्रदाता तु शम्भुसेवितपादुकः ।  
वाञ्छितं वरदो दद्याद्वेङ्कटाद्रिशिखामणिः ॥ १०॥  
  
श्वेतवाराहरूपोऽयं दिनरात्रिस्वरूपवान् ।  
रक्षेन्मां कमलनाथः सर्वदा पातु वामनः ॥ ११॥  
  
श्रीनिवासस्य कवचं त्रिसन्ध्यं भक्तिमान् पठेत् ।  
तस्मिन् श्रीवेङ्कटाधीशः प्रसन्नो भवति ध्रुवम् ॥ १२॥  
  
आपत्काले जपेद्यस्तु शान्तिमायात्युपद्रवात् ।  
रोगाः प्रशमनं यान्ति त्रिर्जपेद्भानुवासरे ॥ १३॥  
  
सर्वसिद्धिमवाप्नोति विष्णुसायुज्यमाप्नुयात् ।  
  
॥ इति श्रीमदाग्नेयपुराणे वेङ्कटाचलमाहात्म्ये वसिष्टनारदसंवादे  
वेङ्कटेशदिव्यकवचस्तोत्रं नाम पञ्चदशोऽध्यायः ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
