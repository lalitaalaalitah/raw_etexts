---
Category: vishhnu, venkateshwara, stotra, nava, vishnu
File name: shrIveMkaTeshvaranavaratnamAlikAstutiH.itx
Indexextra: (Venkatesha Kavyakalapa)
Language: Sanskrit
Latest update: April 4, 2015
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: shrIveMkaTeshvaranavaratnamAlikAstutiHm
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: VenkateshvaranavaratnamAlikastutiH
itxtitle: veNkaTeshvaranavaratnamAlikAstutiH
title: वेण्कटेश्वरनवरत्नमालिकास्तुतिः

---
  
 श्रीवेङ्कटेश्वरनवरत्नमालिकास्तुतिः   
  
श्रीमानम्भोधिकन्याविहरणभवनीभूतवक्षःप्रदेशः  
भास्वद्भोगीन्द्रभूमीधरवरशिखरप्रान्तकेलीरसज्ञः ।  
शश्वद्ब्रह्मेन्द्रवह्निप्रमुखसुरवराराध्यमानाङ्घ्रिपद्मः  
पायान्मां वेङ्कटेशः प्रणतजनमनःकामनाकल्पशाखी ॥ १॥  
  
यस्मिन् विश्वं समस्तं चरमचरमिदं दृश्यते वृद्धिमेति  
भ्रश्यत्यन्ते च तादृग्विभवविलसितस्सोऽयमानन्दमूर्तिः ।  
पद्मावासामुखाम्भोरुहमद धु मधुविद्विभ्रमोन्निद्रचेताः  
शश्वद्भूयाद्विनम्राखिलमुनिनिवहो भूयसे श्रेयसे मे ॥ २॥  
  
वन्दे देवं महान्तं दरहसितलसद्वक्त्रचन्द्राभिरामं  
नव्योन्निद्रावदाताम्बुजरुचिरविशालेक्षणद्वन्द्वरम्यम् ।  
राजन्मार्ताण्डतेजःप्रसितशुभमहाकौस्तुभोद्भास्युरस्कं  
शान्तं श्रीशङ्खचक्राद्यमलकरयुतं भव्यपीताम्बराढ्यम् ॥ ३॥  
  
पायाद्विश्वस्य साक्षी प्रभुरखिलजगत्कारणं शाश्वतोऽयं  
पादप्रह्वाघराशिप्रशमननिभृताम्भोधरप्राभवो माम् ।  
ब्यक्ताव्यक्तस्वरूपो दुरधिगमपदः प्राक्तनीनां च वाचां  
ध्येयो योगीन्द्रचेतस्सरसिजनियतानन्ददीक्षाविहारः ॥ ४॥  
  
आद्यं तेजोविशेषैरुपगतदशदिङ्मण्डलाभ्यन्तरालं  
सूक्ष्मं सूक्ष्मातिरिक्तं भवभयहरणं दिव्यभव्यस्वरूपम् ।  
लक्ष्मीकान्तं खगेन्द्रध्वजमघशमनं कामितार्थैकहेतुं  
वन्दे गोविन्दमिन्दीवरनवजलदश्यामलं चारुहासम् ॥ ५॥  
  
राकाचन्द्रोपमास्यं ललितकुवलयश्याममम्भोजनेत्रं  
ध्यायाम्याजानुबाहुं हलनलिनगदाशार्ङ्गरेखाञ्चिताङ्घ्रिम् ।  
कारुण्याञ्चत्कटाक्षं कलशजलधिजापीनवक्षोजकोशा-  
श्लेषावाताङ्गरागोच्छ्यललितनवाङ्कोरुवक्षस्स्थलाढ्यम् ॥ ६॥  
  
श्रीमन्सम्पूर्णशीतद्युतिहसनमुखं रम्यबिम्बाधरोष्ठं  
ग्रीवाप्रालम्बिवक्षस्स्थलसततनटद्वैजयन्तीविलासम् ।  
आदर्शौपम्यगण्डप्रतिफलितलसत्कुण्डलश्रोत्रयुग्मं  
स्तौमि त्वां द्योतमानोत्तममणिरुचिरानल्पकोटीरकान्तम् ॥ ७॥  
  
सप्रेमौत्सुक्यलक्ष्मीदरहसितमुखाम्भोरुहामोदलुभ्यन्-  
मत्तद्वैरेफविक्रीडितनिजहृदयो देवदेवो मुकुन्दः ।  
स्वस्ति श्रीवत्सवक्षाः श्रितजनशुभदः शाश्वतं मे विदध्यात्  
न्यस्तप्रत्यग्रकस्तूर्यनुपमतिलकप्रोल्लसत्फालभागः ॥ ८॥  
  
श्रीमान् शेषाद्रिनाथो मुनिजनहृदयाम्भोजसद्राजहंसः ।  
सेवासक्तामरेन्द्रप्रमुखसुरकिरीटर्चितात्माङ्घ्रिपीठः ।  
लोकस्यालोकमात्राद्विहरति रचयन् यो दिवारात्रलीलां  
सोऽयं मां वेङ्कटेशप्रभुरधिककृपावारिधिः पातु शश्वत् ॥ ९॥  
  
श्रीशेषशर्माभिनवोपवलृप्ता  
प्रियेण भक्त्या च समर्पितेयम् ।  
श्रीवेङ्कटेशप्रभुकण्ठभूषा  
विराजतां श्रीनवर्त्नमाला ॥ १०० ।  
 ॥ इति श्रीवेङ्कटेश्वरनवरत्नमालिकास्तुतिः समाप्ता॥  
  
  
Encoded and proofread by Malleswara Rao Yellapragada  
malleswararaoy at yahoo.com  
From a telugu book veNkaTeshakAvyakalApa  
  
