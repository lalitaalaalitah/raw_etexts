---
Author: shrIraNgasUri
Category: gadyam, vishhnu, venkateshwara, stotra, vishnu
File name: shrInivAsagadyam.itx
Indexextra: (Venkatesha Kavyakalapa)
Language: Sanskrit
Latest update: June 10, 2016
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: shrIshrInivAsagadyam
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: shrIshrInivAsagadyam
itxtitle: shrInivAsagadyam
title: श्रीनिवासगद्यम्

---
  
 श्रीनिवासगद्यम्   
  
॥ श्रीरस्तु ॥  
  
श्रीवेङ्कटाद्रिनिलयः कमलाकामुकः पुमान् ।  
अभङ्गुर विभूतिर्नस्तरङ्गयतु मङ्गलम्  
श्रिमदखिल महीमण्डल मण्डन धरणिधर मण्डलाखण्डलस्य ॥ १॥  
  
निखिल सुरासुर वन्दित वराह क्षेत्र विभूषणस्य ॥ २॥  
  
शेषाचल गरुडाचल वृषभाचल नारायणाचलाञ्जनाचलादि शिखरि  
मालाकुलस्य ॥ ३॥  
  
नाथमुख बोधनिधि वीथिगुण साभरण सत्त्वनिधि तत्वनिधि  
भक्तिगुणपूर्ण श्रीशैल पूर्ण गुणवशंवद परमपुरुष कृपापूर  
विभ्रमदतुङ्गशृङ्ग गलद्गगन गङ्गासमालिङ्गितस्य ॥ ४॥  
  
सीमातिगगुण रामानुज मुनि नामाङ्कित बहुभूमाश्रय सुरधामा लयवनरामा  
यतवनसीमा परिवृत विशङ्कटतट निरन्तर विजृम्भित भक्तिरस  
निर्झरानन्तार्याहार्य प्रस्रवण धारापूर विभ्रमद सलिलभर भरित  
महा तटाकमण्डितस्य ॥ ५॥  
  
कलिकर्दममलमर्दन कलितोद्यम विलसद्यमनियमादिम मुनिगण निषेव्यमाण  
प्रत्यक्षीभवन्निजसलिल समज्जननमज्जन निखिल पापनाशन पापनाशन  
तिर्थाध्यासितस्य ॥ ६॥  
  
मुरारि सेवक जराधिपीडित निरार्तिजीवन निराशभूसुर वरातिसुन्दर  
सुराङ्गना रतिकराङ्ग सौष्ठव कुमारताकृति कुमारतारक  
समापनोदय दमानपातक महापदामय विहापनोदित सकल भुवन विदित  
कुमारधाराभिधान तिर्थाधिष्ठितस्य ॥ ७॥  
  
धरणि तलगत सकलहत कलिलशुभ सलिलगत बहुलविविध मलहति  
चतुर रुचिरतर विलोकमात्रविदलित विविध महापातक स्वामिपुष्करिणी  
समेतस्य ॥ ८॥  
  
बहुसङ्कट नरकावट पतदुत्कट कलिकङ्कट कलुषोद्भट जनपातक  
विनिपातक रुचिनाटक करहाटक कलशाहृत कमलारत शुभमज्जन  
जलसज्जन भरित निजदुरित हतिनिरत जनसतत निरर्गलपेयीयमान  
सलिल सम्भृत विशङ्कट कटाहतीर्थ भूषितस्य ॥ ९॥  
  
एवमादिम भुरिमञ्जिम सर्वपातक गर्वहापक सिन्धुडम्बर  
हारिशम्बर विविधविपुल पुण्यतीर्थ निवह निवासस्य ॥ १०॥  
  
श्री वेङ्कटाचलस्य ॥ ११॥  
  
शिखरशेखर महाकल्प शाखी ॥ १२॥  
  
खर्वीभवदतिगर्वि कृतगुरुमेर्विश  
गिरिमुखोर्वीधरकुलदर्वीकर दयितोर्वी धरशिखरोर्वी सतत  
सदुर्वी कृतिचणनवघनगर्वचर्वणनिपुण तनुकिरण मसृणित  
गिरिशिखरशेखर तरुनिकर तिमिरः ॥ १३॥  
  
वाणीपति शर्वाणीदयितेन्द्राणीश्वरमुखनाणीयो रसवेणी निभ शुभवाणी  
नुतमहिमाणी यस्तरकोणी भवदखिलभुवन भवनोदरः ॥ १४॥  
  
वैमानिक गुरुभूमाधिक गुण रामानुज कृतधामाकर करधामारिदर  
ललामाच्छ कनक दामायित निजरामालयनवकिसलयमय तोरण  
मालायितवनमालाधरः ॥ १५॥  
  
कालाम्बुद मालानिभ नीलालक जालावृत बालाब्ज सलीलामलफालाङ्क  
समूलामृत धाराद्वयावधीरण धीरललिततर विशदतर घन  
घनसारमयोर्ध्वपुण्ड्र रेखाद्वयरुचिरः ॥ १६॥  
  
सुविकस्वरदलभास्वरकमलोदरगतमेदुरनवकेसरततिभासुरपरिपिञ्जर-  
कनकाम्बरकलितादरललितोदरतदालम्बजम्भरिपुमणिस्तम्भ-  
गम्भीरिमदम्भस्तम्भन समुज्जृम्भमाणपीवरोरुयुगल-  
तदालम्बपृथुलकदलीमुकुलमदहरणजङ्घालजङ्घायुगलः ॥ १७॥  
  
नव्यदल भव्यकल पीतमल शोणिमल सन्मृदुल सत्किसलयाश्रुजलकारि  
बलशोणतल पत्कमलनिजाश्रय बलबन्दीकृत शरदिन्दुमण्डली  
विभ्रमदादभ्रशुभ्र पुनर्भवाधिष्ठिताङ्गुली  
गाढनिपीडित पद्मासनः ॥ १८॥  
  
जानुतलावधिलम्भिविडम्बित वारणशुण्डा दण्डविजृम्भित नीलमणिमय  
कल्पकशाखा विभ्रमदायि मृणाललतायत समुज्ज्वलतर कनक  
वलयवेल्लितैकतर बाहुदण्डयुगलः ॥ १९॥  
  
युगपदुदित कोटिखरकर हिमकर मण्डल जाज्ज्वल्यमान सुदर्शन  
पाञ्चजन्य समुत्तुङ्गित शृङ्गापरबाहुयुगलः ॥ २०॥  
  
अभिनवशाणा समुत्तेजित महामहानीलखण्ड मदखण्डननिपुण नवीन  
परितप्त कार्तस्वरकवचित महनीय पृथुलसालग्राम परम्परागुम्फित  
नाभिमण्डलपर्यन्त लम्बमानप्रालम्बदीप्ति  
समालम्बित विशालवक्षस्थलः ॥ २१॥  
  
गङ्गाझरतुङ्गाकृतिभङ्गावलिभङ्गावह सौधावलि बावह धारानिभ  
हारावलि दूराहत गेहान्तरमोहावह महिम मसृणित महातिमिरः ॥ २२॥  
  
पिङ्गाकृतिभृङ्गारुनिभाङ्गार दलाङ्गामल निष्कासित दुष्कार्यघ  
निष्कावलि दीपप्रभ नीपऽच्छवि तापप्रद कनकमालिका  
पिशङ्गितसर्वाङ्गः ॥ २३॥  
  
नवदलित दलवलित मृदुललित कमलतति मदविहति चतुरतर  
पृथुलतर सरसतर कनकसर मयरुचिर  
कण्ठिका कमनीयकण्ठः ॥ २४॥  
  
वाताशनाधिपतिशयन कमनपरिचरण रतिसमेताखिल फणधरतति  
मतिकर कनकमय नागाभरण परिवीताखिलाङ्गावगमित शयन भूताहिराज  
जातातिशयः ॥ २५॥  
  
रविकोटी परिपाटी धरकोटिर वराटीकितवाटि रसधाटि धरमणिगण किरण  
विसरण सततविधुत तिमिरमोहगर्भगेहः ॥ २६॥  
  
अपरिमित विविधभुवनभरिताखण्ड ब्रह्माण्डमण्डल पिचण्डिलः ॥ २७॥  
  
आर्यधुर्यानन्तार्य पवित्रखनित्रपात पात्रीकृत निजचुबुकगत व्रणकिण  
विभूषणवहन सूचितश्रित जनवत्सलतातिशयः ॥ २८॥  
  
मड्डुडिण्डिम डमरुझर्झर काहली पटहावली मृदुमर्दलालि मृदङ्ग  
दुन्दुभि ढक्किकामुख हृद्यवाद्यक मधुरमङ्गल नादमेदुर विसृमर  
सरसगान रसरुचिर सन्ततसन्तन्यमान नित्योत्सव पक्षोत्सव मासोत्सव  
संवत्सरोत्सवादि विविधोत्सव कृतानन्दः ॥ २९॥  
  
श्रीमदानन्दनिलयविमानवासः ॥ ३०॥  
  
सततपद्मालयापदपद्मरेणुसञ्चित वक्षस्स्थलपटवासः ॥ ३१॥  
  
श्रीश्रीनिवासस्सुप्रसन्नो विजयताम् ॥ ३२॥  
  
श्रीरङ्गसूरिणेदं श्रिशैलानन्तसुरिवंश्येन ।  
भक्त्या रचितं हृद्यम् गद्यम् गृह्णातु वेङ्कटेशानः ॥  
  
॥ श्री श्रीनिवासगद्यम् सम्पूर्णम् ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
