---
Acknowledge-Permission: Mahaperiaval Trust
Category: vishhnu, panjara
Description/comments: Edited by S. V. Radhakrishna Shastriji
File name: hayagrIvapanjaram1.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: hayagrIvapanjaram 1
engtitle: hayagrIvapanjaram 1
itxtitle: hayagrIvapanjaram 1
title: हयग्रीवपञ्जरम् १

---
  
 श्रीहयग्रीवपञ्जरम् १   
  
अस्य कल्पं प्रवक्ष्यामि हयग्रीवस्य पञ्जरम् ।  
यस्य विज्ञानमात्रेण वाणी गङ्गेव निःसरेत् ॥ १॥  
  
शुद्धस्फटिकसङ्काशं तुषाराचलसन्निभम् ।  
श्वेतपर्वतसङ्काशचन्द्रमण्डलमध्यगम् ॥ २॥  
  
चतुर्भुजमुदाराङ्गं पुण्डरीकायतेक्षणम् ।  
शङ्खचक्रधरं देवं किरीटमकुटोज्ज्वलम् ॥ ३॥  
  
कौस्तुभोद्भासितोरस्कं वनमालाविराजितम् ।  
पीताम्बरधरं देवं श्रीवत्साङ्कितवक्षसम् ॥ ४॥  
  
मुख्यहस्तद्वयेनैव ज्ञानमुद्राक्षपुस्तकम् ।  
धारयन्तं हयग्रीवं ध्यायेदिष्टार्थसिद्धये ॥ ५॥  
  
ओङ्काराद्गीथरूपाय ऋग्यजुस्साममूर्तये ।  
नमोऽस्तु देवदेवाय वाञ्छितार्थप्रदायिने ॥ ६॥  
  
अज्ञानतिमिरं छिन्धि ज्ञानं चाशु प्रयच्छ मे ।  
देहि मे देवदेवेश हयशीर्ष नमोऽस्तु ते ॥ ७॥  
  
भूतप्रेतपिशाचादीन् छिन्धि देव जनार्दन ।  
ज्वरादीन्निखिलान् रोगान् नाशयाऽऽशु रमापते ॥ ८॥  
  
दारिद्र्यं सकलं छिन्धि कुरु सौभाग्यभाजनम् ।  
शत्रून्नाशय मे देव हयशीर्ष नमोऽस्तु ते ॥ ९॥  
  
मेधां प्रज्ञां बलं विद्यां सम्पदं पुत्रपौत्रकम् ।  
देहि मे देवदेवेश हयशीर्ष नमोऽस्तु ते ॥ १०॥  
  
कार्कोटकमुखान्सर्पान् विषादीन्विलयं नय ।  
अमृतं कुरु मे देव हयशीर्ष नमोऽस्तुते ॥ ११॥  
  
स्त्रीवश्यं जनवश्यं च राजवश्यं परात्परम् ।  
कुरु देवाङ्गनावृन्दसेव्यमानपदाम्बुज ॥ १२  
हंसायपरमेशायचन्द्रमण्डलवासिने ।  
नमो हयोत्तमाङ्गाय वाञ्छितार्थप्रदायिने ॥ १३॥  
  
ऋग्यजुस्सामरूपाय ऋताय महते नमः ।  
ऋक्षेशबिन्दुमध्यस्थराजीवासनभाजिने ॥ १४॥  
  
वेदवेदान्तवेद्याय वेदाहरणकर्मणे ।  
सत्त्वासत्त्वमहामोहभेदिने ब्रह्मणे नमः ॥ १५॥  
  
प्रज्ञानदायिने नित्यं भजतां भावितात्मनाम् ।  
प्रणवोद्गीथवपुषे प्रणतिं प्रतिपादये ॥ १६॥  
  
मन्दारकुन्दस्फटिकमहनीयोरुवर्चसे ।  
मनीषाप्रददेवाय महाश्वशिरसे नमः ॥ १७॥  
  
इतिद्वादशमन्त्रेण नमस्कुर्याज्जनार्दनम् ।  
प्रातःप्रसन्नवदनं पूर्वाचार्याभिवन्दितम् ॥ १८॥  
  
इति हय्ग्रीवपञ्जरम् १ सम्पूर्णम् ।  
  
  
Proofread by PSA Easwaran psaeaswaran at gmail.com  
  
