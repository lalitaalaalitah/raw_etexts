---
Category: vishhnu, krishna, vishnu
File name: vAsudevastutiaditi.itx
Language: Sanskrit
Latest update: July 21, 2017
Location: doc_vishhnu
Proofread by: Subrahmanyam Yvs, Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
Source: matsyapurANa adhyAya 244 shlokAH 12-37
SubDeity: krishna
Subject: philosophy/hinduism/religion
Sublocation: vishhnu
Text title: vAsudevastutiH aditikRitA
Transliterated by: Subrahmanyam Yvs yvspmp at gmail.com
engtitle: vAsudevastutiH
itxtitle: vAsudevastutiH (matsyapurANAntargataM aditikRitA namaH sarvArtinAshAya)
title: वासुदेवस्तुतिः (मत्स्यपुराणान्तर्गतं अदितिकृइता नमः सर्वार्तिनाशाय)

---
  
 अदितिकृता वासुदेवस्तुतिः   
  
अदितिरुवाच -  
नमः सर्वार्तिनाशाय नमः पुष्करमालिने ।  
नमः परमकल्याणकल्याणायादिवेधसे ॥ १॥  
  
नमः पङ्कजनेत्राय नमः पङ्कजनाभये ।  
श्रियः कान्ताय दान्ताय दान्तदृश्याय चक्रिणे ॥ २॥  
  
नमः पङ्कजसम्भूतिसम्भवायात्मयोनये ।  
नमः शङ्खासिहस्ताय नमः कनकरेतसे ॥ ३॥  
  
तथात्मज्ञानविज्ञान योगिचिन्त्यात्मयोगिने ।  
निर्गुणायाविशेषाय हरये ब्रह्मरूपिणे ॥ ४॥  
  
जगत्प्रतिष्ठितं यत्र जगता यो न दृश्यते ।  
नमः स्थूलातिसूक्ष्माय तस्मै देवाय शङ्खिने ॥ ५॥  
  
यं न पश्यन्ति पश्यन्तो जगदप्यखिलं नराः ।  
अपश्यद्भिर्जगत्यत्र न देवो हृदि संस्थितः ॥ ६॥  
  
यस्मिन्नेव विनश्येत यस्यैतदखिलं जगत् ।  
तस्मै समस्तजगतामाधाराय नमो नमः ॥ ७॥  
  
आद्यः प्रजापतिपतिर्यः प्रभूणां पतिः परः ।  
पतिः सुराणां यस्तस्मै नमः कृष्णाय वेधसे ॥ ८॥  
  
यः प्रवृत्तौ निवृत्तौ च इज्यते कर्मभिः स्वकैः ।  
स्वर्गापवर्गफलदो नमस्तस्मै गदाभृते ॥ ९॥  
  
यश्चिन्त्यमानो मनसा सद्यः पापं व्यपोहति ।  
नमस्तस्मै विशुद्धाय पराय हरिवेधसे ॥ १०॥  
  
यं बुद्ध्वा सर्वभूतानि देवदेवेशमव्ययम् ।  
न पुनर्जन्ममरणे प्राप्नुवन्ति नमामि तम् ॥ ११॥  
  
यो यज्ञे यज्ञपरमैरिज्यते यज्ञसञ्ज्ञितः ।  
तं यज्ञपुरुषं विष्णुं नमामि प्रभुमीश्वरम् ॥ १२॥  
  
गीयते सर्वदेवेषु वेदविद्भिर्विदां पतिः ।  
यस्तस्मै वेदवेद्याय विष्णवे जिष्णवे नमः ॥ १३॥  
  
यतो विश्वं समुत्पन्नं यस्मिंश्च लयमेष्यति ।  
विश्वागम प्रतिष्ठाय नमस्तस्मै महात्मने ॥ १४॥  
  
ब्रह्मादि स्तम्बपर्यन्तं येन विश्वमिदं ततम् ।  
मायाजालं समुत्तर्तुं तमुपेन्द्रं नमाम्यहम् ॥ १५॥  
  
यस्तु तोयस्वरूपस्थो बिभर्त्यखिलमीश्वरः ।  
विश्वं विश्वपतिं विष्णुं तं नमामि प्रजापतिम् ॥ १६॥  
  
यमाराध्य विशुद्धेन मनसा कर्मणा गिरा ।  
तरन्त्यविद्यामखिलां तमुपेन्द्रं नमाम्यहम् ॥ १७॥  
  
विषादतोषरोषाद्यैःर्योऽजस्रं सुखदुःखजैः ।  
नृत्यत्यखिलभूतस्थस्तमुपेन्द्रं नमाम्यहम् ॥ १८॥  
  
मूर्तं तमोऽसुरमयं तद्वधाद्विनिहन्ति यः ।  
रात्रिजं सूर्यरूपीव तमुपेन्द्रं नमाम्यहम् ॥ १९॥  
  
कपिलादिस्वरूपस्थो यश्चाज्ञानमयं तमः ।  
हन्ति ज्ञानप्रदानेन तमुपेन्द्रं नमाम्यहम् ॥ २०॥  
  
यस्याक्षिणी चन्द्रसूर्यौ सर्वलोकशुभाशुभम् ।  
पश्यतः कर्म सततमुपेन्द्रं तं नमाम्यहम् ॥ २१॥  
  
यस्मिन् सर्वेश्वरे सर्वं सत्यमेतन्मयोदितम् ।  
नानृतं तमजं विष्णुं नमामि प्रभवाप्ययम् ॥ २२॥  
  
यच्च तत्सत्यमुक्तं मे भूयांश्चातो जनार्दनः ।  
सत्येन तेन सकलाः पूर्यन्तां मे मनोरथाः ॥ २३॥  
  
एवं स्तुतः स भगवान् वासुदेव उवाच ताम् ।  
अदृश्यः सर्वभूतानां तस्याः सन्दर्शने स्थितः ॥ २४॥  
  
मनोरथां स्त्वमदिते यानिच्छस्यभिवाङ्छितान् ।  
तांस्त्वं प्राप्स्यसि धर्मज्ञे मत्प्रसादान्न संशयः ॥ २५॥  
  
शृणुष्व सुमहाभागे वरो यस्ते हृदि स्थितः ।  
तमाशु व्रियतां कामं श्रेयस्ते सम्भविष्यति ।  
मद्दर्शनं हि विफलं न कदाचिद्भविष्यति ॥ २६॥  
  
इति अदितिकृता वासुदेवस्तुतिः समाप्ता ।  
  
matsyapurANa adhyAya 244 shlokAH 12-37  
Transliterated by Subrahmanyam Yvs yvspmp at gmail.com/  
Proofread by Subrahmanyam Yvs, Malleswara Rao Yellapragada malleswararaoy at yahoo.com  
  
