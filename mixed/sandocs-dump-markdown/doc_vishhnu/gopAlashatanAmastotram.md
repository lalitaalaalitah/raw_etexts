---
Category: aShTottarashatanAma, vishhnu, vishnu
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: gopAlashatanAmastotram.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shrIgopAlashatanAmastotram
engtitle: shrIgopAlashatanAmastotram
itxtitle: gopAlashatanAmastotram
title: गोपालशतनामस्तोत्रम्

---
  
 श्रीगोपालशतनामस्तोत्रम्   
  
श्रीगणेशाय नमः ॥  
  
पार्वत्युवाच  
देवदेव महादेव सर्ववाञ्छाप्रपूरक ।  
पुरा प्रियं देवदेव कृष्णस्य परमाद्भुतम् ॥ १॥  
  
नाम्नां शतं समासेन कथायामीति सूचितम् ।  
श्रीभगवानुवाच ।  
शृणु प्राणप्रिये देवि गोपनादतिगोपितम् ॥ २॥  
  
मम प्राणस्वरूपं च तव स्नेहात्प्रकाश्यते ।  
यस्यैकवारं पठनात्सर्वयज्ञफलं लभेत् ॥ ३॥  
  
मोहनस्तम्भनाकर्षपठनाज्जायते नृणाम् ।  
स मुक्तः सर्वपापेभ्यो यस्य स्मरणमात्रतः ॥ ४॥  
  
स्वयमायान्ति तस्यैव निश्चलाः सर्वसम्पदः ।  
राजानो दासतां यान्ति वह्नयो यान्ति शीतताम् ॥ ५॥  
  
जलस्तम्भं रिपुस्तम्भं शत्रूणां वञ्चनं तथा ।  
ॐअस्य श्रीगोपालशतनामस्तोत्रस्य नारदऋषिः अनुष्टुप् छन्दः  
श्रीगोपालः परमात्मा देवता । श्रीगोपालप्रीत्यर्थे शतनामपाठे विनियोगः।  
ॐगोपालो गोपतिर्गोप्ता गोविन्दो गोकुलप्रियः ।  
गम्भीरो गगनो गोपीप्राणभृत् प्राणधारकः ॥ ६॥  
  
पतितानन्दनो नन्दी नन्दीशः कंससूदनः ।  
नारायणो नरत्राता नरकार्णवतारकः ॥ ७॥  
  
नवनीतप्रियो नेता नवीनघनसुन्दरः ।  
नवबालकवात्सल्यो ललितानन्दतत्परः ॥ ८॥  
  
पुरुषार्थप्रदः प्रेमप्रवीणः परमाकृतिः ।  
करुणः करुणानाथः कैवल्यसुखदायकः ॥ ९॥  
  
कदम्बकुसुमावेशी कदम्बवनमन्दिरः ।  
कादम्बीविमदामोदघूर्णलोचनपङ्कजः ॥ १०॥  
  
कामी कान्तकलानन्दी कान्तः कामनिधिः कविः ।  
कौमोदकी गदापाणिः कवीन्द्रो गतिमान् हरः ॥ ११॥  
  
कमलेशः कलानाथः कैवल्यः सुखसागरः ।  
केशवः केशिहा केशः कलिकल्मषनाशनः ॥ १२॥  
  
कृपालुः करुणासेवी कृपोन्मीलितलोचनः ।  
स्वच्छन्दः सुन्दरः सुन्दः सुरवृन्दनिषेवितः ॥ १३॥  
  
सर्वज्ञः सर्वदो दाता सर्वपापविनाशनः ।  
सर्वाह्लादकरः सर्वः सर्ववेदविदां प्रभुः ॥ १४॥  
  
वेदान्तवेद्यो वेदात्मा वेदप्राणकरो विभुः ।  
विश्वात्मा विश्वविद्विश्वप्राणदो विश्ववन्दितः ॥ १५॥  
  
विश्वेशः शमनस्त्राता विश्वेश्वरसुखप्रदः ।  
विश्वदो विश्वहारी च पूरकः करुणानिधिः ॥ १६॥  
  
धनेशो धनदो धन्वी धीरो धीरजनप्रियः ।  
धरासुखप्रदो धाता दुर्धरान्तकरो धरः ॥ १७॥  
  
रमानाथो रमानन्दो रसज्ञो हृदयास्पदः ।  
रसिको रासदो रासी रासानन्दकरो रसः ॥ १८॥  
  
राधिकाऽऽराधितो राधाप्राणेशः प्रेमसागरः ।  
नाम्नां शतं समासेन तव स्नेहात्प्रकाशितम् ॥ १९॥  
  
 अप्रकाश्यमयं मन्त्रो गोपनीयः प्रयत्नतः ।  
यस्य तस्यैकपठनात्सर्वविद्यानिधिर्भवेत् ॥ २०॥  
  
पूजयित्वा दयानाथं ततः स्तोत्रमुदीरयेत् ।  
पठनाद्देवदेवेशि भोगमुक्तफलं लभेत् ॥ २१॥  
  
सर्वपापविनिर्मुक्तः सर्वदेवाधिपो भवेत् ।  
जपलक्षेण सिद्धं स्यात्सत्यं सत्यं न संशयः ।  
किमुक्तेनैव बहुना विष्णुतुल्यो भवेन्नरः ॥ २२॥  
  
इति श्रीहरगौरीसंवादे श्रीगोपालशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
