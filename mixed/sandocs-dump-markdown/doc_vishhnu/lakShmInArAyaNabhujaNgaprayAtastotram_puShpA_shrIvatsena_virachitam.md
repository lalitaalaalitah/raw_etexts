---
Author: Pushpa Srivatsan
Category: vishhnu, bhujanga, puShpAshrIvatsan, vishnu
File name: lakShmInArAyaNabhujangaprayAtastotram.itx
Indexextra: (Stotra Pushapavali)
Language: Sanskrit
Latest update: January 1, 2018
Location: doc_vishhnu
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
Subject: philosophy/hinduism/religion
Sublocation: vishhnu
Text title: lakShmInArAyaNabhujangaprayAtastotram
Texttype: svara
Transliterated by: N V Vathsan nvvathsan at gmail.com
engtitle: lakShmInArAyaNabhujangaprayAtastotram
itxtitle: lakShmInArAyaNabhujaNgaprayAtastotram (puShpA shrIvatsena virachitam)
title: लक्ष्मीनारायणभुजण्गप्रयातस्तोत्रम् (पुष्पा श्रीवत्सेन विरचितम्)

---
  
 श्रीलक्ष्मीनारायणभुजङ्गप्रयातस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ नारयाणाय विद्महे । फणितल्पाय धीमहि ।  
तन्नः श्रीपः प्रचोदयात् ॥  
  
ध्यानं -  
लक्ष्मीनारायणं विष्णुं क्षीरसागरशायिनम् ।  
भुजङ्गराजराजं तं श्रीहरिं प्रणमाम्यहम् ॥  
  
सुदुग्धार्णवोरङ्गशय्यातिरम्यं सहस्राननाशुभ्रभोगीन्द्रतल्पम् ।  
सुहासातिनीलप्रकाशाननाभं सलक्ष्मीकनारायणं तं नमामि ॥ १॥  
  
सुपीताम्बराभाससौवर्णकान्तिं सुपीताभसौवर्णलक्ष्मीधृताङ्घ्रिम् ।  
सुनेत्रातिलावण्यकारुण्यशान्तं सलक्ष्मीकनारायणं तं नमामि ॥ २॥  
  
सुशङ्खं च चक्रं च धारद्विपाणिं सदानुग्रहालम्बपाणिद्वयं च ।  
कुसंसारतापापहानन्दधेयं सलक्ष्मीकनारायणं तं नमामि ॥ ३॥  
  
सदास्मेरवक्त्रं स्फुटाम्भोजवक्त्रं स्मितानन्द नेत्रं ललाटातिशोभम् ।  
सुनासप्रवातप्रपञ्चस्थवायुं सलक्ष्मीकनारायणं तं नमामि ॥ ४॥  
  
सुमाधुर्यनादोद्भवाचारुकण्ठं सुपिङ्गाशमुक्तावलीभूषकण्ठम् ।  
उरःस्मेरसौवर्णलक्ष्मीसुकान्तिं सलक्ष्मीकनारायणं तं नमामि ॥ ५॥  
  
सुकर्णालसत्काञ्चनाभूषहीरं शिरोल्लासरत्नावलिद्योतफालम् ।  
सुभासाननादीप्रतेजस्स्वरूपं सलक्ष्मीकनारायणं तं नमामि ॥ ६॥  
  
सुगङ्गाप्रवाहोद्भवापुण्यपादं नतोद्धारणापूज्यपादद्वयं च ।  
सुलक्ष्मीवरश्रीकराभूषपादं सलक्ष्मीकनारायणं तं नमामि ॥ ७॥  
  
सुनेत्रासुभूषासुमालासुफाला सुवर्णासुपर्णासुभाषासुलासा ।  
सुलक्ष्मीसपत्नीसपत्नीकविष्णुं सलक्ष्मीकनारायणं तं नमामि ॥ ८॥  
  
शिवानन्दलास्यप्रसन्नातिसौम्यं शिवाजप्तनामस्मरानन्दपुण्यम् ।  
स्तुतिस्तोत्रसुग्रीवगायन्तभव्यं सलक्ष्मीकनारायणं तं नमामि ॥ ९॥  
  
भुजङ्गप्रयातप्रगीतप्रशान्तं भुजङ्गप्रयातप्रगेयप्रसादम् ।  
भुजङ्गे शयानं सुलक्ष्मीसमेतं भजेहं हरिं तं परार्थं सुभद्रम् ॥ १०॥  
  
सुभद्रं सलक्ष्मीकनारायणाय सुभद्रं गुरुत्यागराजार्यगाय ।  
सुभद्रं सुपुष्पावलिस्फूर्तिगाय सुभद्रं सुमाङ्गल्यदात्रे सुभद्रम् ॥ ११॥  
  
नारायणाय देवाय क्षीरसागरशायिने ।  
आदिशेषविकासाय सलक्ष्मीकाय मङ्गलम् ॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीलक्ष्मीनारायणभुजङ्गप्रयातस्तोत्रं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
