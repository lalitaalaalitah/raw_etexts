---
Author: jagguru singarayyaNgara
Category: vishhnu, venkateshwara, bhujanga
File name: lakShmIveMkaTeshvarabhujangastotram.itx
Language: Sanskrit
Latest update: December 17, 2018
Location: doc_vishhnu
Proofread by: Malleswara Rao Yellapragada, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Lakshmivemkateshvara Bhujanga Stotram
Transliterated by: Malleswara Rao Yellapragada malleswararaoy at yahoo.com
engtitle: lakShmIveMkaTeshvarabhujangastotram
itxtitle: lakShmIveNkaTeshvarabhujaNgastotram
title: लक्ष्मीवेण्कटेश्वरभुजण्गस्तोत्रम्

---
  
  श्रीलक्ष्मीवेङ्कटेश्वरभुजङ्गस्तोत्रम्   
भुजङ्गाचलाग्रस्थहेमालयान्त-  
     स्थलन्नीलरत्नत्रिशाविद्ग्रहेण ।  
मुहुर्भासयन्तं सुखान्तं महान्तं  
     भजे वेङ्कटेशं श्रये श्रीनिवासम् ॥ १॥  
  
स्फुरद्रत्नभास्वत्किरीटाभिरामं  
     ललाटस्थकर्पूरचूर्णोर्ध्वपुण्ड्रम् ।  
मनाङ्मन्दहासाधरोष्ठास्यपद्मं  
     भजे वेङ्कटेशं श्रये श्रीनिवासम् ॥ २॥  
  
कृपापूर्णसौम्येक्षणाब्जावलोकैः  
     नतानेकभूतौहरक्षैकदीक्षम् ।  
मणिस्थोमकान्तिच्छटाकर्णपूरं  
     भजे वेङ्कटेशं श्रये श्रीनिवासम् ॥ ३॥  
  
कराग्रोल्लसच्छङ्खचक्रायुधाढ्यं  
     रमावासरम्यायतूरः प्रदेशम् ।  
लसत्पीतवासः प्रभारञ्जिताङ्गं  
     भजे वेङ्कटेशं श्रये श्रीनिवासम् ॥ ४॥  
  
अनर्घस्फुरद्रत्नभूषाविशेषैः  
     अनेकैस्सदालङ्कृतं मङ्गलाङ्गम् ।  
सुगन्धिप्रसूनावलि स्रक्सुरम्यं  
     भजे वेङ्कटेशं श्रये श्रीनिवासम् ॥ ५॥  
  
पदाब्जं श्रयध्वं ममेत्यादरेण  
     ब्रुवाणं स्वभक्तान् करन्यासभङ्ग्या ।  
जगज्जन्मरक्षा क्षयादिस्वलीलं  
     भजे वेङ्कटेशं श्रये श्रीनिवासम् ॥ ६॥  
  
भवाब्धिर्भवेद्यानुदद्यं श्रितानां  
     नितिव्याहरन्तं करेणापरेणा ।  
धृतार्चावतारं परम्ब्रह्मनित्यं  
     भजे वेङ्कटेशं श्रये श्रीनिवासम् ॥ ७॥  
  
पदाब्जाश्रितानेकदेवाधिपानां  
     किरीटस्थरत्नप्रभाभासिताङ्घ्रिम् ।  
त्रिलोकैकनाथं त्रयीमौलिवेद्यं  
     भजे वेङ्कटेशं श्रये श्रीनिवासम् ॥ ८॥  
  
धनं भक्तलोकैरनेकैर्गृहीत्वा  
     तदीयां समस्तां विपत्तिं निवार्य ।  
अभीष्टानि दत्वा सर्वानवन्तं  
     भजे वेङ्कटेशं श्रये श्रीनिवासम् ॥ ९॥  
  
नमः श्रीनिवासाय सर्वान्तरात्मं  
     नमस्तेऽस्तु पद्मावतीवल्लभाय ।  
नमो वेङ्कटाद्रिस्फुरत्कालमेघ  
     प्रपन्नार्तबन्धो नमस्तेऽस्तु नित्यम् ॥ १०॥  
  
इति श्रीजग्गुरु सिङ्गरय्यङ्गरविरचितं  
       श्रीलक्ष्मीवेङ्कटेश्वरभुजङ्गस्तोत्रं सम्पूर्णम् ।  
  
Encoded by Malleswara Rao Yellapragada malleswararaoy at yahoo.com  
Proofread by Malleswara Rao Yellapragada, PSA Easwaran  
  
