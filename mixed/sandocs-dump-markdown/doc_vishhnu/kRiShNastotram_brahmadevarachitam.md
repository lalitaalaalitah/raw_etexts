---
Author: Brahmadeva
Category: vishhnu, krishna, stotra, vyAsa, vishnu
File name: brahmakrishnastotra.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: brahmA rachita kRiShNastotra
Texttype: stotra
Transliterated by: WebD
engtitle: brahmA rachita kRiShNastotra
itxtitle: kRiShNastotram (brahmadevarachitam)
title: कृइष्णस्तोत्रम् (ब्रह्मदेवरचितम्)

---
  
 श्रीकृष्णस्तोत्र ब्रह्मारचित   
  
श्री गणेशाय नमः ।  
ब्रह्मोवाच ।  
रक्ष रक्ष हरे मां च निमग्नं कामसागरे ।  
दुष्कीर्तिजलपूर्णे च दुष्पारे बहुसङ्कटे ॥ १॥  
  
भक्तिविस्मृतिबीजे च विपत्सोपानदुस्तरे ।  
अतीव निर्मलज्ञानचक्षुःप्रच्छन्नकारणे ॥ २॥  
  
जन्मोर्मिसङ्गसहिते योषिन्नक्रौधसङ्कुले ।  
रतिस्रोतःसमायुक्ते गम्भीरे घोर एव च ॥ ३॥  
  
प्रथमामृतरूपे च परिणामविषालये ।  
यमालयप्रवेशाय मुक्तिद्वारातिविस्मृतौ ॥ ४॥  
  
बुद्ध्या तरण्या विज्ञानैरुद्धरास्मानतः स्वयम् ।  
स्वयं च त्व कर्णधारः प्रसीद मधुसूदन ॥ ५॥  
  
मद्विधाः कतिचिन्नाथ नियोज्या भवकर्मणि ।  
सन्ति विश्वेश विधयो हे विश्वेश्वर माधव ॥ ६॥  
  
न कर्मक्षेत्रमेवेदं ब्रह्मलोकोऽयमीप्सितः ।  
तथापि न स्पृहा कामे त्वद्भक्तिव्यवधायके ॥ ७॥  
  
हे नाथ करुणासिन्धो दीनबन्धो कृपां कुरु ।  
त्वं महेश महाज्ञाता दुःस्वप्नं मां न दर्शय ॥ ८॥  
  
इत्युक्त्वा जगतां धाता विरराम सनातनः ।  
ध्यायं ध्यायं मत्पदाब्जं शश्वत्सस्मार मामिति ॥ ९॥  
  
ब्रह्मणा च कृतं स्तोत्रं भक्तियुक्तश्च यः पठेत् ।  
स चैवाकर्मविषये न निमग्नो भवेद्ध्रुवम् ॥ १०॥  
  
मम मायां विनिर्जित्य स ज्ञानं लभते ध्रुवम् ।  
इह लोके भक्तियुक्तो मद्भक्तप्रवरो भवेत् ॥ ११॥  
  
॥ इति श्रीब्रह्मदेवकृतं श्रीकृष्णस्तोत्रं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
