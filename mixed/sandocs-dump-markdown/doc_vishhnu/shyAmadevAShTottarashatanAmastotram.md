---
Category: aShTottarashatanAma, vishhnu, krishna, vishnu
Description-comments: shyAmadevopAsana Puja book by Shri Kishor Mishra
File name: shyAmadevAShTottarashatanAmastotram.itx
Language: Sanskrit
Latest update: June 30, 2017
Location: doc_vishhnu
Proofread by: anonymous456an at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: shyAmadevAShTottarashatanAmastotram
Transliterated by: anonymous456an at gmail.com
engtitle: shyAmadevAShTottarashatanAmastotram
itxtitle: shyAmadevAShTottarashatanAmastotram
title: श्यामदेवाष्टोत्तरशतनामस्तोत्रम्

---
  
 श्रीश्यामदेवाष्टोत्तरशतनामस्तोत्रम्   
  
अनाद्यन्तो ह्यनन्तश्रीराकाशग इहागमः ।  
ईतित्राता चोग्रदण्ड ऊतिकृदृणशोधनः ॥ १॥  
  
एकराडैतिहासिक्यमृग्य ओषधिवीर्यदः ।  
औपनिषदोंऽशुमान् केशप्रियः कल्याणवृत्तिदः ॥ २॥  
  
कलिकालेऽद्भुताचिन्त्यशक्तिशाली कृतिप्रियः ।  
खाटूग्रामकृतस्थानः खाटूयात्राजनप्रियः ॥ ३॥  
  
गुणाढ्यो गुणिसंरक्षी ग्रहभीतिविनाशकः ।  
घटनाप्रियश्चन्द्ररम्यः छत्रधारी जयप्रदः ॥ ४॥  
  
झटित्याश्चर्यकारी च टुप्क्रोधी ठाकुरप्रभुः ।  
डाकिनीत्रासनिर्हारी ढुण्ढारिक्षेत्रमध्यगः ॥ ५॥  
  
णकारैवदुर्लक्ष्यपदस्तेजस्तपोनिधिः ।  
तपनीयाभूषणाढ्यो थूत्कारापहतासुरः ॥ ६॥  
  
दृढव्रतो दृढप्रेमी दाता दानविधिप्रियः ।  
धीरो धीरप्रियो धीमान् धीदाता धान्यवर्धनः ॥ ७॥  
  
धात्रीप्रियो धैर्यदाता न्यायकारो नतिप्रियः ।  
पामराणामपि त्राता पापहारी पशुप्रदः ॥ ८॥  
  
फाल्गुनेऽफल्गुदाता च बहुबाहुर्भयापहः ।  
भक्तप्रियो भक्तसखो भक्तभावप्रपोषकः ॥ ९॥  
  
भक्तिदो भक्तवचसां श्रोता च भजनप्रियः ।  
मितभाषी मृषाद्वेषी यज्ञप्रेमी यमप्रियः ॥ १०॥  
  
रम्यमन्दिरमध्यस्थो लीलया बहुरूपधृक् ।  
विशालभालतिलकः शरणागतवत्सलः ॥ ११॥  
  
षट्कर्मविद्यः सन्तानदाता तु हवनप्रियः ।  
श्रीश्यामदेवो ब्रह्मण्यो बालकेशार्पणप्रियः ॥ १२॥  
  
दाम्पत्यक्षेमकर्ता च शुभोष्णीषी सदर्थकृत् ।  
उशीरवासितजलप्रियः केतकिगन्धभूत् ॥ १३॥  
  
कौसुम्भवर्णवस्त्राढ्यः केसरालेपनप्रियः ।  
अआयताक्षः सुदीप्ताक्षः सुनासा विततश्रवाः ॥ १४॥  
  
शृङ्गारहृद्यो लोकेशो वर्वराकारकेशवान् ।  
दर्शनीयतमः श्यामः सुललाटः सुविक्रमः ॥ १५॥  
  
किरीटी मणिरत्नाढ्यो मकराकृतिकुण्डली ।  
श्वेतध्वजः स्मितमुखो भक्तानामभयङ्करः ॥ १६॥  
  
भक्तानां पालनार्थाय नानावेषधरोऽनघः ।  
सत्यप्रियः प्राणदाता सत्यसख्यः सदावसुः ॥ १७॥  
  
द्वादशीतिथिसंसेव्यः साज्यचूर्णेलिमप्रियः ।  
श्रीमद्भागवतास्वादरसिको भूतिवर्धनः ॥ १८॥  
  
॥ फलश्रुतिः ॥  
  
अष्टोत्तरशतं नाम्ना प्रभोः श्यामस्य सेव्यताम् ।  
क्षेमः शिवं रोगदोषनिवृत्तिरनुभूयताम् ॥ १९॥  
  
श्रीश्यामकृपया ह्येतन्नाम्नामष्टोत्तरं शतम् ।  
गोपालचन्द्रमिश्रस्तु लोके प्राचीकशच्छुभम् ॥ २०॥  
  
॥ इति श्रीश्यामदेवाष्टोत्तरशतनामस्तोत्रम् ॥  
  
  
Encoded and proofread by anonymous456an at gmail.com  
  
