---
Author: viThThaleshwara
Category: aShTaka, vishhnu, krishna, bhujanga, vishnu
Description/comments: puShTimArgIya stotraratnAkara
File name: bhujangaprayAtAShTakamviTThaleshvara.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subcategory: bhujanga
Subject: philosophy/hinduism/religion
Sublocation: vishhnu
Text title: bhujangaprayAtAShTakam by Vitthaleshvara
engtitle: bhujangaprayAtAShTakam
itxtitle: bhujaNgaprayAtAShTakam (viThThaleshvaravirachitam sudhAdhAma)
title: भुजण्गप्रयाताष्टकम् (विठ्ठलेश्वरविरचितम् सुधाधाम)

---
  
 श्रीभुजङ्गप्रयाताष्टकम्   
  
सुधाधामनैजाधराधारवेणुं कराग्रैरुदग्रैरतिव्यग्रशीलैः ।  
सदा पूरयंश्चारयन्गोवरूथान्पुरः प्रादुरास्तां ममाभीरवीरः ॥ १॥  
  
यशोदायशोदानदक्षाम्बुजाक्ष प्रतीपप्रमाद प्रहाणप्रवीण ।  
निजापाङ्गसङ्गोद्भवानङ्गगोपाङ्गनापाङ्गनृत्याङ्गणीभूतदेह ॥ २॥  
  
सदा राधिकाराधिकासाधकार्थ प्रतापप्रसादप्रभो कृष्णदेव ।  
अनङ्गीकृतानङ्गसेव्यन्तरङ्ग प्रविष्टप्रतापाघहृन्मे प्रसीद ॥ ३॥  
  
रमाकान्त शान्त प्रतीपान्त मेऽतः स्थिरीभूतपादाम्बुजस्त्वं भवाशु ।  
सदा कृष्णकृष्णेति नाम त्वदीयं विभो गृह्णतो हे यशोदाकिशोर ॥ ४॥  
  
स्फुरद्रङ्गभूमिष्ठमञ्चोपविष्टोच्छलच्छत्रपक्षे भयञ्चानिनीषो ।  
अलिव्रातजुष्टोत्तमस्रग्धर श्रीमनोमन्दिर त्वं हरे मे प्रसीद ॥ ५॥  
  
स्वरस्मेर कस्मात्त्वमस्मान्स्वतो न स्मरस्यम्बुजस्मेरनेत्रनुकम्पिन् ।  
स्मितोद्भावितानङ्गगोपाङ्गनाङ्गोल्लसत्स्वाङ्गसत्सङ्ग लम्भेश पाहि ॥ ६॥  
  
रमाराम रामामनोहारिवेषोद्धतक्षोणिपालाघपापक्षयेश ।  
दरोत्फुल्लपङ्केरुहस्मरेहासप्रपन्नार्तिहन्नन्दसूनो प्रसीद ॥ ७॥  
  
कुरङ्गीदृशामङ्गसङ्गेन शश्वन्निजानन्ददानन्दकन्दातिकाल ।  
कलिदोद्भवोद्भूतपङ्केरुहाक्ष स्वभक्तानुरक्ताक्तपाद प्रसाद ॥ ८॥  
  
भुजङ्गप्रयाताष्टकेनानुयातो भुजङ्गे शयानं हरिं संस्तवीति ।  
रतिस्तस्य कृष्णे भवत्याशु नित्या किमन्यैः फलैर्फल्गुभिः सेवकस्य ॥ ९॥  
  
इति श्रीविट्ठलेश्वररचितं भुजङ्गप्रयाताष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
