---
Category: vishhnu, krishna
File name: vishvarUpaprakaTanam.itx
Language: Sanskrit
Latest update: January 3, 2019
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vishvarUpaprakaTanam
Transliterated by: PSA Easwaran psaeaswaran at gmail.com
engtitle: vishvarUpaprakaTanam
itxtitle: vishvarUpaprakaTanam
title: विश्वरूपप्रकटनम्

---
  
 विश्वरूपप्रकटनम्   
सम्पूर्णाकारबोधस्तव खलु गमितो मोक्ष इत्यात्मविद्भिः  
     तत्पादं ते पदाब्जं मुरहरभुवनाकारमित्यागमोक्तम् ।  
तस्मान्मोहोपशान्त्या तदुपरि भगवन् लब्धुमेवामृतत्वं  
     भूमन् पादाम्बुजातं तव मुनिततिभिर्मृग्यते युक्तमेतत् ॥ १॥  
  
सर्वान् लोकान् स्वसङ्गाद्दुरितगुरुभरात्पावयन्त्याः प्रकामं  
     स्वर्धुन्यास्ते पदाब्जं किल भवति भवस्थानमाश्चर्यधाम ।  
क्षन्तव्यप्रार्थनायां पदपतनमिव श्रेय अन्यन्न चास्ति  
     नत्यर्थश्चापि पूर्णः पदभजनविधेस्तत्पदाब्जं विशिष्टम् ॥ २॥  
  
विज्ञानं जायमानं श्रुतिशिखरगिरां तत्त्वमस्यादिवाक्यात्  
     तद्वाक्यार्थप्रतीतिं प्रथमतरमपेक्षेत सा तत्पदार्थम् ।  
पादं ते यत्समस्तत्रिभुवनमयमित्यूर्ध्वतश्चामृतत्वं  
     तत्त्वं रूपौ मुरारे तव पदकमलं त्वं पदार्थस्तदन्यत् ॥ ३॥  
  
धीरः कश्चिन्मनीषी शिखरमुरुसमारोढुकामः पदाभ्यां  
     सोपानानां पदानि क्रममनु स पुमान् लङ्घयन्नेव याति ।  
प्राथम्येन त्वदङ्घ्रिं भजत उरुपदं लभ्यते हि क्रमेण  
     तत्पादाब्जं प्रपन्नो विहरति भवतो धाम्नि हृद्येन वद्ये ॥ ४॥  
  
सौधन्याधारभूमिः कथमिव तदवस्थापने हेतुभूत-  
     स्तद्वद्देव त्वदङ्घ्रिस्तव शुभवपुषो धारणे मूलभूतः ।  
तद्भो! संसारभीतिप्रशमननिपुणं स्वर्गगङ्गामरन्दं  
     देव त्वत्पादपद्मं सुबहु विजयते सच्चिदानन्दसारम् ॥ ५॥  
  
द्वैतं मिथ्येति तत्त्वं तदितरदनघं बह्वसत्यं ततस्त्वं  
     मातर्द्वैते विमुग्धा मम किल महितां नैव जानासि भूतिम् ।  
सोऽहं वै वासुदेवस्तव सुतपदवीं प्राप्तवानप्यहो ते  
     मोहः कोवेति चेष्टा विलसितवचसा द्व्यङ्गुलोनो बभासे ॥ ६॥  
  
शुद्धं धामाम्ब तत्त्वं तदितरमलिनस्वान्तमूढाभिगम्यं  
     नैवेतीव प्रजेशां कलुषितहृदयामीर्ष्यया बद्धुकामाम् ।  
श्रान्तां नष्टोरुमोहां यदुपतिरनुशासन् बभौ द्व्यङ्गुलोनः  
     कारुण्यं नष्टमोहे किल लसति हरेस्सत्यनिष्ठे सुभद्रे ॥ ७॥  
  
आत्मानात्माविवेकात्कलुषितधिषणं देव्यहं देवदेवे  
     मायापाशेन गाढं भवगहनपथे सन्निबद्ध्य क्षिपामि ।  
तं मानन्तं कथं वा दधिमथनगुणेनाप्रमेयं निबद्धुं  
     मोहस्ते तत्त्वबोधाद्विलयमुपनयाम्येष गृह्णीष्व कामम् ॥ ८॥  
  
तौ  द्वेषौ नरस्य प्रथमतररिपू तत्कृता घोरदुःख-  
     पीडा संसारवार्धौ तदिह किल तयोर्नैव गच्छेद्वशत्वम् ।  
ताभ्यां मुक्तो हि भक्तः प्रभवति पुरुधा सन्तमीशं हरिं मा-  
     मित्येवं द्व्यङ्गुलोनः स्वयमुपदिशतीवात्र नाट्यं चकार ॥ ९॥  
  
यो वा दुःखं सुखं वा जयमपजयमप्यायमम्ब व्ययं वा  
     शीतं वोष्णं सखायं तदितरमपि वा सम्पदं वाऽऽपदं वा ।  
ध्यायन् साम्येन नित्यं प्रशमितनिखिलद्वन्द्वधर्मो भवेद्वा  
     तद्वश्योऽहं भवेयं न तु विषममतेरित्यशं द्व्यङ्गुलोनं ॥ १०॥  
  
मृत्स्नामत्सीति मातुर्वचनमुपनिशम्यैव देवः प्रकामं  
     वक्त्रं व्यादाय लोकं सकलमपि विभुर्दर्शयामास मोदात् ।  
कुक्षौ मे भूतजालं निखिलमपि वसत्येव किं तन्मृदा मे  
     भुक्तेनापीति देवः स्वकमहिमभरं नाट्यतस्सुव्यनक्ति ॥ ११॥  
  
बालाः कामं ममेदं विलसितमधिकश्रद्धया पश्यतेति  
     मृत्स्नामादाय मोदात्सरभसमहहो भुक्तवान् गोपबालः ।  
सर्वं लोकं युगान्ते सगिरिवननदीसागरार्केन्दुतारं  
     सामोदं खादतो मे कियदिदमिति तान् योऽजगाद्देवदेवः ॥ १२॥  
  
प्रायो बालयथेव स्वविहृतिशरणाः पांसुपङ्कादिलीला-  
     मृद्भक्षास्तद्वदीशः कपटनरवपुर्मायया मोहयंस्तु ।  
मृत्स्नां खादन् स्वमातुस्स्वकशिशुधिषणादूषितायाः प्रबोधं  
     कर्तुं वक्त्रे मुकुन्दस्सकलभुवनमप्याशु साक्षाच्चकार ॥ १३॥  
  
जायन्ते सर्वभूतान्यपि निखिलगुरोर्मत्त एतानि जीव-  
     न्त्यन्ते मय्येव यान्ति प्रलय इति विदं स्वस्य नाट्येन कुर्वन् ।  
मद्भक्ता मर्त्यभावं मम किल मनसा विस्मरन्तो भजध्वं  
     शङ्का चेत्स्याज्जनन्यै मम मुखकुहरे दर्शितं चिन्तयन्तु ॥ १४॥  
  
ग्लानिर्धर्मस्य वृद्धिर्दुरितसमुदयस्यापि यर्ह्येव भूयात्  
     तर्ह्येवाहम्प्रकाशो दुरितततिमहं नाशयाम्येव शक्त्या ।  
नाहं मर्त्यो महेशः किल मयि कलिलं मा कुरुध्वं जना इ-  
     त्यम्बाया विश्वरूपप्रकटनसरणिं बोधयामास देवः ॥ १५॥  
  
इति विश्वरूपप्रकटनं सम्पूर्णम् ।  
  
Encoded and proforead by PSA Easwaran psaweswaran at gmail.com  
  
