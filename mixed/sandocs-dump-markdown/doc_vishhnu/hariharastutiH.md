---
Acknowledge-Permission: Mahaperiaval Trust
Category: vishhnu, shiva
Description/comments: Edited by S. V. Radhakrishna Shastriji
File name: hariharastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: shiva
Subject: philosophy/hinduism/religion
Sublocation: vishhnu
Text title: hariharastutiH
engtitle: hariharastutiH
itxtitle: hariharastutiH
title: हरिहरस्तुतिः

---
  
 हरिहरस्तुतिः   
  
जाह्नवी मूर्ध्नि पादे वा कालः कण्ठे वपुष्यथ ।  
कामारिं कामतातं वा कञ्चिद्देवं भजामहे ॥ १॥  
  
गाङ्गयामुनयोगेन तुल्यं हारिहरं वपुः ।  
पातु नाभिगतं पद्मं यस्य तन्मध्यगं यथा ॥ २॥  
  
अबलाढ्यविग्रहश्रीरमर्त्यनतिरक्षमालयोपेतः ।  
पञ्चक्रमोदितमुखः पायात्परमेश्वरो मुहुरनादिः ॥ ३॥  
  
पन्नगधारिकराग्रो गङ्गोमालक्षितोऽङ्गदोऽग्रभुजः ।  
शशिखण्डशेखर उमापरिग्रहो मुहुरनादिरवतु त्वाम् ॥ ४॥  
  
गवीशपत्रो नगजार्तिहारी कुमारतातः शशिखण्डमौलिः ।  
लङ्केशसम्पूजितपादपद्मः पायादनादिः परमेश्वरो वः ॥ ५॥  
  
स्फटिकमरकतश्रीहारिणोः प्रीतियोगात्  
तदवतु वपुरेकं कामकंसद्विषोर्वः ।  
भवति गिरिसुतायाः सार्धमम्भोधिपुत्र्या  
सदृशमहसि कण्ठे यत्र सीमाविवादः ॥ ६॥  
  
सम्प्राप्तं मकरध्वजेन मथनं त्वत्तो मदर्थे पुरा  
तद्युक्तं बहुमार्गगां मम पुरो निर्लज्ज वोढुस्तव ।  
तामेवानुनयस्व-भावकुटिलां हे कृष्ण कण्ठग्रहं  
मुञ्चेत्याह रुषा यमद्रितनया लक्ष्मीश्च पायात्स वः ॥ ७॥  
  
यौ तौ शङ्खकपालभूषितकरौ मालास्थिमालाधरौ  
देवौ द्वारवतीश्मशाननिलयौ नागारिगोवाहनौ ।  
द्वित्र्यक्षौ बलिदक्षयज्ञमथनौ श्रीशैलजावल्लभौ  
पापं वो हरतां सदा हरिहरौ श्रीवत्सगङ्गाधरौ ॥ ८॥  
  
लोले ब्रूहि कपालिकामिनि पिता कस्ते पतिः पाथसां  
कः प्रत्येति जलादपत्यजननं प्रत्येति यः प्रस्तरात् ।  
इत्थं पर्वतसिन्धुराजसुतयोराकर्ण्य वाक्चातुरीं  
संस्मेरस्य हरेर्हरस्य च मुदो निघ्नन्तु विघ्नं तु वः ॥ ९॥  
  
यस्मादासीत्कुमारः कुवलयदलवल्लीलयोवाह गङ्गां  
वामा यस्याङ्गसङ्गा पिहितजनचयो यो गवीशध्वजोऽपि ।  
लङ्केशाद्येकनाथो हिमकररुचिभृद्भूविशेषाश्रयोऽसौ  
वर्णस्याद्यस्य लोपादपहरतु हरिः पातकं वः स्मरारिः ॥ १०॥  
  
इति हरिहरस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
