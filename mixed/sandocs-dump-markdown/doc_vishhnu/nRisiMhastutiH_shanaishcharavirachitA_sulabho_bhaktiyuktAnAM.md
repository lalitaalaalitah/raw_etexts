---
Category: vishhnu, dashAvatAra, vishnu
File name: nRRisimhastutishani.itx
Indexextra: (Meaning)
Language: Sanskrit
Latest update: May 14, 2017
Location: doc_vishhnu
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nrisimhastuti shanaishcharachitam
Transliterated by: NA
engtitle: Nrisimhastuti by Shani
itxtitle: nRisiMhastutiH (shanaishcharavirachitA sulabho bhaktiyuktAnAM)
title: नृइसिंहस्तुतिः (शनैश्चरविरचिता सुलभो भक्तियुक्तानां)

---
  
 श्रीशनैश्चरकृता श्रीनृसिंहस्तुतिः   
सुलभो भक्तियुक्तानां दुर्दर्शो दुष्टचेतसाम् ।  
अनन्यगतिकानां च प्रभुर्भक्तैक वत्सलः ॥ १॥  
शनैश्चरस्तत्र नृसिंहदेवस्तुतिं चकारामल चित्तवृत्तिः ।  
प्रणम्य साष्टाङ्गमशेषलोक किरीट नीराजित पादपद्मम् ॥ २॥  
श्रीशनिरुवाच -  
यत्पादपङ्कजरजः परमादरेण  
संसेवितं सकलकल्मष राशिनाशम् ।  
कल्याणकारकमशेशनिजानुगानां  
स त्वं नृसिंह मयि देहि कृपावलोकम् ॥ ३॥  
सर्वत्र चञ्चलतया स्थितया हि लक्ष्म्या  
ब्रह्मादिवन्द्यपदया स्थिरयान्य सेवि ।  
पादारविन्दयुगलं परमादरेण  
स त्वं नृसिंह मयि देहि कृपावलोकम् ॥ ४॥  
यद्रूपमागमशिरः प्रतिपाद्यमाद्यं  
आध्यात्मिकादि परितापहरं विचिन्त्यम् ।  
योगीश्वरैरपगताखिल दोष सङ्घैः  
स त्वं नृसिंह मयि देहि कृपावलोकम् ॥ ५॥  
प्रह्लाद भक्तवचसा हरिराविरास  
स्तम्भे हिरण्यकशिपुं य उदारभावः ।  
उर्वो निधाय उदरं नखरैर्ददार  
स त्वं नृसिंह मयि देहि कृपावलोकम् ॥ ६॥  
यो नैजभक्तमनलां बुधि भूधरोग्र-  
शृङ्गप्रपात विषदन्ति सरीसृपेभ्यः ।  
सर्वात्मकः परमकारुणिको ररक्ष  
स त्वं नृसिंह मयि देहि कृपावलोकम् ॥ ७॥  
यन्निर्विकार पररूप विचिन्तनेन  
योगीश्वरा विषयवीत समस्तरागाः ।  
विश्रान्तिमापुर विनाशवतीं पराख्यां  
स त्वं नृसिंह मयि देहि कृपावलोकम् ॥ ८॥  
यद्रूपमुग्र परिमर्दन भावशालि  
सञ्चिन्तनेन सकलाघ विनाशकारी ।  
भूतज्वरग्रहसमुद्भवभीतिनाशं  
स त्वं नृसिंह मयि देहि कृपावलोकम् ॥ ९॥  
यस्योत्तमं यश उमापति पद्मजन्म  
शक्रादि दैवत सभासु समस्तगीतम् ।  
शक्त्यैव सर्वशमल प्रशमैक दक्षं  
स त्वं नृसिंह मयि देहि कृपावलोकम् ॥ १०॥  
इत्थं श्रुत्वा स्तुतिं देवः शनिना कल्पितां हरिः ।  
उवाच ब्रह्मवृन्दस्थं शनिं तं भक्तवत्सलः ॥ ११॥  
श्रीनृसिंह उवाच -  
प्रसन्नोऽहं शने तुभ्यं वरं वरय शोभनम् ।  
यं वाञ्छसि तमेव त्वं सर्वलोकहितावहम् ॥ १२॥  
श्रीशनिरुवाच -  
नृसिंह त्वं मयि कृपां कुरु देव दयानिधे ।  
मद्वासरस्तव प्रीतिकरः स्याद्देवतापते ॥ १३॥  
मत्कृतं त्वत्परं स्तोत्रं शृण्वन्ति च पठन्ति च ।  
सर्वान्कामान्पूरयेथाः तेषां त्वं लोकभावन ॥ १४॥  
श्रीनृसिंह उवाच -  
तथैवास्तु शनेऽहं वै रक्षोभुवनसंस्थितः ।  
भक्त कामान्पूरयिष्ये त्वं ममैकं वचः शृणु ॥ १५॥  
त्वत्कृतं मत्परं स्तोत्रं यः पठेच्छृणुयाच्च यः ।  
द्वादशाष्टम जन्मस्थात् त्वद्भयं मास्तु तस्य वै ॥ १६॥  
शनिर्नरहरिं देवं तथेति प्रत्युवाच ह ।  
ततः परमसन्तुष्टाः जयेति मुनयोवदन् ॥ १७॥  
श्रीकृष्ण उवाच -  
इदं शनैश्चरस्याथ नृसिंहदेव  
संवादमेतत् स्तवनं च मानवः ।  
शृणोति यः श्रावयते च भक्त्या  
सर्वाण्यभीष्टानि च विन्दते ध्रुवम् ॥ १८॥  
  
इति श्रीशनैश्चरविरचिता श्रीनृसिंहस्तुतिः समाप्ता ।  
  
NA  
  
