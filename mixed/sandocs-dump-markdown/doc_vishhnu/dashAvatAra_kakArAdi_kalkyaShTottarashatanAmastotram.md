---
Author: paNDita shrI bellaMkoNDa rAmarAya kavIndra
Category: aShTottarashatanAma, vishhnu, dashAvatAra, paNDita-bellaMkoNDa-rAmarAya-kavIndra,
  vishnu
File name: kakArAdikalkya108nAmastotram.itx
Language: Sanskrit
Latest update: January 24, 2016
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: shrI dashAvatArAShTottara shatanAmAvaliH savyAkhyA
SubDeity: dashAvatAra
Subject: philosophy/hinduism/religion
Sublocation: vishhnu
Text title: kakArAdi kalkya108nAmastotram
Transliterated by: Malleswara Rao Yellapragada malleswararaoy at yahoo.com
engtitle: kakArAdi kalkya108nAmastotram
itxtitle: dashAvatAra kakArAdi kalkyaShTottarashatanAmastotram
title: दशावतार ककारादि कल्क्यष्टोत्तरशतनामस्तोत्रम्

---
  
 ककारादि श्रीकल्क्यष्टोत्तरशतनामस्तोत्रम्   
श्री हयग्रीवाय नमः ।  
हरिः ॐ  
  
कल्की कल्की कल्किहन्ता कल्किजित्कलिमारकः ।  
कल्क्यलभ्यः कल्मषघ्नः कल्पितक्षोणिमङ्गलः ॥ १॥  
  
कलिताश्वाकृतिः कन्तुसुन्दरः कञ्जलोचनः ।  
कल्याणमूर्तिः कमलाचित्तचोरः कलानिधिः ॥ २॥  
  
कमनीयः कलिनिशाकल्यनामा कनत्तनुः ।  
कलानिधिसहस्राभा कपर्दिगिरिसन्निभः ॥ ३॥  
  
कन्दर्पदर्पदमनः कण्ठीरवपराक्रमः ।  
कन्धरोच्चलितश्वेतपटानिर्धूतकन्धरः ॥ ४॥  
  
कठोरहेषानिनदत्रासिताशेषमानुषः ।  
कविः कवीन्द्रसंस्तुत्यः कमलासनसन्नुतः ॥ ५॥  
  
कनत्खुराग्रकुलिशचूर्णीकृताखिलाचलः ।  
कचित्तदर्पदमनगमनस्तम्भिताहिपः ॥ ६॥  
  
कलाकुलकलाजालचलवालामलाचलः ।  
कल्याणकान्तिसन्तान पारदक्षालिताखिलः ॥ ७॥  
  
कल्पद्रुकुसुमाकीर्णः कलिकल्पमहीरुहः ।  
कचन्द्राग्नीन्द्ररुद्रादि बुधलोकमयाकृतिः ॥ ८॥  
  
कञ्जासनाण्डामितात्मप्रतापः कन्धिबन्धनः ।  
कठोरखुरविन्यासपीडिताशेषभूतलः ॥ ९॥  
  
कबलीकृतमार्ताण्डहिमांशुकिरणाङ्कुरः ।  
कदर्थीकृतरुद्रादिवीरवर्यः कठोरदृक् ॥ १०॥  
  
कविलोकामृतासार वर्षायितदृगावलिः ।  
कदात्मायुर्घृतग्राहिकोपाग्निरुचिदृक्ततिः ॥ ११॥  
  
कठोरश्वासनिर्धूतखलतूलावृताम्बुधिः ।  
कलानिधिपदोद्भेदलीलाकृतसमुत्प्लवः ॥ १२॥  
  
कठोरखुरनिर्भेदक्रोशदाकाशसंस्तुतः ।  
कञ्जास्याण्डबिभित्योर्थ्वदृष्टिश्रुतियुगाद्भुतः ॥ १३॥  
  
कनत्पक्षद्वयव्याज शङ्खचक्रोपशोभितः ।  
कदर्थीकृतकौबेरशङ्खश्रुतियुगाञ्चितः ॥ १४॥  
  
कलितांशुगदावालः कण्ठसन्मणिविभ्रमः ।  
कलानिधिलसत्फालः कमलालयविग्रहः ॥ १५॥  
  
कर्पूरखण्डरदनः कमलाबडबान्वितः ।  
करुणासिन्धुफेनान्तलम्बमानाधरोष्टकः ॥ १६॥  
  
कलितानन्तचरणः कर्मब्रह्मसमुद्भवः ।  
कर्मब्रह्माब्जमार्ताण्डः कर्मब्रह्मद्विरर्दनः ॥ १७॥  
  
कर्मब्रह्ममयाकारः कर्मब्रह्मविलक्षणः ।  
कर्मब्रह्मात्यविषयः कर्मब्रह्मस्वरूपवित् ॥ १८॥  
  
कर्मास्पृष्टः कर्महीनः कल्याणानन्दचिन्मयः ।  
कञ्जासनाण्डजठरः कल्पिताखिलविभ्रमः ॥ १९॥  
  
कर्मालसजनाज्ञेयः कर्मब्रह्ममतासहः ।  
कर्माकर्मविकर्मस्थः कर्मसाक्षी कभासकः ॥ २०॥  
  
कचन्द्राग्न्युडुतारादिभासहीनः कमध्यगः ।  
कचन्द्रादित्यलसनः कलावार्ताविवर्जितः ॥ २१॥  
  
करुद्रमाधवमयः कलाभूतप्रमातृकः ।  
कलितानन्तभुवन सृष्टिस्थितिलयक्रियः ॥ २२॥  
  
करुद्रादि तरङ्गाध्यस्वात्मानन्दपयोदधिः ।  
कलिचित्तानन्दसिन्धुसम्पूर्णानङ्कचन्द्रमाः ॥ २३॥  
  
कलिचेतस्सरोहंसः कलिताखिलचोदनः ।  
कलानिधिवरज्योत्स्नामृतक्षालितविग्रहः ॥ २४॥  
  
कपर्दिमकुटोदञ्चद्गङ्गापुष्करसेवितः ।  
कञ्जासनात्ममोदाब्धितरङ्गार्द्रानिलार्चितः ॥ २५॥  
  
कलानिधिकलाश्वेतशारदाम्बुदविग्रहः ।  
कमलावाङ्मरन्दाब्धिफेनचन्दनचर्चितः ॥ २६॥  
  
कलितात्मानन्दभुक्तिः करुङ्नीराजिताकृतिः ।  
कश्यपादिस्तुतख्यातिः कविचेतस्सुमार्पणः ॥ २७॥  
  
कलिताकारसद्धर्मः कलाफलमयाकृतिः ।  
कठोरखुरघातात्तप्राणाधर्मवशुः कलिजित् ॥ २८॥  
  
कलापूर्णीकृतवृषः कल्पितादियुगस्थितिः ।  
कम्रः कल्मषपैशाचमुक्ततुष्टधरानुतः ॥ २९॥  
  
कर्पूरधवलात्मीय कीर्तिव्याप्तदिगन्तरः ।  
कल्याणात्मयशोवल्लीपुष्पायितकलानिधिः ॥ ३०॥  
  
कल्याणात्मयशस्सिन्धु जाताप्सरसनर्तितः ।  
कमलाकीर्तिगङ्गाम्भः परिपूर्णयशोम्बुधिः ॥ ३१॥  
  
कमलासनधीमन्थमथितानन्दसिन्धुभू ।  
कल्याणसिन्धुः कल्याणदायी कल्याणमङ्गलः ॥ ३२॥  
  
॥ इति ककारादि कल्क्यष्टोत्तरशतनाममूलं लिखितं रामेण  
पराभवाश्वयुज बहुल चतुर्थ्याम् समर्पितं च  
श्रीमते हयग्रीवाय देवाय ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
  
Source Book:    
shrI dashAvatArAShTottarashatanAmAvaliH savyAkhyA  
language: Telugu  
Composed by : paNDita shrI bellaMkoNDa rAmarAya kavIndra  
  
