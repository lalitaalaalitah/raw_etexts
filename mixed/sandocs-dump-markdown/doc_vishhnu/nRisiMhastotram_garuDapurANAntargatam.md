---
Category: vishhnu, dashAvatAra, stotra, vishnu
Description-comments: Garudapurana 1.231.1-25
File name: nRisiMhastotramgaruDapurANa.itx
Language: Sanskrit
Latest update: July 28, 2012
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nRisiMhastotram garuDapurANAnrgatam
Texttype: stotra
engtitle: Nrisinhastotram from Garuda Purana
itxtitle: nRisiMhastotram (garuDapurANAntargatam)
title: नृइसिंहस्तोत्रम् (गरुडपुराणान्तर्गतम्)

---
  
 नृसिंहस्तोत्रम् गरुडपुराणान्र्गतम्   
  
सूत उवाच ।  
नारसिंहस्तुतिं वक्ष्ये शिवोक्तं शौनकाधुना ।  
पूर्वं मातृगणाः सर्वे शङ्करं वाक्यमब्रुवन् ॥ १॥  
  
भगवन्भक्षयिष्यामः सदेवासुरमानुषम् ।  
त्वत्प्रसादाज्जगत्सर्वं तदनुज्ञातुमर्हसि ॥ २॥  
  
शङ्करौवाच ।  
भवतीभिः प्रजाः सर्वा रक्षणीया न संशयः ।  
तस्माड्वोरतरप्रायं मनः शीघ्रं निवर्त्यताम् ॥ ३॥  
  
इत्येवं शङ्करेणोक्तमनादृत्य तु तद्वचः ।  
भक्षयामासुरव्यग्रास्त्रैलोक्यं सचराचरम् ॥ ४॥  
  
त्रैलोक्ये भक्ष्यमाणे तु तदा मातृगणेन वै ।  
नृसिंहरूपिणं देवं प्रदध्यौ भगवाञ्छिवः ॥ ५॥  
  
अनादिनिधनं देवं सर्वभूतभवोद्भवम् ।  
विद्युज्जिह्वं महादंष्ट्रं स्फुरत्केसरमालिनम् ॥ ६॥  
  
रत्नाङ्गदं समुकुटं हेमकेसरभूषितम् ।  
खोणिसूत्रेण महता काञ्चनेन विराजितम् ॥ ७॥  
  
नीलोत्पलदलश्यामं रत्ननूपुरभूषितम् ।  
तेजसाक्रान्तसकलब्रह्माण्डोदरमण्डपम् ॥ ८॥  
  
आवर्तसदृशाकारैः संयुक्तं देहरोमभिः ।  
सर्वपुष्पैर्योजिताञ्च धारयंश्च महास्त्रजम् ॥ ९॥  
  
स ध्यातमात्रो भगवान्प्रददौ तस्य दर्शनम् ।  
यादृशेन रूपेण ध्यातो रुद्रैस्तु भक्तितः ॥ १०॥  
  
तादृशेनैव रूपेण दुर्निरीक्ष्येण दैवतैः ।  
प्रणिपत्य तु देवेशं तदा तुष्टाव शङ्करः ॥ ११॥  
  
शङ्कर उवाच ।  
नमस्तेऽस्त जगन्नाथ नरसिंहवपुर्धर ।  
दैत्येश्वरेन्द्रसंहारिनखशुक्तिविराजित ॥ १२॥  
  
नखमण्डलसभिन्नहेमपिङ्गलविग्रह ।  
नमोऽस्तु पद्मनाभाय शोभनाय जगद्गुरो ।  
कल्पान्ताम्भोदनिर्घोष सूर्यकोटिसमप्रभ ॥ १३॥  
  
सहस्रयमसन्त्रास सहस्रेन्द्रपराक्रम ।  
हसस्त्रधनदस्फीत सहस्रचरणात्मक ॥ १४॥  
  
सहस्रचन्दप्रतिम ! सहस्रांशुहरिक्रम ।  
सहस्ररुद्रतेजस्क सहस्रब्रह्मसंस्तुत ॥ १५॥  
  
सहस्ररुद्रसञ्जप्त सहस्राक्षनिरीक्षण ।  
सहस्रजन्ममथन सहस्रबन्धनमोचन ॥ १६॥  
  
सहस्रवायुवेगाक्ष सहस्राज्ञकृपाकर ।  
स्तुत्वैवं देवदेवेशं नृसिंहवपुषं हरिम् ।  
विज्ञापयामास पुनर्विनयावनतः शिवः ॥ १७॥  
  
अन्धकस्य विनाशाय या सृष्टा मातरो मया ।  
अनादृत्य तु मद्वाक्यं भक्ष्यन्त्वद्भुताः प्रजाः ॥ १८॥  
  
सृष्ट्वा ताश्च न शक्तोऽहं संहर्तुमपराजितः ।  
पूर्वं कृत्वा कथं तासां विनाशमभिरोचये ॥ १९॥  
  
एवमुक्तः स रुद्रेण नरसिहवपुर्हरिः ।  
सहस्रहेवीर्जिह्वाग्रात्तदा वागीश्वरो हरिः ॥ २०॥  
  
तथा सुरगणान्सर्वान्रौद्रान्मातृगणान्विभुः ।  
संहृत्य जगतः शर्म कृत्वा चान्तर्दधे हरिः ॥ २१॥  
  
नारसिंहमिदं स्तोत्रं यः पठेन्नियतेन्द्रियः ।  
मनोरथप्रदस्तस्य रुद्रस्येव न संशयः ॥ २२॥  
  
ध्यायेन्नृसिंहं तरुणार्कनेत्रं सिदाम्बुजातं ज्वलिताग्निवत्क्रम् ।  
अनादिमध्यान्तमज पुराणं परापरेशं जगतां निधानम् ॥ २३॥  
  
जपेदिदं सन्ततदुःखजालं जहाति नीहारमिवांशुमाली ।  
समातृवर्गस्य करोति मूर्तिं यदा तदा तिष्ठति तत्समीपे ॥ २४॥  
  
देवेश्वरस्यापि नृसिंहमूर्तेः पूजां विधातुं त्रिपुरान्तकारी ।  
प्रसाद्य तं देववरं स लब्ध्वा अव्याज्जगन्मातृगणेभ्य एव च ॥ २५॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे  
नृसिंहस्तोत्रं नामैकत्रिंशदुत्तरद्विशततमोऽध्यायः ।  
  
  
  
  
  
Garuda Purana 1,231.1-25  
Proofread by  
  
