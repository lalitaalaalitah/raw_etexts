---
Author: viThThalesha
Category: vishhnu, krishna, puShTimArgIya, AratI, viThThaleshvara
Description/comments: puShTimArgIya stotraratnAkara
File name: kRRiShNArArtikA.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNArArtikA
engtitle: kRRiShNArArtikA
itxtitle: kRiShNArArtikA (viThThaleshavirachitA)
title: कृइष्णारार्तिका (विठ्ठलेशविरचिता)

---
  
 श्रीकृष्णारार्तिका   
  
शरणागतभीतिनिवृत्तिपरं  
परपक्षतमोनिकरांशुनिधिम् ।  
निधिसेवितपादसरोजयुगं  
युगधर्मनिवर्त्तककालफलम् ॥ १॥  
  
करजोल्लिखितप्रमदोच्चकुचं  
कुचकुङ्कुमलिप्तयशोहृदयम् ।  
हृदयस्थितगोकुलवासिजनं  
जनसञ्चितपुण्यचयैकफलम् ॥ २॥  
  
फलदानपरातिसमर्थभुजं  
भुजदण्डगृहीतकुचाग्रमणिम् ।  
मणिशोभितहस्तधृताद्रिवरं  
वरगोपवधूचयसंवलितम् ॥ ३॥  
  
वलितप्रमदायुतरासकरं  
करपद्मयुगाहितवेणुवरम् ।  
वरभक्तिशिरःस्थितपद्मकरं  
करमर्दितयादवयूथरिपुम् ॥ ४॥  
  
रिपुयूथभुजङ्गमदर्पहरं  
हरपूजितरम्यसरोजपदम् ।  
पदपद्मयुगार्चनदत्तपदं  
पदपद्मनखस्थितभक्तिरसम् ॥ ५॥  
  
रसपूरितगोपवधूशारणं  
शरणागतघोषजनाभयदम् ।  
भयदाधशिरोहरखड्गधरं  
धरणीकृतपुण्यचयैकफलम् ॥ ६॥  
  
फलहेतुविमर्द्दितदुष्टखरं  
खरमुक्तिदपादसरोजवरम् ।  
वरबर्हिशिखण्डिकयुक्तकचं  
कचपाशिनिवेशितपुष्पचयम् ॥ ७॥  
  
घोषाधिपतिं कमलाधिपतिं  
वन्दे तमहं मथुराधिपतिम् ॥ ८॥  
  
इति श्रीविठ्ठलेशविरचिता श्रीकृष्णारार्तिका समाप्ता ।  
  
  
Proofread by PSA Easwaran psaeaswaran at gmail.com  
  
