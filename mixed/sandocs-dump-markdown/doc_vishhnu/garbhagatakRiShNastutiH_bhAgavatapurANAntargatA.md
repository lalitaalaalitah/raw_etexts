---
Acknowledge-Permission: Mahaperiaval Trust
Category: vishhnu, krishna
Description/comments: Edited by S. V. Radhakrishna Shastriji
File name: garbhagatakRRiShNastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: garbhagatakRRiShNastutiH
engtitle: garbhagatakRRiShNastutiH
itxtitle: garbhagatakRiShNastutiH (bhAgavatapurANAntargatA)
title: गर्भगतकृइष्णस्तुतिः (भागवतपुराणान्तर्गता)

---
  
 गर्भगतकृष्णस्तुतिः   
  
देवकृता  
सत्यव्रतं सत्यपरं त्रिसत्यं सत्यस्य योनिं निहितं च सत्ये ।  
सत्यस्य सत्यमृतसत्यनेत्रं सत्यात्मकं त्वां शरणं प्रपन्नाः ॥ १॥  
  
एकायनोऽसौ द्विफलस्त्रिमूलश्चतूरसः पञ्चविधःषडात्मा ।  
सप्तत्वगष्टविटपो नवाक्षो दशच्छदी द्विखगो ह्यादिवृक्षः ॥ २॥  
  
त्वमेक एवास्य सतः प्रसूतिस्त्वं सन्निधानं त्वमनुग्रहश्च ।  
त्वन्मायया संवृतचेतसस्त्वां पश्यन्ति नाना न विपश्चितो ये ॥ ३॥  
  
बिभर्षि रूपाण्यवबोध आत्मा क्षेमाय लोकस्य चराचरस्य ।  
सत्त्वोपपन्नानि सुखावहानि सतामभद्राणि मुहुः खलानाम् ॥ ४॥  
  
त्वय्यम्बुजाक्षाखिलसत्त्वधाम्नि समाधिनाऽऽवेशितचेतसैके ।  
त्वत्पादपोतेन महत्कृतेन कुर्वन्ति गोवत्सपदं भवाब्धिम् ॥ ५॥  
  
स्वयं समुत्तीर्य सुदुस्तरं द्युमन् भवार्णवं भीममदभ्रसौहृदाः ।  
भवत्पदाम्भोरुहनावमत्र ते निधाय याताः सदनुग्रहो भवान् ॥ ६॥  
  
येऽन्येऽरविन्दाक्ष विमुक्तमानिनस्त्वय्यस्तभावादविशुद्धबुद्धयः ।  
आरुह्य कृच्छ्रेण परं पदं ततः  
      पतन्त्यधोऽनादृतयुष्मदङ्घ्रयः ॥ ७॥  
  
तथा न ते माधव तावकाः क्वचिद्-  
      भ्रश्यन्ति मार्गात्त्वयि बद्धसौहृदाः ।  
त्वयाऽभिगुप्ता विचरन्ति निर्भया विनायकानीकपमूर्धसु प्रभो ॥ ८॥  
  
सत्यं विशुद्धं श्रयते भवान् स्थितौ शरीरिणां श्रेय उपायनं वपुः ।  
वेदक्रियायोगतपःसमाधिभिस्तवार्हणं येन जनः समीहते ॥ ९॥  
  
सत्त्वं न चेद्धातरिदं निजं भवेद्विज्ञानमज्ञानभिदापमार्जनम् ।  
गुणप्रकाशैरनुमीयते भवान् प्रकाशते यस्य च येन वा गुणः ॥ १०॥  
  
न नामरूपे गुणजन्मकर्मभिर्निरूपितव्ये तव तस्य साक्षिणः ।  
मनोवचोभ्यामनुमेयवर्त्मनो देव क्रियायां प्रतियन्त्यथापि हि ॥ ११॥  
  
शृण्वन् गृणन् संस्मरयंश्च चिन्तयन्नामानि रूपाणि च मङ्गलानि ते ।  
क्रियासु यस्त्वच्चरणारविन्दयोराविष्टचेता न भवाय कल्पते ॥ १२॥  
  
दिष्ट्या हरेऽस्या भवतः पदो भुवो भारोऽपनीतस्तव जन्मनेशितुः ।  
दिष्ट्याङ्कितां त्वत्पदकैः सुशोभनैर्द्रक्ष्याम गां द्यां च तवानुकम्पताम् ॥  
  
न तेऽभवस्येश भवस्य कारणं विना विनोदं बत तर्कयामहे ।  
भवो निरोधः स्थितिरप्यविद्यया कृता यतस्त्वय्यभयाश्रयात्मनि ॥ १४॥  
  
मत्स्याश्वकच्छपनृसिंहवराहहंस-  
       राजन्यविप्रविबुधेषु कृतावतारः ।  
त्वं पासि नस्त्रिभुवनं च यथाधुनेश  
       भारं भुवो हर यदूत्तम वन्दनं ते ॥ १५॥  
  
दिष्टयाम्ब ते कुक्षिगतः परः पुमानंशेन साक्षाद्भगवान् भवाय नः ।  
मा भूद्भयं भोजपतेर्मुमूर्षोर्गोप्ता यदूनां भविता तवात्मजः ॥ १६॥  
  
इति श्रीमद्भागवतान्तर्गतं देवकृता गर्भगतकृष्णस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
