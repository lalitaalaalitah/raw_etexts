---
Acknowledge-Permission: Mahaperiaval Trust
Category: vishhnu, aShTaka, radha, devii, krishna, devI
Description/comments: Edited by S. V. Radhakrishna Shastriji
File name: yugalAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: yugalAShTakam
engtitle: yugalAShTakam
itxtitle: yugalAShTakam (mAdhavendrapurIvirachitaM)
title: युगलाष्टकम् (माधवेन्द्रपुरीविरचितं)

---
  
 श्रीयुगलाष्टकम्   
  
श्रीमाधवेन्द्रपुरीविरचितं ।  
वृन्दावनविहाराढ्यौ सच्चिदानन्दविग्रहौ ।  
मणिमण्डपमध्यस्थौ राधाकृष्णौ नमाम्यहम् ॥ १॥  
  
पीतनीलपटौ शान्तौ श्यामगौरकलेबरौ ।  
सदा रासरतौ सत्यौ राधाकृष्णौ नमाम्यहम् ॥ २॥  
  
भावाविष्टौ सदा रम्यौ रासचातुर्यपण्डितौ ।  
मुरलीगानतत्त्वज्ञौ राधाकृष्णौ नमाम्यहम् ॥ ३॥  
  
यमुनोपवनावासौ कदम्बवनमन्दिरौ ।  
कल्पद्रुमवनाधीशौ राधाकृष्णौ नमाम्यहम् ॥ ४॥  
  
यमुनास्नानसुभगौ गोवर्धनविलासिनौ ।  
दिव्यमन्दारमालाढ्यौ राधाकृष्णौ नमाम्यहम् ॥ ५॥  
  
मञ्जीररञ्जितपदौ नासाग्रगजमौक्तिकौ ।  
मधुरस्मेरसुमुखौ राधाकृष्णौ नमाम्यहम् ॥ ६॥  
  
अनन्तकोटिब्रह्माण्डे सृष्टिस्थित्यन्तकारिणौ ।  
मोहनौ सर्वलोकानां राधाकृष्णौ नमाम्यहम् ॥ ७॥  
  
परस्परसमाविष्टौ परस्परगणप्रियौ ।  
रससागरसम्पन्नौ राधाकृष्णौ नमाम्यहम् ॥ ८॥  
  
इति श्रीमाधवेन्द्रपुरीविरचितं श्रीयुगलाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
