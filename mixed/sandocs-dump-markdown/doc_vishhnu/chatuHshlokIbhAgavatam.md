---
Author: Maharshi Vyas in Bhagavat Purana
Category: vishhnu, krishna, stotra, vyAsa, vishnu, chatuHshlokI
Description-comments: From Bhagavatapurana, 2.09-30-36
File name: chatushshlokIbhAgavatam.itx
Language: Sanskrit
Latest update: July 31, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: chatushshlokIbhAgavatam
Texttype: stotra
engtitle: chatuHshlokIbhAgavatam
itxtitle: chatuHshlokIbhAgavatam
title: चतुःश्लोकीभागवतम्

---
  
 चतुःश्लोकीभागवतम्   
  
श्रीभगवानुवाच ।  
ज्ञानं परमगुह्यं मे यद्विज्ञानसमन्वितम् ।  
सरहस्यं तदङ्गं च गृहाण गदितं मया ॥ १॥  
  
यावानहं यथाभावो यद्रूपगुणकर्मकः ।  
तथैव तत्त्वविज्ञानमस्तु ते मदनुग्रहात् ॥ २॥  
  
अहमेवासमेवाग्रे नान्यद्यत्सदसत्परम् ।  
पश्चादहं यदेतच्च योऽवशिष्येत सोऽस्म्यहम् ॥ ३॥  
  
ऋतेऽर्थं यत्प्रतीयेत न प्रतीयेत चात्मनि ।  
तद्विद्यादात्मनो मायां यथाऽऽभासो यथा तमः ॥ ४॥  
  
यथा महान्ति भूतानि भूतेषूच्चावचेष्वनु ।  
प्रविष्टान्यप्रविष्टानि तथा तेषु न तेष्वहम् ॥ ५॥  
  
एतावदेव जिज्ञास्यं तत्त्वजिज्ञासुनाऽऽत्मनः ।  
अन्वयव्यतिरेकाभ्यां यत्स्यात्सर्वत्र सर्वदा ॥ ६॥  
  
एतन्मतं समातिष्ठ परमेण समाधिना ।  
भवान्कल्पविकल्पेषु न विमुह्यति कर्हिचित् ॥ ७॥  
  
॥ इति श्रीमद्भागवते महापुराणेऽष्टादशसाहस्र्यां  
संहितायां वैयसिक्यां द्वितीयस्कन्धे भगवद्ब्रह्मसंवादे  
चतुःश्लोकीभागवतं समाप्तम् ॥  
  
  
  
  
  
Bhagavatapurana  2.09-30-36  
Proofread by Dinesh Agarwal  dinesh.garghouse at gmail.com, NA  
  
