---
Author: Traditional
Category: kavacha, vishhnu, vishnu
Description-comments: hayagrIvamantre atharvaNavede mantrakhaNDe pUrvasaMhitA
File name: hayagrIvakavacham2.itx
Language: Sanskrit
Latest update: December 7, 2016
Location: doc_vishhnu
Proofread by: Rajnarayanan C K krajnara at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: hayagrIvakavacham 2
Transliterated by: Rajnarayanan C K krajnara at gmail.com
engtitle: hayagrIvakavacham 2
itxtitle: hayagrIvakavacham 2 (hayagrIvatantrAntargatam)
title: हयग्रीवकवचम् २ (हयग्रीवतन्त्रान्तर्गतम्)

---
  
 श्रीहयग्रीवकवचम् २   
  
अस्य श्रीहयग्रीवकवचमहामन्त्रस्य हयग्रीव ऋषिः,  
अनुष्टुप् छन्दः, श्रीहयग्रीवः परमात्मा देवता,  
ॐ श्रीं वागीश्वराय नम इति बीजं,  
ॐ क्लीं विद्याधराय नम इति शक्तिः,  
ॐ सौं वेदनिधये नमो नम इति कीलकम्,  
ॐ नमो हयग्रीवाय शुक्लवर्णाय विद्यामूर्तये,  
ओङ्कारायाच्युताय ब्रह्मविद्याप्रदाय स्वाहा ।  
मम श्रीहयग्रीवप्रसाद सिध्यर्थे जपे विनियोगः ॥  
  
ध्यानम् -  
कलशाम्बुधिसङ्काशं कमलायतलोचनम् ।  
कलानिधिकृतावासं कर्णिकान्तरवासिनम् ॥ १॥  
  
ज्ञानमुद्राक्षवलयशङ्खचक्रलसत्करम् ।  
भूषाकिरणसन्दोहविराजितदिगन्तरम् ॥ २॥  
  
वक्त्राब्जनिर्गतोद्दामवाणीसन्तानशोभितम् ।  
देवतासार्वभौमं तं ध्याये दिष्टार्थसिद्धये ॥ ३॥  
  
ॐ हयग्रीवश्शिरः पातु ललाटं चन्द्रमध्यगः ।  
शास्त्रदृष्टिर्दृशौ पातु शब्दब्रह्मात्मकश्श्रुती ॥ १॥  
  
घ्राणं गन्धात्मकः पातु वदनं यज्ञसम्भवः ।  
जिह्वां वागीश्वरः पातु मुकुन्दो दन्तसंहतीः ॥ २॥  
  
ओष्ठं ब्रह्मात्मकः पातु पातु नारायणोऽधरम् ।  
शिवात्मा चिबुकं पातु कपोलौ कमला प्रभुः ॥ ३॥  
  
विद्यात्मा पीठकं पातु कण्ठं नादात्मको मम ।  
भुजौ चतुर्भुजः पातु करौ दैत्येन्द्रमर्दनः ॥ ४॥  
  
ज्ञानात्मा हृदयं पातु विश्वात्मा तु कुचद्वयम् ।  
मध्यमं पातु सर्वात्मा पातु पीताम्बरः कटिम् ॥ ५॥  
  
कुक्षिं कुक्षिस्थविश्वो मे बलिभङ्गो वलित्रयम् ।  
नाभिं मे पद्मनाभोऽव्याद्गुह्यं  गुह्यार्थबोधकृत् ॥ ६॥  
  
ऊरू दामोदरः पातु जानुनी मधुसूदनः ।  
पातु जङ्घे महाविष्णुर्गुल्भौ पातु जनार्दनः ॥ ७॥  
  
पादौ त्रिविक्रमः पातु पातु पादाङ्गुलीर्हरिः ।  
सर्वाङ्गं सर्वगः पातु पातु रोमाणि केशवः ॥ ८॥  
  
धातुन्नाडीगतः पातु भार्यां लक्ष्मीपतिर्मम ।  
पुत्रान्विश्वकुटुम्बी मे पातु बन्धून्सुरेश्वरः ॥ ९॥  
  
मित्रं मित्रात्मकः पातु वह्न्यात्मा शत्रुसंहतीः ।  
प्राणान्वाय्वात्मकः पातु क्षेत्रं विश्वम्भरात्मकः ॥ १०॥  
  
वरुणात्मा रसान्पातु व्योमात्मा हृद्गुहान्तरम् ।  
दिवारात्रं हृषीकेशः पातु सर्वं जगद्गुरुः ॥ ११॥  
  
विषमे सङ्कटे चैव पातु क्षेमङ्करो मम ।  
सच्चिदानन्दरूपो मे ज्ञानं रक्षतु सर्वदा ॥ १२॥  
  
प्राच्यां रक्षतु सर्वात्मा आग्नेय्यां ज्ञानदीपकः ।  
याम्यां बोधप्रदः पातु नैरृत्यां चिद्धनप्रभः ॥ १३॥  
  
विद्यानिधिस्तु वारुण्यां वायव्यां चिन्मयोऽवतु ।  
कौबेर्यां वित्तदः पातु ऐशान्यां च जगद्गुरुः ॥ १४॥  
  
उर्ध्वं पातु जगत्स्वामी पात्वधस्तात्परात्परः ।  
रक्षाहीनन्तु यत्स्थानं रक्षत्वखिलनायकः ॥ १४॥  
  
एवं न्यस्तशरीरोऽसौ साक्षाद्वागीश्वरो भवेत् ।  
आयुरारोग्यमैश्वर्यं सर्वशास्त्रप्रवक्तृताम् ॥ १६॥  
  
लभते नात्र सन्देहो हयग्रीवप्रसादतः ।  
इतीदं कीर्तितं दिव्यं कवचं देवपूजितम् ॥ १७॥  
  
इति हयग्रीवतन्त्रे अथर्वणवेदे मन्त्रखण्डे पूर्वसंहितायां  
श्रीहयग्रीवकवचं सम्पूर्णम् ॥  
  
  
Encoded and proofread by Rajnarayanan C K krajnara at gmail.com  
  
