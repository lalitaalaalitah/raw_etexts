---
Category: vishhnu, krishna, stotra, vishnu
Description-comments: brahmavaivartapurANa
File name: vasudevakRRitakRRiShNastotraBVP.itx
Language: Sanskrit
Latest update: April 5, 2013
Location: doc_vishhnu
Proofread by: Singanallur Ganesan singanallur at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vasudevakRRita shrIkRRiShNastotra brahmavaivartapurANe
Texttype: stotra
Transliterated by: Singanallur Ganesan singanallur at gmail.com, PSA Easwaran psaeaswaran
  at gmail.com
engtitle: Shri Krishna stotra by Vasudeva
itxtitle: kRiShNastotram (vasudevakRitam brahmavaivartapurANAntargatam)
title: कृइष्णस्तोत्रम् (वसुदेवकृइतम् ब्रह्मवैवर्तपुराणान्तर्गतम्)

---
  
 श्रीकृष्णस्तोत्रं वसुदेवकृतं ब्रह्मवैवर्तपुराणान्तर्गतम्   
  
श्री गणेशाय नमः ।  
वसुदेव उवाच --  
त्वामतीन्द्रियमव्यक्तमक्षरं निर्गुणं विभुम् ।  
ध्यानासाध्यं च सर्वेषां परमात्मानमीश्वरम् ॥ १॥  
  
स्वेच्छामयं सर्वरूपं स्वेच्छारूपधरं परम् ।  
निर्लिप्तं परमं ब्रह्म बीजरूपं सनातनम् ॥ २॥  
  
स्थूलात्स्थूलतरं प्राप्तमतिसूक्ष्ममदर्शनम् ।  
स्थितं सर्वशरीरेषु साक्षिरूपमदृश्यकम् ॥ ३॥  
  
शरीरवन्तं सगुणमशरीरं गुणोत्करं ।  
प्रकृतिं प्रकृतीशं च प्राकृतं प्रकृतेः परम् ॥ ४॥  
  
सर्वेशं सर्वरूपं च सर्वान्तकरमव्ययम् ।  
सर्वाधारं निराधारं निर्व्यूहं स्तौमि किं विभुम् ॥ ५॥  
  
अनन्तः स्तवनेऽशक्तोऽशक्ता देवी सरस्वती ।  
यं वा स्तोतुमशक्तश्च पञ्चवक्त्रः षडाननः ॥ ६॥  
  
चतुर्मुखो वेदकर्ता यं स्तोतुमक्षमः सदा ।  
गणेशो न समर्थश्च योगीन्द्राणां गुरोर्गुरुः ॥ ७॥  
  
ऋषयो देवताश्चैव मुनीन्द्रमनुमानवाः ।  
स्वप्ने तेषामदृश्यं च त्वामेवं किं स्तुवन्ति ते ॥ ८॥  
  
श्रुतयः स्तवनेऽशक्ताः किं स्तुवन्ति विपश्चितः ।  
विहायैवं शरीरं च बालो भवितुमर्हसि ॥ ९॥  
  
वसुदेवकृतं स्तोत्रं त्रिसन्ध्यं यः पठेन्नरः ।  
भक्तिं दास्यमवाप्नोति श्रीकृष्णचरणाम्बुजे ॥ १०॥  
  
विशिष्टं पुत्रं लभते हरिदासं गुणान्वितम् ।  
सङ्कटं निस्तरेत्तूर्णं शत्रुभीतेः प्रमुच्यते ॥ ११॥  
  
॥ इति श्री ब्रह्मवैवर्तमहापुराणे वसुदेवकृतं  
श्रीकृष्णस्तोत्रं सम्पूर्णम् ॥  
  
  
  
Encoded and proofread by  
Singanallur Ganesan singanallur at gmail.com  
  
