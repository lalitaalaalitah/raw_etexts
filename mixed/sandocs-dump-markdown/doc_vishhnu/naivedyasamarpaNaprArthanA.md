---
Category: vishhnu, krishna, puShTimArgIya
Description/comments: puShTimArgIya stotraratnAkara
File name: naivedyasamarpaNaprArthanA.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: naivedyasamarpaNaprArthanA
engtitle: naivedyasamarpaNaprArthanA
itxtitle: naivedyasamarpaNaprArthanA
title: नैवेद्यसमर्पणप्रार्थना

---
  
 नैवेद्यसमर्पणप्रार्थना   
  
यशोदायाः स्तन्ये तदनुनवनीते व्रजगवां  
विहारे दध्यन्ने व्रजयुवतिदत्ते बहुगुणे ।  
तथा मित्रात्प्राप्ते पृथुकवरमुष्टौ मुरहरे  
यया प्रीतिस्तां मे प्रकटय सुनैवेद्यनिचये ॥ १॥  
  
विदुरस्य गृहे प्रीत्या यथा भुक्तं व्रजेश्वर ।  
तथैव भुङ्क्ष्व नैवेद्यं मयि नाथ कृपां कुरु ॥ २॥  
  
ब्रह्माद्यैर्यः परित उरुभी रूपवेषैः सुवेषो  
लक्ष्म्या शिञ्जद्वलयकरया सादरं वीज्यमानः ।  
नर्मक्रीडाप्रहसितमुखो भोजयन् भक्तियुक्तान्  
भुङ्क्ते पात्रे कनकघटितं षड्रसं श्रीरमेशः ॥ ३॥  
  
नायिकाष्टकयुक्तोऽत्र भोजनं कुरु माधव ।  
षड्रसामृतनैवेद्यं स्वर्णपात्रे समर्पितम् ॥ ४॥  
  
यथा त्वं गोपिकादीनां निजानन्दं प्रयच्छसि ।  
तथैव भुक्तान्नशिष्टं भक्तेभ्यो यच्छ पुष्कलम् ॥ ५॥  
  
ब्रह्माद्याः सनकाद्याश्च नारदाद्या महत्तमम् ।  
हरिभुक्तावशिष्टान्नं सर्वे गृह्णन्ति वैष्णवाः ॥ ६॥  
  
इति श्रीनैवेद्यसमर्पणप्रार्थना समाप्ता ।  
  
  
Proofread by PSA Easwaran psaeaswaran at gmail.com  
  
