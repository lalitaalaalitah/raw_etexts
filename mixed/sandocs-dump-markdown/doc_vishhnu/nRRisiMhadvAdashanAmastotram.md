---
Category: vishhnu, dashAvatAra, dvAdasha
Description/comments: shodhagangA thesis about Nrisimha cult Appendix 1
File name: nRRisiMhadvAdashanAmastotram.itx
Indexextra: (thesis)
Language: Sanskrit
Latest update: July 13, 2018
Location: doc_vishhnu
Proofread by: Ganesh Kandu, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nRRisiMhadvAdashanAmastotram
Transliterated by: Ganesh Kandu kanduganesh at gmail.com
engtitle: nRRisiMhadvAdashanAmastotram
itxtitle: nRRisiMhadvAdashanAmastotram
title: नृसिंहद्वादशनामस्तोत्रम्

---
  
 श्रीनृसिंहद्वादशनामस्तोत्रम्   
हरिः ॐ ।  
प्रणम्य शिरसा देवं नृसिंहं भक्तवत्सलम् ।  
सच्चिदानन्दरूपोऽयं परिपूर्ण जगद्गुरूम् ॥  
  
अस्य श्रीलक्ष्मीनृसिंहद्वादशनामस्तोत्रमन्त्रस्य पुरन्दर ऋषिः ।  
(वेदव्यासो भगवान् ऋषिः ।)  
श्रीलक्ष्मीनृसिंहो देवता । अनुष्टुप् छन्दः । क्ष्रौम्बीजं ।  
ॐ श्री शक्तिः । ॐ श्रीलक्ष्मीनृसिंहप्रीत्यर्थेजपे विनियोगः ॥  
  
अथ न्यासः -  
ॐ क्ष्रां अङ्गुष्ठाभ्यां नमः ।  
ॐ क्ष्रीं तर्जनीभ्यां नमः ।  
ॐ क्ष्रूं मध्यमाभ्यां नमः ।  
ॐ क्ष्रैं अनामिकाभ्यां नमः ।  
ॐ क्ष्रौं कनिष्ठिकाभ्यां नमः ।  
ॐ क्ष्रः करतलकरपृष्ठाभ्यां नमः ॥  
  
ॐ क्ष्रां हृदयाय नमः ।  
ॐ क्ष्रीं शिरसे स्वाहा ।  
ॐ क्ष्रूं शिखायै वषट् ।  
ॐ क्ष्रैं कवचाय हुं ।  
ॐ क्ष्रौं नेत्रत्रयाय वौषट् ।  
ॐ क्ष्रः अस्त्राय फट् ।  
  
अथ ध्यानम् ।  
लक्ष्मीशोभितवामभागममलं सिंहासने सुन्दरं  
सव्ये चक्रधरं च निर्भयकरं वामेन चापं वरम् ।  
सर्वाधीशकृतान्तपत्रममलं श्रीवत्सवक्षःस्थलं  
वन्दे देवमुनीन्द्रवन्दितपदं लक्ष्मीनृसिंहं विभुम् ॥  
  
प्रथमं तु महाज्वालो द्वितीयं तूग्रकेसरी ।  
तृतीयं वज्रदंष्ट्रश्च चतुर्थं तु विशारदः ॥ १॥  
  
पञ्चमं नारसिंहश्च षष्ठः कश्यपमर्दनः ।  
सप्तमो यातुहन्ता च अष्टमो देववल्लभः ॥ २॥  
  
नव प्रह्लादवरदो दशमोऽनन्तहस्तकः ।  
एकादशो महारुद्रो द्वादशो दारुणस्तथा ॥ ३॥  
  
द्वादशैतानि नामानि नृसिंहस्य महात्मनः ।  
मन्त्रराजेति विख्यातं सर्वपापविनाशनम् ॥ ४॥  
  
क्षयापस्मारकुष्ठादितापज्वरनिवारणम् ।  
राजद्वारे महाघोरे सङ्ग्रामे च जलान्तरे ॥ ५॥  
  
गिरिगह्वार आरण्ये व्याघ्रचोरामयादिषु ।    
रणे च मरणे चैव शमदं परमं शुभम् ॥ ६॥  
  
शतमावर्तयेद्यस्तु मुच्यते व्याधिबन्धनात् ।  
आवर्तयेत्सहस्रं तु लभते वाञ्छितं फलम् ॥ ७॥  
  
इति श्रीब्रह्मपुराणे ब्रह्मनारदसंवादे  
 श्रीलक्ष्मीनृसिंहद्वादशनामस्तोत्रं सम्पूर्णम्  ।  
  
 variations   
वज्रनखस्तृतीयं तु चतुर्थन्तु विदारणः ।  
सप्तमं रिपुहन्ता च  
द्वादशं करुणानिधिः  
  
Encoded by Ganesh Kandu kanduganesh at gmail.com  
Proofread by Ganesh Kandu, PSA Easwaran psaeaswaran at gmail.com  
  
