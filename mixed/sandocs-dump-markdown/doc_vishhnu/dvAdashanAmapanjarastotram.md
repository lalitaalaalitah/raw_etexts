---
Category: vishhnu, panjara, dvAdasha
File name: dvAdashanAmapanjarastotram.itx
Indexextra: (VSM 1)
Language: Sanskrit
Latest update: December 24, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dvAdashanAmapanjarastotram
engtitle: dvAdashanAmapanjarastotram
itxtitle: dvAdashanAmapanjarastotram
title: द्वादशनामपञ्जरस्तोत्रम्

---
  
 श्रीद्वादशनामपञ्जरस्तोत्रम्   
  
पुरस्तात् केशवः पातु चक्री जाम्बूनदप्रभः ।  
पश्चान्नारायणः शङ्खी नीलजीमूतसन्निभः ॥ १॥  
  
इन्दीवरदलश्यामो माधवोर्ध्वं गदाधरः ।  
गोविन्दो दक्षिणे पार्श्वे धन्वी चन्द्रप्रभो महान् ॥ २॥  
  
उत्तरे हलभृद्विष्णुः पद्मकिञ्जल्कसन्निभः ।  
आग्नेय्यामरविन्दाभो मुसली मधुसूदनः ॥ ३॥  
  
त्रिविक्रमः खड्गपाणिर्निरृत्यां ज्वलनप्रभः ।  
वायव्यां वामनो वज्री तरुणादित्यदीप्तिमान् ॥ ४॥  
  
ऐशान्यां पुण्डरीकाभः श्रीधरः पट्टसायुधः ।  
विद्युत्प्रभो हृषीकेशो ह्यवाच्यां दिशि मुद्गरी ॥ ५॥  
  
हृत्पद्मे पद्मनाभो मे सहस्रार्कसमप्रभः ।  
सर्वायुधः सर्वशक्तिः सर्वज्ञः सर्वतोमुखः ॥ ६॥  
  
इन्द्रगोपकसङ्काशः पाशहस्तोऽपराजितः ।  
स बाह्याभ्यन्तरं देहं व्याप्य दामोदरः स्थितः ॥ ७॥  
  
एवं सर्वत्रमच्छिद्रं नामद्वादशपञ्जरम् ।  
प्रविष्टोऽहं न मे किञ्चिद्भयमस्ति कदाचन ॥ ८॥  
  
भयं नास्ति कदाचन ॐ नम इति ॥  
  
इति श्रीद्वादशनामपञ्जरस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
