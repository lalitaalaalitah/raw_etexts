---
Category: vishhnu, panjara, vishnu
Description-comments: brahANDapurANa
File name: viShNupanjarastotrambrahmANDapurANa.itx
Language: Sanskrit
Latest update: April 29, 2013
Location: doc_vishhnu
Proofread by: Dinesh Agarwal  dinesh.garghouse at gmail.com, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNupanjarastotram
Transliterated by: Dinesh Agarwal  dinesh.garghouse at gmail.com
engtitle: viShNupanjarastotram
itxtitle: viShNupanjarastotram (brahmANDapurANAntargatam)
title: विष्णुपञ्जरस्तोत्रम् (ब्रह्माण्डपुराणान्तर्गतम्)

---
  
 श्रीविष्णुपञ्जरस्तोत्रम्   
  
श्रीगणेशाय नमः ।  
ॐ अस्य श्रीविष्णुपञ्जरस्तोत्रमन्त्रस्य नारद ऋषिः । अनुष्टुप् छन्दः ।  
श्रीविष्णुः परमात्मा देवता । अहं बीजम् । सोहं शक्तिः । ॐ ह्रीं कीलकम् ।  
मम सर्वदेहरक्षणार्थं जपे विनियोगः ।  
नारद ऋषये नमः मुखे । श्रीविष्णुपरमात्मदेवतायै नमः हृदये ।  
अहं बीजं गुह्ये । सोहं शक्तिः पादयोः । ॐ ह्रीं कीलकं पादाग्रे ।  
ॐ ह्रांह्रींह्रूंह्रैंह्रौंह्रः इति मन्त्रः ।  
ॐ ह्रां अङ्गुष्ठाभ्यां नमः । ॐ ह्रीं तर्जनीभ्यां नमः ।  
ॐ ह्रूं मध्यमाभ्यां नमः । ॐ ह्रैं अनामिकाभ्यां नमः ।  
ॐ ह्रौं कनिष्ठिकाभ्यां नमः । ॐ ह्रः करतलकरपृष्ठाभ्यां नमः ।  
इति करन्यासः ।  
अथ हृदयादिन्यासः । ॐ ह्रां हृदयाय नमः । ॐ ह्रीं शिरसे स्वाहा ।  
ॐ ह्रूं शिखायै वषट् । ॐ ह्रैं कवचाय हुम् ।  
ॐ ह्रौं नेत्रत्रयाय वौषट् । ॐ ह्रः अस्त्राय फट् । इति अङ्गन्यासः ।  
अहम्बीजप्राणायामं मन्त्रत्रयेण कुर्यात् ।  
                     अथ ध्यानम् ।  
परं परस्मात्प्रकृतेरनादिमेकं निविष्टं बहुधा गुहायाम् ।  
सर्वालयं सर्वचराचरस्थं नमामि विष्णुं जगदेकनाथम् ॥ १॥  
  
ॐ विष्णुपञ्जरकं दिव्यं सर्वदुष्टनिवारणम् ।  
उग्रतेजो महावीर्यं सर्वशत्रुनिकृन्तनम् ॥ २॥  
  
त्रिपुरं दहमानस्य हरस्य ब्रह्मणोदितम् ।  
तदहं सम्प्रवक्ष्यामि आत्मरक्षाकरं नृणाम् ॥ ३॥  
  
पादौ रक्षतु गोविन्दो जङ्घे चैव त्रिविक्रमः ।  
ऊरू मे केशवः पातु कटिं चैव जनार्दनः ॥ ४॥  
  
नाभिं चैवाच्युतः पातु गुह्यं चैव तु वामनः ।  
उदरं पद्मनाभश्च पृष्ठं चैव तु माधवः ॥ ५॥  
  
वामपार्श्वं तथा विष्णुर्दक्षिणं मधुसूदनः ।  
बाहू वै वासुदेवश्च हृदि दामोदरस्तथा ॥ ६॥  
  
कण्ठं रक्षतु वाराहः कृष्णश्च मुखमण्डलम् ।  
माधवः कर्णमूले तु हृषीकेशश्च नासिके ॥ ७॥  
  
नेत्रे नारायणो रक्षेल्ललाटं गरुडध्वजः ।  
कपोलौ केशवो रक्षेद्वैकुण्ठः सर्वतोदिशम् ॥ ८॥  
  
श्रीवत्साङ्कश्च सर्वेषामङ्गानां रक्षको भवेत् ।  
पूर्वस्यां पुण्डरीकाक्ष आग्नेय्यां श्रीधरस्तथा ॥ ९॥  
  
दक्षिणे नारसिंहश्च नैरृत्यां माधवोऽवतु ।  
पुरुषोत्तमो मे वारुण्यां वायव्यां च जनार्दनः ॥ १०॥  
  
गदाधरस्तु कौबेर्यामीशान्यां पातु केशवः ।  
आकाशे च गदा पातु पाताले च सुदर्शनम् ॥ ११॥  
  
सन्नद्धः सर्वगात्रेषु प्रविष्टो विष्णुपञ्जरः ।  
विष्णुपञ्जरविष्टोऽहं विचरामि महीतले ॥ १२॥  
  
राजद्वारेऽपथे घोरे सङ्ग्रामे शत्रुसङ्कटे ।  
नदीषु च रणे चैव चोरव्याघ्रभयेषु च ॥ १३॥  
  
डाकिनीप्रेतभूतेषु भयं तस्य न जायते ।  
रक्ष रक्ष महादेव रक्ष रक्ष जनेश्वर ॥ १४॥  
  
रक्षन्तु देवताः सर्वा ब्रह्मविष्णुमहेश्वराः ।  
जले रक्षतु वाराहः स्थले रक्षतु वामनः ॥ १५॥  
  
अटव्यां नारसिंहश्च सर्वतः पातु केशवः ॥  
  
दिवा रक्षतु मां सूर्यो रात्रौ रक्षतु चन्द्रमाः ॥ १६॥  
  
पन्थानं दुर्गमं रक्षेत्सर्वमेव जनार्दनः ।  
रोगविघ्नहतश्चैव ब्रह्महा गुरुतल्पगः ॥ १७॥  
  
स्त्रीहन्ता बालघाती च सुरापो वृषलीपतिः ।  
मुच्यते सर्वपापेभ्यो यः पठेन्नात्र संशयः ॥ १८॥  
  
अपुत्रो लभते पुत्रं धनार्थी लभते धनम् ।  
विद्यार्थी लभते विद्यां मोक्षार्थी लभते गतिम् ॥ १९॥  
  
आपदो हरते नित्यं विष्णुस्तोत्रार्थसम्पदा ।  
यस्त्विदं पठते स्तोत्रं विष्णुपञ्जरमुत्तमम् ॥ २०॥  
  
मुच्यते सर्वपापेभ्यो विष्णुलोकं स गच्छति ।  
गोसहस्रफलं तस्य वाजपेयशतस्य च ॥ २१॥  
  
अश्वमेधसहस्रस्य फलं प्राप्नोति मानवः ।  
सर्वकामं लभेदस्य पठनान्नात्र संशयः ॥ २२॥  
  
जले विष्णुः स्थले विष्णुर्विष्णुः पर्वतमस्तके ।  
ज्वालामालाकुले विष्णुः सर्वं विष्णुमयं जगत् ॥ २३॥  
  
इति श्रीब्रह्माण्डपुराणे इन्द्रनारदसंवादे श्रीविष्णुपञ्जरस्तोत्रं सम्पूर्णम् ॥  
  
  
Encoded and proofread by Dinesh Agarwal  dinesh.garghouse at gmail.com, NA, PSA  
Easwaran  
  
