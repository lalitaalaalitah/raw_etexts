---
Author: kRRiShNarAya
Category: vishhnu, krishna, puShTimArgIya, aShTaka, kRiShNarAya
Description/comments: puShTimArgIya stotraratnAkara
File name: gokuleshashayanAShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshashayanAShTakam
engtitle: gokuleshashayanAShTakam
itxtitle: gokuleshashayanAShTakam (kRiShNarAyavirachitam)
title: गोकुलेशशयनाष्टकम् (कृइष्णरायविरचितम्)

---
  
 श्रीगोकुलेशशयनाष्टकम्   
  
प्रातः स्मरामि गुरुगोकुलनाथसञ्ज्ञं  
संसारसागरसमुत्तरणैकसेतुम् ।  
श्रीकृष्णचन्द्रचरणाम्बुजसर्वकाल-  
संशुद्धसेवनविधौ कमलावतारम् ॥ १॥  
  
प्रस्वाप्य नन्दतनयं प्रणयेन पश्चा-  
दानन्दपूर्णनिजमन्दिरमभ्युपेतम् ।  
स्थूलोपधानसहितासनसन्निषण्णं  
श्रीगोकुलेशमनिशं निशि चिन्तयामि ॥ २॥  
  
अभ्यग्रभक्तकरदत्तसिताभ्रयुक्तं  
ताम्बूलपूर्णवदनं सदनं रसाब्धेः ।  
आवेष्टितं परित आत्मजनैरशेषैः  
श्रीगोकुलेशमनिशं निशि चिन्तयामि ॥ ३॥  
  
जाते तथा प्रभुकथाकथने तदानी-  
मुत्थापिते परिचयेण पृथूपधाने ।  
गन्तुं गृहाय सुहृदः स्वयमुक्तवन्तं  
श्रीगोकुलेशमनिशं निशि चिन्तयामि ॥ ४॥  
  
नित्योल्लसन्नवरसौघनिवासरूपं  
सौन्दर्यनिर्जितजगज्जयिकामभूपम् ।  
स्वप्रेयसीजनमनोहरचारुवेषं  
सञ्चिन्तयामि शयने निशि गोकुलेशम् ॥ ५॥  
  
कस्तूरिकादितनुलेपविसारिगन्धं  
पुष्पस्रगन्तरलसत्तनुमौलिबन्धम् ।  
संवाहिताङ्घ्रियुगलं निजमुख्यभक्तैः  
सञ्चिन्तयामि शयने निशि गोकुलेशम् ॥ ६॥  
  
सप्रेमहास्यवचनैः कतिचित्स्वकीयान्  
स्थित्वा क्षणं निजगृहाय निदिष्टवन्तम् ।  
शय्योपवेशसमयोचित्तवेषभाजं  
सञ्चिन्तयामि शयने निशि गोकुलेशम् ॥ ७॥  
  
निद्रागमात् प्रथमतो निजसुन्दरीभिः  
संसेवितं तदखिलेन्द्रियवृत्तिभाग्यम् ।  
शृङ्गारसारमधिराजमुदारवेषं  
सञ्चिन्तयामि शयने निशि गोकुलेशम् ॥ ८॥  
  
स्वच्छोपरिच्छदलसच्छयनोपविष्टं  
सस्नेहभक्तसुखसेवितपादपद्मम् ।  
निद्रावधूस्वसमयेप्सितसङ्गसौख्यं  
सञ्चिन्तयामि शयने निशि गोकुलेशम् ॥ ९॥  
  
श्रीगोकुलेशशयनाष्टकमादरेण  
श्रीकृष्णरायरचितं सरसार्थपद्यम् ।  
सञ्चिन्तिताखिलफलप्रदमिष्टसिद्ध्यै  
सञ्चिन्तयन्तु निशि तच्चरणैकचित्ताः ॥ १०॥  
  
इति श्रीकृष्णरायविरचितं श्रीशयनाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
