---
Acknowledge-Permission: Mahaperiaval Trust
Author: vAsudevAnanda-sarasvatI
Category: vishhnu, krishna, laharI, vAsudevAnanda-sarasvatI
Description/comments: Edited by S. V. Radhakrishna Shastriji
File name: kRRiShNalaharIstotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNalaharIstotram
engtitle: kRRiShNalaharIstotram
itxtitle: kRiShNalaharIstotram (vAsudevAnandasarasvatIvirachitam)
title: कृइष्णलहरीस्तोत्रम् (वासुदेवानन्दसरस्वतीविरचितम्)

---
  
 श्रीकृष्णलहरीस्तोत्रम्   
  
वासुदेवानन्दसरस्वतीकृतम्  
कदा वृन्दारण्ये विपुलयमुनातीरपुलिने  
चरन्तं गोविन्दं हलधरसुदामादिसहितम् ।  
अहो कृष्ण स्वामिन् मधुरमुरलीमोहन विभो  
प्रसीदेति क्रोशन्निमिषमिव नेष्यामि दिवसान् ॥ १॥  
  
कदा कालिन्दीयैर्हरिचरणमुद्राङ्किततटैः  
स्मरन्गोपीनाथं कमलनयनं सस्मितमुखम् ।  
अहो पूर्णानन्दाम्बुजवदन भक्तैकललन  
प्रसीदेति क्रोशन्निमिषमिव नेष्यामि दिवसान् ॥ २॥  
  
कदाचित्खेलन्तं व्रजपरिसरे गोपतनयैः  
कुतश्चित्सम्प्राप्तं किमपि लसितं गोपललनम् ।  
अये राधे किं वा हरसि रसिके कञ्चुकयुगं  
प्रसीदेति क्रोशन्निमिषमिव नेष्यामि दिवसान् ॥ ३॥  
  
कदाचिद्गोपीनां हसितचकितस्निग्धनयनं  
स्थितं गोपीवृन्दे नटमिव नटन्तं सुललितम् ।  
सुराधीशैः सर्वैः स्तुतपदमिदं श्रीहरिमिति  
प्रसीदेति क्रोशन्निमिषमिव नेष्यामि दिवसान् ॥ ४॥  
  
कदाचित्सच्छायाश्रितमभिमहान्तं यदुपतिं  
समाधिस्वच्छायाञ्चल इव विलोलैकमकरम् ।  
अये भक्तोदाराम्बुजवदन नन्दस्य तनय  
प्रसीदेति क्रोशन्निमिषमिव नेष्यामि दिवसान् ॥ ५॥  
  
कदाचित्कालिन्द्यास्तटतरुकदम्बे स्थितममुं  
स्मयन्तं साकूतं हृतवसनगोपीसुतपदम् ।  
अहो शक्रानन्दाम्बुजवदन गोवर्धनधर  
प्रसीदेति क्रोशन्निमिषमिव नेष्यामि दिवसान् ॥ ६॥  
  
कदाचित्कान्तारे विजयसखमिष्टं नृपसुतं  
वदन्तं पार्थेति नृपसुत सखे बन्धुरिति च ।  
भ्रमन्तं विश्रान्तं श्रितमुरलिमास्यं हरिममी  
प्रसीदेति क्रोशन्निमिषमिव नेष्यामि दिवसान् ॥ ७॥  
  
कदा द्रक्ष्ये पूर्णं पुरुषममलं पङ्कजदृशं  
अहो विष्णो योगिन् रसिकमुरलीमोहन विभो ।  
दयां कर्तुं दीने परमकरुणाब्धे समुचितं  
प्रसीदेति क्रोशन्निमिषमिव नेष्यामि दिवसान् ॥ ८॥  
  
इति वासुदेवानन्दसरस्वतीकृतम् श्रीकृष्णलहरीस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
