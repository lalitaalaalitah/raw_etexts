---
Author: Adi Shankara
Category: vishhnu, dashAvatAra, stotra, shankarAchArya, vishnu
Description-comments: Hymn to Lakshmi-Nrisinha
File name: lxmnrikar.itx
Indexextra: (1, 2, 3, 4 App 1)
Language: Sanskrit
Latest update: April, 26, 2000, May 12, 2018
Location: doc_vishhnu
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Kaxmi-Nrisinha Karavalamba Karunavalamba Stotra
Texttype: stotra
Transliterated by: Sunder Hattangadi (sunderh at hotmail.com)
engtitle: Shankara's LakShmi-Nrisinha Karunarasa Stotra
itxtitle: lakShmInRisi.nhakaruNArasa athavA karuNAvalambastotram
title: लक्ष्मीनृइसिंहकरुणारस अथवा करुणावलम्बस्तोत्रम्

---
  
 श्रीलक्ष्मीनृसिंहकरुणारस अथवा करावलम्बस्तोत्रम्   
  
श्रीमत्पयोनिधिनिकेतनचक्रपाणे  
       भोगीन्द्रभोगमणिराजितपुण्यमूर्ते ।  
योगीश शाश्वत शरण्य भवाब्धिपोत  
       लक्ष्मीनृसिंह मम देहि करावलम्बम् ॥ १॥ @१  
ब्रह्मेन्द्ररुद्रमरुदर्ककिरीटकोटि-  
       सङ्घट्टिताङ्घ्रिकमलामलकान्तिकान्त ।  
लक्ष्मीलसत्कुचसरोरुहराजहंस  
       लक्ष्मीनृसिंह मम देहि करावलम्बम् ॥ २॥ @२  
संसारघोरगहने चरतो मुरारे  
       मारोग्रभीकरमृगप्रचुरार्दितस्य ।  var  मृगप्रवरर्धितस्य  
आर्तस्य मत्सरनिदाघसुदुःखितस्य  var  निधाघनिपीडतस्य  
       लक्ष्मीनृसिंह मम देहि करावलम्बम् ॥ ३॥ @४  
संसारकूपमतिघोरमगाधमूलं  
        सम्प्राप्य दुःखशतसर्पसमाकुलस्य ।  
दीनस्य देव कृपया पदमागतस्य  var  शरणागतस्य  
       लक्ष्मीनृसिंह मम देहि करावलम्बम् ॥ ४॥ @५  
संसारसागरविशालकरालकाल-  
       नक्रग्रहग्रसितनिग्रहविग्रहस्य ।  var  ग्रहग्रसन  
व्यग्रस्य रागनिचयोर्मिनिपीडितस्य  var  रागलसदूर्नमिनि  
       लक्ष्मीनृसिंह मम देहि करावलम्बम् ॥ ५॥ @३  
संसारवृक्षमघबीजमनन्तकर्म-  
        शाखायुतं करणपत्रमनङ्गपुष्पम् ।  
आरुह्य दुःखफलितं चकितं दयालो  var  दुःखजलधौ पततो  
       लक्ष्मीनृसिंह मम देहि करावलम्बम् ॥ ६॥ @९  
संसारसर्पविषदिग्धमहोग्रतीव्र-  var  (घनवक्त्र)(विषदष्ट)भयोग्रतीव्र  
        दंष्ट्राग्रकोटिपरिदष्टविनष्टमूर्तेः ।  var  दंष्ट्राकरालविषदग्ध  
नागारिवाहन सुधाब्धिनिवास शौरे  
        लक्ष्मीनृसिंह मम देहि करावलम्बम् ॥ ७॥ @७  
संसारदावदहनाकरभीकरोग्र-  var  दावदहनातुरभीकरोरु-  
       ज्वालावलीभिरतिदग्धतनूरुहस्य ।  var  अभिदग्ध  
त्वत्पादपद्मसरसीरुहमागतस्य  var  सरसीं शरणागतस्य, रुहमस्तकस्य  
       लक्ष्मीनृसिंह मम देहि करावलम्बम् ॥ ८॥ @१०  
संसारजालपतितस्य जगन्निवास  
       सर्वेन्द्रियार्थबडिशाग्रझषोपमस्य ।  var  बडिशश्वझषात्मनश्च  
प्रोत्कम्पितप्रचुरतालुकमस्तकस्य  var  प्रोत्तम्बित  
       लक्ष्मीनृसिंह मम देहि करावलम्बम् ॥ ९॥ @८  
संसारभीकरकरीन्द्रकराभिघात-  
       निष्पीड्यमानवपुषः सकलार्तिनाश ।  var  कलार्धितस्य  
प्राणप्रयाणभवभीतिसमाकुलस्य  
       लक्ष्मीनृसिंह मम देहि करावलम्बम् ॥ १०॥ @६  
अन्धस्य मे हृतविवेकमहाधनस्य  
       चोरैर्महाबलिभिरिन्द्रियनामधेयैः ।  
मोहान्धकारकुहरे विनिपातितस्य  
       लक्ष्मीनृसिंह मम देहि करावलम्बम् ॥ ११॥  
  
लक्ष्मीपते कमलनाभ सुरेश विष्णो  
       वैकुण्ठ कृष्ण मधुसूदन पुष्कराक्ष ।  
       (पाठभेद- यज्ञेश यज्ञ मधुसूदन विश्वरूप ।)  
ब्रह्मण्य केशव जनार्दन वासुदेव  
       देवेश देहि कृपणस्य करावलम्बम् ॥ १२॥  
  
यन्माययार्जितवपुःप्रचुरप्रवाह-  
       मग्नार्थमत्र निवहोरुकरावलम्बम् ।  
लक्ष्मीनृसिंहचरणाब्जमधुव्रतेन  
       स्तोत्रं कृतं सुखकरं भुवि शङ्करेण ॥ १३॥  
  
 There are variations of verses and sequence in different texts.  
The additional verses are given below.  
संसारसागरनिमज्जनमुह्यमानं  
       दीनं विलोकय विभो करुणानिधे माम् ।  
प्रह्लादखेदपरिहारपरावतार  
       लक्ष्मीनृसिंह मम देहि करावलम्बम् ॥ १४॥ @११  
बद्ध्वा गले यमभटा बहु तर्जयन्तः  
  var  भद्वाकशैर्यनुभटाबहुभर्तृयन्ति  
       कर्षन्ति यत्र भवपाशशतैर्युतं माम् ।  
 var  कर्षन्ति यत्र पथि पाशशतैर्यथा माम्  
एकाकिनं परवशं चकितं दयालो  
       लक्ष्मीनृसिंह मम देहि करावलम्बम् ॥ १५॥  
  
एकेन चक्रमपरेण करेण शङ्ख-  
       मन्येन सिन्धुतनयामवलम्ब्य तिष्ठन् ।  
वामेतरेण वरदाभयपद्मचिह्नं  var  वरदाभयहस्तमुद्रां  
       लक्ष्मीनृसिंह मम देहि करावलम्बम् ॥ १६॥  
  
प्रह्लादनारदपराशरपुण्डरीक-  
       व्यासादिभागवतपुङ्गवहृन्निवास ।  
 var  व्यासाम्बरीष शुकशौनक हृन्निवास  
भक्तानुरुक्तपरिपालनपारिजात  
       लक्ष्मीनृसिंह मम देहि करावलम्बम् ॥ १७॥  
  
संसारयूथ गजसंहतिसिंहदंष्ट्रा  
       भीतस्य दुष्टमैदैत्य भयङ्करेण ।  
प्राणप्रयाण भवभीति निवारणेन  
       लक्ष्मीनृसिंह मम देहि करावलम्बम् ॥ १८॥  
  
लक्ष्मीनृसिंहचरणाब्जमधुव्रतेन  
       स्तोत्रं कृतं शुभकरं भुवि शङ्करेण ।  
ये तत्पठन्ति मनुजा हरिभक्तियुक्ता-  
       स्ते यान्ति तत्पदसरोजमखण्डरूपम् ॥ १९॥  
  
आद्यन्तशून्यमजमव्ययमप्रमेय-  
       मादित्यरुद्रनिगमादिनुतप्रभावम् ।  
त्वाम्भोधिजास्य मधुलोलुपमत्तभृङ्गीं  
       लक्ष्मीनृसिंह मम देहि करावलम्बम् ॥ २०॥  
  
वाराह-राम-नरसिंह-रमादिकान्ता  
       क्रीडाविलोलविधिशूलिसूरप्रवन्द्य! ।  
हंसात्मकं परमहंस विहारलीलं  
       लक्ष्मीनृसिंह मम देहि करावलम्बम् ॥ २१॥  
  
स्वामी नृसिंहः सकलं नृसिंहः  
       माता नृसिंहश्च पिता नृसिंहः ।  
भ्राता नृसिंहश्च सखा नृसिंहः  
       लक्ष्मीनृसिंह मम देहि करावलम्बम् ॥ २२॥  
  
प्रह्लादमानससरोजवासभृङ्ग!  
       गङ्गातरङ्गधवळाङ्ग रमास्थिताङ्क! ।  
शृङ्गार सुन्दरकिरीटलसद्वराङ्ग  
       लक्ष्मीनृसिंह मम देहि करावलम्बम् ॥ २३॥  
  
श्री शङ्करार्य रचितं सततं मनुष्यः  
       स्तोत्रं पठेदिह तु सर्वगुणप्रपन्नम् ।  
सद्योविमुक्तकलुषो मुनिवर्यगण्यो  
       लक्ष्मीनृसिंह मम देहि करावलम्बम् ॥ २४॥  
  
श्रीमन् नृसिंह विभवे गरुडध्वजाय  
       तापत्रयोपशमनाय भवौषधाय ।  
तृष्णादिवृश्चिक-जलाग्नि-भुजङ्ग-रोग  
       क्लेशव्ययाम हरये गुरवे नमस्ते ॥ २५॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
लक्ष्मीनृसिंहकरुणारसस्तोत्रं अथवा  
लक्ष्मीनृसिंहकरावलम्बस्तोत्रम् सम्पूर्णम् ॥  
  
  
The 25 verses are referred in stotra presented in Appendix 1 of  
shodhagangA thesis A Study of Narasimha Cult in Sanskrit Literature  
at http://shodhganga.inflibnet.ac.in/handle/10603/109961  
The verse numbers are extended from the earlier edition linked  
in the information file.  
  
Encoded and proofread by Sunder Hattangadi sunderh at hotmail.com  
  
