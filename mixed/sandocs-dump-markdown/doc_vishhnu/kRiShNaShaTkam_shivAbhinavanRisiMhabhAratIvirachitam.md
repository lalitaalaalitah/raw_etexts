+++
"Text title" = "kRRiShNaShaTkam"
"File name" = "kRRiShNaShaTkam.itx"
itxtitle = "kRiShNaShaTkam (shivAbhinavanRisiMhabhAratIvirachitam)"
engtitle = "kRRiShNaShaTkam"
Category = "vishhnu, sachchidAnanda-shivAbhinava-nRisiMhabhAratI, krishna, ShaTkam"
Location = "doc_vishhnu"
Sublocation = "vishhnu"
SubDeity = "krishna"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कृइष्णषट्कम् (शिवाभिनवनृइसिंहभारतीविरचितम्)"

+++
  
 श्रीकृष्णषट्कम्   
(श्रीकालटिक्षेत्रे)  
भगवत्पदकरपङ्कजपूजितपदपद्म शङ्खचक्रधर ।  
यदुनन्दन नतनन्दन पाहि सदा मां कृपापयोराशे ॥ १॥  
  
नवनीतादप्यधिकं मृदु मम हृदयं प्रणम्ररक्षायाम् ।  
इति बोधयितुं धत्से नवनीतं किं करे कृष्ण ॥ २॥  
  
गोगोपमुक्तिदं त्वां गोभारहरं कृपापयोराशिम् ।  
गोपीजनार्चितपदं गोप्राप्त्यै नौमि देवकीसूनुम् ॥ ३॥  
  
गोवर्धनमन्दरधरधरणाद्गर्वायसे वृथा शौरे ।  
यद्यस्ति शक्तिरधुना धर मां धरणीरमार्चिताङ्घ्रियुग ॥ ४॥  
  
अल्पबलकैटभादीन् हत्वा गर्वं वृथा कुरुषे ।  
मोहाभिधानमसुरं जहि शीघ्रं शक्तिरस्ति यदि कृष्ण ॥ ५॥  
  
शङ्करगुरुवरकरवरकमलार्चिताङ्घ्रियुग कृष्णा ।  
किङ्करवरजनवृन्दं तोषय तोयालिशयनकमलेश ॥ ६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकृष्णषट्कं सम्पूर्णम् ।  
  
  
Proofread by PSA Easwaran psaeaswaran at gmail.com  
  
