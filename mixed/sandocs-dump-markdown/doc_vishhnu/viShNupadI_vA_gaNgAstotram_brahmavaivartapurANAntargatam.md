---
Category: vishhnu, stotra, devii, devI, vishnu
Description-comments: brahmavaivartapurANa prakRitikhaNDa adhyAya 10
File name: viShNupadIgangAstotramBVP.itx
Language: Sanskrit
Latest update: January 31, 2013
Location: doc_vishhnu
Proofread by: Singanallur Ganesan singanallur at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNupadI or gangAstotram from brahmavaivartapurANa
Texttype: stotra
Transliterated by: Singanallur Ganesan singanallur at gmail.com, PSA Easwaran psaeaswaran
  at gmail.com
engtitle: Vishnupadi or Gangastotram
itxtitle: viShNupadI vA gaNgAstotram (brahmavaivartapurANAntargatam)
title: विष्णुपदी वा गण्गास्तोत्रम् (ब्रह्मवैवर्तपुराणान्तर्गतम्)

---
  
 श्रीविष्णुपदी अथवा गङ्गास्तोत्रम् ब्रह्मवैवर्तपुराणान्तर्गतम्   
ॐ नमो गङ्गायै ।  
श्रीब्रह्मोवाच ।  
श्रोतुमिच्छामि देवेश लक्ष्मीकान्त नमः प्रभो ।  
विष्णो विष्णुपदीस्तोत्रं पापघ्नं पुण्यकारणम् ॥ ११३॥  
  
श्री नारायण उवाच ।  
शिवसङ्गीतसम्मुग्धश्रीकृष्णाङ्गद्रवोद्भवाम् ।  
राधाङ्गद्रवसम्भूतां तां गङ्गां प्रणमाम्यहम् ॥ ११४॥  
  
या जन्मसृष्टेरादौ च गोलोके रासमण्डले ।  
सन्निधाने शङ्करस्य तां गङ्गां प्रणमाम्यहम् ॥ ११५॥  
  
गोपैर्गोपीभिराकीर्णे शुभे राधामहोत्सवे ।  
कार्तिकीपूर्णिमाजातां तां गङ्गां प्रणमाम्यहम् ॥ ११६॥  
  
कोटियोजनविस्तीर्णा दैर्घ्ये लक्षगुणा ततः ।  
समावृता या गोलोकं तां गङ्गां प्रणमाम्यहम् ॥ ११७॥  
  
षष्टिलक्षैर्योजनैर्या ततो दैर्घ्ये चतुर्गुणा ।  
समावृता या वैकुण्ठं तां गङ्गां प्रणमाम्यहम् ॥ ११८॥  
  
विंशल्लक्षैर्योजनैर्या ततो दैर्घ्ये चतुर्गुणा ।  
समावृता ब्रह्मलोकं या तां गङ्गां प्रणमाम्यहम् ॥ ११९॥  
  
त्रिंशल्लक्षैर्योजनैर्या दैर्घ्ये पञ्चगुणा ततः ।  
आवृता शिवलोकं या तां गङ्गां प्रणमाम्यहम् ॥ १२०॥  
  
षड्योजनसुविस्तीर्णा दैर्घ्ये वशगुणा ततः ।  
मन्दाकिनी येन्द्रलोके तां गङ्गां प्रणमाम्यहम् ॥ १२१॥  
  
लक्षयोजनविस्तीर्णा दैर्घ्ये सप्तगुणा ततः ।  
आवृता ध्रुवलोकं या तां गङ्गां प्रणमाम्यहम् ॥ १२२॥  
  
लक्षयोजनविस्तीर्णा दैर्घ्ये षड्गुणिता ततः ।  
आवृता चन्द्रलोकं या तां गङ्गां प्रणमाम्यहम् ॥ १२३॥  
  
योजनैः षष्टिसाहस्रैर्दैर्घ्ये दशगुणा ततः ।  
आवृता सूर्यलोकं या तां गङ्गां प्रणमाम्यहम् ॥ १२४॥  
  
लक्षयोजनविस्तीर्णा दैर्घ्ये षड्गुणिता ततः ।  
आवृता सत्यलोकं या तां गङ्गां प्रणमाम्यहम् ॥ १२५॥  
  
दशलक्षैर्योजनैर्या दैर्घ्ये पञ्चगुणा ततः ।  
आवृता या तपोलोकं तां गङ्गां प्रणमाम्यहम् ॥ १२६॥  
  
सहस्रयोजना या च दैर्घ्ये सप्तगुणा ततः ।  
आवृता जनलोकं या तां गङ्गां प्रणमाम्यहम् ॥ १२७॥  
  
सहस्रयोजनयामा दैर्घ्ये सप्तगुणा ततः ।  
आवृता या च कैलासं तां गङ्गां प्रणमाम्यहम् ॥ १२८॥  
  
पाताले या भोगवती विस्तीर्णा दशयोजना ।  
ततो दशगुणा दैर्घ्ये तां गङ्गां प्रणमाम्यहम् ॥ १२९॥  
  
क्रोशैकमात्रविस्तीर्णा ततः क्षीणा न कुत्रचित् ।  
क्षितौ चालकनन्दा या तां गङ्गां प्रणमाम्यहम् ॥ १३०॥  
  
सत्ये य क्षीरवर्णा च त्रेतायामिन्दुसन्निभा ।  
द्वापरे चन्दनाभा च तां गङ्गां प्रणमाम्यहम् ॥ १३१॥  
  
जलप्रभा कलौ या च नान्यत्र पृथिवीतले ।  
स्वर्गे च नित्यं क्षीराभा तां गङ्गां प्रणमाम्यहम् ॥ १३२॥  
  
यस्याः प्रभाव अतुलः पुराणे च श्रुतौ श्रुतः ।  
या पुण्यदा पापहर्त्री तां गङ्गां प्रणमाम्यहम् ॥ १३३॥  
  
यत्तोयकणिकास्पर्शः पापिनां च पितामह ।  
ब्रह्महत्यादिकं पापं कोटिजन्मार्जितं दहेत् ॥ १३४॥  
  
इत्येवं कथितं ब्रह्मन्गङ्गापद्यैकविंशतिम् ।  
स्तोत्ररूपं च परमं पापघ्नं पुण्यबीजकम् ॥ १३५॥  
  
नित्यं यो हि पठेद्भक्त्या सम्पूज्य च सुरेश्वरीम् ।  
अश्वमेधफलं नित्यं लभते नात्र संशयः ॥ १३६॥  
  
अपुत्रो लभते पुत्रं भार्याहीनो लभेत्प्रियाम् ।  
रोगान्मुच्येत रोगी च बद्धो मुच्येत बन्धनात् ॥ १३७॥  
  
अस्पष्टकीर्तिः सुयशा मूर्खो भवति पण्डितः ।  
यः पठेत्प्रातरुत्थाय गङ्गास्तोत्रमिदं शुभम् ॥ १३८॥  
  
शुभं भवेत्तु दुस्स्वप्नं गङ्गास्नानफलं भवेत् ॥ १३९॥  
  
इति श्रीब्रह्मवैवर्ते महापुराणे प्रकृतिखण्डे नारदनारायणसंवादे  
गङ्गोपाख्याने दशमोऽध्यायान्तर्गतं गङ्गास्तोत्रं सम्पूर्णम् ॥  
  
  
From brahmavaivartapurANa prakRitikhaNDa adhyAya 10  
  
Encoded and proofread by  
Singanallur Ganesan singanallur at gmail.com  
  
