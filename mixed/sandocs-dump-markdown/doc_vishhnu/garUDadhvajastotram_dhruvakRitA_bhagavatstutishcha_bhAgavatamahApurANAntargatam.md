---
Author: Traditional
Category: vishhnu, vishnu_misc, stotra, vishnu, deities_misc
Description-comments: shrImadbhAgavatamahApurANe chaturthaskandhe navamo.adhyAyaH
File name: garuDadhvaja.itx
Language: Sanskrit
Latest update: November 22, 2001
Location: doc_vishhnu
Proofread by: Balaji
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: garUDadhvajastotram
Texttype: stotra
engtitle: garUDadhvajastotram bhagavatstutiH by Dhruva
itxtitle: garUDadhvajastotram dhruvakRitA bhagavatstutishcha (bhAgavatamahApurANAntargatam)
title: गरूडध्वजस्तोत्रम् ध्रुवकृइता भगवत्स्तुतिश्च (भागवतमहापुराणान्तर्गतम्)

---
  
 गरूडध्वजस्तोत्रम् अथवा ध्रुवकृता भगवत्स्तुतिः   
  
ध्रुव उवाच  
योऽन्तः प्रविश्य मम वाचमिमां प्रसुप्तां  
   सञ्जीयत्यखिलशक्तिधरः स्वधाम्ना ।  
अन्यांश्च हस्तचरणश्रवणत्वगादीन्-  
   प्राणान्नमो भगवते पुरूषाय तुभ्यम् ॥ १॥  
  
एकस्त्वमेव भगवन्निदमात्मशक्त्या  
   मायाख्ययोरूगुणया महदाद्यशेषम् ।  
सृष्ट्वाऽनुविश्य पुरुषस्तदसद्गुणेषु  
   नानेव दारूषु विभावसुवद्विभासि ॥ २॥  
  
त्वद्दत्तया वयुनयेदमचष्ट विश्वं  
   सुप्तप्रबुद्ध इव नाथ भवत्प्रपन्नः ।  
तस्यापवर्ग्यशरणं तव पादमूलं  
   विस्मर्यते कृतविदा कथमार्तबन्धो ॥ ३॥  
  
नूनं विमुष्टमतयस्तव मायया ते  
   ये त्वां भवाप्ययविमोक्षणमन्यहेतोः ।  
अर्चन्ति कल्पकतरूं कुणपोपभोग्य-  
   मिच्छन्ति यत्स्पर्शजं निरयेऽपि नॄणाम् ॥ ४॥  
  
या निर्वृतिस्तनुभूतां तव पादपद्म-  
   ध्यानाद्भवज्जनकथाश्रवणेन वा स्यात् ।  
सा ब्रह्मणि स्वमहिमन्यपि नाथ मा भूत्  
   किन्त्वन्तकासिलुलितात् पततां विमानात् ॥ ५॥  
  
भक्तिं मूहुः प्रवहतां त्वयि मे प्रसङ्गो  
   भूयादनन्त महताममलाशयानाम् ।  
येनाञ्जसोल्बणमुरूव्यसनं भवाब्धिं  
   नेष्ये भवद्गुणकथामृतपानमत्तः ॥ ६॥  
  
ते न स्मरन्त्यतितरां प्रियमीशमर्त्यं  
   ये चान्वदः सुतसुहृद्गृहवित्तदाराः ।  
ये त्वब्जनाभ भवदीयपदारविन्द-  
   सौगन्ध्यलुब्धहृदयेषु कृतप्रसङ्गाः ॥ ७॥  
  
तिर्यङ्मगद्विजसरीसृपदेवदैत्य-  
   मर्त्यादिभिः परिचितं सदसद्विशेषम् ।  
रूपम् स्थविष्ठमज ते महदाद्यनेकं  
   नातःपरं परम वेद्मि न यत्र वादः ॥ ८॥  
  
कल्पान्त एतदखिलं जठरेण गृह्वन्  
   शेते पुमान् स्वदृगनन्तसखस्तदङ्के ।  
यन्नाभिसिन्धुरूहकाञ्चनलोकपद्म-  
   गर्भे द्युमान् भगवते प्रणतोऽस्मि तस्मै ॥ ९॥  
  
त्वं नित्यमुक्तपरिशुद्धविशुद्ध आत्मा  
   कूटस्थ आदिपुरूषो भगवांस्त्र्यधीशः ।  
यद्बुद्ध्यवस्थितिमखण्डितया स्वदृष्ट्या  
   द्रष्टा स्थितावधिमखो व्यातिरिक्त आस्से ॥ १०॥  
  
यस्मिन् विरूद्धगतयो ह्यनिशं पतन्ति  
   विद्यादयो विविधशक्तय आनुपूर्व्यात् ।  
तद्भह्म विश्वभवमेकमनन्तमाद्यम-  
   अनन्दमात्रमविकारमहं प्रपद्ये ॥ ११॥  
  
सत्याशिषो हि भगवंस्तव पादपद्म-  
   माशीस्तथाऽनुभजतः पुरुषार्थमूर्तेः ।  
अप्येवमार्य भगवान् परिपाति दीनान्  
   वाश्रेव वत्सकमनुग्रहकातरोऽस्मान् ॥ १२॥  
  
मैत्रेय उवाच  
अथाभिष्टुत एवं वै सत्सङ्कल्पेन धीमता ।  
भृत्यानुरक्तो भगवान् प्रतिनन्द्येदमब्रवीत् ॥ १३॥  
  
श्रीभगवानुवाच  
वेदाहं ते व्यवसितं हृदि राजन्यबालक ।  
तत्प्रयच्छामि भद्रं ते दुरापमपि सुव्रत ॥ १४॥  
  
नान्यैरधिष्ठितं भद्र यद्भ्राजिष्णु ध्रुवक्षिति ।  
यत्र ग्रहर्क्षताराणां ज्योतिषां चक्रमाहितम् ॥ १५॥  
  
मेढ्यां गोचक्रवत्स्थास्नु परस्तात् कल्पवासिनाम् ।  
धर्मोऽग्निः कश्यपः शुक्रो मुनयो ये वनौकसः ॥  
  
चरन्ति दक्षिणोकृत्य भ्रमन्तो यत्सतारकाः ॥ १६॥  
  
प्रस्थिते तु वनं पित्रा दत्त्वा गां धर्मसंश्रयः ।  
षत्त्रिंशद्वर्षसाहस्रं रक्षिताऽव्याहतेन्द्रियः ॥ १७॥  
  
त्वद्भ्रातर्युत्तमे नष्टे मृगयायां तु तन्मनाः ।  
अन्वेषन्ती वनं माता दावाग्निं सा प्रवेक्षय्ति ॥ १८॥  
  
इष्ट्वा मां यज्ञहृदयं यज्ञैः पुष्कलदक्षिणैः ।  
भुक्त्वा चेहाशिषः सत्या अन्ते मां संस्मरिष्यसि ॥ १९॥  
  
ततो गन्तासि मत्स्थानं सर्वलोकनमस्कृतम् ।  
उपरिष्ठादृषिभ्यस्त्वं यतो नावर्तते गतः ॥ २०॥  
  
मैत्रेय उवाच  
इत्यर्चितः स भगवानतिदिश्यात्मनः पदम् ।  
बालस्य पश्यतो धाम स्वमगाद्गरुडध्वजः ॥ २१॥  
  
। इति श्रीमद्भागवतपुराणान्तर्गतं श्रीगरुडध्वजस्तोत्रं सम्पूर्णम् ।  
  
(श्रीमद्भागवते महापुराणे पारमहंस्यां संहितायां  
चतुर्थस्कन्धे ध्रुवराज्याभिषेकवर्णनं नाम नवमोऽध्यायः)  
  
  
