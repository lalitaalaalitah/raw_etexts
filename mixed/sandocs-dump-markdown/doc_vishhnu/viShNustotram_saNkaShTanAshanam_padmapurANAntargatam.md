---
Category: vishhnu, stotra, vishnu
Description-comments: padmapurANa
File name: viShNustotramsankaShTanAshana.itx
Language: Sanskrit
Latest update: June 13, 2013
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: Sankashtanashanavishnustotram from Padmapurana
Texttype: stotra
engtitle: Sankashtanashanavishnustotram from Padmapurana
itxtitle: viShNustotram saNkaShTanAshanam (padmapurANAntargatam)
title: विष्णुस्तोत्रम् सण्कष्टनाशनम् (पद्मपुराणान्तर्गतम्)

---
  
 सङ्कष्टनाशनविष्णुस्तोत्रम् पद्मपुराणान्तर्गतम्   
  
नारद उवाच --  
  
पुनर्दैत्यं समायान्तं दृष्ट्वा देवाः सवासवाः ।  
भयप्रकम्पिताः सर्वे विष्णुं स्तोतुं प्रचक्रमुः ॥ १॥  
  
देवा ऊचुः --  
  
नमो मत्स्यकूर्मादिनानास्वरूपैः सदा भक्तकार्योद्यतायार्तिहन्त्रे ।  
विधात्रादि सर्गस्थितिध्वंसकर्त्रे गदाशङ्खपद्मारिहस्ताय तेऽस्तु ॥ २॥  
  
रमावल्लभायाऽसुराणां निहन्त्रे भुजङ्गारियानाय पीताम्बराय ।  
मखादिक्रियापाककर्त्रे विकर्त्रे शरण्याय तस्मै नताः स्मो नताः स्मः ॥ ३॥  
  
नमो दैत्यसन्तापितामर्त्यदुःखाचलध्वंसदम्भोलये विष्णवे ते ।  
भुजङ्गेशतल्पेशयानायाऽर्कचन्द्रद्विनेत्राय तस्मै नताः स्मो नताः स्मः ॥ ४॥  
  
नारद उवाच ।  
सङ्कष्टनाशनं नाम स्तोत्रमेतत्पठेन्नरः ।  
स कदाचिन्न सङ्कष्टैः पीड्यते कृपया हरेः ॥ ५॥  
  
॥  इति पद्मपुराणे पृथुनारदसंवादे  
         सङ्कष्टनाशनं नाम विष्णुस्तोत्रं सम्पूर्णम् ॥   
  
  
  
Proofread by PSA EASWARAN psaeaswaran at gmail.com  
  
