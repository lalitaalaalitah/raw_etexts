---
Author: Srimad Ananda Tiirtha, also known as Sri Madhva
Category: vishhnu, krishna, stotra, Ananda-tIrtha, vishnu
File name: krishna_jayanti.itx
Language: Sanskrit
Latest update: September 3, 1996
Location: doc_vishhnu
Proofread by: Shrisha Rao shrao at dvaita.org
Send corrections to: info@dvaita.org
Site access: https://sanskritdocuments.org
SubDeity: krishna
Subject: 'Procedure for deciding and observing : Lord Krishna''s birthday.'
Sublocation: vishhnu
Text title: Sri Krishna-jayanti-nirNaya
Texttype: stotra
Transliterated by: Murthy Navarathna murthy at nstl.com
engtitle: kRiShNajayantI nirNayaH
itxtitle: kRiShNajayantI nirNayaH
title: कृइष्णजयन्ती निर्णयः

---
  
 श्रीकृष्णजयन्ती निर्णयः   
  
          श्री गुरुभ्यो नमः हरिः ॐ  
   श्रीमदानन्दतीर्थ भगवत्पादाचार्य विरचितः  
           श्रीकृष्णजयन्ती निर्णयः  
  
रोहिण्या मध्यरात्रे तु यदा कृष्णाष्टमी भवेत् ।  
जयन्ती नाम सा प्रोक्ता सर्वपापप्रणाशनी(नं) ॥ १॥  
  
यस्यां जातो हरिः साक्षान्नि शेते भगवानजः ।  
तस्मात्तद्दिनमत्यर्थं पुण्यं पापहरं शुभपरम् ॥ २॥  
  
तस्मात्सर्वैर्रुपोश्या सा जयन्ती नाम सा(वै) सदा ।  
द्विजातिभिर्विशेषेण तद्भक्तैश्च विशेषतः ॥ ३॥  
  
यो भुङ्क्ते तद्दिने मोहा(लोभा)त् पूयशोणितमत्ति सः ।  
तस्मादुपवासेन्नित्य(पुण्य)ं तद्दिने(नं) श्रद्धयान्वितः ॥ ४॥  
  
कृत्वा शौचं यथा न्यायं स्नानं कुर्यादतन्द्रितः ।  
प्रभात काले कुर्वीत यूगायेत्यादिमन्त्रतः ॥ ५॥  
  
नित्याह्निकं प्रकुर्वीत भगवन्तमनुस्मरन् ।  
मध्याह्न काले च पुमान् सायङ्काले त्वतन्द्रितः ॥ ६॥  
  
स्नायेत पूर्वमन्त्रेण वासुदेवमनुस्मरन् ।  
ततः पूजां प्रकुर्वेत विधिवत्सुसमाहितः ॥ ७॥  
  
यनायेति च मन्त्रेण श्रद्धाभक्तियुतः पुमान् ।  
कृष्णं च बलभद्रं च वसुदेवं च देवकीम् ॥ ८॥  
  
नन्दगोपं यशोदाञ्च सुभद्रां तत्र पूजयेत् ।  
(अर्घ्यं दत्वा समभ्यच्यार्भ्युधिते शशिमण्डले) ।  
जातः कंसवधार्ताय भूभारोत्थारणाय च ॥ ९॥  
  
कौरवानां विनाशाय दैत्यानां निधनाय च ।  
पाण्डवानां हितार्थाय धर्मसंस्थापनाय च ॥ १०।  
  
गृहाणर्घ्यं मया दत्तं देवक्या सहितो हरिः ।  
अर्घ्यं दत्वासमभ्यर्च्याभ्युदिते शशिमण्डले ॥ ११॥  
  
क्षीरोदार्णवसम्भूत अत्रिनेत्र समुद्भवः ।  
गृहाणर्घ्यं मया दत्तं रोहिण्या सहितः शशिम् ॥ १२॥  
  
दत्वार्घ्यं मनुनानेन उपस्थाय विधुं बुधः ।  
शशिने चन्द्रदेवाय सोमदेवाय छेन्दवे ॥ १३॥  
  
मृगिणे शी(सि)त बिम्बाय लोकदीपाय दीपिणे ।  
(रोहिणीसक्तचित्ताय कन्यादानप्रदायिने)  
शीतदीदितिबिम्बाय तारकापतये नमः ॥ १४॥  
  
उपसम्हृत्य तत्सर्वं ब्रह्मचारी जितेन्द्रियः ।  
विश्वायेति च मन्त्रेण ततः स्वापं समाचरेत् ॥ १५॥  
  
ततो नित्यान्हि कं कृत्वा शक्तितो दीयतां धनम् ।  
सर्वायेति च मन्त्रेण ततः पारणमाचरेत् ।  
धर्मायेति ततः स्वस्थो मुच्यते सर्वकिल्बिषैः ॥ १६॥  
  
॥ इति श्रीमदानन्दतीर्थ भगवत्पादाचार्य विरचितम् ॥  
  
॥ जयन्ती निर्णयः सम्पूर्णम् ॥  
  
भारतीरमणमुख्यप्राणान्तर्गत श्रीकृष्णार्पणमस्तु  
  
Encoded and proofread by volunteers as info at dvaita.org  
  
