---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: matsyastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: matsyastutiH
engtitle: matsyastutiH
itxtitle: matsyastutiH
title: मत्स्यस्तुतिः

---
  
 मत्स्यस्तुतिः   
  
मग्ने मेरौ पतति तपने तोयबिन्दाविवेन्दौ  
अन्तर्लीने जलधिसलिले व्याकुले देवलोके ।  
मात्स्यं रूपं मुखपुटतटाकृष्टनिर्मुक्तवार्धि  
श्रीकान्तस्य स्थलजलगतं वेत्यलक्ष्यं पुनातु ॥ १॥  
  
वियत्पुच्छातुच्छोच्छलितजलगर्भं निधिरपां  
अपान्नाथः पाथः पृथुललवदुस्थो वियदभूत् ।  
निधिर्भासामौर्वो दिनपतिरभूदौर्वदहनः  
चलत्काये यस्मिन्स जयति हरिर्मीनवपुषा ॥ २॥  
  
जीयासुः शकुलाकृतेर्भगवतः पुच्छच्छटाच्छोटनात्  
उद्यन्तः शतचन्द्रिताम्बरतलं ते बिन्दवः सैन्धवाः ।  
यैर्व्यावृत्य पतद्भिरौर्वशिखिनस्तेजोजटालं वपुः  
पानाध्मानवशादरोचकरुजां चक्रे चिरायास्पदम् ॥ ३॥  
  
दिश्याद्वः शकुलाकृतिः स भगवान्नैःश्रेयसीं सम्पदं  
यस्य स्फूर्जदतुच्छपुच्छशिखरप्रेङ्खोलनक्रीडनैः ।  
विष्वग्वार्धिसमुच्छलज्जलभरैर्मन्दाकिनीसङ्गतैः  
गङ्गासागरसङ्गमप्रणयिनी जाता विहायःस्थली ॥ ४॥  
  
मायामीनतनोस्तनोतु भवतां पुण्यानि पङ्कस्थितिः  
पुच्छाच्छोटसमुच्छलज्जलगुरुप्राग्भाररिक्तोदधेः ।  
पातालावटमध्यसङ्कटतया पर्याप्तकष्टस्थितेः  
वेदोद्धारपरायणस्य सततं नारायणस्य प्रभोः ॥ ५॥  
  
जृम्भाविस्तृतवक्त्रपङ्कजविधेर्हृत्वा श्रुतीः सागरे  
लीनं त्रस्तसमस्तनक्रनिकरं शङ्खं जघानाजिरे ।  
पुच्छोत्क्षिप्तजलोत्करैः प्रतिदिशं सन्तर्प्य यो वै धरां  
पायाद्वः स मृणालकोमलतनुर्मीनाभिधानो हरिः ॥ ६॥  
  
हंहो मीनतनो हरे किमुदधे किं वेपसे शैत्यतः  
स्विन्नः किं वडवानलात्पुलकितः कस्मात्स्वभावादहम् ।  
इत्थं सागरकन्यकामुखशशिव्यालोकनेनाधिक-  
प्रोद्यत्कामजचिह्ननिह्नुतिपरः शौरिः शिवायास्तु वः ॥ ७॥  
  
पुच्छं चेदहमुन्नयाम्यनवधिस्तुच्छो भवेदम्बुधिः  
क्रीडां चेत्कलये मनागपि जले पीडा परं यादसाम् ।  
निस्पन्दो भृशमामृशन्निति भरब्रह्माण्डभाण्डक्षय-  
क्षोभाकुञ्चितवेष एष भगवान्प्रीणातु मीनाकृतिः ॥ ८॥  
  
चन्द्रादित्योरुनेत्रः कमलभवभवस्फारपृष्ठप्रतिष्ठो  
भास्वत्कालाग्निजिह्मः पृथुलगलगुहादृष्टनिःशेषविश्वः ।  
अद्भिः पुच्छोत्थिताभिश्चकितसुरवधूनेत्रसंसूचिताभिः  
मत्स्यश्छिन्नाब्धिवेलं गगनतलमलं क्षालयन्वः पुनातु ॥ ९॥  
  
यं दृष्ट्वा मीनरूपं स्फुरदनलशिखायुक्तसंरक्तनेत्रं  
लोलद्विस्तीर्णकर्णक्षुभितजलनिधिं नीलजीमूतवर्णम् ।  
श्वासोच्छ्वासानिलौघैः प्रचलितगगनं पीतवारिं मुरारिं  
दिङ्मूढोऽभूत्स शङ्खः स भवतु भवतां भूतये मीनरूपः ॥ १०॥  
  
दिङ्मूढं तं सुरारिं किल शितदशनैः पीड्यमानं रटन्तं  
हृत्वा तीरे पयोधेः करतलकलितं पूरयामास शङ्खम् ।  
नादेनाक्षोभ्य विश्वं प्रमुदितविबुधं त्रस्तदैत्यं स देवैः  
दत्तार्घः पद्मयोनेः प्रहसितवदनः पातु वो दत्तवेदः ॥ ११॥  
  
इति मत्स्यस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
