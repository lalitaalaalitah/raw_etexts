---
Author: Swami Barhmananda
Category: aShTaka, vishhnu, vishnu_misc, brahmAnanda, vishnu
File name: kamalApatyaShTakam.itx
Language: Sanskrit
Latest update: June 13, 2013
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: kamalApatyaShTakam
engtitle: KamalApatyashtakam
itxtitle: kamalApatyaShTakam
title: कमलापत्यष्टकम्

---
  
 कमलापत्यष्टकम्   
  
भुजगतल्पगतं घनसुन्दरं गरुडवाहनमम्बुजलोचनम् ।  
नलिनचक्रगदाकरमव्ययं भजत रे मनुजाः कमलापतिम् ॥ १॥  
  
अलिकुलासितकोमलकुन्तलं विमलपीतदुकूलमनोहरम् ।  
जलधिजाश्रितवामकलेवरं भजत रे मनुजाः कमलापतिम् ॥ २॥  
  
किमु जपैश्च तपोभिरुताध्वरैरपि किमुत्तमतीर्थनिषेवणैः ।  
किमुत शास्त्रकदम्बविलोकनैः भजत रे मनुजाः कमलापतिम् ॥ ३॥  
  
मनुजदेहमिमं भुवि दुर्लभं समधिगम्य सुरैरपि वाञ्छितम् ।  
विषयलम्पटतामपहाय वै भजत रे मनुजाः कमलापतिम् ॥ ४॥  
  
न वनिता न सुतो न सहोदरो न हि पिता जननी न च बान्धवाः ।  
व्रजति साकमनेन जनेन वै भजत रे मनुजाः कमलापतिम् ॥ ५॥  
  
सकलमेव चलं सचराचरं जगदिदं सुतरां धनयौवनम् ।  
समवलोक्य विवेकदृशा द्रुतं भजत रे मनुजाः कमलापतिम् ॥ ६॥  
  
विविधरोगयुतं क्षणभङ्गुरं परवशं नवमार्गमलाकुलम् ।  
परिनिरीक्ष्य शरीरमिदं स्वकं भजत रे मनुजाः कमलापतिम् ॥ ७॥  
  
मुनिवरैरनिशं हृदि भावितं शिवविरिञ्चिमहेन्द्रनुतं सदा ।  
मरणजन्मजराभयमोचनं भजत रे मनुजाः कमलापतिम् ॥ ८॥  
  
हरिपदाष्टकमेतदनुत्तमं परमहंसजनेन समीरितम् ।  
पठति यस्तु समाहितचेतसा व्रजति विष्णुपदं स नरो ध्रुवं ॥ ९॥  
  
इति श्रीमत्परमहंसस्वामिब्रह्मानन्दविरचितं कमलापत्यष्टकं समाप्तं॥  
  
  
  
Proofread by PSA EASWARAN psaeaswaran at gmail.com  
  
