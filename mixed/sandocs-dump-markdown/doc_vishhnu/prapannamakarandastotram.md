---
Category: vishhnu
Description/comments: Stotra Sringeri
File name: prapannamakarandastotram.itx
Indexextra: (Scan)
Language: Sanskrit
Latest update: November 17, 2018
Location: doc_vishhnu
Proofread by: Swamini Tattvapriyananda tattvapriya3108 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: prapannamakarandastotram
Transliterated by: NA
engtitle: prapannamakarandastotram
itxtitle: prapannamakarandastotram
title: प्रपन्नमकरन्दस्तोत्रम्

---
  
 प्रपन्नमकरन्दस्तोत्रम्   
कलयतु कुशलानि कालमेघद्युतिमदधूननधीरदिव्यकान्ति ।  
किमपि रघुकुलाम्बुराशिरत्नं सकलशुभावहनाम तच्चिरत्नम् ॥ १॥  
  
घनतरकरुणामृताम्बुराशिप्रसरदुदारतरङ्गकैरपाङ्गैः ।  
प्रशमितविनताळिचित्ततापं किमपि महो हृदि मेऽस्तु दिव्यरूपम् ॥ २॥  
  
विविधमणिमरीचिजाललीलाशबलितहेमकिरीटलोलमालं  
।  
मृगमदतिलकस्फुरन्निटालं हृदय सदा भज कोसलेन्द्रबालम् ॥ ३॥  
  
विमलकिरणब्राललीलफालप्रतिलुलितालकजाललालनीयम् ।  
नवनलिनदलामलायताक्षं कमपि वशे कलयानि दीनरक्षम् ॥ ४॥  
  
सुललितचलितातिविभ्रमभ्रूकलनविलोलितभूसुरान्तरङ्गे ।  
मुकुरतललसत्कपोलभावे लगतु चिरं मम चित्तमादिदेवे ॥ ५॥  
  
मणिगणरुचिराङ्गकुण्डलश्रीकवचितकर्णयुगे मनोज्ञनासे ।  
विहरतु मम चित्तवृत्तिरेषा धरणिसुतावशगे चिराय धाम्नि ॥ ६॥  
  
रसभरपरिपाकराजमानस्फुटतरदाडिमबीजदन्तपङ्क्तिम् ।  
अधरमणिसुधाविधूतसीताहृदयजतापमुपास्महे पुमांसम् ॥ ७॥  
  
शरदुदितसुधाकरांशुशैलीमदहरशीतलवाचि सुप्रसन्ने ।  
अरुणकिरणभिन्नपद्मलक्ष्मीविजयिनि राममुखेऽस्तु मानसं मे ॥ ८॥  
  
दरदळदरविन्दमन्दमन्दप्रसरदमन्दमरन्दसुन्दराङ्गाः ।  
विवशितधरणीसुतान्तरङ्गा रघुनृपतेः प्रसरन्तु मय्यपाङ्गाः ॥ ९॥  
  
अमृतरुचिसहोदरस्मितश्रीजुषि घनकम्बुविडम्बिकन्धरेऽस्मिन् ।  
सितकरकिरणात्युदारहारे मम हृदयं भवताद्विहारि वीरे ॥ १०॥  
  
करकमलगळन्मरन्दधाराविशयवदावददिव्यचापदण्डम् ।  
अशिशिरकरवंशजाग्रगण्यं विशतु मनो मम धन्विनां वरेण्यम् ॥ ११॥  
  
निशिचरकुलकल्पितोग्रदण्डं मनसि महो मम भासतामखण्डम् ।  
अरिसरसिजधूनुनातिशौण्डद्विरदकरायितदीर्घबाहुदण्डम् ॥ १२॥  
  
मरकतहरिनीलपद्मरागस्फुरितमहाङ्गदकङ्कणादिसेव्यम् ।  
मम नयनपथेऽस्तु वस्तु दिव्यं शुभहरिचन्दनचर्चनातिभव्यम् ॥ १३॥  
  
नवतरुणिमजानकीमनोज्ञस्तनयुगकर्कशतारसज्ञवक्षः ।  
किमपि सकललोकभागधेयं मयि विशताच्छुभदायि नामधेयम् ॥ १४॥  
  
नवजलधरवृन्दतुन्ददीव्यत्तटिदुपमानसुवर्णचारुचेलम् ।  
त्रिवळिसुललितोदरं सुशीलं रघुकुलरत्नमुपास्महेऽतिनीलम् ॥ १५॥  
  
कमलजजनिगेहनाभिपद्मस्फुटरसलोलुपरोमभृङ्गराजि ।  
हृदि परिकलयामि कोसलेन्द्रक्षितिरमणीमृगनाभिचित्रकं तत् ॥ १६॥  
  
मृगपतितनुमध्यमुन्नतांसं सुविपुलपीवरदिव्यबाहुमध्यम् ।  
विधुकररुचिरान्तरीयमीडे कमपि युवानमुदारचारुमूर्तिम् ॥ १७॥  
  
तरुणिममदनेभयुग्मलीलाप्रसृतकरद्वयसन्निभोरुयुग्मम् ।  
सुमशरजयकाहळायमानस्फुटतरजङ्घमहं भजामि देवम् ॥ १८॥  
  
शरणगजनचित्तभक्तिपूरहृदकमलाद्वितयं तदङ्घ्रियुग्मम् ।  
मृदुलशुभतराङ्ङ्गुळीमनोज्ञं रुचिरनखं परिचुम्बतान्मनो मे ॥ १९॥  
  
रघुकुलमणिदिव्यसौधदीपं सुरुचिररूपविधूतपुष्पचापम् ।  
घनतरमदताटकास्वरूपज्वलनशिखाजलदं भजेऽभिरूपम् ॥ २०॥  
  
चरणनखपरागजातकन्यावितरणमोदितगौतमातिमान्ये ।  
विलगतु हृदयं महावदान्ये नवतरुणे मम भूसुताप्तिधन्ये ॥ २१॥  
  
जनकवचनपालनात्तदीक्षे भरतमनोरथदायिदिव्यवीक्षे ।  
विपिनभुवि विराधदत्तशिक्षे सततमियं मतिरस्तु दीनरक्षे ॥ २२॥  
  
जरठतमजटायुमुक्तिदानप्रकटितनैजमहावदान्यभावे ।  
कपिकुलपतिक्लृप्तमित्रभावे विहरतु मे हृदयं चिराय देवे ॥ २३॥  
  
सरिदधिपतिमध्यबद्धसेतुच्छलपरिदर्शितवैरिधूमकेतुः ।  
दशवदनविधूननैकहेतुर्हृदि नटताद्रघुवंशदिव्यकेतुः ॥ २४॥  
  
रघुकुलधरणीशराज्यसिंहासनलसितं धरणीसुतात्तभावम् ।  
शुभतमकरुणानिधिं भजामस्सकलगुणाकरमेनमादिदेवम् ॥ २५॥  
  
वितरतु जगतां शुभानि कृष्णाभिधपरकालयतीश्वरेण क्लृप्ता ।  
स्तुतिरिह महिशूरराजधानीनृपमणिकृष्णमहेन्द्रदेशिकेन ॥ २६॥  
  
इति प्रपन्नमकरन्दस्तुतिस्सम्पूर्णा ।  
  
  
Proofread by Swamini Tattvapriyananda tattvapriya3108 at gmail.com  
  
  
