---
Author: vedAntadeshika
Category: vishhnu, vedAnta-deshika, vishnu
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: haristotrambhaktechChApUrtikaram.itx
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: haristotram bhaktechChApUrtikaram
engtitle: haristotram bhaktechChApUrtikaram or vegAsetustotraM
itxtitle: haristotram athavA vegAsetustotraM (bhaktechChApUrtikaram vedAntadeshikakRitam)
title: हरिस्तोत्रम् अथवा वेगासेतुस्तोत्रं (भक्तेच्छापूर्तिकरम् वेदान्तदेशिककृइतम्)

---
  
 भक्तेच्छापूर्तिकरं हरिस्तोत्रम् अथवा वेगासेतुस्तोत्रम्   
  
श्रीगणेशाय नमः ।  
एकं वेगवती मध्ये हस्तिशैले च दृश्यते ।  
उपायफलभावेन स्वयं व्यक्तं परं महः ॥ १॥  
  
ईष्टे गमयितुं पारमेष सेतुरभङ्गुरः ।  
यत्र सारस्वतं स्रोतो विश्राम्यति विशृङ्खलम् ॥ २॥  
  
जयति जगदेकसेतुर्वेगवतीमध्यलक्षितो देवः ।  
प्रशमयति यः प्रजानां प्रथितः संसारजलधिकल्लोलान् ॥ ३॥  
  
विभातु मे चेतसि विष्णुसेतुर्वेगापगावेगविघातहेतुः ।  
अम्भोजयोनेर्यदुपज्ञमासीदभङ्गरक्षाहयमेधदीक्षा ॥ ४॥  
  
चतुराननसप्ततन्तुगोप्ता समये तत्परिपन्थिनो निरुन्धन् ।  
परिपुष्यति मङ्गलानि पुंसां भगवान् भक्तिमतां यथोक्तकारी ॥ ५॥  
  
श्रीमान् पितामहवधूपरिचर्यमाणः शेते भुजङ्गशयने समहाभुजङ्गः ।  
प्रत्यादिशन्ति भवसञ्चरणं प्रजानां भक्तानुगन्तुरिह तस्य गतागतानि ॥ ६॥  
  
प्रशमितहयमेधव्यापदं पद्मयोनेः  
     श्रितजनपरतन्त्रं शेषभोगे शयानम् ।  
शरणमुपगताः स्म शान्तनिःशेषदोषं  
     शतमखमणिसेतुं शाश्वतं वेगवत्याः ॥ ७॥  
  
शरणमुपगतानां सोऽयमादेशकारी  
     शमयति परितापं सम्मुखः सर्वजन्तोः ।  
शतगुणपरिणामः सन्निधौ यस्य नित्यं  
     वरवितरणभूमा वारणार्द्रीश्वरस्य ॥ ८॥  
  
काञ्चीभाग्यं कमलनिलया चेतसोऽभीष्टसिद्विः  
     कल्याणानां निधिरविकलः कोऽपि कारुसयराशिः ।  
पुण्यानां नः परिणतिरसौ भूषयन् भोगिशय्यां  
     वेगासेतुर्जयति विपुलो विश्वरक्षैकहेतुः ॥ ९॥  
  
वेगासेतोरिदं स्तोत्रं वेकटेशेन निर्मितम् ।  
ये पठन्ति जनास्तेषां यथोक्तं कुरुते हरिः ॥ १०॥  
  
इति श्रीवेदान्तदेशिककृतं वेगासेतुस्तोत्रं अथवा  
भक्तेच्छापूर्तिकरं हरिस्तोत्रं सम्पूर्णम् ॥  
  
(काञ्चीक्षेत्रे वेगवतीतीरे रचितम्)  
  
Proofread by PSA Easwaran psaeaswaran at gmail.com  
  
