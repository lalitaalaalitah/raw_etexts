---
Author: Nimbarkacharya
Category: vishhnu, aShTaka, radha, nimbArkAchArya
File name: rAdhAvarAShTakam.itx
Indexextra: (Text)
Language: Sanskrit
Latest update: January 13, 2019
Location: doc_vishhnu
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: vishhnu
Text title: Radhavara Ashtakam 3
engtitle: rAdhAvarAShTakam 3
itxtitle: rAdhAvarAShTakam 3 rAdhikAdhipAShTakam (nimbArkAchAryavirachitaM)
title: राधावराष्टकम् ३ राधिकाधिपाष्टकम् (निम्बार्काचार्यविरचितं)

---
  
 श्रीराधावराष्टकं   
चतुर्मुखादिसंस्तुतं समस्तसात्वतानुतम् ।  
हलायुधादिसंयुतं नमामि राधिकाधिपम् ॥ १॥  
  
बकादिदैत्यकालकं सगोपगोपिपालकम् ।  
मनोहरासितालकं नमामि राधिकाधिपम् ॥ २॥  
  
सुरेन्द्रगर्वभञ्जनं विरञ्चिमोहभञ्जनम् ।  
व्रजाङ्गनानुरञ्जनं नमामि राधिकाधिपम् ॥ ३॥  
  
मयूरपिच्छमण्डनं गजेन्द्रदन्तखण्डनम् ।  
नृशंसकंसदण्डनं नमामि राधिकाधिपम् ॥ ४॥  
  
प्रदत्तविप्रदारकं सुदामधामकारकम् ।  
सुरद्रुमापहारकं नमामि राधिकाधिपम् ॥ ५॥  
  
धनञ्जयाजयावहं महाचमूक्षया वहम् ।  
पितमहव्यथापहं नमामि राधिकाधिपम् ॥ ६॥  
  
मुनीन्द्रशापकारणं यदुप्रजापहारणम् ।  
धराभरावतारणं नमामि राधिकाधिपम् ॥ ७॥  
  
सुवृक्षमूलशायिनं मृगारिमोक्षदायिनम् ।  
स्वकीयधाममायिनं नमामि राधिकाधिपम् ॥ ८॥  
  
इदं समाहितो हितं वराष्टकं सदा मुदा ।  
जपञ्जनो जनुर्जरादितो द्रुतं प्रमुच्यते ॥ ९॥  
  
इति श्रीनिम्बार्काचार्यविरचितं श्रीराधावराष्टकं सम्पूर्णम् ।  
   
  
