---
Category: aShTaka, vishhnu, dashAvatAra, vishnu
File name: nrisimhAShTakam.itx
Language: Sanskrit
Latest update: April 24, 2019
Location: doc_vishhnu
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nrisimhAShTakam 1
Transliterated by: N.Balasubramanian bbalu at satyam.net.in
engtitle: nRisiMhAShTakam 1
itxtitle: nRisiMhAShTakam 1 (shrImadakalaNka paripUrNa)
title: नृइसिंहाष्टकम् १ (श्रीमदकलण्क परिपूर्ण)

---
  
 श्रीनृसिंहाष्टकम्   
सुन्दरजामातृमुनेः प्रपद्ये चरणाम्बुजम् ।  
संसारार्णवसम्मग्नजन्तुसन्तारपोतकम् ॥  
  
श्रीमदकलङ्क परिपूर्ण! शशिकोटि-  
     श्रीधर! मनोहर! सटापटल कान्त! ।  
पालय कृपालय! भवाम्बुधि-निमग्नं  
     दैत्यवरकाल! नरसिंह! नरसिंह! ॥ १॥  
  
पादकमलावनत पातकि-जनानां  
     पातकदवानल! पतत्रिवर-केतो! ।  
भावन! परायण! भवार्तिहरया मां  
     पाहि कृपयैव नरसिंह! नरसिंह! ॥ २॥  
  
तुङ्गनख-पङ्क्ति-दलितासुर-वरासृक्  
     पङ्क-नवकुङ्कुम-विपङ्किल-महोरः ।  
पण्डितनिधान-कमलालय नमस्ते  
     पङ्कजनिषण्ण! नरसिंह! नरसिंह! ॥ ३॥  
  
मौलेषु विभूषणमिवामर वराणां  
     योगिहृदयेषु च शिरस्सु निगमानाम् ।  
राजदरविन्द-रुचिरं पदयुगं ते  
     देहि मम मूर्ध्नि नरसिंह! नरसिंह! ॥ ४॥  
  
वारिजविलोचन! मदन्तिम-दशायां  
     क्लेश-विवशीकृत-समस्त-करणायाम् ।  
एहि रमया सह शरण्य! विहगानां  
     नाथमधिरुह्य नरसिंह! नरसिंह! ॥ ५॥  
  
हाटक-किरीट-वरहार-वनमाला  
     धाररशना-मकरकुण्डल-मणीन्द्रैः ।  
भूषितमशेष-निलयं तव वपुर्मे  
      चेतसि चकास्तु नरसिंह! नरसिंह! ॥ ६॥  
  
इन्दु रवि पावक विलोचन! रमायाः  
     मन्दिर! महाभुज!-लसद्वर-रथाङ्ग! ।  
सुन्दर! चिराय रमतां त्वयि मनो मे  
     नन्दित सुरेश! नरसिंह! नरसिंह! ॥ ७॥  
  
माधव! मुकुन्द! मधुसूदन! मुरारे!  
     वामन! नृसिंह! शरणं भव नतानाम् ।  
कामद घृणिन् निखिलकारण नयेयं  
     कालममरेश नरसिंह! नरसिंह! ॥ ८॥  
  
अष्टकमिदं सकल-पातक-भयघ्नं  
     कामदं अशेष-दुरितामय-रिपुघ्नम् ।  
यः पठति सन्ततमशेष-निलयं ते  
     गच्छति पदं स नरसिंह! नरसिंह! ॥ ९॥  
  
    ॥ इति श्रीनृसिंहाष्टकं सम्पूर्णम् ॥  
  
  
Encoded and proofread N.Balasubramanian bbalu@satyamMet.in  
  
