---
Author: Kuresha Swami
Category: aShTaka, vishhnu, narayana, vishnu
File name: nArAyaNAShTaka.itx
Language: Sanskrit
Latest update: May 31, 2011
Location: doc_vishhnu
Proofread by: Gayathri V vgayu at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: philosophy/hinduism/religion
Sublocation: vishhnu
Text title: nArAyaNAShTakam
Transliterated by: Gayathri V vgayu at yahoo.com
engtitle: Narayana Ashtakam
itxtitle: nArAyaNAShTakam
title: नारायणाष्टकम्

---
  
 नारायणाष्टकम्   
  
वात्सल्यादभयप्रदानसमयादार्त्तार्तिनिर्वापणाद्-  
       औदार्य्यादघशोषणादगणितश्रेयः पदप्रापणात् ।  
सेव्यः श्रीपतिरेक एव जगतामेतेऽभवन्साक्षिणः  
       प्रह्लादश्च विभीषणश्च करिराट् पाञ्चाल्यहल्याध्रुवः ॥ १॥  
  
प्रह्लादास्ति यदीश्वरो वद हरिः सर्वत्र मे दर्शय  
       स्तम्भे चैवमिति ब्रुवन्तमसुरं तत्राविरासीद्धरिः ।  
वक्षस्तस्य विदारयन्निजनखैर्वात्सल्यमापादयन्-  
       नार्त्तत्राणपरायणः स भगवान्नारायणो मे गतिः ॥ २॥  
  
श्रीरामोऽत्र विभीषणोऽयमनघो रक्षोभयादागतः  
       सुग्रीवानय पालयैनमधुना पौलस्त्यमेवागतम् ।  
इत्युक्त्वाऽभयमस्य सर्वविदितं यो राघवो दत्तवान्-  
       आर्त्तत्राणपरायणः स भगवान्नारायणो मे गतिः ॥ ३॥  
  
नक्रग्रस्तपदं समुद्धृतकरं ब्रह्मादयो भोः सुरा  
       रक्षन्तामिति दीनवाक्यकरिणं देवेष्वशक्तेषु यः ।  
मा भैषीरिति तस्य नक्रहनने चक्रायुधः श्रीधरो-  
       ह्यार्त्तत्राणपरायणः  स भगवान्नारायणो मे गतिः ॥ ४॥  
  
भोः कृष्णाच्युतः भोः कृपालय हरे भोः पाण्डवानां सखे  
       क्वासि क्वासि सुयोधनाध्यपहृतां भो रक्ष मामातुराम् ।  
इत्युक्त्तोऽक्षयवस्त्रसम्भृततनुर्योऽपालयद्द्रौपदीम्-  
       आर्त्तत्राणपरायणः स भगवान्नारायणो मे गतिः ॥ ५॥  
  
यत्पादाब्जनखोदकं त्रिजगतां पापौघविध्वंसनं  
       यन्नामामृतपूरकं च पिबतां संसारसन्तारकम् ।  
पाषाणोऽपि यदङिघ्रपङ्करजसा शापान्मुनेर्मोचितो  
       ह्यार्त्तत्राणपरायणः  स भगवान्नारायणो मे गतिः ॥ ६॥  
  
पित्रा भ्रातरमुत्तमासनगतं ह्यौत्तानपादिर्ध्रुवो  
       दृष्ट्वा तत्सममारुरुक्षुरधिकं मात्राऽवमानं गतः ।  
यं गत्वा शरणं यदाप तपसा हेमाद्रिसिंहासनं  
       ह्यार्त्तत्राणपरायणः  स भगवान्नारायणो मे गतिः ॥ ७॥  
  
आर्त्ता विषण्णाः शिथिलाश्च भीता घोरेशु च व्याधिशु वर्तमानाः ।  
सङ्कीर्त्य नारायणशब्दमात्रं विमुक्तदुःखाः सुखिनो भवन्ति ॥ ८॥  
  
इति श्रीकूरेशस्वामिविरचितं नारायणाष्टकं सम्पूर्णम् ।  
  
Encoded and proofread by Gayathri V vgayu at yahoo.com  
  
