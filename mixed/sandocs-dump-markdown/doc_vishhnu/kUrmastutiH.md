---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: kUrmastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: kUrmastutiH
engtitle: kUrmastutiH
itxtitle: kUrmastutiH
title: कूर्मस्तुतिः

---
  
 कूर्मस्तुतिः   
  
नमस्कुर्मः कूर्मं नमदमरकोटीरनिकर-  
प्रसर्पन्माणिक्यच्छविमिलितमाञ्जिष्ठवपुषम् ।  
जरीजृम्भड्डिम्भद्युमणिरमणीयांशुलहरी-  
परीरम्भस्फूर्जद्वलभिदुपलाद्रिप्रतिभटम् ॥ १॥  
  
पृष्ठे भ्राम्यदमन्दमन्दरगिरिग्रावाग्रकण्डूयनैः  
निद्रालोः कमठाकृतेर्भगवतः श्वासानिलाः पान्तु वः ।  
यत्संस्कारकलानुवर्तनवशाद्वेलाच्छलेनाम्भसां  
यातायातमतन्द्रितं जलनिधिर्नाद्यापि विश्राम्यति ॥ २॥  
  
दृग्भ्यां यस्य विलोकनाय जगतो द्रागीषदुत्तोलित-  
ग्रीवाग्रोपरिविस्फुरद्ग्रहगणे छत्रायितायां भुवि ।  
हा धिग्भूः किमभूदभूत्तदितरत्किं चेति पर्याकुलो  
हन्यादेव हठादघानि कमठाधीशः कठोराणि वः ॥ ३॥  
  
यो धत्ते शेषनागं तमनु वसुमतीं स्वर्गपातालयुक्तां  
युक्तां सर्वैः समुद्रैर्हिमगिरिकनकप्रस्थमुख्यैर्नगेन्द्रैः ।  
एतद्ब्रह्माण्डमव्याकृतघटसदृशं भाति वंशेऽसुरारेः  
पायाद्वः कूर्मदेहः प्रकटितमहिमा माधवः कामरूपी ॥ ४॥  
  
इति कूर्मस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
