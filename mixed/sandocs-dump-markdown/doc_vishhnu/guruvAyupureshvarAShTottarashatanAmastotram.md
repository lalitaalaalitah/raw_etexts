---
Category: vishhnu, aShTottarashatanAma
File name: guruvAyupureshvarAShTottarashatanAmastotram.itx
Language: Sanskrit
Latest update: November 29, 2018
Location: doc_vishhnu
Proofread by: Aruna Narayanan narayanan.aruna at gmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: guruvAyupureshvarAShTottarashatanAmastotram
engtitle: guruvAyupureshvarAShTottarashatanAmastotram
itxtitle: guruvAyupureshvarAShTottarashatanAmastotram
title: गुरुवायुपुरेश्वराष्टोत्तरशतनामस्तोत्रम्

---
  
 श्रीगुरुवायुपुरेश्वराष्टोत्तरशतनामस्तोत्ररत्नम्   
श्रीविद्याराजगोपालाभिधश्रीमहावैकुण्ठेश्वरस्वरूप  
श्रीगुरुवायुपुरेश्वराष्टोत्तरशतनामस्तोत्ररत्नम् ॥  
  
पार्वत्युवाच -  
देवदेव महादेव महावैष्णवतल्लज ।  
जीववातपुरेशस्य माहात्म्यमखिलं त्वया ॥ १॥  
  
मन्त्रतन्त्ररहस्याढ्यैः सहस्राधिकनामभिः ।  
अद्य मे प्रेमभारेणोपन्यस्तमिदमद्भुतम् ॥ २॥  
  
महावैकुण्ठनाथस्य प्रभावमखिलं प्रभो ।  
सङ्ग्रहेण श्रोतुमद्य त्वरायुक्तास्म्यहं प्रभो ॥ ३॥  
  
यस्य श्रवणमात्रेण जीववृन्देषु सर्वतः ।  
नातिकृच्छ्रेण यत्नेन लसेयुः सर्वसिद्धयः ॥ ४॥  
  
तादृशं सुलभं स्तोत्रं श्रोतुमिच्छामि त्वन्मुखात् ।  
ईश्वर उवाच -  
महादेवि शिवे भद्रे जीववातपुरेशितुः ॥ ५॥  
  
माहात्म्यवारिधौ मग्नः पूरयामि त्वदीप्सितम् ।  
पूर्वं यन्नामसाहस्रं तस्य देवस्य भाषितम् ॥ ६॥  
  
तस्यादौ विजृम्भमाणैरष्टाधिकशतेन तु ।  
नामभिर्निर्मितं स्तोत्रं सर्वसिद्धिविधायकम् ॥ ७॥  
  
पठितुं नामसाहस्रं अशक्ताः सन्ति ये शिवे ।  
तेषामर्थे स्तोत्रमेतत्सङ्गृहीतं फलप्रदम् ॥ ८॥  
  
अनुकूलौ देशकालौ यस्य स्तो जगतीह तु ।  
पठितव्यं तेन नामसाहस्रं यत्नतः शिवे ॥ ९॥  
  
आलस्यदूषिते चित्ते विश्वासरहिते तथा ।  
गुरुवातपुरेशस्य न हि मूर्तिः प्रसीदति ॥ १०॥  
  
गुरोरन्यत्र विश्वासी तथा वातपुरेशितुः ।  
कथमेतत्फलं प्रोक्तं यथावदधिगच्छति ॥ ११॥  
  
एक एव गुरुर्यस्य वैकुण्ठो यस्य दैवतम् ।  
तस्य भक्तस्य नूनं हि स्तोत्रमेतत्फलिष्यति ॥ १२॥  
  
अद्य ते देवि वक्ष्यामि नाम्नामष्टोत्तरं शतम् ।  
स्तोत्रराजमिमं पुण्यं सावधानमनाः शृणु ॥ १३॥  
  
स्तोत्रस्यास्य ऋषिः प्रोक्तो दक्षिणामूर्तिरीश्वरः ।  
छन्दोऽनुष्टुप् तथा देवो गुरुवायुपुरेश्वरः ॥ १४॥  
  
रमाशक्तिस्मरैर्बीजैः बीजशक्ती च कीलकम् ।  
धर्मार्थकाममोक्षेषु विनियोगः प्रकीर्तितः ॥ १५॥  
  
मूलमन्त्रस्य षड्भागैः कराङ्गन्यासमाचरेत् ।  
महावैकुण्ठरूपेण ध्यातव्यात्र हि देवता ॥ १६॥  
  
इन्द्रनीलसमच्छायं पीताम्बरधरं हरिम् ।  
शङ्खचक्रगदापद्मैर्लसद्बाहुं विचिन्तयेत् ॥ १७॥  
  
ध्यानम् -  
क्षीराम्भोधिस्थकल्पद्रुमवनविलसद्रत्नयुङ्मण्टपान्तः  
शङ्खं चक्रं प्रसूनं कुसुमशरचयं चेक्षुकोदण्डपाशौ ।  
हस्ताग्रैर्धारयन्तं सृणिमपि च गदां भूरमाऽऽलिङ्गितं तं  
ध्यायेत्सिन्दूरकान्तिं विधिमुखविबुधैरीड्यमानं मुकुन्दम् ॥  
  
अथ अष्टोत्तरशतनामस्तोत्रम् ।  
महावैकुण्ठनाथाख्यो महानारायणाभिधः ।  
तारश्रीशक्तिकन्दर्पचतुर्बीजकशोभितः ॥ १९॥  
  
गोपालसुन्दरीरूपः श्रीविद्यामन्त्रविग्रहः ।  
रमाबीजसमारम्भो हृल्लेखासमलङ्कृतः ॥ २०॥  
  
मारबीजसमायुक्तो वाणीबीजसमन्वितः ।  
पराबीजसमाराध्यो मीनकेतनबीजकः ॥ २१॥  
  
तारशक्तिरमायुक्तः कृष्णायपदपूजितः ।  
कादिविद्याद्यकूटाढ्यो गोविन्दायपदप्रियः ॥ २२॥  
  
कामराजाख्यकूटेशो गोपीजनसुभाषितः ।  
वल्लभायपदप्रीतः शक्तिकूटविजृम्भितः ॥ २३॥  
  
वह्निजायासमायुक्तः परावाङ्मदनप्रियः ।  
मायारमासुसम्पूर्णो मन्त्रराजकलेबरः ॥ २४॥  
  
द्वादशावृतिचक्रेशो यन्त्रराजशरीरकः ।  
पिण्डगोपालबीजाढ्यः सर्वमोहनचक्रगः ॥ २५॥  
  
षडक्षरीमन्त्ररूपो मन्त्रात्मरसकोणगः ।  
पञ्चाङ्गकमनुप्रीतः सन्धिचक्रसमर्चितः ॥ २६॥  
  
अष्टाक्षरीमन्त्ररूपो महिष्यष्टकसेवितः ।  
षोडशाक्षरमन्त्रात्मा कलानिधिकलार्चितः ॥ २७॥  
  
अष्टादशाक्षरीरूपोऽष्टादशदलपूजितः ।  
चतुर्विंशतिवर्णात्मगायत्रीमनुसेवितः ॥ २८॥  
  
चतुर्विंशतिनामात्मशक्तिवृन्दनिषेवितः ।  
क्लीङ्कारबीजमध्यस्थः कामवीथीप्रपूजितः ॥ २९॥  
  
द्वात्रिंशदक्षरारूढो द्वात्रिंशद्भक्तसेवितः ।  
पिण्डगोपालमध्यस्थः पिण्डगोपालवीथिगः ॥ ३०॥  
  
वर्णमालास्वरूपाढ्यो मातृकावीथिमध्यगः ।  
पाशाङ्कुशद्विबीजस्थः शक्तिपाशस्वरूपकः ॥ ३१॥  
  
पाशाङ्कुशीयचक्रेशो देवेन्द्रादिप्रपूजितः ।  
लिखितो भूर्जपत्रादौ क्रमाराधितवैभवः ॥ ३२॥  
  
ऊर्ध्वरेखासमायुक्तो निम्नरेखाप्रतिष्ठितः ।  
सम्पूर्णमेरुरूपेण सम्पूजितोऽखिलप्रदः ॥ ३३  
मन्त्रात्मवर्णमालाभिः सम्यक्शोभितचक्रराट् ।  
श्रीचक्रबिन्दुमध्यस्थयन्त्रसंराट्स्वरूपकः ॥ ३४॥  
  
कामधर्मार्थर्फलदः शत्रुदस्युनिवारकः ।  
कीर्तिकान्तिधनारोग्यरक्षाश्रीविजयप्रदः ॥ ३५॥  
  
पुत्रपौत्रप्रदः सर्वभूतवेतालनाशनः  
कासापस्मारकुष्ठादिसर्वरोगविनाशकः ॥ ३६॥  
  
त्वगादिधातुसम्बद्धसर्वामयचिकित्सकः ।  
डाकिन्यादिस्वरूपेण सप्तधातुषु निष्ठितः ॥ ३७॥  
  
स्मृतिमात्रेणाष्टलक्ष्मीविश्राणनविशारदः ।  
श्रुतिमौलिसमाराध्यमहापादुकलेबरः ॥ ३८॥  
  
महापदावनीमध्यरमादिषोडशीद्विकः ।  
रमादिषोडशीयुक्तराजगोपद्वयान्वितः ॥ ३९॥  
  
श्रीराजगोपमध्यस्थमहानारायणद्विकः ।  
नारायणद्वयालीढमहानृसिंहरूपकः ॥ ४०॥  
  
लघुरूपमहापादुः महामहासुपादुकः ।  
महापदावनीध्यानसर्वसिद्धिविलासकः ॥ ४१॥  
  
महापदावनीन्यासशताधिककलाष्टकः ।  
परमानन्दलहरीसमारब्धकलान्वितः ॥ ४२॥  
  
शताधिककलान्तोद्यच्छ्रीमच्चरणवैभवः ।  
शिर-आदिब्रह्मरन्ध्रस्थानन्यस्तकलावलिः ॥ ४३॥  
  
इन्द्रनीलसमच्छायः सूर्यस्पर्धिकिरीटकः ।  
अष्टमीचन्द्रविभ्राजदलिकस्थलशोभितः ॥ ४४॥  
  
कस्तूरीतिलकोद्भासी कारुण्याकुलनेत्रकः ।  
मन्दहासमनोहारी नवचम्पकनासिकः ॥ ४५॥  
  
मकरकुण्डलद्वन्द्वसंशोभितकपोलकः ।  
श्रीवत्साङ्कितवक्षःश्रीः वनमालाविराजितः ॥ ४६॥  
  
दक्षिणोरः प्रदेशस्थपराहङ्कृतिराजितः ।  
आकाशवत्क्रशिष्ठश्रीमध्यवल्लीविराजितः ॥ ४७॥  
  
शङ्खचक्रगदापद्मसंराजितचतुर्भुजः ।  
केयूराङ्गदभूषाढ्यः कङ्कणालिमनोहरः ॥ ४८॥  
  
नवरत्नप्रभापुञ्जच्छुरिताङ्गुलिभूषणः ।  
गुल्फावधिकसंशोभिपीतचेलप्रभान्वितः ॥ ४९॥  
  
किङ्किणीनादसंराजत्काञ्चीभूषणशोभितः ।  
विश्वक्षोभकरश्रीकमसृणोरुद्वयान्वितः ॥ ५०॥  
  
इन्द्रनीलाश्मनिष्पन्नसम्पुटाकृतिजानुकः ।  
स्मरतूणाभलक्ष्मीकजङ्घाद्वयविराजितः ॥ ५१॥  
  
मांसलगुल्फलक्ष्मीको महासौभाग्यसंयुतः ।  
ह्रीङ्ङ्कारतत्त्वसम्बोधिनूपुरद्वयराजितः ॥ ५२॥  
  
आदिकूर्मावतारश्रीजयिष्णुप्रपदान्वितः ।  
नमज्जनतमोवृन्दविध्वंसकपदद्वयः ॥ ५३॥  
  
नखज्योत्स्नालिशैशिर्यपरविद्याप्रकाशकः ।  
रक्तशुक्लप्रभामिश्रपादुकाद्वयवैभवः ॥ ५४॥  
  
दयागुणमहावार्धिर्गुरुवायुपुरेश्वरः ।  
  
फलश्रुतिः -  
इत्येवं कथितं देवि नाम्नामष्टोत्तरं शतम् ॥ ५५॥  
  
गुरुवायुपुरेशस्य सर्वसिद्धिविधायकम् ।  
कृष्णाष्टमीसमारब्धमासेनैकेन सिद्धिदम् ॥ ५६॥  
  
कृष्णाष्टमीं समारभ्य यावदन्याऽसिताऽष्टमी ।  
तावत्कालं स्तोत्रमेतत् प्रत्यहं शतशः पठेत् ॥ ५७॥  
  
मातृकापुटितं कृत्वा हित्वाऽऽलस्यं सुमङ्गले ।  
एकान्तभक्तियुक्तो हि गुरुवायुपुरेश्वरे ॥ ५८॥  
  
जीवन्नेव स भक्ताग्र्यो माधवाधिष्ठितो भवेत् ।  
तप्तकाञ्चनगौरे हि तच्छरीरे सदा लसन् ॥ ५९॥  
  
गुरुवायुपुराधीशोऽद्भुतानि हि करिष्यति ।  
अत आवां महेशानि गच्छावः शरणं हि तम् ॥ ६०॥  
  
कारुण्यमूर्तिमीशानं गुरुवायुपुरेश्वरम् ।  
उड्डामरेशतन्त्रेऽस्मिन् पटले क्षिप्रसाधने ॥ ६१॥  
  
महावैकुण्ठनाथस्य गुरुवायुपुरेशितुः ।  
अष्टोत्तरशतं नाम्नां सर्वसिद्धिविलासकम् ।  
अध्यायं सप्तमं पूर्णमवदातं करोत्युमे ॥ ६२॥  
  
इति श्रीगुरुवायुपुरेश्वराष्टोत्तरशतनामस्तोत्ररत्नं सम्पूर्णम् ।  
  
 ॥ शुभम् ॥  
  
  
Proofread by Aruna Narayanan narayanan.aruna at gmail.com, PSA Easwaran  
  
