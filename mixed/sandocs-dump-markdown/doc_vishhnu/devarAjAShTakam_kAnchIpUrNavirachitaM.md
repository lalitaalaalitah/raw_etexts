---
Acknowledge-Permission: Mahaperiaval Trust
Category: vishhnu, aShTaka
Description/comments: Edited by S. V. Radhakrishna Shastriji
File name: devarAjAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: devarAjAShTakam
engtitle: devarAjAShTakam
itxtitle: devarAjAShTakam (kAnchIpUrNavirachitaM)
title: देवराजाष्टकम् (काञ्चीपूर्णविरचितं)

---
  
 श्रीदेवराजाष्टकम्   
  
देवराजाष्टकम्  
(काञ्च्यां वरदराज क्षेत्रे)  
  
नमस्ते हस्तिशैलेश श्रीमन्नम्बुजलोचन ।  
शरणं त्वां प्रपन्नोऽस्मि प्रणतार्तिहराच्युत ॥ १॥  
  
समस्तप्राणिसन्त्राणप्रवीणकरुणोल्बणाः ।  
विलसन्तु कटाक्षास्ते मय्यस्मिन् जगतां पते ॥ २॥  
  
निन्दिताचारकरणं निवृत्तं कृत्यकर्मणः ।  
पापीयांसममर्यादं पाहि मां वरद प्रभो ॥ ३॥  
  
संसारमरुकान्तारे दुर्व्याधिव्याघ्रभीषिणे ।  
विषयक्षुद्रगुल्माढ्ये तृषापादपशालिनि ॥ ४॥  
  
पुत्रदारगृहक्षेत्रमृगतृष्णाम्बुपुष्कले ।  
कृत्याकृत्यविवेकान्धं परिभ्रान्तमितस्ततः ॥ ५॥  
  
अजस्रं जाततृष्णार्तमवसन्नाङ्गमक्षमम् ।  
क्षीणशक्तिबलारोग्यं केवलं क्लेशसंश्रयम् ॥ ६॥  
  
सन्तप्तं विविधैर्दुःखैर्दुर्वचैरेवमादिभिः ।  
देवराज  दयासिन्धो  देवदेव  जगत्पते ॥ ७॥  
  
त्वदीक्षणसुधासिन्धुवीचिविक्षेपशीकरैः ।  
कारुण्यमारुतानीतैश्शीतलैरभिषिञ्च माम् ॥ ८॥  
  
इति श्रीकाञ्चीपूर्णविरचितं देवराजाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
