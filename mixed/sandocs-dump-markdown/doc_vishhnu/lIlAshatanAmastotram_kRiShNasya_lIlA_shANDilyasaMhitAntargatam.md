---
Category: aShTottarashatanAma, vishhnu, krishna, vishnu
Description-comments: Shandilya Samhita BhaktiKhanda Part1, pages 118-121
File name: lIlAshatanAmastotram.itx
Indexextra: (Samhita Parts 1, 2)
Language: Sanskrit
Latest update: July 20, 2016
Location: doc_vishhnu
Proofread by: Gopal Upadhyay, NA
Send corrections to: Sanskrit@cheerful.com
Site access: https://sanskritdocuments.org
Source: Shandilyasamhita panchame bhaktikhaNDe
SubDeity: krishna
Subject: philosophy/hinduism/religion
Sublocation: vishhnu
Text title: lIlAshatanAmastotram
Transliterated by: Gopal Upadhyay gopal.j.upadhyay at gmail.com
engtitle: lIlAshatanAmastotram
itxtitle: lIlAshatanAmastotram (kRiShNasya lIlA shANDilyasaMhitAntargatam)
title: लीलाशतनामस्तोत्रम् (कृइष्णस्य लीला शाण्डिल्यसंहितान्तर्गतम्)

---
  
 लीलाशतनामस्तोत्रम्   
कृष्णलीलाशतनामस्तोत्रम्  
  
शाण्डिल्य उवाच ।  
अथ लीलाशतं स्तोत्रं प्रवक्ष्यामि हरेः प्रियम् ।  
यस्याभ्यसनतः सद्यः प्रीयते पुरुषोत्तमः ॥ १॥  
  
यदुक्तं श्रीमता पूर्वं प्रियायै प्रीतिपूर्वकम् ।  
ललितायै यथाप्रोक्तं सा मह्यं कृपया जगौ ॥ २॥  
  
श्रुतिभिर्यत्पुरा प्रोक्तं मुनिभिर्यत्पुरोदितम् ।  
तदहं वो वर्णयिष्ये श्रद्धालून् सम्मतान् शुचीन् ॥ ३॥  
  
लीलानामशतस्यास्य ऋषयोऽग्निसमुद्भवाः ।  
देवता शीपतिर्नित्यलीलानुग्रहविग्रहः ॥ ४॥  
  
छन्दांस्यनुष्टुप् रूपाणि कीर्तितानि मुनीश्वराः ।  
बीजं भक्तानुग्रहकृत् शक्तिलीलाप्रियः प्रभुः ॥ ५॥  
  
श्रीकृष्णभगवत्प्रीतिद्वारा स्वार्थे नियोजनम् ।  
सर्वेश्वरश्च सर्वात्मा सर्वतोऽस्रेण रक्षतु ॥ ६॥  
  
श्रीकृष्णः सच्चिदानन्दः स्वतन्त्रपरमावधिः ।  
लीलाकर्ता बाललीलो निजानन्दैकविग्रहः ॥ ७॥  
  
लीलाशक्तिर्निजलीलासृष्टिदेहो विनोदकृत् ।  
वृन्दावने गोपिगोपगोद्विजादिसचिन्मयः ॥ ८॥  
  
वाक्सृष्टिकर्ता नादात्मा प्रणवो वर्णरूपधृक् ॥ ९॥  
  
प्रकृतिः प्रत्ययो वाक्यो वेदो वेदाङ्गजः कविः ।  
मायोद्भवोद्भवोऽचिन्त्यकार्यो जीवप्रवर्तकः ॥ १०॥  
  
नानातत्त्वानुरूपश्च कालकर्मस्वभावकः ।  
वेदानुगो वेदवेत्ता नियतो मुक्तबन्धनः ॥ ११॥  
  
असुरक्लेशदो क्लिष्टजननिद्रारतिप्रदः ।  
नारायणो हृषीकेशो देवदेवो जनार्दनः ॥ १२॥  
  
स्ववर्णाश्रमधर्मात्मा संस्कृतः शुद्धमानसः ।  
अग्निहोत्रादिपञ्चात्मा स्वर्गलोकफलप्रदः ॥ १३॥  
  
शुद्धात्मज्ञानदो ज्ञानगम्यःस्वानन्ददायकः ।  
देवानन्दकरो मेघश्यामलः सत्त्वविग्रहः । १४॥  
  
गम्भीरोऽनवगाह्यश्रीद्विभुजो मुरलीधरः ।  
पूर्णानन्दघनः साक्षात् कोटिमन्मथमन्मथः ॥ १५॥  
  
श्रुतिगम्यो भक्तिगम्यो मुनिगम्यो व्रजेश्वरः ।  
श्रीयशोदासुतो नन्दभाग्यचिन्तामणिः प्रभुः ॥ १६॥  
  
अविद्याहरणः सर्वदोषसङ्घविनाशकः ।  
निःसाधनोद्धारदक्षो भक्तानुग्रहकातरः ॥ १७॥  
  
सर्वसामर्थ्यसहितो दैवदोषनिवारकः ।  
कुमारिकानुग्रहकृद् योगमायाप्रसादकृत् ॥ १८॥  
  
ब्रह्मानन्दपरानन्दभजनानन्ददायकः ।  
लोकव्यामोहकृत्स्वीयानुग्रहो वेणुवादतः ॥ १९॥  
  
नित्यलीलारासरतो नित्यलीलाफलप्रदः ।  
मूढोद्धारकरो राजलीलासन्तोषितामरः ॥ २०॥  
  
सतां लोकद्वयानन्ददश्चैश्वर्यादिभूषितः ।  
निरोधलीलासम्पत्तिर्दशलीलापरायणः ॥ २१॥  
  
द्वादशाङ्गवपुः श्रीमाँश्चतृर्व्यूहश्चतुर्मयः ।  
गोकुलानन्ददः श्रीमद् गोवर्धनकृताश्रयः ॥ २२॥  
  
चराचरानुग्रहकृद्वंशीवाद्यविशारदः ।  
देवकीनन्दनो द्वारापतिर्गोवर्धनाद्रिभृत् ॥ २३॥  
  
श्रीगोकुलसुधानाथः श्रीमुकुन्दोऽतिसुन्दरः ।  
बाललीलारतो हैयङ्गवीनरसतत्परः ॥ २४॥  
  
नृत्यप्रियो युग्मलीलो त्रिभङ्गललिताकृतिः ।  
आचार्यानुगृहीतात्मा करुणावरुणालयः ॥ २५॥  
  
श्रीराधिकाप्रेममूर्तिः श्रीचन्द्रावलिवल्लभः ।  
ललिताप्राणनाथः श्रीकलिन्दगिरिजाप्रियः ॥ २६॥  
  
अप्राकृतगुणोदारो ब्रह्मेशेन्द्रादिवन्दितः ।  
पवित्रकीर्तिःश्रीनाथो वृन्दारण्यपुरन्दरः ॥ २७॥  
  
इति लीलाशतं नाम्नां निजात्मकसमन्वितम् ।  
यः पठेत्प्रत्यहं प्रीत्या तं प्रीणाति स माधवः ॥ २८॥  
  
ईषणात्रयनिर्मुक्तो या पठेद्धरिसन्निधौ ।  
सोऽचलां भक्तिमाप्नोति इति सत्यं मुनीश्वराः ॥ २९॥  
  
ईषणात्रयसम्पन्नं यस्य चित्त प्रखिद्यति ।  
तेनात्र ध्यानगम्येन प्रकारेण समाप्यते ॥ ३०॥  
  
पुत्रेषणासु सर्वासु ध्यायेत्पुत्रप्रदं हरिम् ।  
ब्रह्माणं मोहयत्तेन वरावाप्तिः प्रजायते ॥ ३१॥  
  
वित्तेषणास्सु वासांसि भूषणानि शिखामणिम् ।  
वदन्तं विषयीकुर्वंल्लभते तत् स्थिरञ्च यत् ॥ ३२॥  
  
लोकेषणासु नन्दस्य साधयन्परतन्त्रताम् ।  
ध्यात्वा हृदि महाभाग्यो भवेल्लोकद्वये पुमान् ॥ ३३॥  
  
समर्च्य भगवन्तं तं शालग्रामस्य मन्दिरे ।  
नमोऽन्तैर्नामसन्मन्त्रैर्दद्याद्वृन्दादलान्यसौ ॥ ३४॥  
  
निवेदयेत्ततः स्वार्थं मध्याह्ने पररात्रके ।  
तेन सर्वमवाप्नोति प्रसीदति ततस्त्वमुम् ॥ ३५॥  
  
सर्वापराधहरणं सर्वदोषनिवारणम् ।  
सर्वभक्तिप्रजननं भावस्य सदृशं परम् ॥ ३६॥  
  
एतस्यैव समासाद्य गायत्र्याख्यं महामनुम् ।  
पठेन्नाम्ना सहस्रं च सुदामादिसमो भवेत् ॥ ३७॥  
  
अनयोः सदृशं नास्ति प्रकारोऽत्रापरः परः ।  
कामव्याकुलचितस्य शोधनाय सतां मतः ॥ ३८॥  
  
न सौषधी मता पुंसा या गदान्तरमर्पयेत् ।  
प्रकृतं सन्निवर्त्याघं वासनां या न संहरेत् ॥ ३९॥  
  
विषयाक्रान्तचित्तानां नावेशः कर्हिचिद्धरेः ।  
ततो निवृत्तिः कार्येभ्य इत्याह तनयं विधिः ॥ ४०॥  
  
श्रीकृष्णेति महामन्त्रं श्रीकृष्णेति महौषधी ।  
ये भजन्ति महाभागास्तेषां किं किं न सिद्धयति ॥ ४१॥  
  
इति लीलाशतनामस्तोत्रं सम्पूर्णम् ।  
इति श्रीशाण्डिल्यसंहितायां पञ्चमे भक्तिखण्डे द्वितीयभागे  
तृतीयो अष्टादशोऽध्यायः ॥ १८॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay gopal.j.upadhyay at gmail.com, NA  
  
