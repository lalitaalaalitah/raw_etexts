---
Category: vishhnu, vishnu
Description-comments: Devi book stall, Kodumgallur, Kerala
File name: lakShmInArAyaNastotram.itx
Language: Sanskrit
Latest update: August 6, 2016
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
Subject: philosophy/hinduism/religion
Sublocation: vishhnu
Text title: lakShmInArAyaNastotram 1
Transliterated by: PSA Easwaran psaeaswaran at gmail.com
engtitle: lakShmInArAyaNastotram 1
itxtitle: lakShmInArAyaNastotram 1 (lokodbhavasthe malayeshvarAbhyAm)
title: लक्ष्मीनारायणस्तोत्रम् १ (लोकोद्भवस्थे मलयेश्वराभ्याम्)

---
  
 लक्ष्मीनारायणस्तोत्रम्   
  
ध्यानम् ।  
  
चक्रं विद्यावरघटगदादर्पणं पद्मयुग्मं  
दोर्भिर्बिभ्रत्सुरुचिरतनुं मेघविद्युन्निभाभम् ।  
गाढोत्कण्ठं विवशमनिशं पुण्डरीकाक्षलक्ष्म्योः  
एकीभूतं वपुरवतु वः पीतकौशेयकान्तम् ॥ १॥  
  
शङ्खचक्रगदापद्मकुम्भादर्शाब्जपुस्तकम् ।  
बिभ्रतं मेघचपलवर्णं लक्ष्मीहरिं भजे ॥ २॥  
  
विद्युत्प्रभाश्लिष्टघनोपमानौ  
     शुद्धाशये बिम्बितसुप्रकाशौ ।  
चित्ते चिदाभौ कलयामि लक्ष्मी-  
     नारायणौ सत्त्वगुणप्रधानौ ॥ ३॥  
  
     स्तोत्रम् ।  
लोकोद्भवस्थे मलयेश्वराभ्यां  
     शोकोरुदीनस्थितिनाशकाभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ४॥  
  
सम्पत्सुखानन्दविधायकाभ्यां  
     भक्तावनानारतदीक्षिताभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ५॥  
  
दृष्ट्वोपकारे गुरुतां च पञ्च-  
     विंशावतारान् सरसं दधद्भ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ६॥  
  
क्षीराम्बुराश्यादि विराट्भवाभ्यां  
     नारं सदा पालयितुं पराभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ७॥  
  
दारिद्र्यदुःखस्थितिदारकाभ्यां  
     दययैव दूरीकृतदुर्गतिभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ८॥  
  
भक्तव्रजाघौघविदारकाभ्यां  
     स्वीयाशयोद्धूतरजस्तमोभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ९॥  
  
रक्तोत्पलाभाभवपुर्धराभ्यां  
     पद्मारिशङ्खाब्जगदाधराभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ १०॥  
  
अङ्घ्रिद्वयाभ्यर्चककल्पकाभ्यां  
     मोक्षप्रदप्राक्तनदम्पतीभ्याम् ।  
नित्यं युवाभ्यां नतिरस्तु लक्ष्मी-  
     नारायणाभ्यां जगतः पितृभ्याम् ॥ ११॥  
  
इदं तु यः पठेत् स्तोत्रं लक्ष्मीनारायणाष्टकम् ।  
ऐहिकामुष्मिकसुखं भुक्त्वा स लभतेऽमृतम् १२॥  
  
इति श्रीकृष्णकृतं लक्ष्मीनारायणाष्टकस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
