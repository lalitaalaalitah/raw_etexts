---
Author: Traditional
Category: aShTaka, vishhnu, krishna, vishnu, puShTimArgIya
File name: baalamukunda8.itx
Language: Sanskrit
Latest update: January 19, 2002
Location: doc_vishhnu
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: Religion
Sublocation: vishhnu
Text title: bAlamukundAShTakaM
Transliterated by: NA
engtitle: bAlamukundAShTakam
itxtitle: bAlamukundAShTakam athavA bAlamukundastotram
title: बालमुकुन्दाष्टकम् अथवा बालमुकुन्दस्तोत्रम्

---
  
 बालमुकुन्दाष्टकं   
  
करारविन्देन पदारविन्दं मुखारविन्दे विनिवेशयन्तम् ।  
वटस्य पत्रस्य पुटे शयानं बालं मुकुन्दं मनसा स्मरामि ॥ १॥  
  
संहृत्य लोकान्वटपत्रमध्ये शयानमाद्यन्तविहीनरूपम् ।  
सर्वेश्वरं सर्वहितावतारं बालं मुकुन्दं मनसा स्मरामि ॥ २॥  
  
इन्दीवरश्यामलकोमलाङ्गं इन्द्रादिदेवार्चितपादपद्मम् ।  
सन्तानकल्पद्रुममाश्रितानां बालं मुकुन्दं मनसा स्मरामि ॥ ३॥  
  
लम्बालकं लम्बितहारयष्टिं शृङ्गारलीलाङ्कितदन्तपङ्क्तिम् ।  
बिम्बाधरं चारुविशालनेत्रं बालं मुकुन्दं मनसा स्मरामि ॥ ४॥  
  
शिक्ये निधायाद्यपयोदधीनि बहिर्गतायां व्रजनायिकायाम् ।  
भुक्त्वा यथेष्टं कपटेन सुप्तं बालं मुकुन्दं मनसा स्मरामि ॥ ५॥  
  
कलिन्दजान्तस्थितकालियस्य फणाग्ररङ्गे नटनप्रियन्तम् ।  
तत्पुच्छहस्तं शरदिन्दुवक्त्रं बालं मुकुन्दं मनसा स्मरामि ॥ ६॥  
  
उलूखले बद्धमुदारशौर्यं उत्तुङ्गयुग्मार्जुन भङ्गलीलम् ।  
उत्फुल्लपद्मायत चारुनेत्रं बालं मुकुन्दं मनसा स्मरामि ॥ ७॥  
  
आलोक्य मातुर्मुखमादरेण स्तन्यं पिबन्तं सरसीरुहाक्षम् ।  
सच्चिन्मयं देवमनन्तरूपं बालं मुकुन्दं मनसा स्मरामि ॥ ८॥  
  
          ॥ इति बालमुकुन्दाष्टकम् सम्पूर्णम् ॥  
  
श्रीकृष्णकरणामृतान्तर्गतम्  
करारविन्देन पदारविन्दं मुखारविन्दे विनिवेशयन्तम् ।  
वटस्य पत्रस्य पुटे शयानं बालं मुकुन्दं मनसा स्मरामि ॥ २.५७॥  
  
आकुञ्चितं जानु करं च वामं न्यस्य क्षितौ दक्षिणहस्तपद्मे ।  
आलोकयन्तं नवनीतखण्डं बालं मुकुन्दं मनसा स्मरामि ॥ ३.९२॥  
  
  
  
  
