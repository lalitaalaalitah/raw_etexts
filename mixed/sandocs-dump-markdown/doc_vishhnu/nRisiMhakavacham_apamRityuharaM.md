---
Category: vishhnu, kavacha, dashAvatAra
Description/comments: sUryAruNasaMvAde
File name: nRRisiMhakavachamapamRRityuharam.itx
Indexextra: (Scan)
Language: Sanskrit
Latest update: August 12, 2018
Location: doc_vishhnu
Proofread by: Ganesh Kandu, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Nrisimhakavacham ApamrityuharaM
Transliterated by: Ganesh Kandu kanduganesh at gmail.com
engtitle: nRRisiMhakavacham apamrityuharaM
itxtitle: nRisiMhakavacham apamRityuharaM
title: नृइसिंहकवचम् अपमृइत्युहरं

---
  
 अपमृत्युहरं श्रीनृसिंहकवचम्   
श्रीगणेशायनमः ।  
अथापरं प्रवक्ष्यामि ह्यल्पमृत्यु हरम्परम् ।  
उपायं यत्कृतेनाङ्ग शीघ्रं मृत्युर्निवर्तते ॥ १॥  
  
नृसिंहकवचं नाम स्तोत्रं परमदुर्लभम् ।  
यस्य धारणया क्षिप्रमल्पमृत्युर्विनश्यति ॥ २॥  
  
अरुण उवाच -  
भगवन्देवदेवेश कृपया परयाऽधुना ।  
नृसिंहकवचं दिव्यं गुह्यं भक्ताय मे वद ॥ ३॥  
  
सूर्य उवाच -  
शृणु पुत्र प्रवक्ष्यामि नृसिंहकवचं शुभम् ।  
यस्य विज्ञानमात्रेण नश्यन्ति सकलापदः ॥ ४॥  
  
ग्रहबाधा प्रेतबाधा बाधा या कुलदोषजा ।  
कृत्यया जनिता बाधा शत्रुबाधा स्वकर्मजा ॥ ५॥  
  
शीघ्रं नश्यन्ति ताः सर्वाः कवचस्य प्रभावतः ।  
असाध्या ये च दुस्साध्या महारोगा भयङ्कराः ॥ ६॥  
  
सद्यो नश्यन्ति पठनात्कवचस्यास्य सारथे ।  
जलभीतिश्चाग्निभीतिर्भीतिः शत्रुगणादपि ॥ ७॥  
  
सिंहव्याघ्रादिजा भीतिः शीघ्रं सर्वा विनश्यति ।  
सङ्ग्रामे दुर्गमेऽरण्ये सङ्कटे प्राणसंशये ॥ ८॥  
  
पठतो विजयो रक्षा सुखं सौभाग्यसम्पदः ।  
पुत्रसौख्यं राजसौख्यं धनसौख्यमृणक्षयः ॥ ९॥  
  
कुटुम्बवृद्धिः कल्याणमारोग्यं विजयः सदा ।  
अल्पमृत्युभयं घोरं पाठादस्य विनश्यति ॥ १०॥  
  
अल्पमृत्युहरश्चात उपायो न परः स्मृतः ।  
अल्पमृत्युहरं नाम कवचं चेदमुत्तमम् ॥ ११॥  
  
सिंहप्रणादान्मत्तोऽपि गजेन्द्रस्तु पलायते ।  
अल्पमृत्युस्तथा चास्य पाठात्सद्यो निरस्यते ॥ १२॥  
  
सहस्रपञ्चकावृतिं पठेद्यः सुसमाहितः ।  
अल्पमृत्युभयं तस्य प्रभवेन्नैव कर्हिचित् ॥ १३॥  
  
अथ पाठः -  
नृसिंहो मे शिरः पातु पातु भालं नृकेसरी ।  
भ्रुवौ नृसिंहो मे पातु नृसिंहो नयनद्वयम् ॥ १४॥  
  
नृसिंहो नासिके पातु कर्णौ पातु नृकेसरी ।  
नृसिंहो मे मुखं पातु कपोलौ रक्षताद्धरिः ॥ १५॥  
  
नृसिंहश्चिबुकं रक्षेत्कण्ठं पातु नृकेसरी ।  
स्कन्धौ पातु नृसिंहो मे भुजौ पातु नृकेसरी ॥ १६॥  
  
करद्वयं नृसिंहोऽव्यान्नृसिंहो रक्षतादुरः ।  
नृसिंहो हृदयं पातु नृसिंहोऽव्यात्तथोदरम् ॥ १७॥  
  
कुक्षिं नरहरिः पातु नाभिं पातु नृकेसरी ।  
बस्तिं च गुह्यदेशं च नृसिंहोऽव्यात्सदा मम ॥ १८॥  
  
नृसिंहो जानुनी पातु जङ्घे पातु नृकेसरी ।  
पादौ गुल्फौ सदा पातु नृसिंहो मम रक्षकः ॥ १९॥  
  
अग्रतः पृष्ठतो मेऽव्यात्तथा पार्श्वद्वयं सदा ।  
नृसिंहः सर्वगात्राणि मम रक्षतु सर्वदा ॥ २०॥  
  
नृसिंहो रक्षतात्पूर्वे वह्निकोणे नृकेसरी ।  
नैरृत्यां नरसिंहोऽव्यानृसिंहः पातु पश्चिमे ॥ २१॥  
  
नृसिंहो वायुकोणेऽव्यादुत्तरेऽव्यान्नृकेसरी ।  
नृसिंहोऽव्यात्तथेशाने ह्यध ऊर्ध्वं समन्ततः ॥ २२॥  
  
जले सदा रक्षतु मां नृसिंहः स्थलेषु मां पातु सदा नृसिंहः ।  
नभस्तले भूमितले समन्तानृकेसरी रक्षतु सर्वदा माम् ॥ २३॥  
  
दुर्गाध्वदुर्गभवनेषु च सङ्कटेषु  
     प्राणप्रयाणभयविघ्नसमुच्चयेषु ।  
शीतोष्णवातरिपुरोगभयेषु युद्धे  
     सङ्कष्टनाशनपरोऽवतु मां नृसिंहः ॥ २४॥  
  
छिनत्तु चक्रेण सदाऽरिवर्गान्सर्वान्नृसिंहो मम मृत्युरूपान् ।  
असाध्यदुस्साध्यसमस्तरोगान्भिन्द्यान्नृसिंहः स्वगदाभिघातैः ॥ २५॥  
  
प्रेतान्पिशाचान्सगणान्स्वनेन शङ्खस्य विद्रावयतान्नृसिंहः ।  
कूष्माण्डबालग्रहयक्षरक्षः स डाकिनीः शाकिनिकाः समस्ताः ॥ २६॥  
  
खड्गेन मे मृत्युनिसर्गपाशं सञ्छिद्य मां पातु सदा नृसिंहः ।  
सदाऽपमृत्योश्च तथाऽल्पमृत्योर्विमोच्य मां रक्षतुनारसिंहः ॥ २७॥  
  
भक्तसंरक्षणार्थाय विदार्यस्तम्भमुद्गतः ।  
नृसिंहो रक्षकः सोऽस्तु मृत्युः किं में करिष्यति ॥ २८॥  
  
अट्टाट्टहासतो यस्य सर्वे देवाश्चकम्पिरे ।  
नृसिंहो रक्षकः सोऽस्तु मृत्युः किं मे करिष्यति ॥ २९॥  
  
हिरण्यकशिपोर्वक्षो ददारनिशितैर्नखैः ।  
नृसिंहो रक्षकः सोऽस्तु मृत्युः किं मे करिष्यति ॥ ३०॥  
  
यस्य भ्रूभङ्गमात्रेण त्रस्तमासीज्जगत्त्रयम् ।  
नृसिंहो रक्षकः सोऽस्तु मृत्युः किं मे करिष्यति ॥ ३१॥  
  
उत्क्षिप्तसटया व्यग्रा देवा दैत्या विदुद्रुवुः ।  
नृसिंहो रक्षकः सोऽस्तु मृत्युः किं मे करिष्यति ॥ ३२॥  
  
यन्नामस्मरणादेव दह्यन्ते विघ्नराशयः ।  
नृसिंहो रक्षकः सोऽस्तु मृत्युः किं मे करिष्यति ॥ ३३॥  
  
यदङ्घ्रिघ्यानतःसद्यो विलीयन्तेऽघराशयः ।  
नृसिंहो रक्षकः सोऽस्तु मृत्युः किं मे करिष्यति ॥ ३४॥  
  
माता नृसिंहश्च पिता नृसिंहो भ्राता नृसिंहश्च सखा नृसिंहः ।  
बलं नृसिंहो द्रविणं नृसिंहः सर्वं नृसिंहो मम देवदेवः ॥ ३५॥  
  
इति ते कथितं पुत्र नृसिंहकवचं शुभम् ।  
अस्य धारणतः पाठादल्पमृत्युः प्रशाम्यति ॥ ३६॥  
  
शतं वाऽथ तदर्धं वा तदर्धं वा सदक्षिणम् ।  
विप्रेभ्यः पुस्तकं दद्यादल्पमृत्युप्रशान्तये ॥ ३७॥  
  
इति श्रीसूर्यारुणसंवादे अपमृत्युहरं  
नृसिंहकवचं समाप्तम् ॥  
  
॥ ॐ तत्सत्परमात्मनेनमः ॥  
  
  
Encoded by Ganesh Kandu kanduganesh at gmail.com  
Proofread by Ganesh Kandu, NA  
  
