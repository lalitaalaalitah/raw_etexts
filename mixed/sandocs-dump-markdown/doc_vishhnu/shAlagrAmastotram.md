---
Author: Traditional
Category: vishhnu, vishnu_misc, stotra, vishnu
Description-comments: bhaviShyottarapurANa (mispronounced as shAligrAma)
File name: shAlagrAmastotram.itx
Language: Sanskrit
Latest update: December 22, 2004, July 5, 2018
Location: doc_vishhnu
Proofread by: Ravin Bhalekar ravibhalekar at hotmail.com, Nat Natarajan
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: shAlagrAmastotram
Texttype: stotra
engtitle: Shalagrama Stotram
itxtitle: shAlagrAmastotram
title: शालग्रामस्तोत्रम्

---
  
 शालग्रामस्तोत्रम्   
  
श्रीरामं सह लक्ष्मणं सकरुणं सीतान्वितं सात्त्विकं  
    वैदेहीमुखपद्मलुब्धमधुपं पौलस्त्वसंहारिणम् ।  
वन्दे वन्द्यपदाम्बुजं सुरवरं भक्तानुकम्पाकरं  
    शत्रुघेन हनूमता च भरतेनासेवितं राघवम् ॥ १॥  
  
जयति जनकपुत्री लोकभर्त्री नितान्तं  
    जयति जयति रामः पुण्यपुञ्जस्वरूपः ।  
जयति शुभगराशिर्लक्ष्मणो ज्ञानरूपो  
    जयति किल मनोज्ञा ब्रह्मजाता ह्ययोध्या ॥ २॥  
  
श्री गणेशाय नमः ।  
अस्य श्रीशालग्रामस्तोत्रमन्त्रस्य श्रीभगवान् ऋषिः,  
नारायणो देवता, अनुष्टुप् छन्दः,  
श्रीशालग्रामस्तोत्रमन्त्रजपे विनियोगः ॥  
  
युधिष्ठिर उवाच ।  
श्रीदेवदेव देवेश देवतार्चनमुत्तमम् ।  
तत्सर्वं श्रोतुमिच्छामि ब्रूहि मे पुरुषोत्तम ॥ १॥  
  
श्रीभगवानुवाच ।  
गण्डक्यां चोत्तरे तीरे गिरिराजस्य दक्षिणे ।  
दशयोजनविस्तीर्णा महाक्षेत्रवसुन्धरा ॥ २॥  
  
शालग्रामो भवेद्देवो देवी द्वारावती भवेत् ।  
उभयोः सङ्गमो यत्र मुक्तिस्तत्र न संशयः ॥ ३॥  
  
शालग्रामशिला यत्र यत्र द्वारावती शिला ।  
उभयोः सङ्गमो यत्र मुक्तिस्तत्र न संशयः ॥ ४॥  
  
आजन्मकृतपापानां प्रायश्चित्तं य इच्छति ।  
शालग्रामशिलावारि पापहारि नमोऽस्तु ते ॥ ५॥  
  
अकालमृत्युहरणं सर्वव्याधिविनाशनम् ।  
विष्णोः पादोदकं पीत्वा शिरसा धारयाम्यहम् ॥ ६॥  
  
शङ्खमध्ये स्थितं तोयं भ्रामितं केशवोपरि ।  
अङ्गलग्नं मनुष्याणां ब्रह्महत्यादिकं दहेत् ॥ ७॥  
  
स्नानोदकं पिवेन्नित्यं चक्राङ्कितशिलोद्भवम् ।  
प्रक्षाल्य शुद्धं तत्तोयं ब्रह्महत्यां व्यपोहति ॥ ८॥  
  
अग्निष्टोमसहस्राणि वाजपेयशतानि च ।  
सम्यक् फलमवाप्नोति विष्णोर्नैवेद्यभक्षणात् ॥ ९॥  
  
नैवेद्ययुक्तां तुलसीं च मिश्रितां विशेषतः पादजलेन विष्णोः ।  
योऽश्नाति नित्यं पुरतो मुरारेः प्राप्नोति यज्ञायुतकोटिपुण्यम् ॥ १०॥  
  
खण्डिताः स्फुटिता भिन्ना वन्हिदग्धास्तथैव च ।  
शालग्रामशिला यत्र तत्र दोषो न विद्यते ॥ ११॥  
  
न मन्त्रः पूजनं नैव न तीर्थं न च भावना ।  
न स्तुतिर्नोपचारश्च शालग्रामशिलार्चने ॥ १२॥  
  
ब्रह्महत्यादिकं पापं मनोवाक्कायसम्भवम् ।  
शीघ्रं नश्यति तत्सर्वं शालग्रामशिलार्चनात् ॥ १३॥  
  
नानावर्णमयं चैव नानाभोगेन वेष्टितम् ।  
तथा वरप्रसादेन लक्ष्मीकान्तं वदाम्यहम् ॥ १४॥  
  
नारायणोद्भवो देवश्चक्रमध्ये च कर्मणा ।  
तथा वरप्रसादेन लक्ष्मीकान्तं वदाम्यहम् ॥ १५॥  
  
कृष्णे शिलातले यत्र सूक्ष्मं चक्रं च दृश्यते ।  
सौभाग्यं सन्ततिं धत्ते सर्व सौख्यं ददाति च ॥ १६॥  
  
वासुदेवस्य चिह्नानि दृष्ट्वा पापैः प्रमुच्यते ।  
श्रीधरः सुकरे वामे हरिद्वर्णस्तु दृश्यते ॥ १७॥  
  
वराहरूपिणं देवं कूर्माङ्गैरपि चिह्नितम् ।  
गोपदं तत्र दृश्येत वाराहं वामनं तथा ॥ १८॥  
  
पीतवर्णं तु देवानां रक्तवर्णं भयावहम् ।  
नारसिंहो भवेद्देवो मोक्षदं च प्रकीर्तितम् ॥ १९॥  
  
शङ्खचक्रगदाकूर्माः शङ्खो यत्र प्रदृश्यते ।  
शङ्खवर्णस्य देवानां वामे देवस्य लक्षणम् ॥ २०॥  
  
दामोदरं तथा स्थूलं मध्ये चक्रं प्रतिष्ठितम् ।  
पूर्णद्वारेण सङ्कीर्णा पीतरेखा च दृश्यते ॥ २१॥  
  
छत्राकारे भवेद्राज्यं वर्तुले च महाश्रियः ।  
चिपिटे च महादुःखं शूलाग्रे तु रणं ध्रुवम् ॥ २२॥  
  
ललाटे शेषभोगस्तु शिरोपरि सुकाञ्चनम् ।  
चक्रकाञ्चनवर्णानां वामदेवस्य लक्षणम् ॥ २३॥  
  
वामपार्श्वे च वै चक्रे कृष्णवर्णस्तु पिङ्गलम् ।  
लक्ष्मीनृसिंहदेवानां पृथग्वर्णस्तु दृश्यते ॥ २४॥  
  
लम्बोष्ठे च दरिद्रं स्यात्पिङ्गले हानिरेव च ।  
लग्नचक्रे भवेद्याधिर्विदारे मरणं ध्रुवम् ॥ २५॥  
  
पादोदकं च निर्माल्यं मस्तके धारयेत्सदा ।  
विष्णोर्द्दष्टं भक्षितव्यं तुलसीदलमिश्रितम् ॥ २६॥  
  
कल्पकोटिसहस्राणि वैकुण्ठे वसते सदा ।  
शालग्रामशिलाबिन्दुर्हत्याकोटिविनाशनः ॥ २७॥  
  
तस्मात्सम्पूजयेद्ध्यात्वा पूजितं चापि सर्वदा ।  
शालग्रामशिलास्तोत्रं यः पठेच्च द्विजोत्तमः ॥ २८॥  
  
स गच्छेत्परमं स्थानं यत्र लोकेश्वरो हरिः ।  
सर्वपापविनिर्मुक्तो विष्णुलोकं स गच्छति ॥ २९॥  
  
दशावतारो देवानां पृथग्वर्णस्तु दृश्यते ।  
ईप्सितं लभते राज्यं विष्णुपूजामनुक्रमात् ॥ ३०॥  
  
कोट्यो हि ब्रह्महत्यानामगम्यागम्यकोटयः ।  
ताः सर्वा नाशमायान्ति विष्णुनैवेद्यभक्षणात् ॥ ३१॥  
  
विष्णोः पादोदकं पीत्वा कोटिजन्माघनाशनम् ।  
तस्मादष्टगुणं पापं भूमौ बिन्दुनिपातनात् ॥ ३२॥  
  
रघुवर!  यदभूस्त्वं तादृशो वायसस्य  
    प्रणत इति दयालुर्यस्य चैद्यस्य कृष्ण! ।  
प्रतिभवमपराद्धुर्मुग्धसायुज्यदोभूर्-  
    वद किमु पदमागस्तस्य तेऽस्तिक्षमायाः ॥ १॥  
  
मह्यं मनः फलमिदं मधुकैटभारे  
    मत्प्रार्थनीय मदनुग्रह एष एव ।  
त्वद्भृत्यभृत्यपरिचारकभृत्यभृत्य-  
    भृत्यस्य भृत्य इति मां स्मर लोकनाथ ॥ २॥  
  
। इति श्रीभविष्योत्तरपुराणे श्रीकृष्णयुधिष्ठिरसंवादे  
शालग्रामस्तोत्रं सम्पूर्णम् ।  
  
Proofread by Ravin Bhalekar ravibhalekar@hotmail.com, Nat Natarajan  
  
