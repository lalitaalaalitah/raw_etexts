---
Category: vishhnu, narayana, stotra, vishnu
Description-comments: Narasimhapurana adhyAya 17
File name: OMnamonArAyaNAyaaShTAksharamantramAhAtmya.itx
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: philosophy/hinduism/religion
Sublocation: vishhnu
Text title: OMnamonArAyaNAya aShTAksharamantramAhAtmya
Texttype: stotra
Translated by: https://archive.org/details/NarsimhaPuranGitapress
engtitle: OM namo nArAyaNAya aShTAkSharamAhAtmyam
itxtitle: OM namo nArAyaNAya aShTAkSharamAhAtmyam
title: ॐ नमो नारायणाय अष्टाक्षरमाहात्म्यम्

---
  
 ॐ नमो नारायणाय अष्टाक्षरमाहात्म्यं   
  
श्रीशुक उवाच --  
किं जपन् मुच्यते तात सततं विष्णुतत्परः ।  
संसारदुःखात् सर्वेषां हिताय वद मे पितः ॥ १॥  
  
व्यास उवाच --  
अष्टाक्षरं प्रवक्ष्यामि मन्त्राणां मन्त्रमुत्तमम् ।  
यं जपन् मुच्यते मर्त्यो जन्मसंसारबन्धनात् ॥ २॥  
  
हृत्पुण्डरीकमध्यस्थं शङ्खचक्रगदाधरम् ।  
एकाग्रमनसा ध्यात्वा विष्णुं कुर्याज्जपं द्विजः ॥ ३॥  
  
एकान्ते निर्जनस्थाने विष्णवग्रे वा जलान्तिके ।  
जपेदष्टाक्षरं मन्त्रं चित्ते विष्णुं निधाय वै ॥ ४॥  
  
अष्टाक्षरस्य मन्त्रस्य ऋषिर्नारायणः स्वयम् ।  
छन्दश्च दैवी गायत्री परमात्मा च देवता ॥ ५॥  
  
शुक्लवर्णं च ॐकारं नकारं रक्तमुच्यते ।  
मोकारं वर्णतः कृष्णं नाकारं रक्तमुच्यते ॥ ६॥  
  
राकारं कुङ्कुमाभं तु यकारं पीतमुच्यते ।  
णाकारमञ्जनाभं तु यकारं बहुवर्णकम् ॥ ७॥  
  
ॐ नमो नारायणायेति मन्त्रः सर्वार्थसाधकः ।  
भक्तानां जपतां तात स्वर्गमोक्षफलप्रदः ।  
वेदानां प्रणवेनैष सिद्धो मन्त्रः सनातनः ॥ ८॥  
  
सर्वपापहरः श्रीमान् सर्वमन्त्रेषु चोत्तमः ।  
एनमष्टाक्षरं मन्त्रं जपन्नारायणं स्मरेत् ॥ ९॥  
  
सन्ध्यावसाने सततं सर्वपापैः प्रमुच्यते ।  
एष एव परो मन्त्र एष एव परं तपः ॥ १०॥  
  
एष एव परो मोक्ष एष स्वर्ग उदाहृतः ।  
सर्ववेदरहस्येभ्यः सार एष समुद्धॄतः ॥ ११॥  
  
विष्णुना वैष्णवानां हि हिताय मनुजां पुरा ।  
एवं ज्ञात्वा ततो विप्रो ह्यष्टाक्षरमिमं स्मरेत् ॥ १२॥  
  
स्नात्वा शुचिः शुचौ देशे जपेत् पापविशुद्धये ।  
जपे दाने च होमे च गमने ध्यानपर्वसु ॥ १३॥  
  
जपेन्नारायणं मन्त्रं कर्मपूर्वे परे तथा ।  
जपेत्सहस्रं नियुतं शुचिर्भूत्वा समाहितः ॥ १४॥  
  
मासि मासि तु द्वादश्यां विष्णुभक्तो द्विजोत्तमः ।  
स्नात्वा शुचिर्जपेद्यस्तु नमो नारायणं शतम् ॥ १५॥  
  
स गच्छेत् परमं देवं नारायणमनामयम् ।  
गन्धपुष्पादिभिर्विष्णुमनेनाराध्य यो जपेत् ॥ १६॥  
  
महापातकयुक्तोऽपि मुच्यते नात्र संशयः ।  
हृदि कृत्वा हरिं देवं मन्त्रमेनं तु यो जपेत् ॥ १७॥  
  
सर्वपापविशुद्धात्मा स गच्छेत् परमां गतिम् ।  
प्रथमेन तु लक्षेण आत्मशुद्धिर्भविष्यति ॥ १८॥  
  
द्वितीयेन तु लक्षेण मनुसिद्धिमवाप्नुयात् ।  
तृतीयेन तु लक्षेण स्वर्गलोकमवाप्नुयात् ॥ १९॥  
  
चतुर्थेन तु लक्षेण हरेः सामीप्यमाप्नुयात् ।  
पञ्चमेन तु लक्षेण निर्मलं ज्ञानमाप्नुयात् ॥ २०॥  
  
तथा षष्ठेन लक्षेण भवेद्विष्णौ स्थिरा मतिः ।  
सप्तमेन तु लक्षेण स्वरूपं प्रतिपद्यते ॥ २१॥  
  
अष्टमेन तु लक्षेण निर्वाणमधिगच्छति ।  
स्वस्वधर्मसमायुक्तो जपं कुर्याद् द्विजोत्तमः ॥ २२॥  
  
एतत् सिद्धिकरं मन्त्रमष्टाक्षरमतन्द्रितः ।  
दुःस्वप्नासुरपैशाचा उरगा ब्रह्मराक्षसाः ॥ २३॥  
  
जापिनं नोपसर्पन्ति चौरक्षुद्राधयस्तथा ।  
एकाग्रमनसाव्यग्रो विष्णुभक्तो दृढव्रतः ॥ २४॥  
  
जपेन्नारायणं मन्त्रमेतन्मृत्युभयापहम् ।  
मन्त्राणां परमो मन्त्रो देवतानां च दैवतम् ॥ २५॥  
  
गुह्यानां परमं गुह्यमोङ्काराद्यक्षराष्टकम् ।  
आयुष्यं धनपुत्रांश्च पशून् विद्यां महद्यशः ॥ २६॥  
  
धर्मार्थकाममोक्षांश्च लभते च जपन्नरः ।  
एतत् सत्यं च धर्म्यं च वेदश्रुतिनिदर्शनात् ॥ २७॥  
  
एतत् सिद्धिकरं नृणां मन्त्ररूपं न संशयः ।  
ऋषयः पितरो देवाः सिद्धास्त्वसुरराक्षसाः ॥ २८॥  
  
एतदेव परं जप्त्वा परां सिद्धिमितो गताः ।  
ज्ञात्वा यस्त्वात्मनः कालं शास्त्रान्तरविधानतः ।  
अन्तकाले जपन्नेति तद्विष्णोः परमं पदम् ॥ २९॥  
  
नारायणाय नम इत्ययमेव सत्यं  
संसारघोरविषसंहरणाय मन्त्रः ।  
शृण्वन्तु भव्यमतयो मुदितास्त्वरागा  
उच्चैस्तरामुपदिशाम्यहमूर्ध्वबाहुः ॥ ३०॥  
  
भूत्वोर्ध्वबाहुरद्याहं सत्यपूर्वं ब्रवीम्यहम् ।  
हे पुत्र शिष्याः शृणुत न मन्त्रोऽष्टाक्षरात्परः ॥ ३१॥  
  
सत्यं सत्यं पुनः सत्यमुत्क्षिप्य भुजमुच्यते ।  
वेदाच्छास्त्रं परं नास्ति न देवः केशवात् परः ॥ ३२॥  
  
आलोच्य सर्वशास्त्राणि विचार्य च पुनः पुनः ।  
इदमेकं सुनिष्पन्नं ध्येयो नारायणः सदा ॥ ३३॥  
  
इत्येतत् सकलं प्रोक्तं शिष्याणां तव पुण्यदम् ।  
कथाश्च विविधाः प्रोक्ता मया भज जनार्दनम् ॥ ३४॥  
  
अष्टाक्षरमिमं मन्त्रं सर्वदुःखविनाशनम् ।  
जप पुत्र महाबुद्धे यदि सिद्धिमभीप्ससि ॥ ३५॥  
  
इदं स्तवं व्यासमुखात्तु निस्सृतं  
सन्ध्यात्रये ये पुरुषाः पठन्ति ।  
ते धौतपाण्डुरपटा इव राजहंसाः  
संसारसागरमपेतभयास्तरन्ति ॥ ३६॥  
  
इति श्रीनरसिंहपुराणे अष्टाक्षरमाहात्म्यं नाम सप्तदशोऽध्यायः ॥ १७॥  
  
  
  
Narasimhapurana adhyAya 17  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
