---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: vishhnu, krishna, rAmAnujasampradAya
File name: nArAyaNastutiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: nArAyaNastutiH
engtitle: nArAyaNastutiH
itxtitle: nArAyaNastutiH
title: नारायणस्तुतिः

---
  
 नारायणस्तुतिः   
  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं  
वन्दे विष्णुं भवभयहरं सर्वलोकैकनाथम् ॥ १॥  
  
यं ब्रह्मा वरुणेन्द्ररुद्रमरुतः स्तुन्वन्ति दिव्यैस्स्तवैः  
वेदैः साङ्गपदक्रमोपनिषदैर्गायन्ति यं सामगाः ।  
ध्यानावस्थिततद्गतेन मनसा पश्यन्ति यं योगिनो  
यस्यान्तं न विदुः सुरासुरगणा देवाय तस्मै नमः ॥ २॥  
  
हे राम पुरुषोत्तम नरहरे नारायण केशव  
गोविन्द गरुडध्वज गुणनिधे दामोदर माधव ।  
हे कृष्ण कमलापते यदुपते सीतापते श्रीपते  
वैकुण्ठाधिपते चराचरपते लक्ष्मीपते पाहि माम् ॥ ३॥  
  
आदौ रामतपोवनादिगमनं हत्वा मृगङ्काचनं  
वैदेहीहरणं जटायुमरणं सुग्रीवसम्भाषणम् ।  
बालीनिर्दलनं समुद्रतरणं लङ्कापुरीदाहनं  
पश्चाद्रावणकुम्भकर्णहननं एतद्धि रामायणम् ॥ ४॥  
  
आदौ देवकिगर्भजननं गोपीगृहे वर्द्धनं  
मायापूतनजीवितापहरणं गोवर्धनोद्धारणम् ।  
कंसोच्छेदनकौरवादिहननं कुन्तीसुतापालनं  
एतच्छ्रीमद्भागवतपुराणकथितं श्रीकृष्णलीलामृतम् ॥ ५॥  
  
कस्तूरीतिलकं ललाटपटले वक्षःस्थले कौस्तुभं  
नासाग्रे वरमौक्तिकं करतले वेणुः करे कङ्कणम् ।  
सर्वाङ्गे हरिचन्दनं सुललितं कण्ठे च मुक्तावलिः  
गोपस्त्रीपरिवेष्टितो विजयते गोपालचूडामणिः ॥ ६॥  
  
फुल्लेन्दीवरकान्तिमिन्दुवदनं बर्हावतंसप्रियं  
श्रीवत्साङ्कमुदारकौस्तुभधरं पीताम्बरं सुन्दरम् ।  
गोपीनां नयनोत्पलार्चिततनुं गोगोपसङ्घावृतं  
गोविन्दं कलवेणुनादनपरं दिव्याङ्गभूषं भजे ॥ ७॥  
  
सशङ्खचक्रं सकरीटकुण्डलं  
सपीतवस्त्रं सरसीरुहेक्षणम् ।  
सहार वक्षःस्थलकौस्तुभश्रियं  
नमामि विष्णुं शिरसा चतुर्भुजम् ॥ ८॥  
  
त्वमेव माता च पिता त्वमेव  
त्वमेव बन्धुश्च सखा त्वमेव ।  
त्वमेव विद्या द्रविणं त्वमेव  
त्वमेव सर्वं मम देवदेव ॥ ९॥  
  
राम रामेति रामेति रमे रामे मनोरमे ।  
सहस्रनाम तत्तुल्यं राम नाम वरानने ॥ १०॥  
  
इति नारायणस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
