---
Author: saralakavi rAghavAchArya
Category: vishhnu, suprabhAta, venkateshwara
Description/comments: for the Deity on the hill of Vaiyavur
File name: dakShiNAsheShAchaleshashrInivAsabhagavatsuprabhAtam.itx
Indexextra: (Tamil)
Language: Sanskrit
Latest update: March 20, 2020
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Shri Dakshina Sheshachalesha Shrinivasa Bhagavat Suprabhatam
Transliterated by: Aruna Narayanan narayanan.aruna at gmail.com
engtitle: dakShiNasheShAchaleshashrInivAsabhagavatsuprabhAtam
itxtitle: dakShiNasheShAchaleshashrInivAsabhagavatsuprabhAtam
title: दक्षिणशेषाचलेशश्रीनिवासभगवत्सुप्रभातम्

---
  
 श्रीदक्षिणशेषाचलेशश्रीनिवासभगवत्सुप्रभातम्   
श्रीमते प्रसन्नवेङ्कटेशश्रीनिवासाय नमः ।  
कौसल्यासुप्रजा राम पूर्वासन्ध्या प्रवर्तते ।  
उत्तिष्ठनरशार्दूल कर्तव्यं दैवमाह्निकम् ॥ १॥  
  
उत्तिष्ठोत्तिष्ठगोविन्द उत्तिष्ठ गरुडध्वज ।  
उत्तिष्ठ कमलाकान्त त्रैलोक्यं मङ्गलं कुरु ॥ २॥  
  
उत्तिष्ठादिवराहत्वमुत्तिष्ठ कमलानिधे ।  
कटाक्षैः करुणादिग्धैः स्वामिन् पालय विष्टपम् ॥ ३॥  
  
कारुण्यपूर्णहृदये जगतां त्रयाणां  
     मातस्सुसुन्दरतनो निगमाभिनुत्ये ।  
पत्युर्हरेरुरसिनित्यविहारशीले  
     श्रीश्रीनिवासदयितेतवसुप्रभातम् ॥ ४॥  
  
तव सुप्रभातमरविन्ददृक्प्रिये  
     भुजगाचलेशभुजमध्यमन्दिरे ।  
सुरसुन्दरीभिरखिलाभिरादरात्  
     कलितार्हणेऽस्तु कलिकल्मषापहे ॥ ५॥  
  
दिव्यो भवत्प्रियतमः किल सूरिसङ्घो  
     हंहो विकस्वरदयादिगुणं भवन्तम् ।  
निर्वेष्टुमेति लघु दक्षिणशेषशैलं  
     श्रीश्रीनिवास भगवन् तव सुप्रभातम् ॥ ६॥  
  
वाणीविहाररुचिरास्यचतुष्टयात्स्वात्  
     निर्गच्छतो युगपदृङ्मुखवेदराशेः ।  
वाक्यैर्विधित्सुरज एति सुमैस्तवार्चां  
     श्रीश्रीनिवास भगवन् तव सुप्रभातम् ॥ ७॥  
  
सप्तस्वरीमधुरसामगिरां सुगानात्  
     त्वत्प्रीणनाय स शिवः शिवया समेतः ।  
आरुह्य नन्दिनमुपैति तवान्तिकन्द्राक्  
     श्रीश्रीनिवास भगवन् तव सुप्रभातम् ॥ ८॥  
  
लक्ष्म्या त्वयाच किल लम्भितराज्यलक्ष्मी-  
     र्दिव्यां स्रजं त्वदुरसः परिमण्डनार्हाम् ।  
आदाय भक्तिभरितो मघवैति शच्या  
     श्रीश्रीनिवास भगवन् तव सुप्रभातम् ॥ ९॥  
  
देव त्वदीयकरुणां बहुलामभीप्सन्  
     वह्यं निजं समधिरुह्य सहाग्रजेन ।  
धामोपयाति तव षड्वदनो रयेण  
     श्रीश्रीनिवास भगवन् तव सुप्रभातम् ॥ १०॥  
  
देवा इमे निजसुधाशनताप्रसिद्धौ  
     कूर्मत्वमन्थनसुसुन्दरमोहिनीत्वैः ।  
नानोपकर्तुरिह ते नमनाय सज्जाः  
     श्रीश्रीनिवास भगवन् तव सुप्रभातम् ॥ ११॥  
  
सौन्दर्यसान्द्रवपुषो नवयौवनाढ्या  
     वासोविभूषणसुमैः परिभूषिताङ्गाः ।  
देवस्त्रियस्तवसमीपमिमाः प्रपन्नाः  
     श्रीश्रीनिवास भगवन् तव सुप्रभातम् ॥ १२॥  
  
आदित्यचन्द्रकुजचान्द्रि सुरार्यकाव्य-  
     मन्दाश्च राहुरिति केतुरितिप्रतीतौ ।  
एते ग्रहा नव पुरस्तव भान्ति भक्त्या  
     श्रीश्रीनिवास भगवन् तव सुप्रभातम् ॥ १३॥  
  
स्वर्लोकरक्षक इति प्रथितो मरुत्त्वान्  
     साह्याय यं श्रयति सैष गुरुः पुरस्ते ।  
सन्तिष्ठते पिपठिषुर्दिवसस्य शुद्धिं  
     श्रीश्रीनिवास भगवन् तव सुप्रभातम् ॥ १४॥  
  
स्वर्लोकवैणिकवरौ च मिथस्सखायौ  
     शेषाद्रि मेत्य लघु नारदतुम्बुरू द्वौ ।  
उद्गायतस्तवयशो मधुरं पुरस्तात्  
     श्रीश्रीनिवास भगवन् तव सुप्रभातम् ॥ १५॥  
  
ऊरोस्तवोदयवती विदितोर्वशीयं  
     नाट्येन तावकमनः परितोषणाय ।  
हर्म्यं विशत्यहह तेसहिताप्सरोभिः  
     श्रीश्रीनिवास भगवन् तव सुप्रभातम् ॥ १६॥  
  
मन्दाकिनीसलिलमध्यविगाह पूताः  
     सप्तर्षयस्सुकृतिनः परिगृह्य पद्मान् ।  
दिव्यां स्तवार्चनविधौ त्वरयोपयाताः  
     श्रीश्रीनिवास भगवन् तव सुप्रभातम् ॥ १७॥  
  
नार्यो नराश्च सुजलाप्लवनेन शुद्धा-  
     धौताम्बरास्सुतिलकाभरणा विनीताः ।  
धामोपयन्ति तवपादनिषेवणाय  
     श्रीश्रीनिवास भगवन् तव सुप्रभातम् ॥ १८॥  
  
वाराहतीर्थकलिताप्लवना महान्तो  
     वैखानसाः सुहृदया लसदूर्ध्वपुण्ड्राः ।  
नित्यार्चनाय तव मन्दिरमाशुयन्ति  
     श्रीश्रीनिवास भगवन् तव सुप्रभातम् ॥ १९॥  
  
श्रीवैष्णवास्सुमनसस्सुधृतोर्ध्वपुण्ड्राः  
     सान्ध्यं समाप्य विधिमास्थितवेदनादाः ।  
सङ्घीभवन्ति भवदङ्घ्रिनिषेवणाय  
     श्रीश्रीनिवास भगवन् तव सुप्रभातम् ॥ २०॥  
  
त्वत्कैङ्करीप्रवणवाक्तनुमानसोऽयं  
     सीतादिराम इति शोभननामधेयः ।  
प्रासादमेति शुभवस्तुकरैस्सह स्वैः  
     श्रीश्रीनिवास भगवन् तव सुप्रभातम् ॥ २१॥  
  
वाराहपुष्करणिकाजलपूर्णकुम्भान्  
     मूर्ध्नावहन्त उपयान्ति सबाद्यघोषाः ।  
देव त्वदीय परिचार कृतिप्रवीणाः  
     श्रीश्रीनिवास भगवन् तव सुप्रभातम् ॥ २२॥  
  
त्वद्विश्वरूपविधये च पुरः स्थिता ते  
     वत्सेन साकमिह कामदुघासमा गौः ।  
हेषारवं मधुरमातनुते तुरङ्गः  
     श्रीश्रीनिवास भगवन् तव सुप्रभातम् ॥ २३॥  
  
क्रीडाशुकाः कनकपञ्जरगर्भभाजः  
     त्वद्भुक्तशेषपय आद्युपयोगहृष्टाः ।  
नामानि ते श्रुतिसुखानि पठन्ति रम्यं  
     श्रीश्रीनिवास भगवन् तव सुप्रभातम् ॥ २४॥  
  
प्राच्यामुदेति सविता विकसन्तिपद्मा  
     भृङ्गावलिर्ध्वनति है मधुपानमत्ता ।  
वातस्सुशीतसुरभिः परिवाति मन्दं  
     श्रीश्रीनिवास भगवन् तव सुप्रभातम् ॥ २५॥  
  
काले प्रबुध्य विहगास्तरुवासिनोऽमी  
     आहार्यसङ्ग्रहकृते बहिरुत्पतन्तः ।  
है कीशुकीशिति मनोहरमास्वनन्ति  
     श्रीश्रीनिवास भगवन् तव सुप्रभातम् ॥ २६॥  
  
आश्लिष्य कान्तमभिहृष्यति चक्रवाकी  
     घूका विशन्ति तरसा तरुकोटराणि ।  
अन्धं तमो गिरिगुहामधिगम्य लीनं  
     श्रीश्रीनिवास भगवन् तव सुप्रभातम् ॥ २७॥  
  
गोप्यश्च भाण्डदधिमन्थनसक्तहस्ताः  
     कृष्णावतारचरितानि सुपावनानि ।  
गायन्ति हन्त मधुरैर्निजकण्ठनादैः  
     श्रीश्रीनिवास भगवन् तव सुप्रभातम् ॥ २८॥  
  
सर्वेश सर्वगुणसागर सर्वबन्धो  
     सर्वागमाभिनुत सर्वतनोऽन्तरात्मन् ।  
योगाधिरूढसनकादिविभाव्यमान  
     श्रीश्रीनिवास भगवन् तव सुप्रभातम् ॥ २९॥  
  
हैमीनकच्छपवराहनृसिंहखर्व-  
     रूप प्रवृद्ध भृगुनन्दन राम राम ।  
श्रीकृष्ण कर्कमधिरोढुमनः परेश  
     श्रीश्रीनिवास भगवन् तव सुप्रभातम् ॥ ३०॥  
  
श्रीश्रीनिवासभगवत्स्तुतिसुप्रभात-  
     पद्यानि ये भुवि पठन्त्युषसीह मर्त्याः ।  
तेषां प्रसन्नवदनो भगवान्प्रकामं  
     दत्ते मनोरथफलान्यखिलानि सश्रीः ॥ ३१॥  
  
सरलमिममुदारं राघवार्येण गीतं  
     भुजगशिखरिवासी सुप्रभातस्तवं स्वम् ।  
श्रुतिपथमुपनीय स्मेरवक्त्रः प्रहर्षात्  
     पुलकितनिखिलाङ्गो राजते श्रीनिवासः ॥ ३२॥  
  
इति सरलकविराघवाचार्यगीतं  
दक्षिणशेषाचलेशश्रीनिवासभगवत्सुप्रभातं सम्पूर्णम् ।  
शुभमस्तु । श्रीः ।  
  
Proofread by Aruna Narayanan  
  
