---
Author: Adi Shankaracharya
Category: vishhnu, bhujanga, shankarAchArya, vishnu
Description-comments: Hymn of 8 verses in praise of the Vishnu
File name: vishnubhujanga.itx
Language: Sanskrit
Latest update: August 24, 2002
Location: doc_vishhnu
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: bhujanga
Subject: hinduism/religion
Sublocation: vishhnu
Text title: Shri Vishnu Bhujangaprayata Stotra
Translated by: '-'
Transliterated by: Sunder Hattangadi sunderh at hotmail.com
engtitle: Shri Vishnu Bhujangaprayata Stotra
itxtitle: viShNubhujaNgaprayAtastotram
title: विष्णुभुजण्गप्रयातस्तोत्रम्

---
  
 श्रीविष्णुभुजङ्गप्रयातस्तोत्रम्   
  
चिदंशं विभुं निर्मलं निर्विकल्पं  
     निरीहं निराकारमोङ्कारगम्यम् ।  
गुणातीतमव्यक्तमेकं तुरीयं  
     परं ब्रह्म यं वेद तस्मै नमस्ते ॥ १॥  
  
विशुद्धं शिवं शान्तमाद्यन्तशून्यं  
     जगज्जीवनं ज्योतिरानन्दरूपम् ।  
अदिग्देशकालव्यवच्छेदनीयं  
     त्रयी वक्ति यं वेद तस्मै नमस्ते ॥ २॥  
  
महायोगपीठे परिभ्राजमाने  
     धरण्यादितत्त्वात्मके शक्तियुक्ते ।  
गुणाहस्करे वह्निबिम्बार्धमध्ये  
     समासीनमोङ्कर्णिकेऽष्टाक्षराब्जे ॥ ३॥  
  
समानोदितानेकसूर्येन्दुलोटि-  
     प्रभापूरतुल्यद्युतिं दुर्निरीक्षम् ।  
न शीतं न चोष्णं सुवर्णावदात-  
     प्रसन्नं सदानन्दसंवित्स्वरूपम् ॥ ४॥  
  
सुनासापुटं सुन्दरभ्रूललाटं  
     किरीटोचिताकुञ्चितस्निग्धकेशम् ।  
स्फुरत्पुण्डरीकाभिरामायताक्षं  
     समुत्फुल्लरत्नप्रसूनावतंसम् ॥ ५॥  
  
लसत्कुण्डलामृष्टगण्डस्थलान्तं  
     जपारागचोराधरं चारुहासम् ।  
अलिव्याकुलामोलिमन्दारमालं  
     महोरस्फुरत्कौस्तुभोदारहारम् ॥ ६॥  
  
सुरत्नाङ्गदैरन्वितं बाहुदण्डै-  
     श्चतुर्भिश्चलत्कङ्कणालङ्कृताग्रैः ।  
उदारोदरालङ्कृतं पीतवस्त्रं  
     पदद्वन्द्वनिर्धूतपद्माभिरामम् ॥ ७॥  
  
स्वभक्तेषु सन्दर्शिताकारमेवं  
     सदा भावयन्सन्निरुद्धेन्द्रियाश्वः ।  
दुरापं नरो याति संसारपारं  
     परस्मै परेभ्योऽपि तस्मै नमस्ते ॥ ८॥  
  
श्रिया शातकुम्भद्युतिस्निग्धकान्त्या  
     धरण्या च दूर्वादलश्यामलाङ्ग्या ।  
कलत्रद्वयेनामुना तोषिताय  
     त्रिलोकीगृहस्थाय विष्णो नमस्ते ॥ ९॥  
  
शरीरं कलत्रं सुतं बन्धुवर्गं  
     वयस्यं धनं सद्म भृत्यं भुवं च ।  
समस्तं परित्यज्य हा कष्टमेको  
     गमिष्यामि दुःखेन दूरं किलाहम् ॥ १०॥  
  
जरेयं पिशाचीव हा जीवतो मे  
     वसामक्ति रक्तं च मांसं बलं च ।  
अहो देव सीदामि दीनानुकम्पि-  
     न्किमद्यापि हन्त त्वयोदासितव्यम् ॥ ११॥  
  
कफव्याहतोष्णोल्बणश्वासवेग-  
     व्यथाविस्फुरत्सर्वमर्मास्थिबन्धाम् ।  
विचिन्त्याहमन्त्यामसङ्ख्यामवस्थां  
     बिभेमि प्रभो किं करोमि प्रसीद ॥ १२॥  
  
लपन्नच्युतानन्त गोविन्द विष्णो  
     मुरारे हरे नाथ नारायणेति ।  
यथानुस्मरिष्यामि भक्त्या भवन्तं  
     तथा मे दयाशील देव प्रसीद ॥ १३॥  
  
भुजङ्गप्रयातं पठेद्यस्तु भक्त्या  
     समाधाय चित्ते भवन्तं मुरारे ।  
स मोहं विहायाशु युष्मत्प्रसादा-  
     त्समाश्रित्य योगं व्रजत्यच्युतं त्वाम् ॥ १४॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
श्रीविष्णुभुजङ्गप्रयातस्तोत्रं सम्पूर्णम् ॥  
  
  
Encoded by  Sunder Hattangadi sunderh@hotmail.com  
  
