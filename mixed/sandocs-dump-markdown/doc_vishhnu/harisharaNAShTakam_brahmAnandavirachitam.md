---
Author: Swami Brahmananda
Category: aShTaka, vishhnu, hari, brahmAnanda, vishnu, vedanta
File name: harisharaNAShTakam.itx
Indexextra: (Hindi)
Language: Sanskrit
Latest update: July 22, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: hari
Subject: philosophy/hinduism/religion
Sublocation: vishhnu
Text title: harisharaNAShTakam
Transliterated by: Dinesh Agarwal  dinesh.garghouse at gmail.com
engtitle: harisharaNAShTakam
itxtitle: harisharaNAShTakam (brahmAnandavirachitam)
title: हरिशरणाष्टकम् (ब्रह्मानन्दविरचितम्)

---
  
 श्रीहरिशरणाष्टकम्   
श्रीगणेशाय नमः ॥  
  
(वसन्ततिलकावृत्तम् -)  
ध्येयं वदन्ति शिवमेव ही केचिदन्ये  
शक्तिं गणेशमपरे तु दिवाकरं वै ।   
रूपैस्तु तैरपि विभासि यतस्त्वमेकस्-  
तस्मात्त्वमेव शरणं मम शङ्खपाणे ॥ १॥   
  
नो सोदरो न जनको जननी न जाया  
नैवात्मजो न च कुलं विपुलं बलं वा ।   
सन्दृष्यते न किल कोऽपि सहायको मे  
तस्मात्त्वमेव शरणं मम शङ्खपाणे ॥ २॥  
  
नोपासिता मदमपास्य मया महान्तस्-  
तीर्थानि चास्तिकधिया नहि सेवितानि ।   
देवार्चनं च विधिवन्न कृतं कदापि   
तस्मात्त्वमेव शरणं मम शङ्खपाणे ॥ ३॥   
  
दुर्वासना मम सदा परिकर्षयन्ति  
चित्तं शरीरमपि रोगगणा दहन्ति ।  
सञ्जीवनं च परहस्तगतं सदैव  
तस्मात्त्वमेव शरणं मम शङ्खपाणे ॥ ४॥   
  
पूर्वं कृतानि दुरितानि मया तु यानि  
स्मृत्वाखिलानि हृदयं परिकम्पते मे ।  
ख्याता च ते पतितपावनता तु यस्मात्  
तस्मात्त्वमेव शरणं मम शङ्खपाणे ॥ ५॥   
  
दुःखं जराजननजं विविधाश्च रोगाः  
काकश्वसूकरजनिर्निरये च पातः ।  
त्वद्विस्मॄतेः फलमिदं विततं हि लोके   
तस्मात्त्वमेव शरणं मम शङ्खपाणे ॥ ६॥  
  
नीचोऽपि पापवलितोऽपि विनिन्दितोऽपि   
ब्रूयात्तवाहमिति यस्तु किलैकवारम् ।     
तं यच्छसीश निजलोकमिति व्रतं ते   
तस्मात्त्वमेव शरणं मम शङ्खपाणे ॥ ७॥   
  
वेदेषु धर्मवचनेषु तथागमेषु  
रामायणेऽपि च पुराणकदम्बके वा ।  
सर्वत्र सर्वविधिना गदितस्त्वमेव  
तस्मात्त्वमेव शरणं मम शङ्खपाणे ॥ ८॥   
  
॥ इति श्रीपरमहंसस्वामिब्रह्मानन्दविरचितं   
श्रीहरिशरणाष्टकं सम्पूर्णम् ॥  
  
  
  
  
  
Encoded and proofread by Dinesh Agarwal  dinesh.garghouse at gmail.com, NA  
  
