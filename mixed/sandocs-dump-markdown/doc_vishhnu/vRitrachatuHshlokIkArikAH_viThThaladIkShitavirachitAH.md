---
Author: viThThaladIkShita
Category: vishhnu, krishna, puShTimArgIya, chatuHshlokI
Description/comments: puShTimArgIya stotraratnAkara, commentary on vRitrachatuHshlokI
File name: vRRitrachatuHshlokIkArikAH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vRRitrachatuHshlokIkArikAH
engtitle: vRRitrachatuHshlokIkArikAH
itxtitle: vRitrachatuHshlokIkArikAH (viThThaladIkShitavirachitAH)
title: वृइत्रचतुःश्लोकीकारिकाः (विठ्ठलदीक्षितविरचिताः)

---
  
 वृत्रचतुःश्लोकीकारिकाः   
  
पूर्वमिन्द्रं प्रति प्राह ततो भक्त्याऽग्रतो हरिम् ।  
दृष्टवा तत्प्रार्थयामास पुष्टिर्दृष्टफला यतः ॥ १॥  
  
आद्ये तु पुष्टिमार्गीयो धर्मः स्मरणकीर्तने ।  
सेवा चेति त्रयं तेन प्रार्थितः स निरूप्यते ॥ २॥  
  
आत्मनश्चाधिकारित्वमुत्तमं दीनभावतः ।  
प्रार्थनीयतया तस्य साधनं च कृपोच्यते ॥ ३॥  (१)  
लौकिको वैदिकश्चार्थस्त्रिविधः प्राकृतैर्गुणैः ।  
क्रमेण ते भगवतो गुणैः षड्भिर्निराकृतः ॥ १॥  
  
स्वर्गभूमिरसैश्वर्यं सात्त्विकादि तु लौकिकम् ।  
मोक्षश्च पारमेष्ठ्यं च सिद्धयश्चेति वैदिकम् ॥ २॥  
  
प्रवृत्तिधर्मसाध्यत्वात्सामान्यं तत्तु लौकिकम् ।  
निवृत्तिधर्मसाध्यत्वाद्विशेषाद्वैदिकं परम् ॥ ३॥  
  
प्रत्येकमेव ते चार्था न तु सम्भूय कुत्रचित् ।  
भावयत्यखिलात्मत्वाद्भवन्त्येव तथा हि ते ॥ ४॥  
  
अतोऽर्थो भगवानेव पुष्टिमार्गेऽङ्गमन्यतः ।  
सर्वतो नैरपेक्ष्यं च तथाऽत्रापि निरूप्यते ॥ ५॥  (२)  
पुष्टिमार्गे हरे रूपदिदृक्षा मनसो हृदि ।  
कामो निरूप्यते तत्र दृष्टान्तत्रितयं यथा ॥ १॥  
  
द्वितीयं लौकिकं प्रोक्तमेकं शास्त्रीयमुत्तमम् ।  
लौकिकस्त्रिगुणीभूय दृष्टान्तः स्यादलौकिके ॥ २॥  
  
अन्यथैकतरेणापि सिद्धेऽर्थे त्रितयेन किम् ।  
क्षुद्रूपो लौकिकः कामो रसरीत्या तु शास्त्रतः ॥ ३॥  
  
प्रभोस्तु रसरूपत्वात् स्वस्यैकत्वेन चोत्तमः ।  
अयमेव हि दृष्टान्तस्तेनान्ते चैकतोदितः ॥ ४॥  (३)  
  
इति श्रीविठ्ठलदीक्षितविरचितवृत्रचतुःश्लोकीस्थाद्य-  
श्लोकत्रयटीकाकारिकाः समाप्ताः ॥  
  
पुष्टिमार्गे हरेर्दास्यं धर्मोऽर्थो हरिरेव हि ।  
कामो हरेर्दिदृक्षैव मोक्षः कृष्णस्य चेद्ध्रुवम् ॥ १॥  (४)  
इति श्रीमद्वल्लभाचार्यविरचिता  
         वृत्रचतुःश्लोकीस्थान्तिमश्लोकटीकाकारिका समाप्ता ।  
(एवं वृत्रचतुःश्लोकीटीकास्थाः कारिकाः सन्ति ।  
स्वतन्त्रतया श्रीमद्विठ्ठलेश्वरविरचिता वृत्रचतुःश्लोकी  
नास्त्येवेति विज्ञेयं स्वमार्गीयग्रन्थविद्भिर्विद्वद्भिः ।)  
  
  
Commentary on vRRitrachatuHshlokI by viThThaladIkShita  
  
Proofread by PSA Easwaran psaeaswaran at gmail.com  
  
