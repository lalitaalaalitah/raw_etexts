---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: amRRitasanjIvanastotram.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: amRRitasanjIvanastotram
engtitle: amRRitasanjIvanastotram
itxtitle: amRitasanjIvanastotram (sudarshanasaMhitAntargataM)
title: अमृइतसञ्जीवनस्तोत्रम् (सुदर्शनसंहितान्तर्गतं)

---
  
 अमृतसञ्जीवनस्तोत्रम्   
  
अथापरमहं वक्ष्येऽमृतसञ्जीवनं स्तवम् ।  
यस्यानुष्ठानमात्रेण मृत्युर्दूरात्पलायते ॥ १॥  
  
असाध्याः कष्टसाध्याश्च महारोगा भयङ्कराः ।  
शीघ्रं नश्यन्ति पठनादस्यायुश्च प्रवर्धते ॥ २॥  
  
शाकिनीडाकिनीदोषाः कुदृष्टिग्रहशत्रुजाः ।  
प्रेतवेतालयक्षोत्था बाधा नश्यन्ति चाखिलाः ॥ ३॥  
  
दुरितानि समस्तानि नानाजन्मोद्भवानि च ।  
संसर्गजविकाराणि विलीयन्तेऽस्य पाठतः ॥ ४॥  
  
सर्वोपद्रवनाशाय सर्वबाधाप्रशान्तये ।  
आयुःप्रवृद्धये चैतत्स्तोत्रं परममद्भुतम् ॥ ५॥  
  
बालग्रहाभिभूतानां बालानां सुखदायकम् ।  
सर्वारिष्टहरं चैतद्बलपुष्टिकरं परम् ॥ ६॥  
  
बालानां जीवनायैतत्स्तोत्रं दिव्यं सुधोपमम् ।  
मृतवत्सतवत्त्वहरणं चिरजीवित्वकारकम् ॥ ७॥  
  
महारोगाभिभूतानां भयव्याकुलितात्मनाम् ।  
सर्वाधिव्याधिहरणं भयघ्नममृतोपमम् ॥ ८॥  
  
अल्पमृत्युश्चापमृत्युः पाठादस्य प्रणश्यति ।  
जलाग्निविषशस्त्रारिनखिशृङ्गिभयं तथा ॥ ९॥  
  
गर्भरक्षाकरं स्त्रीणां बालानां जीवनप्रदम् ।  
महारोगहरं नॄणामल्पमृत्युहरं परम् ॥ १०॥  
  
बाला वृद्धाश्च तरुणा नरा नार्यश्च दुःखिताः ।  
भवन्ति सुखिनः पाठादस्य लोके चिरायुषः ॥ ११॥  
  
अस्मात्परतरं नास्ति जीवनोपाय ऐहिकः ।  
तस्मात्सर्वप्रयत्नेन पाठमस्य समाचरेत् ॥ १२॥  
  
अयुतावृत्तिकं वाथ सहस्रावृत्तिकं तथा ।  
तदर्धं वा तदर्धं वा पठेदेतच्च भक्तितः ॥ १३॥  
  
कलशे विष्णुमाराध्य दीपं प्रज्वाल्य यत्नतः ।  
सायं प्रातश्च विधिवत्स्तोत्रमेतत्पठेत्सुधीः ॥ १४॥  
  
सर्पिषा हविषा वाऽपि संयावेनाथ भक्तितः ।  
दशांशमानतो होमङ्कुर्यात्सर्वार्थसिद्धये ॥ १५॥  
  
नमो नमो विश्वविभावनाय नमो नमो लोकसुखप्रदाय ।  
नमो नमो विश्वसृजेश्वराय नमो नमो मुक्तिवरप्रदाय ॥ १६॥  
  
नमो नमस्तेऽखिललोकपाय नमो नमस्तेऽखिलकामदाय ।  
नमो नमस्तेऽखिलकारणाय नमो नमस्तेऽखिलरक्षकाय ॥ १७॥  
  
नमो नमस्ते सकलार्तिहर्त्रे नमो नमस्ते विरुजप्रकर्त्रे ।  
नमो नमस्तेऽखिलविश्वधर्त्रे नमो नमस्तेऽखिललोकभर्त्रे ॥ १८॥  
  
सृष्टं देव चराचरं जगदिदं ब्रह्मस्वरूपेण ते  
सर्वं तत्परिपाल्यते जगदिदं विष्णुस्वरूपेण ते ।  
विश्वं संह्रियते तदेव निखिलं रुद्रस्वरूपेण ते  
संसिच्यामृतशीकरैर्हर महारिष्टं चिरं जीवय ॥ १९॥  
  
यो धन्वन्तरिसञ्ज्ञया निगदितः क्षीराब्धितो निःसृतो  
हस्ताभ्यां जनजीवनाय कलशं पीयूषपूर्णं दधत् ।  
आयुर्वेदमरीरचन्द्ररतरुजां नाशाय स त्वं मुदा  
संसिच्यामृतशीकरैर्हर महारिष्टं चिरं जीवय ॥ २०॥  
  
स्त्रीरूपं वरभूणाम्बरधरं त्रैलोक्यसम्मोहनं  
कृत्वा पाययति स्म यः सुरगणान्पीयूषमत्युत्तमम् ॥  
  
चक्रे दैन्यगणान्सुधाविरहितान्सम्मोह्य स त्वं मुदा  
संसिच्यामृतशीकरैर्हर महारिष्टं चिरं जीवय ॥ २१॥  
  
चाक्षुषोदधिसप्लावभूवेदप क्षषाकृते ।  
सिञ्च सिञ्चामृतकणैश्चिरं जीवय जीवय ॥ २२॥  
  
पृष्ठमन्दरनिर्घूर्णनिद्राक्ष कमठाकृते ।  
सिञ्च सिञ्चामृतकणैश्चिरं जीवय जीवय ॥ २३॥  
  
याच्ञाछलबलित्रासमुक्तनिर्जर वामन ।  
सिश्च सिञ्चामृतकणैश्चिरं जीवय जीवय ॥ २४॥  
  
धरोद्धारहिरण्याक्षघातक्रोडाकृते प्रभो ।  
सिञ्च सिञ्चामृतकणैश्चिरं जीवय जीवय ॥ २५॥  
  
भक्तत्रासविनाशात्तचह्यहत्व नृहरे विभो ।  
सिञ्च सिञ्चामृतकणैश्चिरं जीवय जीवय ॥ २६॥  
  
क्षत्रियारण्यसञ्छेदकुठारकर रैणुक ।  
सिञ्च सिञ्चामृतकणैश्चिरं जीवय जीवय ॥ २७॥  
  
रक्षोराजप्रतापाब्धिशोषणाशुग राघव ।  
सिञ्च सिञ्चामृतकणैश्चिरं जीवय जीवय ॥ २८॥  
  
भूभारासुरसन्दोहकालाग्ने रुक्मिणीपते ।  
सिञ्च सिञ्चामृतकणैश्चिरं जीवय जीवय ॥ २९॥  
  
वेदमार्गरतानर्हविभ्रान्त्यै बुद्धरूपधृक् ।  
सिञ्च सिञ्चामृतकणैश्चिरं जीवय जीवय ॥ ३०॥  
  
कलिवर्णाश्रमास्पष्टधर्मर्द्ध्यै कल्किरूपभाक् ।  
सिञ्च सिञ्चामृतकणैश्चिरं जीवय जीवय ॥ ३१॥  
  
असाध्याः कष्टसाध्या ये महारोगा भयङ्कराः ।  
छिन्धि तानाशु चक्रेण चिरं जीवय जीवय ॥ ३२॥  
  
अल्पमृत्युं चापमृत्युं महोत्पातानुपद्रवान् ।  
भिन्धि भिन्धि गदाघातैश्चिरं जीवय जीवय ॥ ३३॥  
  
अहं न जाने किमपि त्वदन्यत्समाश्रये नाथ पदाम्बुजं ते ।  
कुरुष्व तद्यन्मनसीप्सितं ते सुकर्मणा केन समक्षमीयाम् ॥ ३४॥  
  
त्वमेव तातो जननी त्वमेव त्वमेव नाथश्च त्वमेव बन्धुः ।  
विद्याधनागारकुलं त्वमेव त्वमेव सर्वं मम देवदेव ॥ ३५॥  
  
न मेऽपराधं प्रविलोकय प्रभोऽपराधसिन्धोश्च दयानिधिस्त्वम् ।  
तातेन दुष्टोऽपि सुतः सुरक्ष्यते दयालुता तेऽवतु सर्वदाऽस्मान् ॥ ३६॥  
  
अहह विस्मर नाथ च मां सदा करुणया निजया परिपूरितः ।  
भुवि भवान् यदि मे नहि रक्षकः कथमहो मम जीवनमत्र वै ॥ ३७॥  
  
दह दह कृपया त्वं व्याधिजालं विशालं  
हर हर करवालं चाल्पमृत्योः करालम् ।  
निजजनपरिपालं त्वां भजे भावयालं  
कुरु कुरु बहुकालं जीवितं मे सदाऽलम् ॥ ३८॥  
  
न यत्र धर्माचरणं च दानं व्रतं न यागो न च विष्णुचर्चा ।  
न पितृगोविप्रवरामरार्चा स्वल्पायुषस्तत्र जना भवन्ति ॥ ३९॥  
  
क्लीं श्रीं क्लीं श्रीं नमो भगवते जनार्दनाय सकलदुरितानि नाशय  
नाशय क्ष्रौं आमारोग्यं कुरु कुरु ह्रीं दीर्घमायुर्देहि देहि स्वाहा ।  
अस्य धारणतो जापादल्पमृत्युः प्रशाम्यति ।  
गर्भरक्षाकरं स्त्रीणां बालानां जीवनं परम् ॥ ४०॥  
  
शतं पञ्चाशतं शक्त्याथवा पञ्चाधिविंशतिम् ।  
पुस्तकानां द्धिजेभ्यस्तु दद्याद्दीर्घायुषाप्तये ॥ ४१॥  
  
भूर्जपत्रे विलिख्येदं कण्ठे वा बाहुमूलके ।  
सन्धारयेद्गर्भरक्षा बालरक्षा च जायते ॥ ४२॥  
  
सर्वे रोगा विनश्यन्ति सर्वा बाधा प्रशाम्यति ।  
कुदृष्टिजं भयं नश्येत्तथा प्रेतादिजं भयम् ॥ ४३॥  
  
मया कथितमेतत्तेऽमृतसञ्जीवनं परम् ।  
अल्पमृत्युहरं स्तोत्रं मृतवत्सत्त्वनाशनम् ॥ ४४॥  
  
इति श्रीसुदर्शनसंहितान्तर्गतं अमृतसञ्जीवनस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
