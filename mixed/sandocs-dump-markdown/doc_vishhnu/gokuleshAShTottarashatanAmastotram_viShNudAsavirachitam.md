---
Author: viShNudAsa
Category: vishhnu, krishna, puShTimArgIya, aShTottarashatanAma
Description/comments: puShTimArgIya stotraratnAkara
File name: gokuleshAShTottarashatanAmastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshAShTottarashatanAmastotram
engtitle: gokuleshAShTottarashatanAmastotram
itxtitle: gokuleshAShTottarashatanAmastotram (viShNudAsavirachitam)
title: गोकुलेशाष्टोत्तरशतनामस्तोत्रम् (विष्णुदासविरचितम्)

---
  
 श्रीगोकुलेशाष्टोत्तरशतनामस्तोत्रम्   
  
यन्नामाब्जं सदापूर्णं कृपाज्योत्स्नासमन्वितम् ।  
पुष्टिभक्तिसुधावृष्टिकारकं च सुखाल्पदम् ॥ १॥  
  
अथ नामशतं साष्टं वल्लभस्य वदाम्यहम् ।  
देवता वल्लभो नाम्नां छन्दोऽनुष्टुप् सुखाकरम् ॥ २॥  
  
फलं तु तत्पदाम्भोजे व्यसनं सर्वदा भवेत् ।  
ऋषिस्तु विष्णुदासोऽत्र दासाय वरणं मतम् ॥ ३॥  
  
वल्लभो गोकुलेशश्च विठ्ठलेशप्रियात्मजः ।  
ताततुल्यस्वभावस्थो व्रजमङ्गलभूषणः ॥ ४॥  
  
धराधरस्नेहदान्तो बहुनिर्दोषविग्रहः ।  
भजनानन्दपीयूषपूर्णो मञ्जुदृगञ्चलः ॥ ५॥  
  
दासवृन्दचकोरेन्दुः करुणादृष्टिवृष्टिकृत् ।  
षट्कर्मवाञ्जनाधारः प्रतीतः पुरुषोत्तमः ॥ ६॥  
  
दासलीलाविष्टचित्तो गोपीवल्लभवल्लभः ।  
गृहस्थधर्मकर्ता च मर्यादामार्गरक्षकः ॥ ७॥  
  
पुष्टिमार्गस्थितो नित्यं कृष्णप्रेमरसात्मकः ।  
द्विजदारिद्र्यदुःखघ्नो वाञ्छाकल्पतरुर्महान् ॥ ८॥  
  
अनन्यभक्तभावज्ञो मोहनादिसुखप्रदः ।  
वल्लभेष्टप्रदो नित्यं गोकुलप्रीतिवर्धनः ॥ ९॥  
  
दासजीवनरूपश्च कन्दर्पादपि सुन्दरः ।  
पादपद्मरसस्पर्शसर्वारिष्टनिवारकः ॥ १०॥  
  
मालीरक्षणकर्ता च शुद्धसत्कीर्तिवर्धनः ।  
दुष्टानान्दोषहन्ता यो भक्तनिर्भयकारकः ॥ ११॥  
  
इन्द्रादिभिर्नतो दक्षो लावण्यामृतवारिधिः ।  
रसिको द्विजराजाख्यो द्विजवंशविभूषणः ॥ १२॥  
  
असाधारणसद्धर्मा साधारः सुजनाश्रितः ।  
क्षमावान् क्रोधमात्सर्यतिरस्कारादिवर्जितः ॥ १३॥  
  
गोपीकान्तो मनोहारी दामोदरगुणोत्सवः ।  
विहारी भक्तप्राणेशो राजीवदललोचनः ॥ १४॥  
  
मुकुन्दानुग्रहोत्साही भक्तिमार्गरसात्मकः ।  
भक्तभाग्यफलं धीरो बन्धुसज्जनवेष्टितः ॥ १५॥  
  
वचनामृतमाधुर्यतृप्तसेवकसंस्तुतः ।  
नित्योत्सवो नित्यश्रेयो नित्यदानपरायणः ॥ १६॥  
  
भवबन्धनदुःखघ्नो महदाधिविनाशकः ।  
रसभावनिगूढात्मा स्वीयेषु ज्ञापिताशयः ॥ १७॥  Possible missing verse  
नयनानन्दकर्ता च विश्वमोहनरूपधृक् ।  
श्रुतिस्मृतिपुराणादि-शास्त्रातत्त्वार्थपारगः ॥ १८॥  
  
धनाढ्यो धनदो धर्मरक्षाकर्ता शुभप्रदः ।  
सर्वेश्वरः सदापूर्णज्ञानवान् विबुधप्रियः ॥ १९॥  
  
ब्रह्मवादे सविश्वासो मायावादादिखण्डनः ।  
उग्रप्रतापवान् ध्येयो भृत्यदुःखनिवारकः ॥ २०॥  
  
सतामात्माऽजातशत्रुर्जीवमात्रशुभस्पृहः ।  
दीनबन्धुर्विधुः श्रीमान् दयालुर्भक्तवत्सलः ॥ २१॥  
  
अनवद्यसुसङ्कल्पो जगदुद्धारणक्षमः ।  
अनन्तशक्तिमान् शुद्धगम्भीरमृदुलाशयः ॥ २२॥  
  
प्रणाममात्रसन्तुष्टः सर्वाधिकसुखप्रदः ।  
शृङ्गारादिरसोत्कर्षचातुर्यवलितस्मितः ॥ २३॥  
  
पादाम्बुजरजःस्पर्शमहापतितपावनः ।  
पितृपालितसद्धर्मरक्षणोत्सुकमानसः ॥ २४॥  
  
भक्तिसिद्धान्तमर्मज्ञो गूढभावप्रकाशकः ।  
पुष्टिप्रवाहमर्यादामार्गनिर्धारकारकः ॥ २५॥  
  
श्रीभागवतसारज्ञो सर्वाधिकतत्त्वबोधकः ।  
अनन्यभावसन्तुष्टः पराश्रयनिवारकः ॥ २६॥  
  
आचार्यार्ध्यस्वरूपश्च सदाद्भुतचरित्रवान् ।  
तैलङ्गतिलको दैवीसृष्टिसाफल्यकारकः ॥ २७॥  
  
 इति श्रीगोकुलेशानां नामाब्जाभिधमुत्तमम् ।  
स्तोत्रं सद्ब्रह्मभट्टेन विष्णुदासेन वर्णितम् ॥ २८॥  
  
यः पठेच्छृणुयाद्भक्त्या प्रभुस्तस्य प्रियो भवेत् ।  
संशयोऽत्र न कर्तव्यः समर्थो गोकुलेश्वरः ॥ २९॥  
  
तत्कारुण्यबलेनैव मयैतत्प्रकटीकृतम् ।  
पठन्तु साधवोऽप्येतत्तद्वद्देवानुकम्पया ॥ ३०॥  
  
मदीयेयं तु विज्ञप्तिर्बुद्धिदोषप्रमत्तताम् ।  
शोधयित्वा यथायुक्तं तथा कुर्वन्तु साधवः ॥ ३१॥  
  
इति श्रीविष्णुदासविरचितमष्टोत्तरशतनाम्नां स्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
