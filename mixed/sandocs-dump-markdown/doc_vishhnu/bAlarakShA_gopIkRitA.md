---
Author: Maharshi Vyas in Bhagavat Purana
Category: raksha, vishhnu, vishnu_misc, vyAsa, vishnu
Description-comments: From Bhagavatapurana, 10.06.22-29
File name: bAlarakShA.itx
Language: Sanskrit
Latest update: July 29, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: gopIkRitabAlarakShA
engtitle: bAlarakShA
itxtitle: bAlarakShA (gopIkRitA)
title: बालरक्षा (गोपीकृइता)

---
  
 श्रीबालरक्षा   
  
श्री गणेशाय नमः ।  
अव्यादजोऽङ्घ्रि मणिमांस्तव जान्वथोरू  
यज्ञोऽच्युतः कटितटं जठरं हयास्यः ।  
हृत्केशवस्त्वदुर ईश इनस्तु कण्ठं  
विष्णुर्भुजं मुखमुरुक्रम ईश्वरः कम् ॥ १॥  
  
चक्र्यग्रतः सहगदो हरिरस्तु पश्चात्  
त्वत्पार्श्वयोर्धनुरसी मधुहाजनश्च ।  
कोणेषु शङ्ख उरुगाय उपर्युपेन्द्रस्  
तार्क्ष्यः क्षितौ हलधरः पुरुषः समन्तात् ॥ २॥  
  
इन्द्रियाणि हृषीकेशः प्राणान्नारायणोऽवतु ।  
श्वेतद्वीपपतिश्चित्तं मनो योगेश्वरोऽवतु ॥ ३॥  
  
पृश्निगर्भस्तु ते बुद्धिमात्मानं भगवान्परः ।  var  गर्भश्च ते  
क्रीडन्तं पातु गोविन्दः शयानं पातु माधवः ॥ ४॥  var  केशवः  
व्रजन्तमव्याद्वैकुण्ठ आसीनं त्वां श्रियः पतिः ।  
भुञ्जानं यज्ञभुक्पातु सर्वग्रहभयङ्करः ॥ ५॥  
  
डाकिन्यो यातुधान्यश्च कुष्माण्डा येऽर्भकग्रहाः ।  
भूतप्रेतपिशाचाश्च यक्षरक्षोविनायकाः ॥ ६॥  
  
कोटरा रेवती ज्येष्ठा पूतना मातृकादयः ।  
उन्मादा ये ह्यपस्मारा देहप्राणेन्द्रियद्रुहः ॥ ७॥  
  
स्वप्नदृष्टा महोत्पाता वृद्धबालग्रहाश्च ये ।  
सर्वे नश्यन्तु ते विष्णोर्नामग्रहणभीरवः ॥ ८॥  
  
॥ इति श्रीमद्भागवते दशमस्कन्धे गोपीकृतबालरक्षा समाप्ता ॥  
  
  
  
  
  
Bhagavatapurana 10.06.21-29  
Proofread by Dinesh Agarwal  dinesh.garghouse at gmail.com, NA  
  
