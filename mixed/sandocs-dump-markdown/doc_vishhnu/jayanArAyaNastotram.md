---
Category: vishhnu
Description/comments: BhaktivivekasAra
File name: jayanArAyaNastotram.itx
Indexextra: (Scanned)
Language: Sanskrit
Latest update: November 18, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: jayanArAyaNastotram
engtitle: jayanArAyaNastotram
itxtitle: jayanArAyaNastotram
title: जयनारायणस्तोत्रम्

---
  
 जयनारायणस्तोत्रम्   
जय नारायण जय पुरुषोत्तम जय वामन कंसारे  
    उद्धर मामसुरेशविनाशिन् पतितोऽहं संसारे ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ १॥  
  
जय जय देव जयासुरसूदन जय केशव जय विष्णो  
    जय लक्ष्मीमुखकमलमधुव्रत जय दशकन्धरजिष्णो ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ २॥  
  
त्वं जननी जनकः प्रभुरच्युत त्वं पुत्रसुहृद्धनमित्रं  
    त्वं शरणं शरणागतवत्सल त्वं भवजलधिवहित्रम् ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ ३॥  
  
पुनरपि जननं पुनरपि मरणं पुनरपि गर्भनिवासं  
    सोढुमलं पुनरस्मिन्माधव मामुद्धर निजदासम् ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ ४॥  
  
जनकसुतापतिचरणपरायणशङ्करमुनिवरगीतं  
    धारय मनसि कृष्ण पुरुषोत्तम वारय संसृतिभीतिम् ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ ५॥  
  
यद्यपि सकलमहं कलयामि हरे न हि किमपि ससत्त्वं  
    तदपि न मुञ्चति मामिदमच्युत पुत्रकलत्रममत्वम् ।  
घोरं हर मम नरकरिपो केशव कल्मषभारं  
    मामनुकम्पय दीनमनाथं कुरु भवसागरपारम् ॥ ६॥  
  
इति जयनारायणस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
