---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: vishhnu, krishna, rUpagosvAmin, stavamAlA
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: harikusumastavaH.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: harikusumastavaH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: harikusumastavaH
itxtitle: harikusumastavaH (rUpagosvAmivirachitaH)
title: हरिकुसुमस्तवः (रूपगोस्वामिविरचितः)

---
  
 श्रीहरिकुसुमस्तवः   
  
गतिगञ्जितमत्ततरद्विरदं  
     रदनिन्दितसुन्दरकुन्दमदम् ।  
मदनार्बुदरूपमदघ्नरुचिं  
     रुचिरस्मितमञ्जरि मञ्जुमुखम् ॥ १॥  
  
मुखरीकृतवेणुहृतप्रमदं  
     मदवल्गितलोचनतामरसम् ।  
रसपूरविकासककेलिपरं  
     परमार्थपरायणलोकगतिम् ॥ २॥  
  
गतिमण्डितयामुनतीरभुवं  
     भुवनेश्वरवन्दितचारुपदम् ।  
पदकोज्ज्वलकोमलकण्ठरुचं  
     रुचकात्तविशेषकवल्गुतरम् ॥ ३॥  
  
तरलप्रचलाकपरीतशिखं  
     शिखरीन्द्रधृति प्रतिपन्नभुजम् ।  
भुजगेन्द्रफणाङ्गणरङ्गधरं  
     धरकन्दरखेलनलुब्धहृदम् ॥ ४॥  
  
हृदयालुसुहृद्गणदत्तमहं  
     महनीयकथाकुलधूतकलिम् ।  
कलिताखिलदुर्जयबाहुबलं  
     बलवल्लवशावकसन्निहितम् ॥ ५॥  
  
हितसाधुसमीहितकल्पतरुं  
     तरुणीगणनूतनपुष्पशरम् ।  
शरणागतरक्षणदक्षतमं  
     तमसाधुकुलोपलचण्डकरम् ॥ ६॥  
  
करपद्ममिलत्कुसुमस्तवकं  
     बकदानवमत्तकरीन्द्रहरिम् ।  
हरिणीगणहारकवेणुकलं  
     कलकण्ठरवोज्ज्वलकण्ठरणम् ॥ ७॥  
  
रणखण्डितदुर्जनपुण्यजनं  
     जनमङ्गलकीर्तिलताप्रभवम् ।  
भवसागरकुम्भजनामगुणं  
     गुणसङ्गविवर्जितभक्तगणम् ॥ ८॥  
  
गणनातिगदिव्यगुणोल्लसितं  
     स्मितरश्मिसहोदरवक्त्रवरम् ।  
वरदृप्तवृषासुरदारघनं  
     घनविभ्रमवेशविहारमयम् ॥ ९॥  
  
मयपुत्रतमःक्षयपूर्णविधुं  
विधुरीकृतदानवराजकुलम् ।  
कुलनन्दनमत्र नमामि हरिम् ॥ १०॥  
  
उरसि परिस्फुरदिन्दिरमिन्दिन्दिरमन्दिरश्रजोल्लसितम् ।  
हरिमङ्गनातिमङ्गलमङ्गलसच्चन्दनं वन्दे ॥ ११॥  
  
इति श्रीरूपगोस्वामिविरचितस्तवमालायां श्रीहरिकुसुमस्तवः सम्पूर्णः ।  
  
  
  
