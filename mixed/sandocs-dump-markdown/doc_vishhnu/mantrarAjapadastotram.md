---
Author: Traditional
Category: vishhnu, vishnu_misc, stotra, vishnu
File name: padastotram.itx
Language: Sanskrit
Latest update: January 21, 2005
Location: doc_vishhnu
Proofread by: Vijayaraghavan Bashyam
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: shrii mantra raaja pada stotram
Texttype: stotra
Transliterated by: Vijayaraghavan Bashyam
engtitle: mantrarAjapada stotram
itxtitle: mantrarAjapadastotram
title: मन्त्रराजपदस्तोत्रम्

---
  
 श्रीमन्त्रराजपदस्तोत्रम्   
  
पाञ्चरात्र आगमीय अहिर्बुध्न्य संहितात्  
श्री मन्त्र राज पद स्तोत्रम्  
श्री ईश्वर उवाच -  
वृत्तोत्फुल्लविशालाक्षं विपक्षक्षयदीक्षितम् ।  
    निनादत्रस्तविश्वाण्डं विष्णुमुग्रं नमाम्यहम् ॥ १॥  
  
सर्वैरवध्यतां प्राप्तं सबलौघं दितेः सुतम् ।  
    नखाग्रैः शकलीचक्रे यस्तं वीरं नमाम्यहम् ॥ २॥  
  
पदावष्टब्धपातालं मूर्धाविष्टत्रिविष्टपम् ।  
    भुजप्रविष्टाष्टदिशं महाविष्णुं नमाम्यहम् ॥ ३॥  
  
ज्योतींष्यर्केन्दुनक्षत्रज्वलनादीन्यनुक्रमात् ।  
    ज्वलन्ति तेजसा यस्य तं ज्वलन्तं नमाम्यहम् ॥ ४॥  
  
सर्वेन्द्रियैरपि विना सर्वं सर्वत्र सर्वदा ।  
    यो जानाति नमाम्याद्यं तमहं सर्वतोमुखम् ॥ ५॥  
  
नरवत् सिंहवच्चैव यस्य रूपं महात्मनः ।  
    महासटं महादंष्ट्रं तं नृसिंहं नमाम्यहम् ॥ ६॥  
  
यन्नामस्मरणाद् भीताः भूतवेतालराक्षसाः ।  
    रोगाद्याश्च प्रणश्यन्ति भीषणं तं नमाम्यहम् ॥ ७॥  
  
सर्वोऽपि यं समाश्रित्य सकलं भद्रमश्नुते ।  
    श्रिया च भद्रया जुष्टो यस्तं भद्रं नमाम्यहम् ॥ ८॥  
  
साक्षात् स्वकाले सम्प्राप्तं मृत्युं शत्रुगणान्वितम् ।  
    भक्तानां नाशयेद् यस्तु मृत्युमृत्युं नमाम्यहम् ॥ ९॥  
  
नमस्कारात्मकं यस्मै विधायाऽऽत्मनिवेदनम् ।  
    त्यक्तदुःखोऽकिलान् कामान् अश्नन्तं तं नमाम्यहम् ॥ १०॥  
  
दासभूताः स्वतः सर्वे ह्यात्मानः परमात्मनः ।  
    अतोऽहमपि ते दासः इति मत्वा नमाम्यहम् ॥ ११॥  
  
                  फलश्रुतिः  
शङ्करेणादरात् प्रोक्तं पदानां तत्त्वनिर्णयम् ।  
    त्रिसन्ध्यं यः पठेत् तस्य श्रीर्विद्याऽऽयुश्च वर्धते ॥  
  
  
Encoded by Vijayaraghavan Bashyam   
  
