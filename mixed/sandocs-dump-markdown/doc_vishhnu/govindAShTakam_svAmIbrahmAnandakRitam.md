---
Category: aShTaka, vishhnu, krishna, vishnu
Description-comments: BrihatstotraratnAkara
File name: govindAShTakambrahmAnanda.itx
Language: Sanskrit
Latest update: November 24, 2012
Location: doc_vishhnu
Proofread by: Malleswara Rao Yellapragada and Proofread by ksr ramachandran ramachandran_ksr
  at yahoo.ca
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: govindAShTakam svAmibrahmAnandakRitam
Transliterated by: Malleswara Rao Yellapragada malleswararaoy at yahoo.com
engtitle: govindAShTakam by Swami Brahmananda
itxtitle: govindAShTakam (svAmIbrahmAnandakRitam)
title: गोविन्दाष्टकम् (स्वामीब्रह्मानन्दकृइतम्)

---
  
 गोविन्दाष्टकं स्वामिब्रह्मानन्दकृतम्   
  
श्री गणेशाय नमः ॥   
चिदानन्दाकारं श्रुतिसरससारं समरसं  
निराधाराधारं भवजलधिपारं परगुणम् ।  
रमाग्रीवाहारं व्रजवनविहारं हरनुतं  
सदा तं गोविन्दं परमसुखकन्दं भजत रे ॥ १॥  
  
महाम्भोदिस्थानं स्थिरचरनिदानं दिविजपं  
सुधाधारापानं विहगपतियानं यमरतम् ।  
मनोज्ञं सुज्ञानं मुनिजननिधानं ध्रुवपदम्  
सदा तं गोविन्दं परमसुखकन्दं भजत रे ॥ २॥  
  
धिया धीरैर्ध्येयं श्रवणपुटपेयं यतिवरैः  
महावाक्यैज्ञेयं त्रिभुवनविधेयं विधिपरम् ।  
मनोमानामेयं सपदि हृदि नेयं नवतनुं  
सदा तं गोविन्दं परमसुखकन्दं भजत रे ॥ ३॥  
  
महामायाजालं विमलवनमालं मलहरं  
सुबालं गोपालं निहतशिशुपालं शशिमुखम् ।  
कलातीतं कालं गतिहतमरालं मुररिपुं  
सदा तं गोविन्दं परमसुखकन्दं भजत रे ॥ ४॥  
  
नभोबिम्बस्फीतं निगमगणगीतं समगतिं  
सुरौघे सम्प्रीतं दितिजविपरीतं पुरिशयम् ।  
गिरां पन्थातीतं स्वदितनवनीतं नयकरं  
सदा तं गोविन्दं परमसुखकन्दं भजत रे ॥ ५॥  
  
परेशं पद्मेशं शिवकमलजेशम् शिवकरं  
द्विजेशं देवेशं तनुकुटिलकेशं कलिहरम् ।  
खगेशं नागेशं निखिलभुवनेशं नगधरं  
सदा तं गोविन्दं परमसुखकन्दं भजत रे ॥ ६॥  
  
रमाकान्तं कान्तं भवभयलयान्तं भवसुखं  
दुराशान्तं शान्तं निखिलहृदि भान्तं भुवनपम् ।  
विवादान्तं दान्तं दनुजनिचयान्तं सुचरितं  
सदा तं गोविन्दं परमसुखकन्दं भजत रे ॥ ७॥  
  
जगज्ज्येष्ठं श्रेष्ठं सुरपतिकनिष्ठं क्रतुपतिं  
बलिष्ठं भूयिष्ठं त्रिभुवनवरिष्ठं वरवहम् ।  
स्वनिष्ठं धार्मिष्ठं गुरुगुणगरिष्ठं गुरुवरं  
सदा तं गोविन्दं परमसुखकन्दं भजत रे ॥ ८॥  
  
गदापाणेरेतद्दुरितदलनं दुःखशमनं  
विशुद्धात्मा स्तोत्रं पठति मनुजो यस्तु सततम् ।  
स भुक्त्वा भोगौघं चिरमिह ततोऽपास्तवृजिनो  
वरं विष्णोः स्थानं व्रजति खलु वैकुण्ठभुवनम् ॥  
  
॥ इति श्री परमहंस स्वामि ब्रह्मानन्द विरचितं  
                     श्री गोविन्दाष्टकं सम्पूर्णम् ॥  
  
  
  
  
  
Encoded and proofread by YV Malleswara Rao malleswararaoy@yahoo.com  
Proofread by ksr ramachandran ramachandran\_ksr at yahoo.ca  
  
