---
Category: AratI, vishhnu, vishnu_misc, vishnu, mangala
File name: karpuuraarati.itx
Language: Sanskrit
Latest update: October 11, 2001
Location: doc_vishhnu
Proofread by: N
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: hinduism/religion
Sublocation: vishhnu
Text title: karpuuraarati as performed in Ramanujacharya Sampradaya
Transliterated by: N
engtitle: karpUra AratI mantraH
itxtitle: karpUra AratI mantraH muktakamangalaM cha
title: कर्पूर आरती मन्त्रः मुक्तकमङ्गलं च

---
  
 कर्पूर आरती मन्त्रः   
श्रियः कान्ताय कल्याण निधये निधयेऽर्थिनां  
श्रीवेङ्कटनिवासाय श्रीनिवासाय मङ्गलम् ॥ १  
लक्ष्मीचरणलाक्षाङ्कसाक्षिश्रीवत्सवक्षसे ।  
क्षेमङ्कराय सर्वेषां श्रीरङ्गेशाय मङ्गलम् ॥ २॥  
  
समस्तजीवमोक्षाय श्रीरङ्गपुरवासिने ।  
कन्द्वादमुनिपूज्याय श्रीनिवासाय मङ्गलम् ॥ ३॥  
  
अस्तु श्रीस्तनकस्तूरीवासनावासितोरसे ।  
श्रीहस्तिगिरिनाथाय देवराजाय मङ्गलम् ॥ ४॥  
  
कमलाकुच कस्तूरी कर्दमाङ्गित वक्षसे ।  
यादवाद्रिनिवासाय सम्पत्पुत्राय मङ्गलम् ॥ ५॥  
  
मङ्गलं कोसलेन्द्राय महनीयगुणाब्धये ।  
चक्रवर्तितनूजाय सार्वभौमाय मङ्गलम् ॥ ६॥  
  
श्रीमद्गोपालबालाय गोदाभीष्टप्रदायिने ।  
श्रीसत्यासहिताथास्तु कृष्णदेवाय मङ्गलम् ॥ ७॥  
  
नीलाचलनिवासाय नित्याय परमात्मने ।  
सुभद्राप्राणनाथाय जगन्नाथाय मङ्गलम् ॥ ८॥  
  
आजन्मनः षोडशाब्दं स्तन्याद्यनभिलाषिणे ।  
श्रीशानुभवपुष्टाय शठकोपाय मङ्गलम् ॥ ९॥  
  
श्रीमत्यै विष्णुचित्तार्यमनोनन्दनहेतवे ।  
नन्दनन्दनसुन्दर्यै गोदायै नित्य मङ्गलम् ॥ १०॥  
  
श्रीमन्महाभूतपुरे श्रीमत्केशवयज्वनः ।  
कान्तिमत्यां प्रसूताय यतिराजाय मङ्गलम् ॥ ११॥  
  
मङ्गलाशासन परैर्मदाचार्य पुरोगमैः  
सर्वैश्च पूर्वैराचार्यैः सत्कृतायास्तु मङ्गलम् ॥ १२॥  
  
श्रीमते रम्यजामात्रे मुनीन्द्राय महात्मने  
श्रीरङ्गवासिने भूयात् नित्यश्रीर्नित्यमङ्गलम् ॥ १३॥  
  
इति कर्पूर आरती मन्त्रः ।  
इति मुक्तकमञ्गलं समाप्तम् ।  
  
  
