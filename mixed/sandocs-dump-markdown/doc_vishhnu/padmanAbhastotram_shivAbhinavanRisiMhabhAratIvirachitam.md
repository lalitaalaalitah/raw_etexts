---
Acknowledge-Permission: Mahaperiaval Trust
Author: sachchidAnanda-shivAbhinava-nRisiMhabhAratI
Category: vishhnu, sachchidAnanda-shivAbhinava-nRisiMhabhAratI
Description/comments: Edited by S. V. Radhakrishna Shastriji
File name: padmanAbhastotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: padmanAbhastotram
engtitle: padmanAbhastotram
itxtitle: padmanAbhastotram (shivAbhinavanRisiMhabhAratIvirachitam)
title: पद्मनाभस्तोत्रम् (शिवाभिनवनृइसिंहभारतीविरचितम्)

---
  
 श्रीपद्मनाभस्तोत्रम्   
(श्रीमदनन्तपद्मनाभक्षेत्रे)  
  
पद्मनाभ करुणामृतराशे सद्महेतुलवशून्यकृपायाः ।  
छद्महारितमहाबलिसम्पद्विद्म एव तव वीर्यमनन्तम् ॥ १॥  
  
नाभ्याः सरस्त्वेन हि वर्णनं तु सत्यं तदा स्यात्किल पद्मनाभ ।  
यदा त्वदीयं विषयीकरोति नाभिं न चेद्याति कथं प्रमात्वम् ॥ २॥  
  
नाभीपद्मे पुत्रं वक्षसि कान्तां च सन्दधत्तान्तः ।  
स्वपिषि सदा किं विष्णो नम्रायास्मै द्रुतं ब्रूहि ॥ ३॥  
  
पापाब्धौ बडवानलस्य हि शिखा जाड्यान्धकारे रविः  
भाग्याब्धौ शरदिन्दुपङ्क्तिरमला त्वन्नामसङ्कीर्तनम् ।  
भक्तानां परिपोषणे च जननी स्वात्मावबोधे पिता  
कस्तस्माद्विमुखो भवेद्भुवि नरो नो चेन्महापापभाक् ॥  
  
क्षीराम्भोनिधिराजमानफणिराण्मध्ये शयाना सदा  
लक्ष्मीपाणिपयोजमर्दितपदा कारुण्यवारान्निधिः ।  
कुर्वाणा मधुना च कैटभयुजा युद्धं च दोर्भ्यां मुहु-  
र्मुद्रा काचन मुक्तिदानकुशला निद्राति जागर्ति वा ॥  
  
पद्मनाभ तव पादसरोजासक्तचित्तमवनीपतिमेनम् ।  
पाहि साश्रितसबन्धुसविद्वल्लोकमादरभरेण सराष्ट्रम् ॥ ६॥  
  
सामोदं प्रदिशन्तु वञ्चिकुलभूमूलर्क्षराजाय वाग्-  
देवीचन्द्रकलाधरेभवदनाः कारुण्यवाराशयः ।  
दीर्घायुर्दृढगात्रतामलयशांस्याचन्द्रतिग्मांशुभं  
धर्माध्वन्यधिकां प्रवृत्तिमचलामच्छिन्नसत्सन्ततिम् ॥ ७॥  
  
पायासुर्जगदम्बकेन्दुविलसच्छीर्षेभवक्त्राः सदा  
राज्ञ्यौ केरलदेशभाग्यलतिके कारुण्ययुग्भिर्मुदा ।  
दृग्भिः पादविनम्रसौख्यविततेः सम्पादिकाभिर्जवाद्-  
दत्त्वा सन्ततिमाशु सद्गुणयुतामारोग्यदीर्घायुषी ॥ ८॥  
  
मोचितः किं गजाधीश पद्मनाभेन सत्वरम् ।  
दृढभावनया तस्य पद्मनाभोऽभवद्गजेट् ॥ ९॥  
  
श्रीभूमिपाणिसरसीरुहसेविताङ्घ्रे  
श्रीवत्सकौस्तुभधर प्रणतार्तिहारिन् ।  
श्रीकण्ठमित्र दिननाथसुधांशुनेत्र  
श्रीपद्मनाभ मम देहि पदावलम्बम् ॥ १०॥  
  
नागेन्द्रभोगशयन प्रणतालिवाञ्छा-  
सम्पूरणामरतरो विधियोनिनाभे ।  
नाकाधिपादिपरिपूजितपादपद्म  
श्रीपद्मनाभ मम देहि करावलम्बम् ॥ ११॥  
  
कमलाकरपद्मपूजितं करुणादुग्धपयोधिमध्यगम् ।  
भुजगाधिपभोगशायिनं कलये कञ्चन देवसत्तमम् ॥ १२॥  
  
इति श्रीशृङ्गेरी जगद्गुरु श्रीसदाशिवाभिनवनृसिंहभारती-  
श्रीपादैः विरचितं श्रीपद्मनाभस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
