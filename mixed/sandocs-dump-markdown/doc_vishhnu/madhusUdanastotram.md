---
Author: shukadeva
Category: vishhnu, krishna, stotra, vishnu
File name: madhusudana.itx
Language: Sanskrit
Latest update: July 22, 2016
Location: doc_vishhnu
Proofread by: Sanjay Rath srath at srath.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: madhusUdanastotram
Texttype: stotra
Transliterated by: Sanjay Rath srath at srath.com
engtitle: Madhusudana Stotra
itxtitle: madhusUdanastotram
title: मधुसूदनस्तोत्रम्

---
  
 श्रीमधुसूदनस्तोत्रम्   
  
श्रीगणेशाय नमः ॥  
  
ओमिति ज्ञानमात्रेण रोगाजीर्णेन निर्जिता ।  
कालनिद्रां प्रपन्नोऽस्मि त्राहि मां मधुसूदन ॥ १॥  
  
न गतिर्विद्यते चान्या त्वमेव शरणं मम ।  
पापपङ्के निमग्नोस्मि त्राहि मां मधुसूदन ॥ २॥  
  
मोहितो मोहजालेन पुत्रदारगृहादिषु ।  
तृष्णया पीड्यमानोऽस्मि त्राहि मां मधुसूदन ॥ ३॥  
  
भक्तिहीनं च दीनं च दुःखशोकातुरं प्रभो ।  
अनाश्रयमनाथं च त्राहि मां मधुसूदन ॥ ४॥  
  
गतागतेन श्रान्तोस्मि दीर्घसंसारवर्त्मसु ।  
येन भूयो न गच्छामि त्राहि मां मधुसूदन ॥ ५॥  
  
बहवो हि मया दृष्टाः क्लेशाश्चैव पृथक् पृथक् ।  
गर्भवासे महद्दुःखं त्राहि मां मधुसूदन ॥ ६॥  
  
तेन देव प्रपन्नोऽस्मि त्राणार्थं त्वत्परायणः ।  
दुःखार्णवपरित्राणात् त्राहि मां मधुसूदन ॥ ७॥  
  
वाचा यच्च प्रतिज्ञातं कर्मणा नोपपादितम् ।  
तत्पापार्जितमग्नोऽस्मि त्राहि मां मधुसूदन ॥ ८॥  
  
सुकृतं न कृतं किञ्चिद्दुष्कृतं च कृतं मया ।  
संसारघोरे मग्नोऽस्मि त्राहि मां मधुसूदन ॥ ९॥  
  
देहान्तरसहस्रेषु चान्योन्यभ्रामितो मया ।  
तिर्यक्त्वं मानुषत्वं च त्राहि मां मधुसूदन ॥ १०॥  
  
वाचयामि यथोन्मत्तः प्रलपामि तवाग्रतः ।  
जरामरणभीतोऽस्मि त्राहि मां मधुसूदन ॥ ११॥  
  
यत्र यत्र च यातोऽस्मि स्त्रीषु वा पुरुषेषु च ।  
तत्र तत्राचला भक्तिस्त्राहि मां मधुसूदन ॥ १२॥  
  
गत्वा गत्वा निवर्तन्ते चन्द्रसूर्यादयो ग्रहाः ।  
अद्यापि न निवर्तन्ते द्वादशाक्षरचिन्तकाः ॥ १३॥  
  
ऊर्ध्वपातालमर्त्येषु व्याप्तं लोकं जगत्त्रयम् ।  
द्वादशाक्षरात्परं नास्ति वासुदेवेन भाषितम् ॥ १४॥  
  
द्वादशाक्षरं महामन्त्रं सर्वकामफलप्रदम् ।  
गर्भवासनिवासेन शुकेन परिभाषितम् ॥ १५॥  
  
द्वादशाक्षरं निराहारो यः यः पठेद्धरिवासरे ।  
स गच्छेद्वैष्णवं स्थानं यत्र योगेश्वरो हरिः ॥ १६॥  
  
इति श्रीशुकदेवविरचितं मधुसूदनस्तोत्रं सम्पूर्णम् ॥  
  
  
Encoded and proofread by Sanjay Rath srath at srath.com  
  
