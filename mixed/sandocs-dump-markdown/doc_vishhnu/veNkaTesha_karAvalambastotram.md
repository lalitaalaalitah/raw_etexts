---
Author: Shri Nrisinha Bharati of Shringeri Math
Category: vishhnu, venkateshwara, stotra, nRisiMhabhAratIsvAmi, vishnu
Description-comments: Hymn to Shri Venkatesha
File name: vnktshkar.itx
Indexextra: (Meaning 2)
Language: Sanskrit
Latest update: April, 26, 2000
Location: doc_vishhnu
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: hinduism/religion
Sublocation: vishhnu
Text title: Shri Venkatesha Karavalamba Stotra
Texttype: stotra
Transliterated by: Sunder Hattangadi (sunderh at hotmail.com)
engtitle: Shri Venkatesha Karavalamba Stotra
itxtitle: veNkaTesha karAvalambastotram
title: वेण्कटेश करावलम्बस्तोत्रम्

---
  
 श्रीवेङ्कटेश करावलम्बस्तोत्रम्   
  
श्री शेषशैल सुनिकेतन दिव्यमूर्ते  
       नारायणाच्युत हरे नलिनायताक्ष ।  
लीलाकटाक्ष परिरक्षित सर्वलोक  
       श्री वेङ्कटेश मम देहि करावलम्बम् ॥ १॥  
  
ब्रह्मादिवन्दितपदाम्बुज शङ्खपाणे  
       श्रीमत्सुदर्शन सुशोभित दिव्यहस्त ।  
कारुण्यसागर शरण्य सुपुण्यमूर्ते  
       श्री वेङ्कटेश मम देहि करावलम्बम् ॥ २॥  
  
वेदान्त-वेद्य भवसागर-कर्णधार  
       श्रीपद्मनाभ कमलार्चितपादपद्म ।  
लोकैक-पावन परात्पर पापहारिन्  
       श्री वेङ्कटेश मम देहि करावलम्बम् ॥ ३॥  
  
लक्ष्मीपते निगमलक्ष्य निजस्वरूप  
       कामादिदोष परिहारक बोधदायिन् ।  
दैत्यादिमर्दन जनार्दन वासुदेव  
       श्री वेङ्कटेश मम देहि करावलम्बम् ॥ ४॥  
  
तापत्रयं हर विभो रभसा मुरारे  
       संरक्ष मां करुणया सरसीरुहाक्ष ।  
मच्छिष्यमित्यनुदिनं परिरक्ष विष्णो  
       श्री वेङ्कटेश मम देहि करावलम्बम् ॥ ५॥  
  
श्री जातरूपनवरत्न लसत्किरीट-  
       कस्तूरिकातिलकशोभिललाटदेश ।  
राकेन्दुबिम्ब वदनाम्बुज वारिजाक्ष  
       श्री वेङ्कटेश मम देहि करावलम्बम् ॥ ६॥  
  
वन्दारुलोक-वरदान-वचोविलास  
      रत्नाढ्यहार परिशोभित कम्बुकण्ठ ।  
केयूररत्न सुविभासि-दिगन्तराल  
      श्री वेङ्कटेश मम देहि करावलम्बम् ॥ ७॥  
  
दिव्याङ्गदाङ्कित भुजद्वय मङ्गलात्मन्  
       केयूरभूषण सुशोभित दीर्घबाहो ।  
नागेन्द्र-कङ्कण करद्वय कामदायिन्  
       श्री वेङ्कटेश मम देहि करावलम्बम् ॥ ८॥  
  
स्वामिन् जगद्धरणवारिधिमध्यमग्न  
       मामुद्धारय कृपया करुणापयोधे ।  
लक्ष्मींश्च देहि मम धर्म समृद्धिहेतुं  
       श्री वेङ्कटेश मम देहि करावलम्बम् ॥ ९॥  
  
दिव्याङ्गरागपरिचर्चित कोमलाङ्ग  
       पीताम्बरावृततनो तरुणार्क भास  
सत्याञ्च नाभ परिधान सुपत्तु बन्ध  
       श्री वेङ्कटेश मम देहि करावलम्बम् ॥ १०॥  
  
रत्नाढ्यदाम सुनिबद्ध-कटि-प्रदेश  
       माणिक्यदर्पण सुसन्निभ जानुदेश ।  
जङ्घाद्वयेन परिमोहित सर्वलोक  
       श्री वेङ्कटेश मम देहि करावलम्बम् ॥ ११॥  
  
लोकैकपावन-सरित्परिशोभिताङ्घ्रे  
       त्वत्पाददर्शन दिने च ममाघमीश ।  
हार्दं तमश्च सकलं लयमाप भूमन्  
       श्री वेङ्कटेश मम देहि करावलम्बम् ॥ १२॥  
  
कामादि-वैरि-निवहोच्युत मे प्रयातः  
       दारिद्र्यमप्यपगतं सकलं दयालो ।  
दीनं च मां समवलोक्य दयार्द्र दृष्ट्या  
       श्री वेङ्कटेश मम देहि करावलम्बम् ॥ १३॥  
  
श्री वेङ्कटेश पदपङ्कज षट्पदेन  
       श्रीमन्नृसिंहयतिना रचितं जगत्याम् ।  
ये तत्पठन्ति मनुजाः पुरुषोत्तमस्य  
       ते प्राप्नुवन्ति परमां पदवीं मुरारेः ॥ १४॥  
  
॥ इति श्री शृङ्गेरि जगद्गुरुणा श्री नृसिंह भारति  
स्वामिना रचितं श्री वेङ्कटेश करावलम्ब स्तोत्रं सम्पूर्णम् ॥  
  
  
Encoded by Sunder Hattangadi (sunderh@hotmail.com)  
  
