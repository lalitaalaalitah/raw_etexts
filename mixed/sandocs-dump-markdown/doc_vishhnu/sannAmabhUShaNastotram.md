---
Category: vishhnu, krishna, puShTimArgIya
Description/comments: puShTimArgIya stotraratnAkara
File name: sannAmabhUShaNastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: sannAmabhUShaNastotram
engtitle: sannAmabhUShaNastotram
itxtitle: sannAmabhUShaNastotram
title: सन्नामभूषणस्तोत्रम्

---
  
 सन्नामभूषणस्तोत्रम्   
  
गोपालाय धराधरेन्द्रपतये स्वीयार्तिहत्रे सुर-  
त्रासाम्भोधिनिमग्नदेवनिचयोद्धर्त्रे यशोदात्मने ।  
श्रीमन्नन्दसुताय गोपवनितासंलालिताय ध्रुवं  
कण्ठस्थापितकौस्तुभाय जलदश्यामाय तुभ्यं नमः ॥ १॥  
  
यन्नामलवसंस्पर्शान्न तिष्ठति पराश्रयः ।  
तं गोपीहृदयानन्ददायकं प्रभुमाश्रये ॥ २॥  
  
यन्नामसम्भावनया गजेन्द्रो ग्राहाद्विमुक्तः परमं पदं च ।  
जगाम तन्नामशतं च साष्टकं वदाम्यहं भक्तियुतो यथामति ॥ ३॥  
  
पूर्वं श्रीवासुदेवेन नाम्नामष्टोत्तरं शतम् ।  
कृतं यस्य क्रमात्तस्य तत्तन्नामानुसारतः ॥ ४॥  
  
छन्दोऽनुष्टुबृषिः कर्त्ता देवो गोवर्द्धनाधिपः ।  
सर्वेष्टफलसिद्ध्यर्थे विनियोग उदाहृतः ॥ ५॥  
  
गोपालः परमानन्दो यशोदानन्दनन्दनः ।  
वसुदेवात्मजः श्रीशो वासुदेवः सनातनः ॥ ६। -।  
पीताम्बरो जगत्त्राता माधवो भक्तवत्सलः ।  
अनन्तकीर्तिर्यज्ञेशः सर्वज्ञः सर्वमङ्गलः ॥ ७॥  
  
वनमाली सूर्यकोटिप्रतीकाशो महाबलः ।  
विश्वम्भरः कृपासिन्धुः पुरुषः पुरुषोत्तमः ॥ ८॥  
  
कौस्तुभोद्भासितोरस्कः कृपालुर्जगतां पतिः ।  
मथुरागमनोद्भूतमङ्गलाक्रान्तगोकुलः ॥ ९॥  
  
कालीयस्य फणोत्पन्नमणिभूषितविग्रहः ।  
पद्मनाभः शेषशायी गोगोपगोपिकापतिः ॥ १०॥  
  
निरञ्जनः प्रतापी च जगदानन्दकारकः ।  
नटाकृतिर्यदूनां च कुलचूडामणिर्विभुः ॥ ११॥  
  
कन्दर्पकोटिलावण्यः परमाद्भुतरूपधृक् ।  
कमलाधिपतिः स्वामी सर्वदेवेशनायकः ॥ १२॥  
  
चतुर्भुजश्चतुर्मूर्तिश्चतुर्वर्गविशारदः ।  
नारायणः सर्वरूपः सर्वदा पूतमानसः ॥ १३॥  
  
श्रीकृष्णः केशिसंहर्त्ता मुरारिर्देवकीसुतः ।  
सर्वारिष्टान्तकः सर्वपूरकः सर्वभाववित् ॥ १४॥  
  
खरदुष्टिनिराकर्त्ता तुलसीदासवल्लभः ।  
पूरिताखिलभक्तादिहृद्युत्पन्नमनोरथः ॥ १५॥  
  
उपेन्द्रः सर्वशक्तिश्च वरदेशो महोदधिः ।  
सोमवंशोद्भवो विष्णुः सर्वात्मा सद्गुणार्णवः ॥ १६॥  
  
गोपिकागृहसम्भूतनवनीतलवप्रियः ।  
धूलिधूसरिताङ्गश्च कमलारुणलोचनः ॥ १७॥  
  
गोवर्द्धनाद्रिधारी च तत्स्थिताखिलरक्षकः ।  
प्रमेयोत्पन्नसद्भावसफलीकृतगोपिकः ॥ १८॥  
  
तिरस्कृतहरीणाक्षः पूतनाप्राणघातकः ।  
देवोऽच्युतो व्रजेशश्च सर्वधर्मपरायणः ॥ १९॥  
  
वृन्दावनप्राणपतिः सत्यवक्ता धुरन्धरः ।  
कृतरासादिसन्नृत्यसादीभूतवपुर्जनः ॥ २०॥  
  
नन्दापदश्च संहर्त्ता बालगोपालचेष्टितः ।  
दामोदरो विश्वमूर्तिर्धेनुकारिः प्रलम्बहा ॥ २१॥  
  
वातासुरारिर्गोविन्दः कंसघ्नो गोकुलोत्सवः ।  
देवेन्द्रदर्पसंहर्त्ता रुक्मिणीप्राणवल्लभः ॥ २२॥  
  
समस्तदुष्टहर्त्ता च मोक्षदो गरुडध्वजः ।  
योगीश्वरो जगत्पूज्यो महोदारचरित्रवान् ॥ २३॥  
  
उद्वहः श्रीयशोदादिलालितो मधुसूदनः ।  
समुद्रकोटिगम्भीरः सप्तलोकैकमण्डनः ॥ २४॥  
  
जगदेकस्फुरत्ख्यातिर्धरासद्गतिनाशनः ।  
सत्यभामाप्राणपतिर्यमुनाजलकौतुकी ॥ २५॥  
  
सन्नामभूषणाख्यं वै स्तोत्रं यः प्रपठेत्सुधीः ।  
कण्ठे लिखित्वा संस्थाप्य सोऽपि विष्णुर्न संशयः ॥ २६॥  
  
गोकुलेशं नमस्कृत्य स्तुत्वा भक्त्या विचारितम् ।  
तस्माद्गोपालभक्तानामस्तु बुद्धिप्रसारणम् ॥ २७॥  
  
प्रोक्तानि यानि नामानि भूषारूपाणि तानि सः ।  
दध्यादङ्गेषु सर्वेषु त्रैलोक्यविजयी भवेत् ॥ २८॥  
  
इति सन्नामभूषणं स्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
