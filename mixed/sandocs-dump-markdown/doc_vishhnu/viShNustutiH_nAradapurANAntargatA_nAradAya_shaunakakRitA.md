---
Category: vishhnu, vishnu
File name: viShNustutinAradakRitanAradapurANa.itx
Indexextra: (Purana text 1, 2)
Language: Sanskrit
Latest update: January 4, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Naradapurana Purvabhag Adhyaya 2
Subject: philosophy/hinduism/religion
Sublocation: vishhnu
Text title: viShNustuti by nArada and shaunaka from nAradapurANa
engtitle: viShNustuti by nArada and shaunaka from nAradapurANa
itxtitle: viShNustutiH (nAradapurANAntargatA nAradAya shaunakakRitA)
title: विष्णुस्तुतिः (नारदपुराणान्तर्गता नारदाय शौनककृइता)

---
  
 नारदाय शौनककृतविष्णुस्तुतिः   
ऋषय ऊचुः ॥  
  
कथं सनत्कुमारस्तु नारदाय महात्मने ।  
प्रोक्तवान्सकलान्धर्मान्कथं तौ मिलितावुभौ ॥ १॥  
  
कस्मिन्स्थाने स्थितौ सूत तावुभौ ब्रह्मवादिनौ ।  
हरिगीतसमुद्गाने चक्रतुस्तद्वदस्व नः ॥ २॥  
  
सूत उवाच ॥  
  
सनकाद्या महात्मानो ब्रह्मणो मानसाः सुताः ।  
निर्ममा निरहङ्काराः सर्वे ते ह्यूर्ध्वरेतसः ॥ ३॥  
  
तेषां नामानि वक्ष्यामि सनकश्च सनन्दनः ।  
सनत्कुमारश्च विभुः सनातन इति स्मृताः ॥ ४॥  
  
विष्णुभक्ता महात्मानो ब्रह्मध्यानपरायणाः ।  
सहस्रसूर्यसङ्काशाः सत्यसन्धा मुमुक्षवः ॥  ५॥  
  
एकदा मेरुशृङ्गं ते प्रस्थिता ब्रह्मणः सभाम् ।  
इष्टां मार्गेऽथ ददृशुः गङ्गां विष्णुपदीं द्विजाः ॥ ६॥  
  
तां निरीक्ष्य समुद्युक्ताः स्नातुं सीताजलेऽभवन् ।  
एतस्मिन्नन्तरे तत्र देवर्षिर्नारदो मुनिः ॥ ७॥  
  
आजगाम द्विजश्रेष्ठा दृष्ट्वा भ्रातॄन्स्वकाग्रजान् ।  
तान्दृष्ट्वा स्नातुमुद्युक्तान्नमस्कृत्य कृताञ्जिलिः ॥ ८॥  
  
गुणन्नामानि सप्रेमभक्तियुक्तो मधुद्विषः ।  
नारायणाच्युतानन्त वासुदेव जनार्दन ॥ ९॥  
  
यज्ञेश यज्ञपुरुष कृष्ण विष्णो नमोऽस्तु ते ॥  
  
पद्माक्ष कमलाकान्त गङ्गाजनक केशव ।  
क्षिरोदशायिन्देवेश दामोदर नमोऽस्तु ते ॥ १०॥  
  
श्रीराम विष्णो नरसिंह वामन प्रद्युम्नसङ्कर्षण वासुदेव ।  
अजानिरुद्धामलरुङ्मुरारे त्वं पाहि नः सर्वभयादजस्रम् ॥ ११॥  
  
इत्युच्चरन्हरेर्नाम नत्वा तान्स्वाग्रजान्मुनीन् ।  
उपासीनश्च तैः सार्द्धं सस्नौ प्रीतिसमन्वितः ॥ १२॥  
  
तेषां चापि तु सीताया जले लोकमलापहे ।  
स्नात्वा सन्तर्प्य देवर्षिपितॄन्विगतकल्मषाः ॥ १३॥  
  
उत्तीर्य्य सन्ध्योपास्यादि कृत्वाऽऽचारं स्वकं द्विजाः ।  
कथां प्रचक्रुर्विविधाः नारायणगुणाश्रिताः ॥ १४॥  
  
कृतत्रियेषु मुनिषु गङ्गातीरे मनोरमे ।  
चकार नारदः प्रश्नं नानाख्यानकथान्तरे । १५॥  
  
नारद उवाच ।  
सर्वज्ञाः स्थ मुनिश्रेष्ठाः भगवद्भक्तितत्पराः ।  
यूयं सर्वे जगन्नाथा भगवन्तः सनातनाः ॥ १६॥  
  
लोकोद्धारपरान्युष्मान्दीनेषु कृतसौहृदान् ।  
पृच्छे ततो वदत मे भगवल्लक्षणं बुधाः ॥ १७॥  
  
येनेदमखिलं जातं जगत्स्थावरजङ्गमम् ।  
गङ्गापादोदकं यस्य स कथं ज्ञायते हरिः ॥ १८॥  
  
कथं च त्रिविधं कर्म सफलं जायते नृणाम् ।  
ज्ञानस्य लक्षणं ब्रूत तपसश्चापि मानदाः ॥ १९॥  
  
अतिथेः पूजनं वापि येन विष्णुः प्रसीदति ॥  
  
एवमादीनि गुह्यानि हरितुष्टिकराणि च ।  
अनुगृह्य च मां नाथास्तत्त्वतो वक्तुमर्हथ ॥  २०॥  
  
शौनक उवाच ॥  
  
नमः पराय देवाय परस्मात्परमाय च ।  
परावरनिवासाय सगुणायागुणाय च ॥ २१॥  
  
अमायायाऽऽत्मसञ्ज्ञाय मायिने विश्वरूपिणे ।  
योगीश्वराय योगाय योगगम्याय विष्णवे ॥ २२॥  
  
ज्ञानाय ज्ञानगम्याय सर्वज्ञानैकहेतवे ।  
ज्ञानेश्वराय ज्ञेयाय ज्ञात्रे विज्ञानसम्पदे ॥ २३॥  
  
ध्यानाय ध्यानगम्याय ध्यातृपापहराय च ।  
ध्यानेश्वराय सुधिये ध्येयध्यातृस्वरूपिणे ॥ २४॥  
  
आदित्यचन्द्राग्निविधातृदेवाः सिद्धाश्च यक्षासुरनागसङ्घाः ।  
यच्छक्तियुक्तास्तमजं पुराणं सत्यं स्तुतीशं सततं नतोऽस्मि ॥ २५॥  
  
यो ब्रह्मरूपी जगतां विधाता स एव पाता द्विजविष्णुरूपी ।  
कल्पान्तरुद्राख्यतनुः स देवः शेतेंऽघ्रिपानस्तमजं भजामि ॥ २६॥  
  
यन्नामसङ्कीर्त्तनतो गजेन्द्रो ग्राहोग्रबन्धान्मुमुचे स देवः ।  
विराजमानः स्वपदे पराख्ये तं विष्णुमाद्यं शरणं प्रपद्ये ॥ २७॥  
  
शिवस्वरूपी शिवभक्तिभाजां यो विष्णुरूपी हरिभावितानाम् ।  
सङ्कल्पपूर्वात्मकदेहहेतुस्तमेव नित्यं शरणं प्रपद्ये ॥ २८॥  
  
यः केशिहन्ता नरकान्तकश्च बालो भुजाग्रेण दधार गोत्रम् ।  
देवं च भूमारविनोदशीलं तं वासुदेवं सततं नतोऽस्मि ॥ २९॥  
  
लेभेऽवतीर्योग्रनृसिंहरूपी यो दैत्यवक्षः कठिनं शिलावत् ।  
विदार्य संरक्षितवान्स्वभक्तं प्रह्लादमीशं तमजं नमामि ॥ ३०॥  
  
व्योमादिभिर्मूषितमात्मसञ्ज्ञं निरञ्जनं नित्यममेयतत्त्वम् ।  
जगद्विधातारमकर्मकं च परं पुराणं पुरुषं नतोऽस्मि ॥ ३१॥  
  
ब्रह्मेन्द्ररुद्रानिलवायुमर्त्यगन्धर्वयक्षासुरदेवसङ्घैः ।  
स्वमूर्तिभेदैः स्थित एक ईशस्तमादिमात्मानमहं भजामि ॥ ३२॥  
  
यतो भिन्नमिदं सर्वं समुद्भूतं स्थितं च वै ।  
यस्मिन्नेष्यति पश्चाच्च तमस्मि शरणं गतः ॥ ३३॥  
  
यः स्थितो विश्वरूपेण सङ्गीवात्र प्रतीयते ।  
असङ्गी परिपूर्णश्च तमस्मि शरणं गतः ॥ ३४॥  
  
हृदि स्थितोऽपि यो देवो मायया मोहितात्मनाम् ।  
न ज्ञायते परः शुद्धस्तमस्मि शरणं गतः ॥ ३५॥  
  
सर्वसङ्गनिवृत्तानां ध्यानयोगरतात्मनाम् ।  
सर्वत्र भाति ज्ञानात्मा तमस्मि शरणं गतः ॥ ३६॥  
  
दधार मन्दरं पृष्ठे नीरोदेऽमृतमन्थने ।  
देवतानां हितार्थाय तं कूर्मं शरणं गतः ॥ ३७॥  
  
दंष्ट्राङ्कुरेण योऽनन्तः समुद्धृत्यार्णवाद्धराम् ।  
तस्थाविदं जगत्कृत्स्नं वाराहं तं नतोऽस्म्यहम् ॥ ३८॥  
  
प्रह्लादं गोपयन्दैत्यं शिलातिकठिनोरसम् ।  
विदार्य हतवान्यो हि तं नृसिंहं नतोऽस्म्यहम् ॥ ३९॥  
  
लब्ध्वा वैरोचनेर्भूमिं द्वाभ्यां पद्भ्यामतीत्य यः ।  
आब्रह्मभुवनं पादात्सुरेभ्यस्तं नतोऽजितम् ॥ ४०॥  
  
हैहयस्यापराधेन ह्येकविंशतिसङ्ख्यया ।  
क्षत्रियान्वयभेत्ता यो जामदग्न्यं नतोऽस्मि तम् ॥ ४१॥  
  
आविर्भूतश्चतुर्द्धा यः कपिभिः परिवारितः ।  
घ्नतवान्राक्षसानीकं रामचन्द्रं नतोऽस्म्यहम् ॥ ४२॥  
  
मूर्तिद्वयं समाश्रित्य भूभारमपहृत्य च ।  
सञ्जहार कुलं स्वं यस्तं श्रीकृष्णमहं भजे ॥ ४३॥  
  
भूम्यादिलोकत्रितयं सन्तृप्तात्मानमात्मनि ।  
पश्यन्ति निर्मलं शुद्धं तमीशानं भजाम्यहम् ॥ ४४॥  
  
युगान्ते पापिनोऽशुद्धान्भित्त्वा तीक्ष्णसुधारया ।  
स्थापयामास यो धर्मं कृतादौ तं नमाम्यहम् ॥ ४५॥  
  
एवमादीन्यनेकानि यस्य रूपाणि पाण्डवाः ।  
न शक्यं तेन सङ्ख्यातुं कोट्यब्दैरपि तं भजे ॥ ४६॥  
  
महिमानं तु यन्नाम्नः परं गन्तुं मुनीश्वराः ।  
देवासुराश्च मनवः कथं तं क्षुल्लको भजे ॥ ४७॥  
  
यन्नामश्रवणेनापि महापातकिनो नराः ।  
पवित्रतां प्रपद्यन्ते तं कथं स्तौमि चाल्पधीः ॥ ४८॥  
  
यथाकथञ्चिद्यन्नाम्नि कीर्तिते वा श्रुतेऽपि वा ।  
पापिनस्तु विशुद्धाः स्युः शुद्धा मोक्षमवाप्नुयुः ॥ ४९॥  
  
आत्मन्यात्मानमाधाय योगिनो गतकल्मषाः ।  
पश्यन्ति यं ज्ञानरूपं तमस्मि शरणं गतः ॥ ५०॥  
  
साङ्ख्याः सर्वेषु पश्यन्ति परिपूर्णात्मकं हरिम् ।  
तमादिदेवमजरं ज्ञानरूपं भजाम्यहम् ॥ ५१॥  
  
सर्वसत्त्वमयं शान्तं सर्वद्रष्टारमीश्वरम् ।  
सहस्रशीर्षकं देवं वन्दे भावात्मकं हरिम् ॥ ५२॥  
  
यद्भूतं यच्च वै भाव्यं स्थावरं जङ्गमं जगत् ।  
दशाङ्गुलं योऽत्यतिष्ठत्तमीशमजरं भजे ॥ ५३॥  
  
अणोरणीयांसमजं महतश्च महत्तरम् ।  
गुह्याद्गुह्यतमं देवं प्रणमामि पुनः पुनः ॥ ५४॥  
  
ध्यातः स्मृतः पूजितो वा श्रितः प्रणमितोऽपि वा ।  
स्वपदं यो ददातीशस्तं वन्दे पुरुषोत्तमम् ॥ ५५॥  
  
इति स्तुवन्तं परमं परेशं हर्षाम्बुसंरुद्धविलोचनास्ते ।  
मुनीश्वरा नारदसंयुतास्तु सनन्दनाद्याः प्रमुदं प्रजग्मुः ॥ ५६॥  
  
य इदं प्रातरुत्थाय पठेद्वै पौरुषं स्तवम् ।  
सर्वपापविशुद्धात्मा विष्णुलोकं स गच्छति ॥ ५७॥  
  
इति श्रीबृहन्नारदीयपुराणे पूर्वभागे प्रथमपादे सनत्कुमारनारदसंवादे   
नारदाय शौनककृतविष्णुस्तुतिर्नाम द्वितीयोध्यायः ॥ २॥  
  
  
Proofread by PSA Easwaran psaeaswaran at gmail.com  
  
