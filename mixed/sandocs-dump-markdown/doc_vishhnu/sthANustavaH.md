---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: sthANustavaH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sthANustavaH
engtitle: sthANustavaH
itxtitle: sthANustavaH
title: स्थाणुस्तवः

---
  
 श्रीस्थाणुस्तवः   
  
अथवा त्रिमूर्तिस्तुतिः २  
(शुचीन्द्रे)  
अम्भोरुहस्थाय चतुर्मुखाय हंसाधिरूढाय हकारधाम्ने ।  
हंसादिदेवाय हरीश्वराय अकाररूपाय नमो विधात्रे ॥ १॥  
  
जाग्रत्स्वरूपाय जगज्जनित्रे जटाधरोद्भूतिललाटधाम्ने ।  
जानाति कस्त्वन्महिमानमुक्तं जाकाररूपाय नमो विधात्रे ॥ २॥  
  
यवान्न नैवेद्यमहाप्रियाय यज्ञप्रभोक्त्रे यजमानधाम्ने ।  
यानादिरूपामलवागधीश यकाररूपाय नामे विधात्रे ॥ ३॥  
  
ज्ञानात्परज्ञेयपरात्पराय नाथाय नाभीजलजोद्भवाय ।  
ज्ञानामृतायाम्बुजधामधात्रे नकाररूपाय नमो विधात्रे ॥ ४॥  
  
मायाजगत्सृष्टिकुतूहलाय मान्याय मार्तण्डकलाधराय ।  
मनोमयाय प्रथमाय कर्त्रे मकाररूपाय नमो विधात्रे ॥ ५॥  
  
(अजाय नम इति ब्रह्ममन्त्रगर्भाः पञ्चश्लोकाः ।)  
दिव्याय पद्मासनमाधवेशरूपाय देवैरनिशं स्तुताय ।  
दयार्द्रचित्ताय दिगन्तगाय नमो विरिञ्चाय जगज्जनित्रे ॥ ६॥  
  
सूत्रात्मने सोमकलाभिपूर्णदेवाय सर्वाध्वरसत्फलाय ।  
प्रकुर्वते पालनमेव नित्यं ओङ्काररूपाय नमः परस्मै ॥ ७॥  
  
नन्दात्मजायावनतत्पराय नाकादिलोके नमतां जनानाम् ।  
नागारिवाहाय फलप्रदाय नकाररूपाय नमः परस्मै ॥ ८॥  
  
मुरान्तकायामरुमोहनाय मोक्षप्रदायात्मविदां जनानाम् ।  
मोहप्रदायाखिलगोपिकानां मोकारूपाय नमः परस्मै ॥ ९॥  
  
नारायणायाखिलनायकाय नगन्धरायाम्बुजलोचनाय ।  
नागाङ्कतल्पाय नवाम्बुदाय नाकाररूपाय नमः परस्मै ॥ १०॥  
  
रामाय राजीवविलोचनाय राधाभुजङ्गाय रतीशपित्रे ।  
रात्रिञ्चराधीश्वरमर्दनाय राकाररूपाय नमः परस्मै ॥ ११॥  
  
यमादियोगाङ्गजनप्रियाय यज्ञस्वरूपाय यतीश्वराय ।  
यदूत्तमानामधिनायकाय यकाररूपाय नमः परस्मै ॥ १२॥  
  
नन्दाय नन्दव्रजनायकाय नाभीपुटोद्भूतविधीडिताय ।  
नादान्तरूपाय नृसिंहधाम्ने णाकाररूपाय नमः परस्मै ॥ १३॥  
  
यज्ञाय यज्ञावनतत्पराय यज्ञैः समाराधितपादुकाय ।  
यथार्थधाम्ने यजुषाम्प्रियाय यकार रूपाय नमः परस्मै ॥ १४॥  
  
(ओं नमो नारायणायेति विष्णुमन्त्रगर्भाः ७-१४ श्लोकाः)  
त्रिमूर्तये राजमहीरुहाय त्रिधामरूपाय सुधामयाय ।  
तृणाद्यजान्तं परिपूर्णधाम्ने तीर्थस्वरूपाय नमः परस्मै ॥ १५॥  
  
नादान्तरूपाय नभःस्थिताय ज्ञानामृतायागमवल्लभाय ।  
नागेन्द्रभूषाय नगेन्द्रनित्यनकाररूपाय नमः परस्मै ॥ १६॥  
  
माया तमोध्वंसनभास्कराय मारान्तकायामरवन्दिताय ।  
मत्तेभचर्माम्बरवेष्टिताय नमो मकाराय नमः शिवाय ॥ १७॥  
  
शिलादसूनोर्हृदि भाविताय श्रीशार्ङ्गिबाणाय पुरान्तकाय ।  
शीतांशुकोटीरविराजिताय नमः शिकाराय नमः शिवाय ॥ १८॥  
  
वामाय सद्धामकलेबराय वरप्रदायात्मविदां विशेषात् ।  
वटुस्वरूपाय वटालयाय नमो वकाराय नमः शिवाय ॥ १९॥  
  
यज्ञाय यज्ञेशसखाय यज्ञैरिज्याय पूर्णाय यमान्तकाय ।  
यज्ञप्रहर्त्रेऽखिलयज्ञभोक्त्रे नमो यकाराय नमः शिवाय ॥ २०॥  
  
(नमः शिवायेति पञ्चाक्षरशिवमन्त्रगर्भाः १६-२० श्लोकाः ।)  
नमोऽस्तु वागीशहरीश्वराय नगेन्द्रचापाय नदीधराय ।  
नाम्ना शुचीन्द्रेश इति स्तुताय ज्ञानाटवीशाय नमः शिवाय ॥ २१॥  
  
एवमात्मविदां श्रेष्ठः स्तुत्वाऽऽनन्दपरोऽभवत् ।  
सर्वज्ञः शङ्कराचार्यः स्थाणुक्षेत्रे महास्थले ॥ २२॥  
  
इति श्रीस्थाणुस्तवः त्रिमूर्तिस्तुतिश्च सम्पूर्णः ।  
  
  
Proofread by PSA Easwaran psaeaswaran at gmail.com  
  
