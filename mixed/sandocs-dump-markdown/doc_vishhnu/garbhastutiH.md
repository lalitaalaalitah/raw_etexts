---
Author: deva
Category: vishhnu, vishnu_misc, stotra, vishnu
Description-comments: brahmaavarta
File name: garbhastuti.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: philosophy/hinduism/religion
Sublocation: vishhnu
Text title: garbhastutiH
Texttype: stotra
Transliterated by: WebD
engtitle: garbhastutiH
itxtitle: garbhastutiH
title: गर्भस्तुतिः

---
  
 गर्भस्तुती   
  
श्री गणेशाय नमः ।  
देवा ऊचुः ।  
जगद्योनिरयोनिस्त्वमनन्तोऽव्यय एव च ।  
ज्योतिःस्वरूपो ह्यनिशः सगुणो निर्गुणो महान् ॥ १॥  
  
भक्तानुरोधात्साकारो निराकारो निरङ्कुशः ।  
निर्व्यूहो निखिलाधारो निःशङ्को निरुपद्रवः ॥ २॥  
  
निरुपाधिश्च निर्लिप्तो निरीहो निधनान्तकः ।  
स्वात्मारामः पूर्णकामोऽनिमिषो नित्य एव च ॥ ३॥  
  
स्वेच्छामयः सर्वहेतुः सर्वः सर्वगुणाश्रयः ।  
सर्वदो दुःखदो दुर्गो दुर्जनान्तक एव च ॥ ४॥  
  
सुभगो दुर्भगो वाग्मी दुराराध्यो दुरत्ययः ।  
वेदहेतुश्च वेदश्च वेदाङ्गो वेदविद्विभुः ॥ ५॥  
  
इत्येवमुक्त्वा देवाश्च प्रणेमुश्च मुहुर्मुहुः ।  
हर्षाश्रुलोचनाः सर्वे ववृषुः कुसुमानि च ॥ ६॥  
  
द्विचत्वारिंशन्नामानि प्रातरुत्थाय यः पठेत् ।  
दृढां भक्तिं हरेर्दास्यं लभते वाञ्छितं फलम् ॥ ७॥  
  
इत्येवं स्तवनं कृत्वा देवास्ते स्वालयं ययुः ।  
बभूव जलवृष्टिश्च निश्चेष्टा मथुरापुरी ॥ ८॥  
  
॥ इति श्रीब्रह्मवैवर्ते देवकृता गर्भस्तुतिः सम्पूर्णा ॥  
  
  
Proofread by Ravin Bhalekar ravibhalekar@hotmail.com  
