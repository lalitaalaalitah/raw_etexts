---
Author: Traditional
Category: dashaka, vishhnu, vishnu, aShTAdasha
Description-comments: From Brihatstotraratnakara with 408 stotras
File name: ArtatrANanArAyaNAShTAdashakam.itx
Language: Sanskrit
Latest update: June 5, 2016
Location: doc_vishhnu
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: ArtatrANanArAyaNAShTAdashakam
Transliterated by: Nat Natarajan nat.natarajan at gmail.com
engtitle: ArtatrANanArAyaNAShTAdashakam
itxtitle: ArtatrANanArAyaNAShTAdashakam
title: आर्तत्राणनारायणाष्टादशकम्

---
  
 आर्तत्राणनारायणाष्टादशकम्   
प्रह्लाद प्रभुरस्ति चेत्तव दृरिः सर्वत्र मे दर्शय  
स्तम्भे चैनमिति ब्रुवन्तमसुरं तत्राविरासीद्धरिः ।  
वक्षस्तस्यविदारयन्निजनखैर्वात्सल्यमावेदयन्न्-  
आर्तत्राणपरायणः स भगवान्नारायणो मे गतिः ॥ १॥  
  
श्रीरामाव विभीषणोयमधुना त्वार्तो भयादागतः  
सुग्रीवानय पालयेहमधुना पौलस्त्वयेवागतम् ।  
एवं योऽभयमस्य सर्वविदितं लङ्काधिपत्यन्ददा-  
वार्तत्राणपरायणः स भगवान्नारायणो मे गतिः ॥ २॥  
  
नक्रग्रस्तपदं समुद्यतकरं ब्रह्मेश देवेश मां  
पाहीति प्रचुरार्तरावकरिणं देवेश शक्तीश च ।  
मा शोचेति ररक्ष नक्रवदनाञ्चक्रश्रिया तत्क्षणाद्-  
आर्तत्राणपरायणः स भगवान्नारायणो मे गतिः ॥ ३॥  
  
हा कृष्णाच्युत हा कृपाजलनिधे हा पाण्डवानां सखे  
क्वासि क्वासि सुयोधनादवगतां हा रक्ष मां द्रौपदीम् ।  
इत्युक्तोऽक्षयमस्त्ररक्षिततनुं योऽरक्षदापद्गणाद्-  
आर्तत्राणपरायणः स भगवान्नारायणो मे गतिः ॥ ४॥  
  
यत्पादाब्जनखोदकं त्रिजगतां पापौघविध्वसनं  
यन्नामामृतपूरणं च पिबतां सन्तापसंहारकम् ।  
पाषाणश्च यदङ्घ्रितो निजवधूरूपं मुनेराप्तवान्-  
आर्तत्राणपरायणः  स भगवान्नारायणो मे गतिः ॥ ५॥  
  
यन्नाम श्रुतिमात्रतोऽपरिमितं संसारवारान्निधिं  
त्यक्त्वा गच्छति दुर्जनोपि परमं विष्णोः पदं शाश्वतम् ।  
तन्नैवाद्भुतकारणं त्रिजगतां नाथस्य दासोस्म्यहम्-  
आर्तत्राणपरायणः त्राणपरायणःस भगवान्नारायणो मे गतिः ॥ ६॥  
  
पित्रा भ्रातरमुत्तमाङ्कगमितं भक्तोत्तमं यो ध्रुवं  
दृष्ट्वा तत्सममारुरुक्षुमुदितं मात्राऽवमानं गतम् ।  
योदात्तं शरणागतं तु तपसा हेमाद्रिसिंहासनं  
ह्यार्तत्राणपरायणः स भगवान्नारायणो मे गतिः ॥ ७॥  
  
नाथेति श्रुतयो न तत्त्वमतयो घोषस्थिता गोपिका  
जारिण्यः कुलजातिधर्मविमुखा अध्यात्मभावं ययुः ।  
भक्तिर्यस्य ददाति मुक्तिमतुलां जारस्य यः सद्गति-  
र्ह्यार्तत्राणपरायणः स भगवान्नारायणो मे गतिः ॥ ८॥  
  
क्षुत्तृष्णार्तसहस्रशिष्यसहितं दुर्वाससं क्षोभितं  
द्रौपद्याभय भक्तियुक्तमनसा शाकं स्वहस्तार्पितम् ।  
भुक्त्वाऽतर्पयदात्मवृत्तिमखिलामावेदयन् यः पुमान्  
आर्तत्राणपरायणः स भगवान्नारायणो मे गतिः ॥ ९॥  
  
येनाराक्षि रघूत्तमेन जलधेस्तीरे दशास्यानुज-  
स्त्वायातं शरणं रघूत्तम विभो रक्षातुर मामिति ।  
पौलस्त्येन विराकृतोऽथ सदसि भ्रात्रा च लङ्कापुरे  
ह्यार्तत्राणपरायणः स भगवान्नारायणो मे गतिः ॥ १०॥  
  
येनावाहि महाहवे वसुमती संवर्तकाले महा-  
लीलाक्रोडवपुर्धरेण हरिणा नारायणेन स्वयम् ।  
यःपापिद्रुमसम्प्रवर्तमचिराद्धत्त्वा च योगात् प्रियाम्-  
आर्तत्राणपरायणः स भगवान्नारायणो मे गतिः ॥ ११॥  
  
योद्धासौ भुवनत्रये मधुपतिर्भर्ता नराणां बले  
राधाया अकरोद्रते रतिमनःपूर्तिः सुरेन्द्रानुजः ।  
यो वा रक्षति दीनपाण्डुतनयान्नाथेति भीतिं गतान्-  
आर्तत्राणपरायणः स भगवान्नारायणो मे गतिः ॥ १२॥  
  
यःसान्दीपिनिदेशतश्च तनयं लोकान्तरात्सन्नतं  
चानीय प्रतिपाद्य पुत्रमरणादुज्जृम्भमाणार्तये ।  
सन्तोषं जनयन्नमेयमहिमा पुत्रार्थसम्पादनाद्-  
आर्तत्राणपरायणः स भगवान्नारायणो मे गतिः ॥ १३॥  
  
यन्नामस्मरणादघौघसहितो विप्रः पुराऽजामिलः  
प्राणान्मुक्तिमशेषितामनु च यः पापौधदावातियुक् ।  
सद्यो भागवतोत्तमात्मनिमतिं प्रापाम्बरीषाभिध-  
श्चार्तत्राणपरायणः स भगवान्नारायणो मे गतिः ॥ १४॥  
  
योरक्षद्वसनादिनित्यरहितं विप्रं कुचैलाभिधं  
दीनासनचकोरपालनपरः श्रीशङ्खचक्रोज्ज्वलः ।  
तज्जीर्णाम्बरमुष्टिपात्रपृथुकानादाय भुक्त्वा क्षणाद्-  
आर्तत्राणपरायणः स भगवान्नारायणो मे गतिः ॥ १५॥  
  
यत्कल्याणगुणाभिरामममलं मन्त्राणि संशिक्षते  
यत्संशेतिपतिप्रतिष्ठितमिदं विश्वं वदत्यागमः ।  
यो योगीन्द्रमनःसरोरुहतमःप्रध्वंसविद्भानुमान्-  
आर्तत्राणपरायणः स भगवान्नारायणो मे गतिः ॥ १६॥  
  
कालिन्दीहृदयाभिरामपुलिने पुण्ये जगन्मङ्गले  
चन्द्राम्भोजवटे पुटे परिसरे धात्रा समाराधिते ।  
श्रीरङ्गे भुजगेन्द्रभोगशयने शेते सदा यः पुमान्-  
आर्तत्राणपरायणः स भगवान्नारायणो मे गतिः ॥ १७॥  
  
वात्सल्यादभयप्रदानसमयादार्तार्तिनिर्वापणाद्-  
औदार्यादघशोषणादगणितश्रेयः पदप्रापणात् ।  
सेव्यःश्रीपतिरेवसर्वजगतामेते हि तत्साक्षिण-  
प्रह्लादश्च विभीषणश्च करिराट् पाञ्चाल्यहल्या ध्रुवः ॥ १८॥  
  
इति श्रीमच्छङ्कराचार्यविरचितमार्तत्राणपरायण-  
नारायणाष्टादशकं सम्पूर्णम् ॥  
  
  
Proofread by Nat Natarajan, NA  
  
