---
Category: vishhnu
File name: shatadUShaNIsthahayagrIvastotram.itx
Language: Sanskrit
Latest update: February 2, 2019
Location: doc_vishhnu
Proofread by: Vedha Nathan vnathan.lab at gmail.com, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shatadUShaNIstha hayagrIvastotram
Transliterated by: Vedha Nathan vnathan.lab at gmail.com
engtitle: shatadUShaNIstha hayagrIvastotram
itxtitle: hayagrIvastotram shatadUShaNIstha
title: हयग्रीवस्तोत्रम् शतदूषणीस्थ

---
  
 शतदूषणीस्थहयग्रीवस्तोत्रम्   
श्रीलक्ष्मीहयवदनपरब्रह्मणे नमः ।  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
समाहारस्साम्नां प्रतिपदमृचां धाम यजुषा  
     लयः प्रत्यूहानां लहरिविततिर्बोधजलधेः ।  
कथादर्पक्षुभ्यत्कलिकथककोलाहलभवं  
     हरत्वन्तर्ध्वान्तं हयवदनहेषाहलहलः ॥१॥  
  
हयग्रीवसुधासिन्धुहर्षहेषारवोर्मयः।  
जयन्ति वादवेलान्तक्षिप्तबाह्यकुदृष्टयः ॥ २॥  
  
सम्प्रज्ञातस्थितिमधिगते निर्विकल्पे समाधौ  
     शान्तावद्यं स्तिमितबहुलानन्दसन्दाहमन्तः ।  
यत्तद्ब्रह्म स्फुरति यमिनां पूर्णषाड्गुण्यरूपं  
     सा मे नित्यं हृदि हयमुखी देवता सन्निधत्ताम् ॥ ३॥  
  
यदात्मानो वेदा यदनुगुणवर्णाकृतिजुषः  
     प्रमाणं यत्रैते नियतमपरिच्छेध्यविभवे ।  
य एषामाहर्ता दनुजमथनो वाजिवदनः  
     स मे देवः श्रीमान् विदलयतु सम्मोहमखिलम् ॥ ४॥  
  
अबाधादध्यक्षप्रभृति मितिवर्गेष्ववधृतं  
     शरीरं यस्येदं जगदखिलमन्तर्यमयितुः ।  
स मे तर्कैरेतैर्निजविभवलुण्टाकमथनैः  
     प्रसीदत्वासीदन्निगमशतसीमा हयमुखः ॥ ५॥  
  
अज्ञानसन्तमसमाश्रयणोन्मुखानां  
     संवित्प्रदीपमहसा सहसा निरुन्धन् ।  
विद्यास्वयंवरपतिर्व्यपहन्त्वविद्यां  
     सर्वानुभूः स भगवान् पुरुषोत्तमो नः ॥ ६॥  
  
विदितमनुवदन्तो विश्वमेतद्यथावत्  
     विदधति निगमान्ताः केवलं यन्मयत्वम् ।  
अविदितबहुभूमा नित्यमन्तर्विधत्तां  
     हयवरवदनोसौ सन्निधिः सन्निधिं नः ॥ ७॥  
  
हयमुखमुखैस्तत्तद्रूपैरकर्मविनिर्मितै-  
     रुपदिशति यस्तथ्यं पथ्यं सतामवसीदताम् ।  
जननपदवीयातायातश्रमापहरां धियं  
     जनयतु स मे देवः श्रीमान् धनञ्जयसारथिः ॥ ८॥  
  
नमस्त्रेधा विभक्तानामात्मनामन्तरात्मने ।  
ब्रह्मणे हयवक्त्राय बन्धमोक्षैकहेतवे ॥ ९॥  
  
य एको दुर्लङ्घ्यत्रिगुणनिजमयानिगलितै-  
     र्विचित्रैः क्षेत्रज्ञैर्विहरति सरोजासहचरः ।  
जगत्सर्गक्षेमक्षपणपरिकर्मीणमहिमा  
     दयालुर्देवोसौ तुरगवदनस्तारयतु नः ॥ १०॥  
  
अनन्यानां पुंसामनवधिकभक्तिस्थितिजुषा-  
     मविद्याध्वंसो यञ्चरणवरिवस्यापरिणतेः ।  
तदेकं सत्संवित्सुखमवघिदूरिकृतगुणं  
     हताशेषावद्यं हयवदनमीडीमहि महः ॥ ११॥  
  
हताशेषक्लेशा निरवधि महानन्दधनिनो  
     वयं भूयास्मेति स्थिरमनघवर्मन्यधिकृताः ।  
अनाघ्रातद्वन्द्वा हयमुखपदद्वन्द्वरुचयः  
     स्वदन्तां मे सन्तः श्रुतिजलधिमुष्टिन्धयधियः ॥ १२॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
इति श्रीशतदूषणीस्थहयग्रीवस्तोत्रं सम्पूर्णम् ।  
  
  
Encoded and proofread by Vedha Nathan vnathan.lab at gmail.com, NA  
  
