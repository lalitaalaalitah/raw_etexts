---
Author: madanantAchArya
Category: vishhnu, venkateshwara, stotra, Ananda-tIrtha, vishnu
Description-comments: Brihatstotraratnavali
File name: venkaTeshakShamAtrayastriMshachChlokI.itx
Language: Sanskrit
Latest update: July 21, 2012
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: venkaTeshakShamAtrayastriMshachChlokI
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: veNkaTesha kShamAtrayastriMshach.hChlokI
itxtitle: veNkaTesha kShamAtrayastriMshach.hChlokI
title: वेण्कटेश क्षमात्रयस्त्रिंशच्।ह्छ्लोकी

---
  
 श्रीवेङ्कटेश क्षमात्रयस्त्रिंशच्छ्लोकी   
  
श्रीमद्वेङ्कटशैलवर्यशिखरे रत्नप्रदीपो महां  
     त्रैलोक्यान्धतमिस्र चूषणकृते यो जाज्वलीति स्फुटम् ।  
कल्याणव्रजरोध्यनादिसु दृढाघध्वान्त विध्वंसनं  
     कुर्वन्मङ्गलमातनोतु नितरामात्मानुरूपं स नः ॥ १॥  
  
महामोहमय्यां भवाब्ध्यन्तरीपे  
     महाधन्वमह्यां मदीयं चरन्तम् ।  
मृगं स्वान्तनामानमार्ते परीतं  
     महांहोमृगेन्द्रै रमेशाशु रक्ष  ॥ २॥  
  
प्रभो वेङ्कटेश प्रभा भूयमी ते  
     तमः सञ्छिनर्त्ति प्रदेशे ह्यशेषे ।  
अहो मे हृदद्रेर्गुहागूढमन्धन्  
     तमो नैति नाशं किमेतन्निदानम् ॥ ३॥  
  
अथावैमि वैतन्निदानं हृदाहं  
     सहा त्वत्सपर्याविपर्यासहेतौ ।  
कुमार्गे महामोहमार्गे सनिष्ठः  
     सुनिष्ठातृभावं प्रभो यद्वहामि  ॥ ४॥  
  
जनं तावकीनं किमेनं सुदीनं  
     वृथाजातमेवं वृथोपेक्षसे त्वम् ।  
रमेशैवमेवं वृथोपेक्षसे चेत्  
     क्षमायाः प्रकाशो मदन्येन केन  ॥ ५॥  
  
मदन्यः क्व विप्रेषु वैश्येषु-  
     राजस्वथो शूद्रजातिष्वथो सङ्करेषु ।  
निकृष्टः क्व दृष्टः क्व वा ते क्षमायाः  
     प्रकाशो रमेष ध्रुवं स्यात्प्रहीणः ॥ ६॥  
  
रमा सा क्व याता क्षमोद्वोधिनी ते  
     ममातुल्यमाता तवोरस्थलस्था ।  
ममाभाग्यजातात्तवाभोग्यभूता  
     रमापि प्रभो किं प्रमोदावहा ते ॥ ७॥  
  
क्षमा यातु गुप्ता रमाया विधेयं  
     क्व वात्सल्यभूमा यतो दोषिवृन्दम् ।  
महानन्दमेति ह्यहो मत्प्रवर्जे  
     प्रवृत्तिः किमस्य प्रभो वेङ्कटेश ॥ ८॥  
  
दया सा क्व याता यया दुःखिबन्धो  
     परेषां विषादो वृषाद्रीश नाश्यः ।  
ममामन्ददुःखप्रणाशे प्रकाशं  
     न सा यातुमर्हा किमस्याव्रतं किम् ॥ ९॥  
  
परित्यज्य भोगं परव्योमनिस्वं  
     महानन्दधामन्यपीहाहि शैले ।  
यदर्थे समायास्तदर्थे विचिन्त्य  
     प्रभो वेङ्कटेश द्रुतं मां सुरक्ष ॥ १०॥  
  
पुरा कस्य चिद्रो महापापदाहात्  
     अभूत्ते भिदा श्रीगिरे वेङ्कटेति ।  
ममा तुल्यपाप प्रदाहात्तवाद्य  
     अभिधा स्यान्नवीना रमेशाखिलेड्या ॥ ११॥  
  
ममामन्द पापप्रवृत्तेर्निवृत्तिं  
     यदीक्षेत भो भो भवान् रक्षितुं माम् ।  
तदामन्दकल्लोलजालाकुलेब्धौ  
     भवान् स्नातुमिच्छेद्विरामं निरीक्ष्य ॥ १२॥  
  
क्व तञ्चक्रमास्ते निकृत्तारिचक्रं  
     भवद्भक्तचक्रे शुभं येन चक्रे ।  
हरे चक्रमेतत्तवैतज्जनस्य  
     प्रभून्ताघचक्रं न किम् छेत्तुमीष्टे ॥ १३॥  
  
नियुज्य स्वचक्रं ममाघौघचक्रं  
न चेच्छेत्स्यसि त्वं नदा कस्य हानिः  
तवैवेति सत्यं यदेतज्जगत्या  
     वशं कोऽपि यायादिनीक्षा कृतेयम् ॥ १४॥  
  
निकृष्टोत्तमं मा विक्रुद्वं विवायानु  
     कम्पां विदध्या यदि त्वं रमेश ।  
तदैतत्समीक्ष्येह वश्या भवेयु  
     स्तवानेकलोका निकृष्टाश्च शिष्टा ॥ १५॥  
  
ममोत्तुङ्गचेतस्तुरङ्गोधिरोहो  
     चितस्तेधिरूढो मनोजाधिराजा ।  
निरस्याशु तं भोः सभारोह तं किं  
     वृथोपेक्षसे त्वं त्वं त्वदीयं तुरङ्गम् ॥ १६॥  
  
मदीये त्वदीयालयेनादिसिद्धे  
     ह्वदीश त्वदन्ये परीवारयुक्ताः ।  
कदाचित्समागत्य तिष्ठन्ति तान्नो  
     निरस्येर्यदि स्यात्तदीयं गृहं तत् ॥ १७॥  
  
महादुष्टकाम प्रभृत्यन्त्यवर्णो  
     षितेस्वान्तसद्मन्यशुद्धे मदीये ।  
निरस्याशु तं ते पदाम्भोजयुग्म  
     प्रवेशे न शुद्धं गृहं तद्विधेहि ॥ १८॥  
  
भवद्दिव्यदेह प्रभादीपजाल  
     प्रभाभिर्विधुन्वन् प्रकृष्टं तमिस्रम् ।  
त्वदीयैः सह त्वं कुटुम्बै रमेश  
     वसास्मिन् गृहे मे सुखी स्वान्तनाम्नि ॥ १९॥  
  
अविद्यार्कवृक्षं हृदावालरूढ  
     ममानादिमूलं विभिन्दन् विमूलम् ।  
समावाप्य बीजं त्वदीयाङ्घ्रिभक्ति  
     प्रकृष्टाम्रबीजम् रमेशेह रक्ष ॥ २०॥  
  
त्वदाज्ञावशेनादधानोऽपि किञ्चित्  
     स्वतन्त्रोऽहमेवं करोमी त्यहंयुः ।  
सुधा भावमेनं वृथा भावय त्वं  
     त्वदाधीन्यभावं सदा भावयेश ॥ २१॥  
  
बहिर्भावयामि स्ववाचाखिलानि  
     त्वदीयान्यमूनीति भो वेङ्कटेश ।  
हृदि त्वध्यवस्ये ममैवोपभोग्य  
     अन्यमूनीति नित्यं जहीदं रमेश ॥ २२॥  
  
परस्वस्पृहा मे सदा वोभवीति  
     प्रथीयस्यमुष्याशुभेनैमि मोदम् ।  
परस्यासु नाशे तदीयं मदीयं  
     भवेदिव्यहोमे दुराशां जहीश ॥ २३॥  
  
परालाभलब्धप्रणाशाववेक्ष्य  
     प्रपद्ये महालाभयुग्मप्रमोदम् ।  
धनाप्तौ परस्य स्वीकीयस्य नाशं  
     भजामीत्यसूयां जहि श्रीनिवास ॥ २४॥  
  
परस्वापहारे मम स्वापहारः  
     परानर्थदृष्टौ ममानर्थलाभः ।  
परानन्दलाभे ममानन्दलाभो  
     महानित्यमूं मे मनीषां विधत्स्व ॥ २५॥  
  
महाकण्टकारिं महासङ्कटं  
     भोस्त्वङ्घ्रिप्रफुल्लारविन्दार्पणेन ।  
इमं देशमाधा मुदं सन्दधानं  
     भवद्भक्तसङ्घं महान्तं रमेश ॥ २६॥  
  
अकल्याणमेतं सकल्याणमाधाः  
     किमत्रादिमूलं न जाने रमेश ।  
अथावैमि हेतुं तवाध्याजभूयः  
     कृपापारिसिन्धो प्ररीराहमेव ॥ २७॥  
  
सकृते पदाब्जप्रचारेण नालं  
     विवा यान्यदेशे निवासे निकामम् ।  
इहैवास त्वं ममत्वं वह त्वं  
     किमर्थे तवार्थे त्वदन्यः प्रपश्ये ॥ २८॥  
  
अथैकोऽपि को वा त्वदर्थे त्वदन्यः  
     समालक्षितुं वा समारक्षितुं वा ।  
समर्थोऽस्ति लक्ष्मीपते वेङ्कटाद्रेः  
     पते तत्र किम् वाधिकं नेह किं वा ॥ २९॥  
  
यद्रप्यस्ति तत्र त्वदावासभूम्ना  
     तदत्रापि च स्यत्त्वदीयागमश्चेत् ।  
ममामन्द पापप्रवृत्तिं निरीक्ष्य  
     अगमश्चेन्न ते स्यादत्ता कस्य हानिः ॥ ३०॥  
  
अथाल्पस्य हेतोर्विहातुं बहु स्यात्  
     तवेदं न युक्तं प्रभो वेङ्कटेश ।  
अथानल्प पापप्रवृत्तिर्मदीया  
     निवर्त्या न किं तेऽखिलाघौघनाशिन् ॥ ३१॥  
  
मृगपतिपदं श्वारूढश्वेन्निबद्धसटाजटीम-  
     प्यनलमिभराट्कुम्भाभेदिप्रभूतरवे यया ।  
प्रथमगुरुभिर्गीतं नेच्ये विडम्बयता मया  
     शुनयसदृशं हास्यं प्राप्तं तथा नियतं त्विदम् ॥ ३२॥  
  
इत्थं श्री वेङ्कटाद्रिप्रभुपदयुगली  
भक्तवर्यस्य गङ्गाविष्णोर्याञ्चाविशेषाद्  
     व्यरचि कृतिरियं वेङ्कटेशक्षमायः ।  
श्रीशैलानन्तवर्यान्वयसमुदयिना  
वेङ्कटार्येण भक्त्या निक्षिप्ता तत्पदाब्जे  
     मुदमतितनुतां तन्वतां स्वान्तदेशे ॥ ३३॥  
  
॥ इति श्रीमदनन्ताचार्यविरचितं श्री वेङ्कटेश  
क्षमात्रयस्त्रिंशच्छ्लोकीस्तोत्रम् सम्पूर्णम्  ॥  
  
  
  
  
  
Encoded and proofread by YV Malleswara Rao malleswararaoy@yahoo.com  
Brihatstotraratnavali  
  
