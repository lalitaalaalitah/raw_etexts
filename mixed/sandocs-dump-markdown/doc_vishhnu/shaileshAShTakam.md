---
Category: vishhnu, aShTaka
Description/comments: Ramanuja Stotramala
File name: shaileshAShTakam.itx
Indexextra: (Scan)
Language: Sanskrit
Latest update: November 23, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Shri Shaileshashtakam
engtitle: shaileshAShTakam
itxtitle: shaileshAShTakam
title: शैलेशाष्टकम्

---
  
 श्रीशैलेशाष्टकम्   
श्रीदेवराजगुरुभिरनुगृहीतं  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
सौम्यजामातृयोगीन्द्रचरणाम्बुजषट्पदम् ।  
देवराजगुरुं वन्दे दिव्यज्ञानप्रदं शुभम् ॥  
  
शेषः श्रीमानजनि हि पुरा सौम्यजामातृयोगी  
     भोगी भूतस्तदनु भगवान् राघवस्यानुजन्मा ।  
भूत्वा भव्यो वरवरमुनिर्भूयसा भासमानः  
     रक्षत्वस्मान् रघुकुलपतेरास्थितो भद्रपीठम् ॥ १॥  
  
श्रोतुं द्राविडवेदभूरिविवृतिं सौम्योपयन्तुर्मुनेः  
     उत्कण्ठाऽस्ति ममैनमानयत तं तार्क्ष्याश्रयं मण्डपम् ।  
आविश्यार्चकमूचिवानिति मुदा निश्शेषलोकान्वितः  
     रङ्गी वत्सरमेकमेवमशृणोत् व्यक्तं यथोक्तक्रमात् ॥ २॥  
  
श्रीभूभ्यां रङ्गनाथे शठजिदुपनिषद् व्याक्रियां  
     श्रोतुकामे शेषस्सन्तोषयिष्यन् वरवरमुनितां प्राप्य यो वर्ततेऽग्रे ।  
काषायश्रीतुलस्यम्बुजमणिसुशिखायज्ञसूत्रत्रिदण्डैः  
     भान्तं शुभ्रोर्ध्वपुण्ड्रं स्मर हृदय सदा कोशमुद्राङ्कहस्तम् ॥ ३॥  
  
कृपया परया स रङ्गराट् महिमानं महतां प्रकाशयन् ।  
लुलुभे स्वयमेव चेतसा वरयोगिप्रवरस्य शिष्यताम् ॥ ४॥  
  
समाप्तौ ग्रन्थस्य प्रथितविविधोपायनचये  
     परं सज्जीभूते वरवरमुनेरङ्घ्रिसविधे ।  
हठाद्बालः कश्चित् कुत इति निरस्तोऽप्युपगतः  
     जगौ रङ्गेशाख्यः परिणतचतुर्हायन इदम् ॥ ५॥  
  
श्रीमान् रङ्गेश्वरो यद्वकुलवरवचोभाष्यसारार्थजातं  
     श्रुत्वा सौम्योपयन्ता मुनिवरचरणे च्छात्रभावं प्रपन्नः ।  
श्रीशैलेशेति पद्यं खगपतिनिलये मण्डपे तत्समाप्तौ  
     उक्त्वाऽध्येतव्यमेतन्निखिल- निजगृहेष्वादिशत्तत्तदादौ ॥ ६॥  
  
वेदादौ पूर्वमुक्त्वा हरिरिति सुजनो वक्ति पश्चाद्यथोमित्येवं  
     वक्तव्यमेतद्वकुलधरवचोऽनुश्रवारम्भकाले ।  
श्रीशैलेशेति पद्यं प्रथममथ सतां सम्प्रदायैकनिष्ठैः  
     लक्ष्मीनाथेति पद्यं स्वयमिति भगवानादिशद्रङ्गनाथः ॥ ७॥  
  
यद्वद्वक्तुं न युक्तं प्रणवहरिपदाभ्यन्तरेऽन्यत्पदं तत्  
     कृष्णेत्येतत्कदाचिन्मुनिशतवचनैर्वैदिकैर्ब्रह्मनिष्ठैः ।  
तद्वद्रङ्गेशभक्तैः शमदमनियतैः साधुभिस्तत्त्वविद्भिः  
     वक्तुं युक्तं न मध्ये सपदि नियतयोरेतयोः पद्यमन्यत् ॥ ८॥  
  
शठरिपुरेक एव कमलापतिदिव्यकविः  
     मधुरकविर्यथा च शठजिन्मुनिमुख्यकविः ।  
यतिकुलपुङ्गवस्य भुवि रङ्गसुधाकविराट्  
     वरवरयोगिनो वरदराजकविश्च तथा ॥ ९॥  
  
इति श्रीशैलेशाष्टकं समाप्तम् ।  
  
  
Proofread by Aruna Narayanan narayanan.aruna at gmail.com   
  
