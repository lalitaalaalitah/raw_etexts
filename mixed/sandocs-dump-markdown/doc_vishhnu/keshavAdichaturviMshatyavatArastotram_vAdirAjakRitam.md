---
Author: Vadiraja
Category: vishhnu, vAdirAja, chaturviMshati
Description/comments: Brihat Stotra Ratnakar Shivadutta Shastri
File name: keshavAdichaturviMshatyavatArastotram.itx
Language: Sanskrit
Latest update: February 19, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: keshavAdichaturviMshatyavatArastotram
engtitle: keshavAdichaturviMshatyavatArastotram
itxtitle: keshavAdichaturviMshatyavatArastotram (vAdirAjakRitam)
title: केशवादिचतुर्विंशत्यवतारस्तोत्रम् (वादिराजकृइतम्)

---
  
 केशवादिचतुर्विंशत्यवतारस्तोत्रम्   
अधरं दक्षिणं हस्तमारभ्यैव प्रदक्षिणम् ।  
मूर्तिभेदान् हरेर्वक्ष्ये भवबन्धविमुक्तये ॥  
  
श्रीमत्पङ्कज-शङ्ख-चक्रगदया सम्भूषिते केशवे  
     शङ्खाम्भोज-गदा-सुदर्शनधरे नारायणे सर्वदा ।  
भक्तिर्मेऽस्तु गदाऽरि-शङ्खजलजैर्युक्ता दृढा माधवे  
     गोविन्दे वर-चक्र-धारिणि-गदाफुल्लाब्ज-शङ्खान्विते ॥ १॥  
  
कौमोदक्यरिविन्द-शङ्खविदधच्चक्रं च विष्णुमुदा  
     चक्राङ्को मधुसूदनो दधदसौ शङ्खाऽब्ज--कौमोदकी ।  
नित्यं पद्म-गदारि-शङ्खसहितश्चित्ते मम त्रिक्रमो  
     युक्तास्तिष्ठतु शङ्ख-चक्र-गदया पद्मी सदा वामनः ॥ २॥  
  
वन्दे श्रीधरमब्ज-चक्र-गदया शङ्खेन चाऽलङ्कृतो  
     नित्यं पाहि गदारि-पङ्कजदरान् विभ्रदृषीकेश माम् ।  
शङ्खाऽब्जारि-गदाधराद्य कुरु मे श्रीपद्मनाभाभयं  
     श्रीदामोदरमब्ज-शङ्ख-गदिनं सारिं प्रपन्नोऽस्म्यहम् ॥ ३॥  
  
कौमोदक्युरु-शङ्ख-पद्मसदरिः सङ्कर्षणः शर्मदो  
     भूयात् सोऽग्न्य-गदाधरारिकमलः श्रीवासुदेवोऽस्तु मे ।  
प्रद्युम्नश्च रथाङ्गकं जगदया युक्तोऽब्जपाणिर्मुदे  
     चक्री चारुगदी सशङ्खकमलो देवोऽनिरुद्धस्तु मे ॥ ४॥  
  
देवेशः पुरुषोत्तमोऽरिकमलः शङ्खो गदी चिद्वपु-  
     र्बिभ्त्-पद्म-गदोरु-शङ्खमरिणा साकं सदाऽधोक्षजः ।  
चक्रा-म्भोज-गदादराङ्ति-चतुर्बाहुः सुखं नृहरि-  
     र्दद्यादद्य ममाऽच्युतः पृथुगदा-पद्मारिशङ्खी परम् ॥ ५॥  
  
साऽब्जारिः स जनार्दनोऽस्तु सदयः शङ्खी गदी मे सदा  
     मूर्ध्नोपेन्द्रमहं नतोऽस्मि सदरं युस्तं गदार्यम्बुजैः ।  
वन्दे शङ्ख-सुदर्शनाम्बुज-गदापाणिं हरिं मुक्तये  
     कृष्णं शङ्ख-गदा-ऽब्ज-चक्रिणमलं भक्त्या समभ्यर्चये ॥ ६॥  
  
वादिराज -यति -प्रोक्ते -केशवादि -स्तुतिं नरः ।  
पठेत् सर्वेष्टमाप्नोति सर्वानिष्ट-निवृत्तिमान् ॥ ७॥  
  
इति श्रीवादिराजकृत-केशवादिचतुर्विंशत्यवतारस्तोत्रम् ।  
  
  
Proofread by Aruna Narayanan narayanan.aruna at gmail.com  
  
