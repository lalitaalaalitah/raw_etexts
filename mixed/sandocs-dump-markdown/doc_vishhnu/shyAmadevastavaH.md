---
Author: hyAmabhakta khATunivAsI paNDit rAmaprasAda sharmA
Category: vishhnu, krishna, vishnu
Description-comments: shyAmadevopAsana Puja book by Shri Kishor Mishra
File name: shyAmadevastava.itx
Language: Sanskrit
Latest update: June 30, 2017
Location: doc_vishhnu
Proofread by: anonymous456an at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: shyAmadevastavaH
Transliterated by: anonymous456an at gmail.com
engtitle: shyAmadevastavaH
itxtitle: shyAmadevastavaH
title: श्यामदेवस्तवः

---
  
 श्रीश्यामदेवस्तवः   
  
ॐ अस्य श्रीश्यामदेवस्तोत्रमन्त्रस्य ब्रह्मा ऋषिः ।  
अत्यष्टिः (शिखरिणी) छन्दः । श्रीश्यामो देवता ।  
सकलमनोरथसिद्ध्यर्थे श्रीश्यामदेवताप्रीत्यर्थे च जपे विनियोगः ।  
  
शिवब्रह्मेन्द्राद्यैरखिलसुरवर्यैरिह सदा  
मुनीन्द्रैः सिद्धेन्द्रैर्भृगुकपिलमुख्यैः स्तुतपदम् ।  
दयायुक्तं नाथं नरकपतितोद्धारणपरं  
भजेऽहं श्रीश्यामं भवभयहरं भक्तवरदम् ॥ १॥  
  
महोत्साहं विष्णुं शुभशशिमुखं पद्मनयनं  
किरीटाढ्यं कान्त्यावृततनुमनन्तं गुणनिधिम् ।  
विना प्राक्पुण्योघैर्दुरधिगमनिःसीमविभवं  
भजेऽहं श्रीश्यामं भवभयहरं भक्तवरदम् ॥ २॥  
  
सदा वंशीवाद्यं सजलजलदाभं सुचरितं  
मुदा गोपीगोपाद्यभयवरदं दुष्टदमनम् ।  
बकीनाशं कृष्णं ह्यघवकतृणावर्तकरिपुं  
भजेऽहं श्रीश्यामं भवभयहरं भक्तवरदम् ॥ ३॥  
  
मनोज्ञं कंसारिं करिकुवलयापीडदमनं  
हरिं रङ्गे यान्तं कठिनतरचाणूप्रशमनम् ।  
स्वपित्रोरानन्दं ददतमधिकं प्रीतिजनकं  
भजेऽहं श्रीश्यामं भवभयहरं भक्तवरदम् ॥ ४॥  
  
मुदाभिर्नारीभिर्मदितनटनाट्यैकनिपुणं  
क्वणत्काञ्चीकान्तिक्वणितसुखसङ्गीतकवरम् ।  
शुभं तं कौशेयाम्बरधरमुदारं वनगतं  
भजेऽहं श्रीश्यामं भवभयहरं भक्तवरदम् ॥ ५॥  
  
सुकालिन्दीकूले घनतरतरौ स्वच्छरजसि  
स्फुटज्जातीपद्मे सुरभिणि सदा कुञ्जनिलये ।  
लसन्तं गोपीभिः शरदि सुरनारीभिरमलं  
भजेऽहं श्रीश्यामं भवभयहरं भक्तवरदम् ॥ ६॥  
  
पिबन्तं दावाग्निं शमनमखिलानां च विपदां  
पदं तत्सौख्यानां प्रचुरतरकालीयदमनम् ।  
हरन्तं सन्तापं व्रजजनवराणां सुतपसां  
भजेऽहं श्रीश्यामं भवभयहरं भक्तवरदम् ॥ ७॥  
  
सुशैलेन्द्रं हस्ते दधतमनिशं सप्तदिवसं  
जनानां स्वीयानां विविधविपदां सङ्क्षयकरम् ।  
गवां त्राणार्थं वै गिरिवरधरं नन्दतनयं  
भजेऽहं श्रीश्यामं भवभयहरं भक्तवरदम् ॥ ८॥  
  
सुरेशं गोविन्दं मणिकनकहाराङ्गदधरं  
सुपिच्छापीडं कौस्तुभरुचिरवक्षःपरिसरम् ।  
रमेशं लोकानां हितकरमलं विश्वजनकं  
भजेऽहं श्रीश्यामं भवभयहरं भक्तवरदम् ॥ ९॥  
  
चिदानन्दाकारं मुनिवरहृदि प्राप्तनिलयं  
यजुःसामाथर्वप्रभृतिषु तथा ऋक्षु विदितम् ।  
अचिन्त्यं दुर्बोधं प्रकृतिगुणयुक्तैश्च पुरुषै-  
र्भजेऽहं श्रीश्यामं भवभयहरं भक्तवरदम् ॥ १०॥  
  
स्तवः श्यामदेवस्य विष्णोर्मयाऽयं  
कृतो दिङ्मितैः शुद्धभावेन पद्यैः ।  
सुरामप्रसादाभिधानेन यायात्  
पठेद्यो नरः श्यामदेवप्रसादम् ॥ ११॥  
  
॥ इति श्रीश्यामदेवस्तवः सम्पूर्णः ॥  
  
  
Encoded and proofread by anonymous456an at gmail.com  
  
