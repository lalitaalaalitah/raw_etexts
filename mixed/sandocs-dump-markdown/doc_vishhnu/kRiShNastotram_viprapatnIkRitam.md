---
Author: viprapatnI,brahmavaivarta purANa
Category: vishhnu, krishna, stotra, vishnu
Description-comments: brahmavaivarta
File name: viprapatnikrishnastotra.itx
Language: Sanskrit
Latest update: September 07, 2004
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: viprapatnIkRitaM shrIkRiShNastotram
Texttype: stotra
Transliterated by: WebD
engtitle: viprapatnIkRitaM shrIkRiShNastotram
itxtitle: kRiShNastotram (viprapatnIkRitam)
title: कृइष्णस्तोत्रम् (विप्रपत्नीकृइतम्)

---
  
 श्रीकृष्णस्तोत्रं विप्रपत्नीकृतम्   
  
श्रीगणेशाय नमः ।  
विप्रपत्न्य ऊचुः ।  
त्वं ब्रह्म परमं धाम निरीहो निरहङ्कृतिः ।  
निर्गुणश्च निराकारः साकारः सगुणः स्वयम् ॥ १॥  
  
साक्षिरूपश्च निर्लिप्तः परमात्मा निराकृतिः ।  
प्रकृतिः पुरुषस्त्वं च कारणं च तयोः परम् ॥ २॥  
  
सृष्टिस्थित्यन्तविषये ये च देवास्त्रयः स्मृताः ।  
ते त्वदंशाः सर्वबीजा ब्रह्मविष्णुमहेश्वराः ॥ ३॥  
  
यस्य लोम्नां च विवरे चाऽखिलं विश्वमीश्वरः ।  
महाविराङ्महाविष्णुस्त्वं तस्य जनको विभो ॥ ४॥  
  
तेजस्त्वं चाऽपि तेजस्वी ज्ञानं ज्ञानी च तत्परः ।  
वेदेऽनिर्वचनीयस्त्वं कस्त्वां स्तोतुमिहेश्वरः ॥ ५॥  
  
महदादि सृष्टिसूत्रं पञ्चतन्मात्रमेव च ।  
बीजं त्वं सर्वशक्तीनां सर्वशक्तिस्वरूपकः ॥ ६॥  
  
सर्वशक्तीश्वरः सर्वः सर्वशक्त्याश्रयः सदा ।  
त्वमनीहः स्वयञ्ज्योतिः सर्वानन्दः सनातनः ॥ ७॥  
  
अहोऽप्याकारहीनस्त्वं सर्वविग्रहवानपि ।  
सर्वेन्द्रियाणां विषयं जानासि नेन्द्रियी भवान् ॥ ८॥  
  
सरस्वती जडीभूता यत्स्तोत्रे यन्निरूपणे ।  
जडीभूतो महेशश्च शेषो धर्मो विधिः स्वयम् ॥ ९॥  
  
पार्वती कमला राधा सावित्री देवसूरपि ।  
वेदश्च जडतां याति के वा शक्ता विपश्चितः ॥ १०॥  
  
वयं किं स्तवनं कूर्मः स्त्रियः प्राणेश्वरेश्वर ।  
प्रसन्नो भव नो देव दीनबन्धो कृपां कुरु ॥ ११॥  
  
इति पेतुश्च ता विप्रपत्न्यस्तच्चरणाम्बुजे ।  
अभयं प्रददौ ताभ्यः प्रसन्नवदनेक्षणः ॥ १२॥  
  
विप्रपत्नीकृतं स्तोत्रं पूजाकाले च यः पठेत् ।  
स गतिं विप्रपत्नीनां लभते नाऽत्र संशयः ॥ १३॥  
  
॥ इति श्रीब्रह्मवैवर्ते विप्रपत्नीकृतं श्रीकृष्णस्तोत्रं  
समाप्तम् ॥  
  
  
Proofread by Ravin Bhalekar ravibhalekar@hotmail.com  
  
