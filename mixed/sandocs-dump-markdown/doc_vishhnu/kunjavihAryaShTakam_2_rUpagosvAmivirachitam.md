---
Author: Rupagoswami
Category: aShTaka, vishhnu, krishna, vishnu, rUpagosvAmin, stavamAlA
Description-comments: From stavamAlA (rUpagosvAmivirachitA) Garland of Devotional
  Prayers stavamAlA
File name: kunjavihAryaShTakam2.itx
Indexextra: (Scan, Bengali, Meaning 1, 2, Info)
Language: Sanskrit
Latest update: August 6, 2016
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: krishna
Subject: philosophy/hinduism/religion
Sublocation: vishhnu
Text title: Kunjavihari Ashtaka 2
Transliterated by: PSA Easwaran psaeaswaran at gmail.com
engtitle: Kunjavihari Ashtaka 2
itxtitle: kunjavihAryaShTakam 2 (rUpagosvAmivirachitam)
title: कुञ्जविहार्यष्टकम् २ (रूपगोस्वामिविरचितम्)

---
  
 कुञ्जविहार्यष्टकम् २   
द्वितीयं श्रीकुञ्जविहार्यष्टकं  
नमः कुञ्जविहारिणे ।  
अविरतरतिबन्धुस्मेरताबन्धुरश्रीः  
     कबलित इव राधापाङ्गभङ्गीतरङ्गैः ।  
मुदितवदनचन्द्रश्चन्द्रिकापीतधारी  
     मुदिरमधुरकान्तिर्भाति कुञ्जे विहारी ॥ १॥  
  
ततसुषिरघनानां नादमानद्धभाजां  
     जनयति तरुणीनां मण्डले मण्डितानाम् ।  
तटभुवि नटराजक्रीडया भानुपुत्र्याः  
     विदधदतुलचारिर्भाति कुञ्जे विहारी ॥ २॥  
  
शिखिनिगलितषड्जेकोकिले पञ्चमाढ्ये  
     स्वयमपि नववंश्योद्दामयन् ग्राममुख्यम् ।  
धृतमृगमदगन्धः सुष्ठुगान्धारसञ्ज्ञं  
     त्रिभुवनधृतिहारिर्भाति कुञ्जे विहारी ॥ ३॥  
  
अनुपमकरशाखोपात्तराधाङ्गुलीको  
     लघु लघु कुसुमानां पर्यटन् वाटिकायाम् ।  
सरभसमनुगीतश्चित्रकण्ठीभिरुच्चैः  
     व्रजनवयुवतीभिर्भाति कुञ्जे विहारी ॥ ४॥  
  
अहिरिपुकृतलास्ये कीचकारब्धवाद्ये  
     व्रजगिरितटरङ्गे भृङ्गसङ्गीतभाजि ।  
विरचितपरिचर्यश्चित्रतौर्यत्रिकोण-  
     स्तिमितकरणवृत्तिर्भाति कुञ्जे विहारी ॥ ५॥  
  
दिशि दिशि शुकशारीमण्डलैर्गूढलीलाः  
     प्रकटमनुपठद्भिर्निर्मिताश्चर्यपूरः ।  
तदतिरहसि वृत्तं प्रेयसीकर्णमूले  
     स्मितमुखमभिजल्पन् भाति कुञ्जे विहारी ॥ ६॥  
  
तव चिकुरकदम्बं स्तम्भते प्रेक्ष्य केकी  
     नयनकमललक्ष्मीर्वन्दते कृष्णसारः ।  
अलिरलमलकान्तं नौति पश्येति राधां  
     सुमधुरमभिशंसन् भाति कुञ्जे विहारी ॥ ७॥  
  
मदनतरलबाला चक्रवालेन विष्वग्-  
     विविधवरकलानां शिक्षया सेव्यमानः ।  
स्खलितचिकुरवेशे स्कन्धदेशे प्रियायाः  
     प्रथितपृथुलबाहुर्भाति कुञ्जे विहारी ॥ ८॥  
  
इदमनुपमलीलाहारि कुञ्जविहारी  
     स्मरणपदमधीते तुष्टधीरष्टकं यः ।  
निजगुणवृतया श्रीराधयाराधिऽऽराधितस्तं  
     नयति निजपदाब्जं कुञ्जसद्माधिराजः ॥ ९॥  
  
इति श्रीरूपगोस्वामिविरचितस्तवमालायां श्रीकुञ्जविहार्यष्टकं  
                द्वितीयं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
