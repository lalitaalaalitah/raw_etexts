---
Category: vishhnu, suprabhAta
File name: satyanArAyaNasuprabhAtam.itx
Language: Sanskrit
Latest update: February 22, 2020
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: suprabhAta
Subject: philosophy/hinduism/religion
Sublocation: vishhnu
Text title: Shrimad Annavara Satyanarayana Suprabhata Stotram
engtitle: satyanArAyaNa suprabhAtam
itxtitle: satyanArAyaNasuprabhAtam
title: सत्यनारायणसुप्रभातम्

---
  
 श्रीमदन्नवरसत्यनारायणसुप्रभातस्तोत्रम्   
श्रीरस्तु ।  
उत्तिष्ठान्नवराधीश उत्तिष्ठ व्रतमोदित ।  
उत्तिष्ठोत्तिष्ठ विश्वेश सत्यदेव दयानिधे ॥ १॥  
  
ब्राह्मे मुहूर्त उत्थाय करिष्यन्ति तव व्रतम् ।  
सत्यव्रतानुमोदार्थं उत्तिष्ठोत्तिष्ठ सत्वरम् ॥ २॥  
  
उत्तिष्ठ निर्गुणाकार भक्तानां पालनं कुरु ।  
उत्तिष्ठोत्तिष्ठ शुद्धात्मन् रत्नाद्रिवसतिप्रिय ॥ ३॥  
  
उत्तिष्ठ कमलाकान्त उत्तिष्ठ पुरुषोत्तम ।  
उत्तिष्ठानन्तपालेश त्रैलोक्यं परिपालय ॥ ४॥  
  
विना सत्यदेवं कलौ नास्ति मुक्तिः  
     सदा सत्यदेवं स्मरामि स्मरामि ।  
करोमीश सत्यव्रतं दीनबन्धो  
     न चान्यं स्मरामो न चान्यं भजामः ॥ ५॥  
  
भजामि त्वदङ्घ्रिं न याचेऽन्यदेवं  
     सदा देव याचे कृपालो भवन्तम् ।  
प्रभो दीनबन्धो विभो लोकरक्षिन्  
     शरण्यस्त्वमेवास्य दीनस्य नाथ ॥ ६॥  
  
न जानामि धर्मं न जानामि चान्यं  
     त्वमेकश्शरण्यो गतिस्त्वं त्वमेकः ।  
अनाथं दरिद्रं जरारोगयुक्तं  
     कृपापात्रमेनं कुरु श्रीनिवास ॥ ७॥  
  
न तातो न माता न बन्धुर्न दाता  
     गतिस्त्वं त्वमेकश्शरण्यस्त्वमेकः ।  
हरीशं हरेशं सुरेशं गिरीशं  
     भजेऽहं सदाहं न जानामि चान्यम् ॥ ८॥  
  
प्रातः स्मरामि बलसत्यपदाब्जयुग्मं  
     शीर्षोपरिस्थितगुरोरपरस्वरूपम् ।  
वेदान्तवेद्यमभयं धृतदेवरूपं  
     सत्यावतारजगतीतलपावनं च । ९॥  
  
प्रातर्नमामि वरसत्यविभुं पवित्रं  
     रक्षोगणाय भयदं वरदं जनेभ्यः ।  
सत्यावतीसहितवीरवरस्वरूपं  
     दीनानुपालनरतं परमादिदेवम् ॥ १०॥  
  
प्रातर्भजामि वरसत्यपदारविन्दं  
     पद्माङ्कुशादिशुभलाञ्छनरञ्जितं तत् ।  
योगीन्द्रमानसमधुव्रतसेव्यमानं  
     पापापहं सकलदीनजनावलम्बम् ॥ ११॥  
  
प्रातर्वदामि वचसा वरसत्यनाम  
     वाग्दोषहारिसकलाघनिवारणं च ।  
सत्यव्रताचरणपावनभक्तजाल  
     वाञ्छाप्रदातृसकलादृतभव्यतेजः । १२॥  
  
प्रातः करोमि कलिकल्मषनाशकर्म  
     तद्धर्मदं भवतु भक्तिकरं परं मे ।  
अन्तःस्थितेन शुभभानुचिदात्मकेन  
     सत्येन लोकगुरुणा मम सिद्धिरस्तु ॥ १३॥  
  
लक्ष्मीसमेत जगतां सुखदानशील  
     पद्मायतेक्षण मनोहरदिव्यमूर्ते ।  
लोकेश्वर श्रितजनप्रिय सत्यदेव  
     श्रीरत्नपर्वतनिकेतन सुप्रभातम् ॥ १४॥  
  
पापापहार कलिदोषहरातिदक्ष  
     श्रीमन्नगालय मनोहरसत्यमूर्ते ।  
कारुण्यवीक्षण महामहिमाढ्य देव  
     नित्यं प्रभातसमये तव सुप्रभातम् ॥ १५॥  
  
तापत्रयापहर सत्यवतीप्रसन्न  
     दामोदरामरपते कमलासुसेव्य ।  
उत्तिष्ठ पालय दरिद्रजनालिबन्धो  
     सत्यव्रतप्रिय विभो तव सुप्रभातम् ॥ १६॥  
  
श्रीपद्मनाभ पुरुषोत्तम सत्यदेव  
     पम्पानदीतटनिवास समस्तरूप ।  
संसारबन्धनविमोचन दीनबन्धो  
     श्रीकृष्ण पालक विभो तव सुप्रभातम् ॥ १७॥  
  
श्रीराम एव भवदीय दयाविशेषात्  
     सेतुं बबन्ध जितरावणराक्षसौघः ।  
सत्यव्रतस्य महिमा गदितुं न शक्या  
     सत्यव्रतप्रियपते तव सुप्रभातम् ॥ १८॥  
  
सत्यव्रतस्य फलदानवशानुबद्ध  
     सन्तानलाभकर हे प्रभुसत्यदेव ।  
सक्तालिरिच्छति तव व्रतसाधनं भोः  
     उत्तिष्ठ साधय विभो तव सुप्रभातम् ॥ १९॥  
  
संसेव्य साधुहृदि संस्फुरदात्मतत्त्वं  
     सच्चित्सुखं परमनन्तमतीन्द्रियं च ।  
प्राप्नोति भक्त इह मुक्तिपदं स्थिरं च  
     मां रक्ष नित्यकृपया तव सुप्रभातम् ॥ २०॥  
  
सत्यप्रभुस्तु मनसो वचसामगम्यः  
     वाचो विभान्ति निखिला यदनुग्रहेण ।  
यस्य व्रताचरणभाग्यमहं स्मरामि  
     नारायणाच्युत विभो तव सुप्रभातम् ॥ २१॥  
  
साम्बेन युक्तवरसत्यविभुस्वरूपः  
     सेव्यः सदा हरिहरात्मकदिव्यमूर्तिः ।  
एतादृशः स्थितिरगम्यमहाविचित्रः  
     त्वं देव पालय विभो तव सुप्रभातम् ॥ २२॥  
  
श्रीमन्नभीष्टवरदाखिललोकबन्धो  
     श्री श्रीनिवास जनतापह वीरवर्य ।  
श्री भ्राजदन्नवरवास सुसत्यमूर्ते  
     मां पाहि पाहि वरदाच्युत सुप्रभातम् ॥ २३॥  
  
इति श्रीसत्यनारायण सुप्रभातं समाप्तम् ।  
  
Proofread by PSA Easwaran  
  
