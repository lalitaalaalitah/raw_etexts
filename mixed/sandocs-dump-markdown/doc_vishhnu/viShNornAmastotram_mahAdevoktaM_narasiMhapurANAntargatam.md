---
Category: vishhnu, stotra, vishnu
Description-comments: Narasimhapurana adhyAya 40
File name: viShNornAmastotramahAdevoktaNP.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNurnAmastotrashivokta narasimhapurANe
Texttype: stotra
Translated by: https://archive.org/details/NarsimhaPuranGitapress
engtitle: Vishnu stotra by Mahadeva in Narasimhapurana
itxtitle: viShNornAmastotram (mahAdevoktaM narasiMhapurANAntargatam)
title: विष्णोर्नामस्तोत्रम् (महादेवोक्तं नरसिंहपुराणान्तर्गतम्)

---
  
 श्रीविष्णोर्नामस्तोत्रम् महादेवोक्त नरसिंहपुराणे   
  
श्रीमहादेव उवाच --  
विष्णुर्जिष्णुर्विभुर्देवो यज्ञेशो यज्ञपालकः ।  
प्रभविष्णुर्ग्रसिष्णुश्च लोकात्मा लोकपालकः ॥ १॥  
  
केशवः केशिहा कल्पः सर्वकारणकारणम् ।  
कर्मकृद वामनाधीशो वासुदेवः पुरुष्टुतः ॥ २॥  
  
आदिकर्ता वराहश्च माधवो मधुसूदनः ।  
नारायणो नरो हंसो विष्णुसेनो हुताशनः ॥ ३॥  
  
ज्योतिष्मान् द्युतिमान् श्रीमान् आयुष्मान् पुरुषोत्तमः ।  
वैकुण्ठः पुण्डरीकाक्षः कृष्णः सूर्यः सुरार्चितः ॥ ४॥  
  
नरसिंहो महाभीमो वज्रदंष्ट्रो नखायुधः ।  
आदिदेवो जगत्कर्ता योगेशो गरुडध्वजः ॥ ५॥  
  
गोविन्दो गोपतिर्गोप्ता भूपतिर्भुवनेश्वरः ।  
पद्मनाभो हृषीकेशो विभुर्दामोदरो हरिः ॥ ६॥  
  
त्रिविक्रमस्त्रिलोकेशो ब्रह्मेशः प्रीतिवर्धनः ।  
वामनो दुष्टदमनो गोविन्दो गोपवल्लभः ॥ ७॥  
  
भक्तिप्रियोऽच्युतः सत्यः सत्यकीर्तिर्ध्रुवः शुचिः ।  
कारुण्यः करुणो व्यासः पापहा शान्तिवर्धनः ॥ ८॥  
  
सन्न्यासी शास्त्रतत्त्वज्ञो मन्दारगिरिकेतनः ।  
बदरीनिलयः शान्तस्तपस्वी वैद्युतप्रभः ॥ ९॥  
  
भूतावासो गुहावासः श्रीनिवासः श्रियः पतिः ।  
तपोवासो दमो वासः सत्यवासः सनातनः ॥ १०॥  
  
पुरुषः पुष्कलः पुण्यः पुष्कराक्षो महेश्वरः ।  
पूर्णः पूर्तिः पुराणज्ञः पुण्यज्ञः पुण्यवर्द्धनः ॥ ११॥  
  
शङ्खी चक्री गदी शार्ङ्गी लाङ्गली मुशली हली ।  
किरीटी कुण्डली हारी मेखली कवची ध्वजी ॥ १२॥  
  
जिष्णुर्जेता महावीरः शत्रुघ्नः शत्रुतापनः ।  
शान्तः शान्तिकरः शास्ता शङ्करः शन्तनुस्तुतः ॥ १३॥  
  
सारथिः सात्त्विकः स्वामी सामवेदप्रियः समः ।  
सावनः साहसी सत्त्वः सम्पूर्णांशः समृद्धिमान् ॥ १४॥  
  
स्वर्गदः कामदः श्रीदः कीर्तिदः कीर्तिनाशनः ।  
मोक्षदः पुण्डरीकाक्षः क्षीराब्धिकृतकेतनः ॥ १५॥  
  
स्तुतः सुरासुरैरीश प्रेरकः पापनाशनः ।  
त्वं यज्ञस्त्वं वषट्कारस्त्वमोङ्कारस्त्वमग्नयः ॥ १६॥  
  
त्वं स्वाहा त्वं स्वधा देव त्वं सुधा पुरुषोत्तम ।  
नमो देवादिदेवाय विष्णवे शाश्वताय च ॥ १७॥  
  
अनन्तायाप्रमेयाय नमस्ते गरुडध्वज ।  
मार्कण्डेय उवाच  
इत्येतैर्नामभिर्दिव्यैः संस्तुतो मधुसूदनः ॥ १८॥   
उवाच प्रकटीभूत्वा देवान् सर्वानिदं वचः ।  
इति ।  
  
नरसिंहपुराण अध्याय ४० स्तोत्रसङ्ख्या ६१  
श्रीनरसिंहपुराणे विष्णोर्नामस्तोत्रं नाम चत्वारिंशोऽध्यायः ॥ ४०॥  
  
   
From Narasimhapurana adhyAya 40  
https://archive.org/details/NarsimhaPuranGitapress (pdf pages 135-136)  
  
Proofread by Singanallur Ganesan singanallur at gmail.com  
  
