---
Author: Anantanandasarasvati
Category: vishhnu, aShTaka
Description/comments: Brihat Stotra Ratnakar Shivadutta Shastri
File name: viShNudevAShTakam.itx
Language: Sanskrit
Latest update: February 19, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNudevAShTakam
engtitle: viShNudevAShTakam
itxtitle: viShNudevAShTakam (anantAnandasarasvatIvirachitam)
title: विष्णुदेवाष्टकम् (अनन्तानन्दसरस्वतीविरचितम्)

---
  
 विष्णुदेवाष्टकम्   
श्रिया जुष्टं तुष्टं श्रुतिशतनुतं श्रीमधुरिपुं  
     पुराणं प्रत्यञ्चं परमसहितं शेषशयने ।  
शयानं यं ध्यात्वा जहति मुनयः सर्वविषया-  
     स्तमीशं सद्रूपं परमपुरुषं नौमि सततम् ॥ १॥  
  
गुणातीतो गीतो दहन इव दीप्तो रिपुवने  
     निरीहो निष्कायः परमगुणपूगैः परिवृतः ।  
सदा सेव्यो वन्द्योऽमरसमुदयैर्यो मुनिगणै-  
     स्तमीशं सद्रूपं परमपुरुषं नौमि सन्ततम् ॥ २॥  
  
विभो! त्वं संसारस्थित-सकलजन्तूनवसि यत्-  
     त्रयाणां रक्षायै ननु वरद पद्मेश जगताम् ।  
ददौ चक्रं तस्मात्परमदयया ते पशुपति-  
     स्ततः शास्त्रं ``विश्वम्भर''इति पदेन प्रगिरति ॥ ३॥  
  
सदा विष्णो ! दीने सकलबलहीने यदुपते  
     हताशे सर्वात्मन् मयि कुरु कृपां त्वं मुररिपो ।  
यतोऽहं संसारे तव च रणसेवा-विरहितो  
     न मे सौख्यं चेत्स्याद् भवति वितथं श्रीश ! सकलम् ॥ ४॥  
  
यदीत्थं त्वं ब्रूया भजननिपुणान् यामि सततं  
     प्रभो भक्ता भक्त्या सकलसुखभाजो न कृपया ।  
वद प्रोत्तुङ्गा या तव खलु कृपा कुत्र घटते  
     कथं वा भो स्वामिन् ! पतितमनुजोद्धारक इति ॥ ५॥  
  
मया शास्त्रे दृष्टं गुरुजनमुखाद् वा श्रुतमिदं  
     कृपा विष्णोर्वन्द्या पतितमनुजोद्धारनिपुणा ।  
अतस्त्वां सम्प्राप्तः शरणद ! शरण्यं करुणया  
     श्रिया हीनं दीनं मधुमथन ! मां पालय विभो ॥ ६॥  
  
न चेल्लक्ष्मीजाने सकलहितकृच्छास्त्रनिचयो  
     मृषारूपं धत्ते भवति भवतो हानिरतुला ।  
तवाऽस्तित्वं शास्त्रन्नहि भवति शास्त्रं यदि मृषा  
     विचारोऽयं चित्ते मम भवपते श्रीधर हरे ॥ ७॥  
  
न ते स्वामिन् विष्णो कुरु मयि कृपां कैटभरिपो  
     स्वकीयं वाऽस्तित्त्वं जहि जगति कारुण्यजलधे ।  
द्वयोर्मध्ये ह्येकं भवति करणीयं तव विभो  
     कथाः सर्वाः सर्वाश्रय तव पुरस्कृत्य विरतः ॥ ८॥  
  
विष्णुदेवाष्टकं स्तोत्रं यः पठेद् भक्तितो नरः ।  
सर्वान् कामानवाप्नोति लक्ष्मीजानेः प्रसादतः ॥ ९॥  
  
इति जगद्गुरु-शङ्कराचार्यस्वामिश्रीशान्तानन्दसरस्वतीशिष्य-  
स्वामीश्रीमदनन्तानन्दसरस्वतीविरचितं विष्णुदेवाष्टकं समाप्तम् ।  
  
  
Proofread by Aruna Narayanan narayanan.aruna at gmail.com  
  
