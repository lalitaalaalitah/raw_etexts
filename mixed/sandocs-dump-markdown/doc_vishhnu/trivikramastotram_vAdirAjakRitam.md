---
Author: Vadiraja
Category: vishhnu, vAdirAja, vishnu
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: trivikramastotram.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shrItrivikramastotram
engtitle: shrItrivikramastotram
itxtitle: trivikramastotram (vAdirAjakRitam)
title: त्रिविक्रमस्तोत्रम् (वादिराजकृइतम्)

---
  
 श्रीत्रिविक्रमस्तोत्रम्   
  
श्रीगणेशाय नमः ॥  
  
विदारितारिसङ्घातं पदाक्रान्तजगत्त्रयम् ।  
गदाचक्रधरं धीरं सदा वन्दे त्रिविक्रमम् ॥ १॥  
  
शङ्खाम्भोजकरद्वन्द्वहुङ्कारार्दितदानव ।  
शङ्काऽऽतङ्कहराहं ते किङ्करोऽस्मि त्रिविक्रम ॥ २॥  
  
क्षमाकरोल्लसच्चक्रं कृपाविपुललोचनम् ।  
अपारसुगुणस्तोममुपासे तं त्रिविक्रमम् ॥ ३॥  
  
रमाधराश्लिष्टपार्श्वं समस्तसुरसेवितम् ।  
भ्रमादिदोषहरं तं नमामि त्रिविक्रमम् ॥ ४॥  
  
योगादङ्गमजस्राक्षीद्गङ्गामङ्गुष्ठतोऽसृजत् ।  
तुङ्गामरचया तुङ्गं तङ्गयामि त्रिविक्रमम् ॥ ५॥  
  
नानालङ्कारभरितं पीनावयवमोहनम् ।  
ज्ञानानन्दमयं वन्दे श्रीनाथं तं त्रिविक्रमम् ॥ ६॥  
  
वृन्दारकेन्द्रवन्द्याङ्घ्रिं नन्दितीर्थमुनेः प्रियम् ।  
कन्दर्पकोटिलावण्यं तं ध्यायामि त्रिविक्रमम् ॥ ७॥  
  
सुधाकुन्देन्दुधवलमधःकृतचराचरम् ।  
उदारमादरद्वन्द्वे त्रिधामानं त्रिविक्रमम् ॥ ८॥  
  
वेदान्तवेदितगुणं बोधप्रदमहर्निशम् ।  
आधारं नौमि जगतां श्रीधामानं त्रिविक्रमम् ॥ ९॥  
  
अनुयागेन बलिना मनुना मननेन च ।  
दिने दिनेऽर्चितं वन्दे मनसा तं त्रिविक्रमम् ॥ १०॥  
  
सर्पिःपायसनैवेद्यैर्भक्ष्यैश्च विविधैः सदा ।  
नृत्यवादित्रगीतैश्च तर्पयामि त्रिविक्रमम् ॥ ११॥  
  
वादिराजेन्द्रवरदं सोदापुरनिवासिनम् ।  
मोदप्रदं सदा वन्दे माधवं तं त्रिविक्रमम् ॥ १२॥  
  
धूपैर्गन्धानुलेपैश्च दीपैरपि मनःप्रियैः ।  
तापसैः पूजितं वन्दे श्रीपतिं तं त्रिविक्रमम् ॥ १३॥  
  
योऽसौ धवलगङ्गायाः पार्श्वे तिष्ठति सर्वदा ।  
देशे देशे च विख्यातमासेवे तं त्रिविक्रमम् ॥ १४॥  
  
अग्रे निधाय श्रीदेवीं पृष्ठे पार्श्वे च सज्जनान् ।  
स्वर्गिभिः परितः सेव्या मध्ये भाति त्रिविक्रमः ॥ १५॥  
  
शिलामयै रम्यतमशालावलभिमण्डपैः ।  
कलशैश्चोल्लसद्देवालये भाति त्रिविक्रमः ॥ १६॥  
  
यावच्चद्रश्च सूर्यश्च यावत्तिष्ठति मेदिनी ।  
तावत्त्रिविक्रमः सोऽयं पूज्यस्तिष्ठतु सज्जनैः ॥ १७॥  
  
इदं स्तोत्रं वादिराजो मुदे सज्जनसन्ततेः ।  
व्यधत्त तेन प्रीतोऽस्तु सदा श्रीदस्त्रिविक्रमः ॥ १८॥  
  
इति श्रीवादिराजकृतं त्रिविक्रमस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
