---
Author: vedAntadeshika
Category: vishhnu, vishnu, dhyAnam, vedAnta-deshika
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: bhagavaddhyAnasopAnam.itx
Indexextra: (Stotras)
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: bhagavaddhyAnasopAnam
engtitle: bhagavaddhyAnasopAnam
itxtitle: bhagavaddhyAnasopAnam (vedAntadeshikapraNItam)
title: भगवद्ध्यानसोपानम् (वेदान्तदेशिकप्रणीतम्)

---
  
 भगवद्ध्यानसोपानम्   
श्रीगणेशाय नमः ॥  
  
श्रीमते निगमान्तमहादेशिकाय नमः ।  
श्रीमान्वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
अन्तर्ज्योतिः किमपि यमिनामञ्जनं योगदृष्टे-  
     श्चिन्तारत्नं सुलभमिह नः सिद्धिमोक्षानुरूपम् ।  
दीनानाथव्यसनशमनं दैवतं दैवतानां  
     दिव्यं चक्षुः श्रुतिपरिषदां दृश्यते रङ्गमध्ये ॥ १॥  
  
वेदातीतश्रुतिपरिमलं वेधसां मौलिसेव्यं  
     प्रादुर्भूतं कनकसरितः सैकते हंसजुष्टे ।  
लक्ष्मीभूम्योः करसरसिजैलालितं रङ्गभर्तुः  
     पादाम्भोजं प्रतिफलति मे भावनादीर्धिकायाम् ॥ २॥  
  
चित्राकारां कटकरुचिभिश्चारुवृत्तानुपूर्वां  
     काले दूत्यद्रुततरगतिं कान्तिलीलाकलाचीम् ।  
जानुच्छायाद्विगुणसुभगां रङ्गभर्तुर्मदात्मा  
     जङ्घां दृष्ट्वा जननपदवीजाङ्घिकत्वं जहाति ॥ ३॥  
  
कामारामस्थिरकदलिकास्तम्भसम्भावनीयं  
     क्षौमाश्लिष्टं किमपि कमलाभूमिनीलोपधानम् ।  
न्यञ्चत्काञ्चीकिरणरुचिरं निर्विशत्यूरुयुग्मं  
     लावण्यौघद्वयमिव मतिर्मामिका रङ्गयूनः ॥ ४॥  
  
सम्प्रीणाति प्रतिकलमसौ मानसं मे सुजाता  
     गम्भीरत्वात्क्कचन समये गूढनिक्षिप्तविश्वा ।  
नालीकेन स्फुरितरजसा वेधसो निर्मिमाणा  
     रम्यावर्तद्युतिसहचरी रङ्गनाथस्य नाभिः ॥ ५॥  
  
श्रीवत्सेन प्रथितविभवं श्रीपदन्यासधन्यं  
     मध्यं बाह्वोर्मणिवररुचा रञ्जितं रङ्गधाम्नः ।  
सान्द्रच्छायं तरुणतुलसीचित्रया वैजयन्त्या  
     सन्तापं मे शमयति धियश्चद्रिकोदारहारम् ॥ ६॥  
  
एकं लीलोपहितमितरं बाहुमाजानुलम्बं प्राप्ता  
     रङ्गे शयितुरखिलप्रार्थनापारिजातम् ।  
दृप्ता सेयं दृढनियमिता रश्मिभिर्भूषणानां  
     चिन्ताहस्तिन्यनुभवति मे चित्रमालानयन्त्रम् ॥ ७॥  
  
साभिप्रायस्मितविकसितं चारुबिम्बाधरोष्ठं  
     दुःखापायप्रणयिनि जने दूरदत्ताभिमुख्यम् ।  
कान्तं वक्रं कनकतिलकालङ्कृतं रङ्गभर्तुः  
     स्वान्ते गाढं विलगति मम स्वागतोदारनेत्रम् ॥ ८॥  
  
माल्यैरन्तःस्थिरपरिमलैर्वल्लभास्पर्शमान्यैः  
     कुप्यच्चोलीवचनकुटिलै कुन्तलैः श्लिष्टमूले ।  
रत्नापीडद्युतिशबलिते रङ्गभर्तुः किरीटे  
     राजन्वत्यः स्थितिमधिगता वृत्तयश्चेतसो मे ॥ ९॥  
  
पादाम्भोजं स्पृशति भजते रङ्गनाथस्य जङ्घा-  
     मूरुद्वन्द्वे विलगति शनैरूर्ध्वमभ्येति नाभिम् ।  
वक्षस्यास्ते वलति भुजयोर्मामिकेयं मनीषा  
     वक्त्राभिख्यां पिबति वहते वासनां मौलिबन्धे ॥ १०॥  
  
कान्तोदाररयैरिह भुजैः कङ्कणज्याकिणाङ्कै-  
     र्लक्ष्मीधाम्नः पृथुलपरिघैर्लक्षिता भीतिहेतिः ।  
अग्रे किञ्चिद्भुजगशयनः स्वात्मनैवात्मनः सन्  
     मध्येरङ्गं मम च हृदये वर्तते सावरोधः ॥ ११॥  
  
रङ्गास्थाने रसिकमहिते रञ्जिताशेषचित्ते  
     विद्वत्सेवाविमलमनसा बेङ्कटेशेन कॢप्तम् ।  
अक्लेशेन प्रणिहितधियामारुरुक्षोरवस्थां  
     भक्तिं गाढां दिशतु भगवद्ध्यानसोपानमेतत् ॥ १२॥  
  
इति श्रीमद्वेङ्कटेशार्यप्रणीतं भगवद्ध्यानसोपानं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
