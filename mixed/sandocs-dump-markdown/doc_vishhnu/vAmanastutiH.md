---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: vAmanastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: vAmanastutiH
engtitle: vAmanastutiH
itxtitle: vAmanastutiH
title: वामनस्तुतिः

---
  
 वामनस्तुतिः   
  
अव्याद्वो वामनो यस्य कौस्तुभप्रतिबिम्बिता ।  
कौतुकालोकिनी जाता जाठरीव जगत्त्रयी ॥ १॥  
  
अङ्घ्रिदण्डो हरेरूर्ध्वमुत्क्षप्तो बलिनिग्रहे ।  
विधिविष्टरपद्मस्य नालदण्डो मुदेऽस्तु नः ॥ २॥  
  
खर्वग्रन्थिविमुक्तसन्धिविलसद्वक्षःस्फुरत्कौस्तुभं  
निर्यन्नाभिसरोजकुड्मलपुटीगम्भीरसामध्वनि ।  
पात्रावाप्तिसमुत्सुकेन बलिना सानन्दमालोकितं  
पायाद्वः क्रमवर्धमानमहिमाश्चर्यं मुरारेर्वपुः ॥ ३॥  
  
हस्ते शस्त्रकिणाङ्कितोऽरुणविभाकिर्मीरितोरःस्थलो  
नाभिप्रेङ्खदलिर्विलोचनयुगप्रोद्भूतशीतातपः ।  
बाहूर्मिश्रितवह्निरेष तदिति व्याक्षिप्यवाक्यं कवेः  
तारैरध्ययनैर्हरन्बलिमनः पायाज्जगद्वामनः ॥ ४॥  
  
स्वस्ति स्वागतमर्थ्यहं वद विभो किं दीयतां मेदिनी  
का मात्रा मम विक्रमत्रयपदं दत्तं जलं दीयताम् ।  
मा देहीत्युशनाब्रवीद्धरिरयं पात्रं किमस्मात्परं  
चेत्येवं बलिनार्चितो मखमुखे पायात्स वो वामनः ॥ ५॥  
  
स्वामी सन्भुवनत्रयस्य विकृतिं नीतोऽसि किं याच्ञया  
यद्वा विश्वसृजा त्वयैव न कृतं तद्दीयतां ते कुतः ।  
दानं श्रेष्ठतमाय तुभ्यमतुलं बन्धाय नो मुक्तये  
विज्ञप्तो बलिना निरुत्तरतया ह्रीतो हरिः पातु वः ॥ ६॥  
  
ब्रह्माण्डच्छत्रदण्डः शतधृतिभवनाम्भोरुहो नालदण्डः  
क्षोणीनौकूपदण्डः क्षरदमरसरित्पट्टिकाकेतुदण्डः ।  
ज्योतिश्चक्राक्षदण्डस्त्रिभुवनविजयस्तम्भदण्डोऽङ्घ्रिदण्डः  
श्रेयस्त्रैविक्रमस्ते वितरतु विबुधद्वेषिणां कालदण्डः ॥ ७॥  
  
यस्मादाक्रामतो द्यां गरुडमणिशिलाकेतुदण्डायमानात्  
आश्च्योतन्त्याबभासे सुरसरिदमला वैजयन्तीव कान्ता ।  
भूमिष्ठो यस्तथान्यो भुवनगृहमहास्तम्भशोभां दधानः  
पातामेतौ पयोजोदरललिततलौ पङ्कजाक्षस्य पादौ ॥ ८॥  
  
कस्त्वं ब्रह्मन्नपूर्वः क्व च तव वसतिर्याखिला ब्रह्मसृष्टिः  
कस्ते नाथो ह्यनाथः क्व स तव जनको नैव तातं स्मरामि ।  
किं तेऽभीष्टं ददामि त्रिपदपरिमिता भूमिरल्पं किमेतत्  
त्रैलोक्यं भावगर्भं बलिमिदमवदद्वामनो वः स पायात् ॥ ९॥  
  
इति वामनस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
