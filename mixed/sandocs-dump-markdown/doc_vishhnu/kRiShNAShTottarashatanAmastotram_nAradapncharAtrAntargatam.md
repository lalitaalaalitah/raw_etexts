---
Author: Traditional
Category: aShTottarashatanAma, vishhnu, krishna, stotra, vishnu
Description-comments: nAradapa.ncharAtra.  Also same from Brahmandapurana.
File name: krishna108a.itx
Language: Sanskrit
Latest update: October 16, 2019
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRiShNAShTottarashatanAmastotram
Texttype: stotra
Transliterated by: WebD
engtitle: kRiShNAShTottarashatanAmastotram
itxtitle: kRiShNAShTottarashatanAmastotram (nAradapncharAtrAntargatam)
title: कृइष्णाष्टोत्तरशतनामस्तोत्रम् (नारदप्ञ्चरात्रान्तर्गतम्)

---
  
 श्रीकृष्णाष्टोत्तरशतनामस्तोत्रम्   
  
श्रीगणेशाय नमः ।  
ॐ अस्य श्रीकृष्णाष्टोत्तरशतनामस्तोत्रस्य श्रीशेष ऋषिः,  
अनुष्टुप्-छन्दः, श्रीकृष्णो देवता, श्रीकृष्णप्रीत्यर्थे  
श्रीकृष्णाष्टोत्तरशतनामजपे विनियोगः ।  
श्रीशेष उवाच ।  
ॐ श्रीकृष्णः कमलानाथो वासुदेवः सनातनः ।  
वसुदेवात्मजः पुण्यो लीलामानुषविग्रहः ॥ १॥  
  
श्रीवत्सकौस्तुभधरो यशोदावत्सलो हरिः ।  
चतुर्भुजात्तचक्रासिगदाशङ्खाम्बुजायुधः ॥ २॥  
  
देवकीनन्दनः श्रीशो नन्दगोपप्रियात्मजः ।  
यमुनावेगसंहारी बलभद्रप्रियानुजः ॥ ३॥  
  
पूतनाजीवितहरः शकटासुरभञ्जनः ।  
नन्दव्रजजनानन्दी सच्चिदानन्दविग्रहः ॥ ४॥  
  
नवनीतनवाहारी मुचुकुन्दप्रसादकः ।  
षोडशस्त्रीसहस्रेशस्त्रिभङ्गो मधुराकृतिः ॥ ५॥  
  
शुकवागमृताब्धीन्दुर्गोविन्दो गोविदाम्पतिः ।  
वत्सपालनसञ्चारी धेनुकासुरभञ्जनः ॥ ६॥  
  
तृणीकृततृणावर्तो यमलार्जुनभञ्जनः ।  
उत्तालतालभेत्ता च तमालश्यामलाकृतिः ॥ ७॥  
  
गोपगोपीश्वरो योगी सूर्यकोटिसमप्रभः ।  
इलापतिः परञ्ज्योतिर्यादवेन्द्रो यदूद्वहः ॥ ८॥  
  
वनमाली पीतवासाः पारिजातापहारकः ।  
गोवर्धनाचलोद्धर्ता गोपालः सर्वपालकः ॥ ९॥  
  
अजो निरञ्जनः कामजनकः कञ्जलोचनः ।  
मधुहा मथुरानाथो द्वारकानायको बली ॥ १०॥  
  
वृन्दावनान्तसञ्चारी तुलसीदामभूषणः ।  
स्यमन्तकमणेर्हर्ता नरनारायणात्मकः ॥ ११॥  
  
कुब्जाकृष्णाम्बरधरो मायी परमपूरुषः ।  
मुष्टिकासुरचाणूरमहायुद्धविशारदः ॥ १२॥  
  
संसारवैरी कंसारिर्मुरारिर्नरकान्तकः ।  
अनादिर्ब्रह्मचारी च कृष्णाव्यसनकर्षकः ॥ १३॥  
  
शिशुपालशिरच्छेत्ता दुर्योधनकुलान्तकृत् ।  
विदुराक्रूरवरदो विश्वरूपप्रदर्शकः ॥ १४॥  
  
सत्यवाक् सत्यसङ्कल्पः सत्यभामारतो जयी ।  
सुभद्रापूर्वजो विष्णुर्भीष्ममुक्तिप्रदायकः ॥ १५॥  
  
जगद्गुरुर्जगन्नाथो वेणुवाद्यविशारदः । वेणुनादविशारदः  
वृषभासुरविध्वंसी बकारिर्बाणबाहुकृत् ॥ १६॥   var  बाणासुरबलान्तकृत् ॥  
  
युधिष्ठिरप्रतिष्ठाता बर्हिबर्हावतंसकः ।  
पार्थसारथिरव्यक्तो गीतामृतमहोदधिः ॥ १७॥  
  
कालीयफणिमाणिक्यरञ्जितश्रीपदाम्बुजः ।  
दामोदरो यज्ञभोक्ता दानवेन्द्रविनाशनः ॥ १८॥  
  
नारायणः परम्ब्रह्म पन्नगाशनवाहनः ।  
जलक्रीडासमासक्तगोपीवस्त्रापहारकः ॥ १९॥  
  
पुण्यश्लोकस्तीर्थकरो वेदवेद्यो दयानिधिः ।  
सर्वतीर्थात्मकः सर्वग्रहरूपी परात्परः ॥ २०॥  
  
इत्येवं कृष्णदेवस्य नाम्नामष्टोत्तरं शतम् ।  
कृष्णेन कृष्णभक्तेन श्रुत्वा गीतामृतं पुरा ॥ २१॥  
  
स्तोत्रं कृष्णप्रियकरं कृतं तस्मान्मया पुरा ।  
कृष्णनामामृतं नाम परमानन्ददायकम् ॥ २२॥  
  
अनुपद्रवदुःखघ्नं परमायुष्यवर्धनम्  
दानं श्रुतं तपस्तीर्थं यत्कृतं त्विह जन्मनि ॥ २३॥  
  
पठतां शृण्वतां चैव कोटिकोटिगुणं भवेत् ।  
पुत्रप्रदमपुत्राणामगतीनां गतिप्रदम् ॥ २४॥  
  
धनावहं दरिद्राणां जयेच्छूनां जयावहम् ।  
शिशूनां गोकुलानां च पुष्टिदं पुष्टिवर्धनम् ॥ २५॥  
  
वातग्रहज्वरादीनां शमनं शान्तिमुक्तिदम् ।  
समस्तकामदं सद्यः कोटिजन्माघनाशनम् ॥ २६॥  
  
अन्ते कृष्णस्मरणदं भवतापभयापहम् ।  
कृष्णाय यादवेन्द्राय ज्ञानमुद्राय योगिने ।  
नाथाय रुक्मिणीशाय नमो वेदान्तवेदिने ॥ २७॥  
  
इमं मन्त्रं महादेवि जपन्नेव दिवानिशम् ।  
सर्वग्रहानुग्रहभाक् सर्वप्रियतमो भवेत् ॥ २८॥  
  
पुत्रपौत्रैः परिवृतः सर्वसिद्धिसमृद्धिमान् ।  
निर्विश्य भोगानन्तेऽपि कृष्णसायुज्यमाप्युनात् ॥ २९॥  
  
॥ इति श्रीनारदपञ्चरात्रे श्रीकृष्णाष्टोत्तरशतनामस्तोत्रं समाप्तम् ॥  
  
  
Proofread by Ravin Bhalekar ravibhalekar@hotmail.com, PSA Easwaran  
  
