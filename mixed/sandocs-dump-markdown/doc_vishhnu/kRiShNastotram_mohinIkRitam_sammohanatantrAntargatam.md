---
Category: vishhnu, krishna, stotra, vishnu
File name: mohinikrishnastotra.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com, Aruna Narayanan
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: mohinI rachita stotra
Texttype: stotra
engtitle: mohinI rachita stotra
itxtitle: kRiShNastotram (mohinIkRitam sammohanatantrAntargatam)
title: कृइष्णस्तोत्रम् (मोहिनीकृइतम् सम्मोहनतन्त्रान्तर्गतम्)

---
  
 श्रीकृष्णस्तोत्रं मोहिनीरचितम्   
  
श्री गणेशाय नमः ।  
मोहिन्युवाच ।  
सर्वेन्द्रियाणां प्रवरं विष्णोरंशं च मानसम् ।  
तदेव कर्मणां बीजं तदुद्भव नमोऽस्तु ते ॥ १॥  
  
स्वयमात्मा हि भगवान् ज्ञानरूपो महेश्वरः ।  
नमो ब्रह्मन् जगत्स्रष्टस्तदुद्भव नमोऽस्तु ते ॥ २॥  
  
सर्वाजित जगज्जेतर्जीवजीव मनोहर ।  
रतिबीज रतिस्वामिन् रतिप्रिय नमोऽस्तु ते ॥ ३॥  
  
शश्वद्योषिदधिष्ठान योषित्प्राणाधिकप्रिय ।  
योषिद्वाहन योषास्त्र योषिद्बन्धो नमोऽस्तु ते ॥ ४॥  
  
पतिसाध्यकराशेषरूपाधार गुणाश्रय ।  
सुगन्धिवातसचिव मधुमित्र नमोऽस्तु ते ॥ ५॥  
  
शश्वद्योनिकृताधार स्त्रीसन्दर्शनवर्धन ।  
विदग्धानां विरहिणां प्राणान्तक नमोऽस्तु ते ॥ ६॥  
  
अकृपा येषु तेऽनर्थं तेषां ज्ञानं विनाशनम् ।  
अनूहरूपभक्तेषु कृपासिन्धो नमोऽस्तु ते ॥ ७॥  
  
तपस्विनां च तपसां विघ्नबीजाय लीलया ।  
मनः सकामं मुक्तानां कर्तुं शक्तं नमोऽस्तु ते ॥ ८॥  
  
तपःसाध्यस्तथाऽऽराध्यः सदैवं पाञ्चभौतिकः ।  
पञ्चेन्द्रियकृताधार पञ्चबाण नमोऽस्तु ते ॥ ९॥  
  
मोहिनीत्येवमुक्त्वा तु मनसा सा विधेः पुरः ।  
विरराम नम्रवक्त्रा बभूव ध्यानतत्परा ॥ १०॥  
  
उक्तं माध्यन्दिने कान्ते स्तोत्रमेतन्मनोहरम् ।  
पुरा दुर्वाससा दत्तं मोहिन्यै गन्धमादने ॥ ११॥  
  
स्तोत्रमेतन्महापुण्यं कामी भक्त्या यदा पठेत् ।  
अभीष्टं लभते नूनं निष्कलङ्को भवेद् ध्रुवम् ॥ १२॥  
  
चेष्टां न कुरुते कामः कदाचिदपि तं प्रियम् ।  
भवेदरोगी श्रीयुक्तः कामदेवसमप्रभः ।  
वनितां लभते साध्वीं पत्नीं त्रैलोक्यमोहिनीम् ॥ १३॥  
  
॥ इति श्रीमोहिनीकृतं कृष्णस्तोत्रं समाप्तम् ॥  
  
  
Proofread by Ravin Bhalekar ravibhalekar@hotmail.com  
