---
Category: vishhnu, aShTaka, vishnu
File name: vaTapatyaShTakam.itx
Indexextra: (Sanskrit and Gujarati Commentary)
Language: Sanskrit
Latest update: September 26, 2016
Location: doc_vishhnu
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: vaTapatyaShTakam
Transliterated by: Gopal
engtitle: vaTapatyaShTakam
itxtitle: vaTapatyaShTakam
title: वटपत्यष्टकम्

---
  
 श्रीवटपत्यष्टकम्   
  
भवं सृष्ट्वा देवः स्वयमिह निविष्टो भवमुखे  
सहस्रास्यो भूत्वा फलमनुभवञ्छास्त्यविकृतः ।  
परं देवैः सेव्यं रसमुपनिषद्वेद्यममितं  
नमामि श्रीनाथं भवभयहरं श्रीवटपतिम् ॥ १॥  
  
चिदानन्दं सत्यं जगदुदयरक्षालयकरं  
यदज्ञानाच्छुक्तौ रजतमिव विश्वं विलसितम् ।  
पुनर्यद्विज्ञानं भ्रमहरमभेदं तमनघं  
नमामि श्रीनाथं भवभयहरं श्रीवटपतिम् ॥ २॥  
  
पुराणो यो देवो निवसति वटेशस्तनुभृतां  
हृदम्भोजे द्रष्टा विदितमहिमा सौख्यसदनम् ।  
तमाराध्यं सिद्धैः सुरमनुजसंसेवितपदं  
नमामि श्रीनाथं भवभयहरं श्रीवटपतिम् ॥ ३॥  
  
महामोहागारेऽतिविपदि भवाब्धौ निपतितो  
न पश्यामि त्वत्तोऽन्यदिह शरणं मे सुखकरम् ।  
दयासिन्धो मामुद्धर सपदि तस्माच्छरणदं  
नमामि श्रीनाथं भवभयहरं श्रीवटपतिम् ॥ ४॥  
  
असारे संसारे विकृतिनिलये क्लेशबहुले  
रुचिं बध्नन्त्यज्ञाः सुखमधुलवायान्तविरसे ।  
त्वमेवास्मिन्सारो जगति तमहं त्वा रसघनं  
नमामि श्रीनाथं भवभयहरं श्रीवटपतिम् ॥ ५॥  
  
कदाऽहं मोक्ष्येऽस्मान्निबिडतमसो बन्धनगृहात्  
प्रभो संसारात्त्वच्छ्रवणमननध्यानरहितः ।  
न योगं साङ्ख्यं वा कमपि सदुपायं च कलये  
नमामि श्रीनाथं भवभयहरं श्रीवटपतिम् ॥ ६॥  
  
निराकारं स्वामिञ्जयतु तव रूपं श्रुतिनुत-  
महं तु त्वां मन्ये करचरणयुक्तं गुणनिधिम् ।  
शिवेशः श्रीशो वा भवतु न भिदा यत्र तमहं  
नमामि श्रीनाथं भवभयहरं श्रीवटपतिम् ॥ ७॥  
  
जडे दृश्ये दुःखे निपुणमतिहेये च जगति  
मृषारूपे पुंसां सदिति सुखमादेयमिति धीः ।  
यदस्तित्वानन्दप्रतिफलनमूला तममृतं  
नमामि श्रीनाथं भवभयहरं श्रीवटपतिम् ॥ ८॥  
  
विभातु तन्नाथ मदीयमानसे  
त्वदीयरूपं सुमनोहरं विभो ।  
अजादिदेवैरपि यस्य चिन्तनं  
स्वचित्तशुद्ध्यै सततं विधीयते ॥ ९॥  
  
मायारामप्रोक्तमेतत्सुरम्यं  
श्रीशस्तोत्रं श्रीवटेशाष्टकाख्यम् ।  
अस्तु श्रीशस्तेन तुष्टः स्तुवभ्द्यो  
दिश्याच्छ्रेयः शाश्वतं स्वाश्रितेभ्यः ॥ १०॥  
  
तत्त्वज्ञानप्रदं भक्तिवैराग्यपरिवर्धनम् ।  
पठितव्यमिदं नित्यं स्तोत्रं श्रीपतितुष्टिदम् ॥ ११॥  
  
व्याधिकाले च मोहान्ध्ये विपत्तौ श्रद्धया पठेत् ।  
य इदं स भयान्मुक्तः सुखमक्षय्यमश्नुते ॥ १२॥  
  
इति वेदान्ततीर्थपण्डितश्रीमायारामकृतं वटपत्यष्टकं समाप्तम् ।  
  
  
Gopal, NA  
  
