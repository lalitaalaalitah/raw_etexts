---
Author: Traditional
Category: kavacha, vishhnu, krishna, vishnu
Description-comments: brahmasa.nhitaa
File name: gopaalaakshayakavacha.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlAkShaya kavacham
Transliterated by: WebD
engtitle: gopAlAkShaya kavacham
itxtitle: gopAlAkShayakavacham
title: गोपालाक्षयकवचम्

---
  
 गोपालाक्षयकवचम्   
  
श्री गणेशाय नमः ।  
श्रीनारद उवाच ।  
इन्द्राद्यमरवर्गेषु ब्रह्मन्यत्परमाऽद्भुतम् ।  
अक्षयं कवचं नाम कथयस्व मम प्रभो ॥ १॥  
  
यद्धृत्वाऽऽकर्ण्य वीरस्तु त्रैलोक्य विजयी भवेत् ।  
ब्रह्मोवाच ।  
शृणु पुत्र मुनिश्रेष्ठ कवचं परमाद्भुतम् ॥ २॥  
  
इन्द्रादिदेववृन्दैश्च नारायणमुखाच्छ्रतम् ।  
त्रैलोक्यविजयस्यास्य कवचस्य प्रजापतिः ॥ ३॥  
  
ऋषिश्छन्दो देवता च सदा नारायणः प्रभुः ।  
अस्य श्रीत्रैलोक्यविजयाक्षयकवचस्य प्रजापतिऋर्षिः,  
अनुष्टुप्छन्दः, श्रीनारायणः परमात्मा देवता,  
धर्मार्थकाममोक्षार्थे जपे विनियोगः ।  
पादौ रक्षतु गोविन्दो जङ्घे पातु जगत्प्रभुः ॥ ४॥  
  
ऊरू द्वौ केशवः पातु कटी दामोदरस्ततः ।  
वदनं श्रीहरिः पातु नाडीदेशं च मेऽच्युतः ॥ ५॥  
  
वामपार्श्वं तथा विष्णुर्दक्षिणं च सुदर्शनः ।  
बाहुमूले वासुदेवो हृदयं च जनार्दनः ॥ ६॥  
  
कण्ठं पातु वराहश्च कृष्णश्च मुखमण्डलम् ।  
कर्णौ मे माधवः पातु हृषीकेशश्च नासिके ॥ ७॥  
  
नेत्रे नारायणः पातु ललाटं गरुडध्वजः ।  
कपोलं केशवः पातु चक्रपाणिः शिरस्तथा ॥ ८॥  
  
प्रभाते माधवः पातु मध्याह्ने मधुसूदनः ।  
दिनान्ते दैत्यनाशश्च रात्रौ रक्षतु चन्द्रमाः ॥ ९॥  
  
पूर्वस्यां पुण्डरीकाक्षो वायव्यां च जनार्दनः ।  
इति ते कथितं वत्स सर्वमन्त्रौघविग्रहम् ॥ १०॥  
  
तव स्नेहान्मयाऽऽख्यातं न वक्तव्यं तु कस्यचित् ।  
कवचं धारयेद्यस्तु साधको दक्षिणे भुजे ॥ ११॥  
  
देवा मनुष्या गन्धर्वा यज्ञास्तस्य न संशयः ।  
योषिद्वामभुजे चैव पुरुषो दक्षिणे भुजे ॥ १२॥  
  
निभृयात्कवचं पुण्यं सर्वसिद्धियुतो भवेत् ।  
कण्ठे यो धारयेदेतत् कवचं मत्स्वरूपिणम् ॥ १३॥  
  
युद्धे जयमवाप्नोति द्यूते वादे च साधकः ।  
सर्वथा जयमाप्नोति निश्चितं जन्मजन्मनि ॥ १४॥  
  
अपुत्रो लभते पुत्रं रोगनाशस्तथा भवेत् ।  
सर्वतापप्रमुक्तश्च विष्णुलोकं स गच्छति ॥ १५॥  
  
॥ इति ब्रह्मसंहितोक्तं श्रीगोपालाक्षयकवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
