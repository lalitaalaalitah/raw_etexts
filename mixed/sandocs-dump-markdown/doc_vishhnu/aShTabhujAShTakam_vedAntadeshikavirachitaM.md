---
Acknowledge-Permission: Mahaperiaval Trust
Author: vedAntadeshika
Category: vishhnu, aShTaka, vedAnta-deshika
Description/comments: Edited by S. V. Radhakrishna Shastriji
File name: aShTabhujAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: aShTabhujAShTakam
engtitle: aShTabhujAShTakam
itxtitle: aShTabhujAShTakam (vedAntadeshikavirachitaM)
title: अष्टभुजाष्टकम् (वेदान्तदेशिकविरचितं)

---
  
 अष्टभुजाष्टकम्   
  
वेदान्तदेशिककृतम् ।  
(काञ्च्यां)  
गजेन्द्ररक्षात्वरितं भवन्तं ग्राहैरिवाहं विषयैर्विकृष्टः ।  
अपारविज्ञानदयानुभावमाप्तं सतामष्टभुजं प्रपद्ये ॥ १॥  
  
त्वदेकशेषोऽहमनात्मतन्त्रस्त्वत्पादलिप्सां दिशता त्वयैव ।  
असत्समोऽप्यष्टभुजास्पदेश सत्तामिदानीमुपलम्भितोऽस्मि ॥ २॥  
  
स्वरूपरूपास्त्रविभूषणाद्यैः परत्वचिन्तां त्वयि दुर्निवाराम् ।  
भोगे मृदूपक्रमतामभीप्सन् शीलादिभिर्वारयसीव पुंसाम् ॥ ३॥  
  
शक्तिं शरण्यान्तरशब्दभाजां सारं च सन्तोल्य फलान्तराणाम् ।  
त्वद्दास्यहेतोस्त्वयि निर्विशङ्कं न्यस्तात्मनां नाथ विभर्षि भारम् ॥ ४॥  
  
अभीतिहेतोरनुवर्तनीयं नाथ त्वदन्यं न विभावयामि ।  
भयं कुतः स्यात्त्वयि सानुकम्पे रक्षा कुतः स्यात्त्वयि जातरोषे ॥ ५॥  
  
त्वदेकतन्त्रं कमलासहाय स्वेनैव मां रक्षितुमर्हसि त्वम् ।  
त्वयि प्रवृत्ते मम किं प्रयासैस्त्वय्यप्रवृत्ते मम किं प्रयासैः ॥ ६॥  
  
समाधिभङ्गेष्वपि सम्पतत्सु शरण्यभूते त्वयि बद्धकक्ष्ये ।  
अपत्रपे सोढुमकिञ्चनोऽहं दूराधिरोहं पतनं च नाथ ॥ ७॥  
  
प्राप्ताभिलाषं त्वदनुग्रहान्मां पद्मानिषेव्ये तव पादपद्मे ।  
आदेहपातादपराधदूरमात्मान्तकैङ्कर्यरसं विधेयाः ॥ ८॥  
  
प्रपन्नजनपाथेयं प्रपित्सूनां रसायनम् ।  
श्रेयसे जगतामेतच्छ्रीमदष्टभुजाष्टकम् ॥ ९॥  
  
शरणागतसन्त्राणत्वरा द्विगुणबाहुना ।  
हरिणा वेङ्कटेशीया स्तुतिः स्वीक्रियतामियम् ॥ १०॥  
  
इति वेदान्तदेशिककृतं अष्टभुजाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
