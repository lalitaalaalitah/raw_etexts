---
Acknowledge-Permission: http://kshetrayaatra.blogspot.com
Category: vishhnu, dashAvatAra
File name: narasiMhamantrarAjastotram.itx
Language: Sanskrit
Latest update: July 27, 2018
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Shri Narasimha Mantrarajapada Stotram
engtitle: Shri Narasimha Mantrarajapada Stotram
itxtitle: narasiMhamantrarAjapadastotram
title: नरसिंहमन्त्रराजपदस्तोत्रम्

---
  
 श्रीनरसिंहमन्त्रराजपदस्तोत्रम्   
वृत्तोत्फुल्लविशालाक्षं विपक्षक्षयदीक्षितम् ।  
निनादत्रस्तविश्वाण्डं विष्णुमुग्रं नमाम्यहम् ॥ १॥  
  
सर्वैरवध्यतां प्राप्तं सफलौघं दितेः सुतम् ।  
नखाग्रैः शकलीचक्रे यस्तं वीरं नमाम्यहम् ॥ २॥  
  
पादावष्टब्धपातालं मूर्धाऽऽविष्टत्रिविष्टपम् ।  
भुजप्रविष्टाष्टदिशं महाविष्णुं नमाम्यहम् ॥ ३॥  
  
ज्योतींष्यर्केन्दुनक्षत्रज्वलनादीन्यनुक्रमात् ।  
ज्वलन्ति तेजसा यस्य तं ज्वलन्तं नमाम्यहम् ॥ ४॥  
  
सर्वेन्द्रियैरपि विना सर्वं सर्वत्र सर्वदा ।  
जानाति यो नमाम्याद्यं तमहं सर्वतोमुखम् ॥ ५॥  
  
नरवत्सिंहवच्चैव रूपं यस्य महात्मनः ।  
महासटं महादंष्ट्रं तं नृसिंहं नमाम्यहम् ॥ ६॥  
  
यन्नामस्मरणाद्भीताः भूतवेताळराक्षसाः ।  
रोगाद्याश्च प्रणश्यन्ति भीषणं तं नमाम्यहम् ॥ ७॥  
  
सर्वोऽपि यं समाश्रित्य सकलं भद्रमश्नुते ।  
श्रिया च भद्रया जुष्टो यस्तं भद्रं नमाम्यहम् ॥ ८॥  
  
साक्षात्स्वकाले सम्प्राप्तं मृत्युं शत्रुगणानपि ।  
भक्तानां नाशयेद्यस्तु मृत्युमृत्युं नमाम्यहम् ॥ ९॥  
  
नमस्कारात्मकं यस्मै विधायात्मनिवेदनम् ।  
त्यक्तदुःखोऽखिलान् कामानश्नुते तं नमाम्यहम् ॥ १०॥  
  
दासभूताः स्वतः सर्वे ह्यात्मानः परमात्मनः ।  
अतोऽहमपि ते दास इति मत्वा नमाम्यहम् ॥ ११॥  
  
शङ्करेणादरात्प्रोक्तं पदानां तत्त्वमुत्तमम् ।  
त्रिसन्ध्यं यः पठेत्तस्य श्रीर्विद्याऽऽयुश्च वर्धते ॥ १२॥  
  
इति श्रीनरसिंहमन्त्रराजपदस्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
