---
Category: kavacha, vishhnu, krishna, vishnu
File name: krishnakavacham.itx
Language: Sanskrit
Latest update: May 5, 2008
Location: doc_vishhnu
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRishNa kavacham evam trailokyavijaya.n nAma kavacham
Transliterated by: N.Balasubramanian bbalu at satyam.net.in
engtitle: Krishna Kavacham or Trailokyavijayam Kavacham
itxtitle: kRiShNakavacham vA trailokyavijaya.nnAmakavacham
title: कृइष्णकवचम् वा त्रैलोक्यविजयंनामकवचम्

---
  
 श्रीकृष्ण अथवा त्रैलोक्यविजयं नामकवचम्   
  
नारद उवाच ॥   
भगवञ्छ्रोतुमिच्छामि किं मन्त्रं भगवान्हरः ।  
कृपया-ऽदात् परशुरामाय स्तोत्रं च वर्म च ॥ १॥  
  
कोवाऽस्य मन्त्रस्याराध्यः किं फलं कवचस्य च ।  
स्तवनस्य फलं किं वा तद्भवान्वक्तुमर्हसि ॥ २॥  
  
नारायण उवाच ॥   
मन्त्राराध्यो हि भगवान् परिपूर्णतमः स्वयम् ।  
गोलोकनाथः श्रीकृष्णो गोप-गोपीश्वरः प्रभुः ॥ ३॥  
  
त्रैलोक्यविजयं नाम कवचं परमाद्भुतम् ।  
स्तवराजं महापुण्यं भूतियोग-समुद्भवम् ॥ ४॥  
  
मन्त्रं कल्पतरुं नाम सर्वकाम-फलप्रदम् ।  
ददौ परशुरामाय रत्नपर्वत-सन्निधौ ॥ ५॥  
  
स्वयम्प्रभा-नदीतीरे पारिजात-वनान्तरे ।  
आश्रमे लोकदेवस्य माधवस्य च सन्निधौ ॥ ६॥  
  
महादेव उवाच ॥   
वत्सागच्छ महाभाग भृगुवंश-समुद्भव ।  
पुत्राधिकोऽसि प्रेम्णा मे कवचग्रहणं कुरु ॥ ७॥  
  
शृणु राम प्रवक्ष्यामि ब्रह्माण्डे परमाद्भुतम् ।  
त्रैलोक्यविजयं नाम श्रीकृष्णस्य जयावहम् ॥ ८॥  
  
श्रीकृष्णेन पुरा दत्तं गोलोके राधिकाश्रमे ।  
रासमण्डल-मध्ये च मह्यं वृन्दावने वने ॥ ९॥  
  
अतिगुह्यतरं तत्त्वं सर्व-मन्त्रौघविग्रहम् ।  
पुण्यात्पुण्यतरं चैव परं स्नेहाद्वदामि ते ॥ १०॥  
  
यद्धृत्वा पठनाद्देवी मूलप्रकृतिरीश्वरी ।  
शुम्भं निशुम्भं महिषं रक्तबीजं जघान ह ॥ ११॥  
  
यद्धृत्वाऽहं च जगतां संहर्ता सर्वतत्ववित् ।  
अवध्यं त्रिपुरं पूर्वं दुरन्तमपि लीलया ॥ १२॥  
  
यद्धृत्वा पठनाद्ब्रह्मा ससृजे सृष्टिमुत्तमाम् ।  
यद्धृत्वा भगवाञ्छेषो विधत्ते विश्वमेव च ॥ १३॥  
  
यद्धृत्वा कूर्मराजश्च शेषं धत्ते हि लीलया ।  
यद्धृत्वा भगवान्वायुः विश्वाधारो विभुः स्वयम् ॥ १४॥  
  
यद्धृत्वा वरुणः सिद्धः कुबेरश्च धनेश्वरः ।  
यद्धृत्वा पठनादिन्द्रो देवानामधिपः स्वयम् ॥ १५॥  
  
यद्धृत्वा भाति भुवने तेजोराशिः स्वयं रविः ।  
यद्धृत्वा पठनाच्चन्द्रो महाबल-पराक्रमः ॥ १६॥  
  
अगस्त्यः सागरान्सप्त यद्धृत्वा पठनात्पपौ ।  
चकार तेजसा जीर्णं दैत्यं वातापिसञ्ज्ञकम् ॥ १७॥  
  
यद्धृत्वा पठनाद्देवी सर्वाधारा वसुन्धरा ।  
यद्धृत्वा पठनात्पूता गङ्गा भुवनपावनी ॥ १८॥  
  
यद्धृत्वा जगतां साक्षी धर्मो धर्मभृतां वरः ।  
सर्व-विद्याधिदेवी सा यच्च धृत्वा सरस्वती ॥ १९॥  
  
यद्धृत्वा जगतां लक्ष्मी-रन्नदात्री परात्परा ।  
यद्धृत्वा पठनाद्वेदान् सावित्री सा सुषाव च ॥ २०॥  
  
वेदाश्च धर्मवक्तारो यद्धृत्वा पठनाद् भृगो ।  
यद्धृत्वा पठनाच्छुद्ध-स्तेजस्वी हव्यवाहनः ।  
सनत्कुमारो भगवान्यद्धृत्वा ज्ञानिनां वरः ॥ २१॥  
  
दातव्यं कृष्ण-भक्ताय साधवे च महात्मने ।  
शठाय परशिष्याय दत्वा मृत्युमवाप्नुयात् ॥ २२॥  
  
त्रैलोक्यविजयस्यास्य कवचस्य प्रजापतिः ।  
ॠषिश्छन्दश्च गायत्री देवो रासेश्वरः स्वयम् ॥ २३॥  
  
त्रैलोक्यविजय-प्राप्तौ विनियोगः प्रकीर्तितः ।  
परात्परं च कवचं त्रिषु लोकेषु दुर्लभम् ॥ २४॥  
  
प्रणवो मे शिरः पातु श्रीकृष्णाय नमः सदा ।  
पायात्कपालं कृष्णाय स्वाहा पञ्चाक्षरः स्मृतः ॥ २५॥  
  
कृष्णेति पातु नेत्रे च कृष्ण स्वाहेति तारकम् ।  
हरये नम इत्येवं भ्रूलतां पातु मे सदा ॥ २६॥  
  
ॐ गोविन्दाय स्वाहेति नासिकां पातु सन्ततम् ।  
गोपालाय नमो गण्डौ पातु मे सर्वतः सदा ॥ २७॥  
  
ॐ नमो गोपाङ्गनेशाय कर्णौ पातु सदा मम ।  
ॐ कृष्णाय नमः शश्वत्पातु मेऽधर-युग्मकम् ॥ २८॥  
  
ॐ गोविन्दाय स्वाहेति दन्तौघं मे सदाऽवतु ।  
पातु कृष्णाय दन्ताधो दन्तोर्ध्वं क्लीं सदाऽवतु ॥ २९॥  
  
ॐ श्रीकृष्णाय स्वाहेति जिह्विकां पातु मे सदा ।  
रासेश्वराय स्वाहेति तालुकं पातु मे सदा ॥ ३०॥  
  
राधिकेशाय स्वाहेति कण्ठं पातु सदा मम ।  
नमो गोपाङ्गनेशाय वक्षः पातु सदा मम ॥ ३१॥  
  
ॐ गोपेशाय स्वाहेति स्कन्धं पातु सदा मम ।  
नमः किशोर-वेषाय स्वाहा पृष्टं सदाऽवतु ॥ ३२॥  
  
उदरं पातु मे नित्यं मुकुन्दाय नमः सदा ।  
ॐ ह्रीं क्लीं कृष्णाय स्वाहेति करौ पातु सदा मम ॥ ३३॥  
  
ॐ विष्णवे नमो  बाहुयुग्मं पातु सदा मम ।  
ॐ ह्रीं भगवते स्वाहा नखं पातु मे सदा ॥ ३४॥  
  
ॐ नमो नारायणायेति नखरन्ध्रं सदाऽवतु ।  
ॐ ह्रीं ह्रीं पद्मनाभाय नाभिं पातु सदा मम ॥ ३५॥  
  
ॐ सर्वेशाय स्वाहेति कङ्कालं पातु मे सदा ।  
ॐ गोपीरमणाय स्वाह नितम्बं पातु मे सदा ॥ ३६॥  
  
ॐ गोपीरमणनाथाय पादौ पातु सदा मम ।  
ॐ ह्रीं क्लीं रसिकेशाय स्वाहा सर्वं सदाऽवतु।३७ ॥   
ॐ केशवाय स्वाहेति मम केशान्सदाऽवतु ।  
नमः कृष्णाय स्वाहेति ब्रह्मरन्ध्रं सदाऽवतु ॥ ३८॥  
  
ॐ माधवाय स्वाहेति मे लोमानि सदाऽवतु ।  
ॐ ह्रीं श्रीं रसिकेशाय स्वाहा सर्वं सदाऽवतु ॥ ३९॥  
  
परिपूर्णतमः कृष्णः प्राच्यां मां सर्वदाऽवतु ।  
स्वयं गोलोकनाथो मामाग्नेयां दिशि रक्षतु ॥ ४०॥  
  
पूर्णब्रह्मस्वरूपश्च दक्षिणे मां सदाऽवतु ।  
नैरॄत्यां पातु मां कृष्णः पश्चिमे पातु मां हरिः ॥ ४१॥  
  
गोविन्दः पातु मां शश्वद्वायव्यां दिशि नित्यशः ।  
उत्तरे मां सदा पातु रसिकानां शिरोमणिः ॥ ४२॥  
  
ऐशान्यां मां सदा पातु वृन्दावन-विहारकृत् ।  
वृन्दावनी-प्राणनाथः पातु मामूर्ध्वदेशतः ॥ ४३॥  
  
सदैव माधवः पातु बलिहारी महाबलः ।  
जले स्थले चान्तरिक्षे नृसिंहः पातु मां सदा ॥ ४४॥  
  
स्वप्ने जागरणे शश्वत्पातु मां माधवः सदा ।  
सर्वान्तरात्मा  निर्लिप्तः पातु मां सर्वतो विभुः ॥ ४५॥  
  
इति ते कथितं वत्स सर्वमन्त्रौघ-विग्रहम् ।  
त्रैलोक्यविजयं नाम कवचं परमाद्भुतम् ॥ ४६॥  
  
मया श्रुतं कृष्ण-वक्त्रात् प्रवक्तव्यं न कस्यचित् ।  
गुरुमभ्यर्च्य विधिवत् कवचं धारयेत् यः ॥ ४७॥  
  
कण्ठे वा दक्षिणे बाहौ सोऽपि विष्णुर्न संशयः ।  
स च भक्तो वसेद्यत्र लक्ष्मीर्वाणी वसेत्ततः ॥ ४८॥  
  
यदि स्यात्सिद्धकवचो जीवन्मुक्तो भवेत्तु सः ।  
निश्चितं कोटिवर्षाणां पूजायाः फलमाप्नुयात् ॥ ४९॥  
  
राजसूय-सहस्राणि वाजपेय-शतानि च ।  
अश्वमेधायुतान्येव नरमेधायुतानि च ॥ ५०॥  
  
महादानानि यान्येव प्रादक्षिण्यं भुवस्तथा ।  
त्रैलोक्यविजयस्यास्य कलां नार्हन्ति षोडशीम् ॥ ५१॥  
  
व्रतोपवास-नियमं स्वाध्यायाध्ययनं तपः ।  
स्नानं च सर्वतीर्थेषु नास्यार्हन्ति कलामपि ॥ ५२॥  
  
सिद्धत्वममरत्वं च दासत्वं श्रीहरेरपि ।  
यदि स्यात्सिद्धकवचः सर्वं प्राप्नोति निश्चितम् ॥ ५३॥  
  
स भवेत्सिद्धकवचो दशलक्षं जपेत्तु यः ।  
यो भवेत्सिद्धकवचः सर्वज्ञः स भवेद्ध्रुवम् ॥ ५४॥  
  
इदं कवच-मज्ञात्वा भजेत्कृष्णं सुमन्दधीः ।  
कोटिकल्पं प्रजप्तोऽपि न मन्त्रः सिद्धि-दायकः ॥ ५५॥  
  
गृहीत्वा कवचं वत्स महीं निःक्षत्रियं कुरु ।  
त्रिस्सप्तकृत्वो निश्शङ्कः सदानन्दो हि लीलया ॥ ५६॥  
  
राज्यं देयं शिरो देयं प्रणा देयाश्च पुत्रक ।  
एवम्भूतं च कवचं न देयं प्राणसङ्कटे ॥ ५७॥  
  
 ॥ इति श्रीब्रह्मवैवर्ते महापुराणे तृतीये गणपतिखण्डे\  
नारद-नारायणसंवादे परशुरामाय श्रीकृष्णकवच-\  
प्रदानं नाम एकत्रिंशत्तमोऽध्ययः ॥   
  
Encoded and proofread by  
N. Balasubramanian bbalu at satyam.net.in  
  
