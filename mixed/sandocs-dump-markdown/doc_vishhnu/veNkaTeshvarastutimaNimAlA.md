---
Author: Pu. Ma. JoshI from Sangali
Category: vishhnu, venkateshwara
File name: venkaTeshvarastutimaNimAlA.itx
Indexextra: (Scan)
Language: Sanskrit
Latest update: September 14, 2019
Location: doc_vishhnu
Proofread by: Mandar Mali aryavrutta at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Venkateshvara Stuti Mani Mala
Transliterated by: Mandar Mali aryavrutta at gmail.com
engtitle: venkaTeshvarastutimaNimAlA
itxtitle: veNkaTeshvarastutimaNimAlA
title: वेण्कटेश्वरस्तुतिमणिमाला

---
  
 श्रीवेङ्कटेश्वरस्तुतिमणिमाला   
विश्वं सर्वमिदं चराचरमयं यः स्वेच्छया निर्ममे  
     तच्चैतज्जननीव रक्षति सदा यः शक्तिमान् लीलया ।  
अन्ते नाशयते दशैव निखिलं यो देवराजः क्षणात्  
     तस्मै नित्यमिदं नमो भगवते श्रीवेङ्कटेशाय मे ॥ १॥  
  
स्तोतुं यं प्रभवन्ति नैव निखिला वेदाश्च शास्त्राणि षट्  
     न ब्रह्मा चतुरः, सहस्रवदनः शेषोऽपि शक्तस्तथा ।  
विद्वांसः कवयः सुकाव्यनिपुणा न प्राभवन् यत्स्तवे  
     तस्मै नित्यमिदं नमो भगवते श्रीवेङ्कटेशाय मे ॥ २॥  
  
चन्द्रोऽयं वसुधामिमां स्नपयते स्वीयैः सुधारश्मिभिः  
     ध्वान्तं सर्वमिदं विनाश्य गगने देदीप्यते भास्करः ।  
मेघो वर्षति वात्ययं च पवनो यस्य प्रभोराज्ञया  
     तस्मै नित्यमिदं नमो भगवते श्रीवेङ्कटेशाय मे ॥ ३॥  
  
आन्ध्रे सुप्रथिते पुरे तिरुपतौ यस्याग्रजो विश्रुतो  
     वासं स्वीकृतवान् विपत्रशरणं गोविन्दराजः प्रभुः ।  
पद्मा पद्ममुखी चकार वसतिं मङ्गापुरे यत्प्रिया  
     तस्मै नित्यमिदं नमो भगवते श्रीवेङ्कटेशाय मे ॥ ४॥  
  
रम्ये पर्वतसप्तके विरचितो यस्यास्ति देवालयः  
     पाषाणैः सुदृढैर्विनिर्मितदृढप्राकारसंवेष्टितः ।  
उत्तुङ्गः कलशः सुवर्णखचितो यन्मन्दिरे राजते  
     तस्मैः नित्यमिदं नमो भगवते श्रीवेङ्कटेशाय मे ॥ ५॥  
  
मत्स्योऽभूत् प्रथमं ततः समभवत् कर्मो वराहश्च यः  
     प्रल्हादस्य कृते नृसिंहतनुभाग् यो वामनो भार्गवः ।  
रामो यश्च हरिस्तथा च सुगतो यः स्याच्च कल्किः कलौ  
     तस्मै नित्यमिदं नमो भगवते श्रीवेङ्कटेशाय मे ॥ ६॥  
  
ग्रामो वेङ्कटपर्वते तिरुमला वैकुण्ठलोकोऽपरः  
     तत्रैतत् सकलं हिरण्यबहुलं लोकातिगं वैभवं ।  
``आनन्दे निलये'' सुवर्णरचिते रम्ये विमानेऽस्ति यः  
     तस्मै नित्यमिदं नमो भगवते श्रीवेङ्कटेशाय मे ॥ ७॥  
  
मूर्तिकृष्णमयी सुललिता या दृष्टिसौख्यप्रदा  
     यामायान्ति विलोकितुं प्रतिदिनं भक्ताश्च लक्षाधिकाः ।  
स्वर्णं रत्नयुतं च हीरकमयं यस्यातुलं वैभवं  
     तस्मै नित्यमिदं नमो भगवते श्रीवेङ्कटेशाय मे ॥ ८॥  
  
वक्तुं द्रष्टुमपि प्रभुर्न मनुजो यत्प्रेरणाया ऋते  
     नो चेत्सत्यमिदं कथं रचयितुं मादृग् जनः स्यात् प्रभुः ।  
मूकं या कुरुते बृहस्पतिसमं ह्येतादृशी यत्कृपा  
     तस्मै नित्यमिदं नमो भगवते श्रीवेङ्कटेशाय मे ॥ ९॥  
  
भूस्त्वं वारि कृशानुरेवमनिलः खं भास्करस्त्वं शशी  
     विश्वं स्थावरजङगमात्मकमिदं त्वद्रूपमेतत् खलु ।  
यद्यद् ब्रह्मतृणान्तमेतदखिलं श्रीवेङ्कटेशात्मकं  
     इत्येवंविधभावना शुभतमा जागर्तु शश्वद् हृदि ॥ १०॥  
  
विद्यां सत्त्ववतीं प्रयच्छ भगवन् ! सत्कीर्तिदां में शुभां  
     विद्यादानपरान् गुरूनपि विभो ! मां सर्वदा प्रापय ।  
श्रद्धेया गुणिनो भवन्तु सुहृदो ये मां न जह्युः क्वचित्  
     यल्लभ्येत मया तवैव कृपया तेनास्तु तुष्टिर्मम ॥ ११॥  
  
इति श्रीवेङ्कटेश्वरस्तुतिमणिमाला समाप्ता ।  
  
रचनाकारः पं. पु. म. जोशी (साङ्गली)  
  
Composed by Pandit Pu. Ma. JoshI from Sangali  
  
Encoded and proofread by Mandar Mali aryavrutta at gmail.com  
  
