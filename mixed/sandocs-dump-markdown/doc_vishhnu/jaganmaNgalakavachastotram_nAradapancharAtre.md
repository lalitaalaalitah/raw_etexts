---
Category: kavacha, vishhnu, vishnu, mangala
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: jaganmangalakavachastotram.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: jaganmangalakavachastotram
engtitle: jaganmangalakavachastotram
itxtitle: jaganmaNgalakavachastotram (nAradapancharAtre)
title: जगन्मण्गलकवचस्तोत्रम् (नारदपञ्चरात्रे)

---
  
 जगन्मङ्गलकवचस्तोत्रम्   
  
श्रीगणेशाय नमः ॥  
  
श्रीराधारमणाय नमः ॥  
  
श्रीसनत्कुमार उवाच ।  
ब्रूहि मे कवचं ब्रह्मन् जगन्मङ्गलमङ्गलम् ।  
पूज्यं पुण्यस्वरूपं च कृष्णस्य परमात्मनः ॥ १॥  
  
ब्रह्मोवाच ।  
शृणु वक्ष्यामि विप्रेन्द्र कवचं परमाद्भुतम् ।  
श्रीकृष्णेनैव कथितं मह्यं च कृपया पुरा ॥ २॥  
  
मया दत्तं च धर्माय तेन नारायणर्षये ।  
ऋषिणा तेन तद्दत्तं सुभद्राय महात्मने ॥ ३॥  
  
अतिगुह्यतमं शुद्धं परं स्नेहाद्वदाम्यहम् ।  
यद्धृत्वा पठनात्सिद्धाः सिद्ध्यादि प्राप्नुवन्ति च ॥ ४॥  
  
एवमिन्द्रादयः सर्वे सर्वैश्वर्यमवाप्नुयुः ।  
ऋषिश्छन्दश्च सावित्री देवो नारायणः स्वयम् ॥ ५॥  
  
धर्मार्थकाममोक्षेषु विनियोगः प्रकीर्तितः ।  
ओं राधेशो मे शिरः पातु कण्ठं राधेश्वरः स्वयम् ॥ ६॥  
  
गोपीशश्चक्षुषी पातु तालुं च भगवान्स्वयम् ।  
गण्डयुग्मं च गोविन्दः कर्णयुग्मं च केशवः ॥ ७॥  
  
गलं गदाधरः पातु स्कन्धं कृष्णः स्वयम्प्रभुः ।  
वक्षःस्थलं वासुदेवश्चोदरं चापि सोऽच्युतः ॥ ८॥  
  
नाभिं पातु पद्मनाभः कङ्कालं कंससूदनः ।  
पुरुषोत्तमः पातु पृष्ठं नित्यानन्दो नितम्बकम् ॥ ९॥  
  
पुण्डरीकः पादयुग्मं हस्तयुग्मं हरिः स्वयम् ।  
नासां च नखरं पातु नरसिंहः स्वयम्प्रभुः ॥ १०॥  
  
सर्वेश्वरश्च सर्वाङ्गं सततं मधुसूदनः ।  
प्राच्यां पातु च रामश्च वह्नौ वंशीधरः स्वयम् ॥ ११॥  
  
पातु दामोदरो दक्षे नैरृत्ये च नरोत्तमः ।  
पश्चिमे पुण्डरीकाक्षो वायव्यां वामनः स्वयम् ॥ १२॥  
  
अनन्तश्चोत्तरे पातु ऐशान्यामीश्वरः स्वयम् ।  
जले स्थले चान्तरिक्षे स्वप्ने जागरणे तथा ॥ १३॥  
  
पातु वृन्दावनेशश्च मां भक्तं शरणागतम् ।  
इति ते कथितं वत्स कवचं परमाद्भुतम् ॥ १४॥  
  
सुखदं मोक्षदं सारं सर्वसिद्धिप्रदं सताम् ।  
इदं कवचमिष्टं च पूजाकाले च यः पठेत् ॥ १५॥  
  
हरिदास्यमवाप्नोति गोलोके वासमुत्तमम् ।  
इहैव हरिभक्तिं च जीवन्मुक्तो भवेन्नरः ॥ १६॥  
  
इति श्रीनारदपञ्चरात्रे ज्ञानामृतसारे प्रथमैकरात्रे  
ब्रह्मनारदसंवादे जगन्मङ्गलकवचं समाप्तम् ।  
  
  
Proofread by PSA Easwaran psaeaswaran at gmail.com  
  
