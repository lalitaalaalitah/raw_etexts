---
Acknowledge-Permission: Mahaperiaval Trust
Author: Shridharavenkatesa of Tiruvisanallur or Ayyaval with respect
Category: vishhnu, nava, shrIdhara-venkaTesha
Description/comments: Edited by S. V. Radhakrishna Shastriji
File name: DolAnavaratnamAlikA.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: DolAnavaratnamAlikA
engtitle: DolAnavaratnamAlikA
itxtitle: DolAnavaratnamAlikA (shrIdharaveNkaTeshAryavirachitA)
title: डोलानवरत्नमालिका (श्रीधरवेण्कटेशार्यविरचिता)

---
  
 डोलानवरत्नमालिका   
  
श्रीधरवेङ्कटेशार्यकृता  
श्रीमद्भिरक्षिवलनैः परितस्सरोज-  
श्रेणीं किरन्नधिहिरण्मयदिव्यडोलम् ।  
यः श्रीधराकलितमाकलयन् मुदा त-  
दान्दोळनं स्फुरति नन्दशिशुं तमीडे ॥ १॥  
  
आन्दोळनेन मणिसुन्दरडोळिकायां  
स श्रीधरोपकलितानि समश्नुवानः ।  
मन्दस्मितेन मधुरेण निजान् विधिन्वन्  
नन्दार्भको भवतु मे नयनाध्वनीनः ॥ २॥  
  
माणिक्यकुण्डलमनोहरतारहारा-  
द्युद्दामभूषमुपबर्हनिविष्टबाहुम् ।  
तं श्रीधराश्रितपदं श्रितदिव्यडोलं  
बालं नुमः कमपि वासवरत्ननीलम् ॥ ३॥  
  
यः श्रीधरस्मरहरादिविलोचनाञ्ज-  
ल्यादीयमानपवनो रमतेऽधिडोलम् ।  
आन्दोळनेन जननीकलितेन नन्दन्  
मन्दं हसन्मनसि मेऽस्तु स नन्दसूनुः ॥ ४॥  
  
अत्रामृतं प्रविचकास्त्यमृतार्थिनां त-  
दासेव्यमेतदिति बोधयितुं पदं स्वम् ।  
आस्ये निधाय रसयन्नधिरत्नडोलं  
अग्रेऽस्तु मेऽभ्ररुचिरार्भकसार्वभौमः ॥ ५॥  
  
डोलाधिरूढमुपबर्हधृतापराङ्गं  
फालान्तराकलितहीरललन्तिकाढ्यम् ।  
वैयाघ्रचारुनखराञ्चितमभ्रनीलं  
बालं कदा ननु पिबानि दृशा विशङ्कम् ॥ ६॥  
  
डोलां गतस्तदनुषञ्जितरत्नगुच्छे  
दृष्ट्वा स्वबिम्बमपरार्भकविभ्रमेण ।  
अव्यक्तजल्पदरहासमुखैर्विलासैः  
दीव्यन्ममास्तु हृदि दिव्यशिशुः सलीलम् ॥ ७॥  
  
आकल्पितैणमदचित्रकभूतिरेख-  
फालं कपोलतलबिम्बितकर्णभूषम् ।  
डोलां गतं व्रजवधूपरि चुम्ब्यमान-  
श्रीमन्मुखं कमपि दिव्यशिशुं स्मरामः ॥ ८॥  
  
आभीरपुण्यविभवावतरोऽधिडोलं  
यः श्रीधराकलिततच्चलनैः प्रहृष्यन् ।  
अत्येधितैः कलशसिन्धुतरङ्गडोला-  
न्दोलैरिवास्तु हृदि मे स किशोरमौलिः ॥ ९॥  
  
श्रीबालकृष्णविनुतिं नवरत्नमाला-  
ख्यानामिमां परिपठत्युदितादरो यः ।  
सत्पुत्रसम्पदमियादचलाञ्च लक्ष्मीं  
श्रीकृष्णभक्ततिलकश्च भवेत्स धन्यः ॥ १०॥  
  
इति श्रीधरवेङ्कटेशार्यकृता डोलानवरत्नमालिका समाप्ता ।  
  
  
Proofread by PSA Easwaran psaeaswaran at gmail.com  
  
