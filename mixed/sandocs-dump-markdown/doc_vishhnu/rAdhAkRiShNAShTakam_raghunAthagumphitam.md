---
Category: aShTaka, vishhnu, krishna, vishnu
Description/comments: puShTimArgIya stotraratnAkara
File name: rAdhAkRRiShNAShTakam.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: rAdhAkRRiShNAShTakam
engtitle: rAdhAkRRiShNAShTakam
itxtitle: rAdhAkRiShNAShTakam (raghunAthagumphitam)
title: राधाकृइष्णाष्टकम् (रघुनाथगुम्फितम्)

---
  
 श्रीराधाकृष्णाष्टकम्   
  
यः श्रीगोवर्धनाद्रिं सकलसुरपतिं त्रस्तगोगोपवृन्दं  
स्वीयं संरक्षितञ्चेत्यमरसुखकरं मोहयन् सन्दधार ।  
तन्मानं खण्डयित्वा विजितरिपुकुलो नीलधाराधराभः  
कृष्णो राधासमेतो विलसतु हृदये सोऽस्मदीये सदैव ॥ १॥  
  
यं दृष्ट्वा कंसभूपः स्वकृतकृतिमहो संस्मरन्मन्त्रिवर्यान्  
किं वा पूर्वं मयेदं कृतमिति वचनं दुःखितः प्रत्युवाच ।  
आज्ञप्तो नारदेन स्मितयुतवदनः पूरयन्सर्वकामान्  
कृष्णो राधासमेतो विलसतु हृदये सोऽस्मदीये सदैव ॥ २॥  
  
येन प्रोद्यत्प्रतापा नृपतिकुलभवाः पाण्डवाः कौरवाब्धिं  
तीर्त्वा पारं तदीयं जगदखिवलनृणां दुस्तरञ्चेति जग्मुः ।  
तत्पत्नीचीरवृद्धिप्रविदितमहिमा भूतले भूपतीशः  
कृष्णो राधासमेतो विलसतु हृदये सोऽस्मदीये सदैव ॥ ३॥  
  
यस्मै चोद्धृत्य पात्राद्दधियुतनवनीतं करैर्गोपिकाभि-  
र्दत्तं तद्भावपूर्तौ विनिहितहृदयः सत्यमेवं तिरोधात् ।  
मुक्तागुञ्जावलीभिः प्रचुरतमरुचिः कुण्डलाकान्तगण्डः  
कृष्णो राधासमेतो विलसतु हृदये सोऽस्मदीये सदैव ॥ ४॥  
  
यस्माद्विश्वाभिरामादिह जननविधौ सर्वनन्दादिगोपाः  
संसारार्ते विमुक्ताः सकलसुखकराः सम्पदः प्रापुरेव ।  
इत्थं पूर्णेन्दुवक्त्रः कलकमलदृशः स्वीयजन्म स्तुवन्तः  
कृष्णो राधासमेतो विलसतु हृदये सोऽस्मदीये सदैव ॥ ५॥  
  
यस्य श्रीनन्दसूनोर्व्रजयुवतिजनाश्चागता भतृपुत्रां-  
स्त्यक्त्वा श्रुत्वा समीपे विचकितनयनाः सप्रमोदाः स्वगेहे ।  
रन्तुं रासादिलीला मनसिजदलिता वेणुनादञ्च रम्यं  
कृष्णो राधासमेतो विलसतु हृदये सोऽस्मदीये सदैव ॥ ६॥  
  
यस्मिन्दष्टे समस्ते जगति युवतयः प्राणनाथव्रताया-  
स्ता अप्येवं हि नूनं किमपि च हृदये कामभावं दधत्यः ।  
तत्स्नेहाब्धिं वपुश्चेदविदितधरणौ सूर्यबिम्बस्वरूपाः  
कृष्णो राधासमेतो विलसतु हृदये सोऽस्मदीये सदैव ॥ ७॥  
  
यः स्वीये गोकुलेऽस्मिन्विदितनिजकुलोद्भूतबालैः समेतो  
मातर्येवं चकार प्रसृततमगुणान्बाललीलाविलासान् ।  
हत्वा वत्सप्रलम्बद्विविदबकखरान्गोपवृन्दं जुगोप  
कृष्णो राधा समेतो विलसतु हृदये सोऽस्मदीये सदैव ॥ ८॥  
  
राधाकृष्णाष्टकं प्रातरुत्थाय प्रपठेन्नरः ।  
य एवं सर्वदा नूनं स प्राप्नोति परां गतिम् ॥ ९॥  
  
 ॥ इति श्रीरघुनाथगुम्फितं श्रीराघाकृष्णाष्टकस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
