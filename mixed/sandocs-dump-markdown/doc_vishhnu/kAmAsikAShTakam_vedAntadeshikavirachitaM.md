---
Acknowledge-Permission: Mahaperiaval Trust
Author: vedAntadeshika
Category: vishhnu, aShTaka, vedAnta-deshika
Description/comments: Edited by S. V. Radhakrishna Shastriji
File name: kAmAsikAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: kAmAsikAShTakam
engtitle: kAmAsikAShTakam
itxtitle: kAmAsikAShTakam (vedAntadeshikavirachitaM)
title: कामासिकाष्टकम् (वेदान्तदेशिकविरचितं)

---
  
 कामासिकाष्टकम्   
  
श्रीवेदान्तदेशिकृतम् ।  
(काञ्च्यां)  
श्रुतीनामुत्तरं भागं वेगवत्याश्च दक्षिणम् ।  
कामादधिवसन् जीयात्कश्चिदद्भुतकेसरी ॥ १॥  
  
तपनेन्द्वग्निनयनः तापानपचिनोतु नः ।  
तापनीयरहस्यानां सारः कामासिकाहरिः ॥ २॥  
  
आकण्ठमादिपुरुषं कण्ठीरवमुपरि कुण्ठितारातिम् ।  
वेगोपकण्ठसङ्गाद्विमुक्तवैकुण्ठबहुमतिमुपासे ॥ ३॥  
  
बन्धुमखिलस्य जन्तोर्बन्धुरपर्यङ्कबन्धरमणीयम् ।  
विषमविलोचनमीडे वेगवतीपुलिनकेलिनरसिंहम् ॥ ४॥  
  
स्वस्थानेषु मरुद्गणान् नियमयन् स्वाधीनसर्वेन्द्रियः  
पर्यङ्कस्थिरधारणाप्रकटितप्रत्यङ्मुखावस्थितिः ।  
प्रायेण प्रणिपेदुषः प्रभुरसौ योगं निजं शिक्षयन्  
कामानातनुतादशेष जगतां कामासिका केसरी ॥ ५॥  
  
विकस्वरनखस्वरुक्षतहिरण्यवक्षःस्थली  
निरर्गलविनिर्गलद्रुधिरसिन्धुसन्ध्यायिताः ।  
अवन्तु मदनासिका मनुजपञ्चवक्त्रस्य मां  
अहम्प्रथमिका मिथः प्रकटिताहवा बाहवः ॥ ६॥  
  
सटापटलभीषणे सरभसाट्टहासोद्भटे  
स्फुरत्क्रुधिपरिस्फुटभ्रुकुटिकेऽपि वक्त्रे कृते ।  
कृपाकपटकेसरिन् दनुजडिम्भदत्तस्तना  
सरोजसदृशा दृशा व्यतिविषज्य ते व्यज्यते ॥ ७॥  
  
त्वयि रक्षति रक्षकैः किमन्यैस्त्वयि चारक्षति रक्षकैः किमन्यैः ।  
इति निश्चितधीः श्रयामि नित्यं नृहरे वेगवतीतटाश्रयं त्वाम् ॥ ८॥  
  
इत्थं स्तुतः सकृदिहाष्टभिरेष पद्यैः  
        श्रीवेङ्कटेशरचितैस्त्रिदशेन्द्रवन्द्यः ।  
दुर्दान्तघोरदुरितद्विरदेन्द्रभेदी  
        कामासिकानरहरिर्वितनोतु कामान् ॥ ९॥  
  
इति श्रीवेदान्तदेशिकृतं कामासिकाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
