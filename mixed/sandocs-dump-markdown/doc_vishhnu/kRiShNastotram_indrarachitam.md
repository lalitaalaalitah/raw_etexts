---
Author: Indra
Category: vishhnu, krishna, stotra, vyAsa, vishnu
Description-comments: brahmavaivarta
File name: indrakrishnastotra.itx
Language: Sanskrit
Latest update: January 19, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: indra rachita kRiShNastotra
Texttype: stotra
Transliterated by: WebD
engtitle: indra rachita kRiShNastotra
itxtitle: kRiShNastotram (indrarachitam)
title: कृइष्णस्तोत्रम् (इन्द्ररचितम्)

---
  
 श्रीकृष्णस्तोत्रं इन्द्ररचितम्   
  
श्रीगणेशाय नमः ।  
इन्द्र उवाच ।  
अक्षरं परमं ब्रह्म ज्योतीरूपं सनातनम् ।  
गुणातीतं निराकारं स्वेच्छामयमनन्तजम् ॥ १॥  
  
भक्तध्यानाय सेवायै नानारूपधरं वरम् ।  
शुक्लरक्तपीतश्यामं युगानुक्रमणेन च ॥ २॥  
  
शुक्लतेजःस्वरूपं च सत्ये सत्यस्वरूपिणम् ।  
त्रेतायां कुङ्कुमाकारं ज्वलन्तं ब्रह्मतेजसा ॥ ३॥  
  
द्वापरे पीतवर्णं च शोभितं पीतवाससा ।  
कृष्णवर्णं कलौ कृष्णं परिपूर्णतमं प्रभुम् ॥ ४॥  
  
नवधाराधरोत्कृष्टश्यामसुन्दरविग्रहम् ।  
नन्दैकनन्दनं वन्दे यशोदानन्दनं प्रभुम् ॥ ५॥  
  
गोपिकाचेतनहरं राधाप्राणाधिकं परम् ।  
विनोदमुरलीशब्दं कुर्वन्तं कौतुकेन च ॥ ६॥  
  
रूपेणाप्रतिमेनैव रत्नभूषणभूषितम् ।  
कन्दर्पकोटिसौन्दर्यं विभ्रतं शान्तमीश्वरम् ॥ ७॥  
  
क्रीडन्तं राधया सार्धं वृन्दारण्ये च कुत्रचित् ।  
कृत्रचिन्निर्जनेऽरण्ये राधावक्षःस्थलस्थितम् ॥ ८॥  
  
जलक्रीडां प्रकुर्वन्तं राधया सह कुत्रचित् ।  
राधिकाकबरीभारं कुर्वन्तं कुत्रचिद्वने ॥ ९॥  
  
कुत्रचिद्राधिकापादे दत्तवन्तमलक्तकम् ।  
राधार्चवितताम्बूलं गृह्णन्तं कुत्रचिन्मुदा ॥ १०॥  
  
पश्यन्तं कुत्रचिद्राधां पश्यन्तीं वक्रचक्षुषा ।  
दत्तवन्तं च राधायै कृत्वा मालां च कुत्रचित् ॥ ११॥  
  
कुत्रचिद्राधया सार्धं गच्छन्तं रासमण्डलम् ।  
राधादत्तां गले मालां धृतवन्तं च कुत्रचित् ॥ १२॥  
  
सार्धं गोपालिकाभिश्च विहरन्तं च कुत्रचित् ।  
राधां गृहीत्वा गच्छन्तं तां विहाय च कुत्रचित् ॥ १३॥  
  
विप्रपत्नीदत्तमन्नं भुक्तवन्तं च कुत्रचित् ।  
भुक्तवन्तं तालफलं बालकैः सह कुत्रचित् ॥ १४॥  
  
वस्त्रं गोपालिकानां च हरन्तं कुत्रचिन्मुदा ।  
गवां गणं व्याहरन्तं कुत्रचिद्बालकैः सह ॥ १५॥  
  
कालीयमूर्ध्नि पादाब्जं दत्तवन्तं च कुत्रचित् ।  
विनोदमुरलीशब्दं कुर्वन्तं कुत्रचिन्मुदा ॥ १६॥  
  
गायन्तं रम्यसङ्गीतं कुत्रचिद्बालकैः सह ।  
स्तुत्वा शक्रः स्तवेन्द्रेण प्रणनाम हरिं भिया ॥ १७॥  
  
पुरा दत्तेन गुरुणा रणे वृत्रासुरेण च ।  
कृष्णेन दत्तं कृपया ब्रह्मणे च तपस्यते ॥ १८॥  
  
एकादशाक्षरो मन्त्रः कवचं सर्वलक्षणम् ।  
दत्तमेतत्कुमाराय पुष्करे ब्रह्मणा पुरा ॥ १९॥  
  
तेन चाङ्गिरसे दत्तं गुरवेऽङ्गिरसा मुने ।  
इदमिन्द्रकृतं स्तोत्रं नित्यं भक्त्या च यः पठेत् ॥ २०॥  
  
इह प्राप्य दृढां भक्तिमन्ते दास्यं लभेद्ध्रुवम् ।  
जन्ममृत्युजराव्याधिशोकेभ्यो मुच्यते नरः ॥ २१॥  
  
न हि पश्यति स्वप्नेऽपि यमदूतं यमालयम् ॥ २२॥  
  
॥ इति श्रीब्रह्मवैवर्ते इन्द्रकृतं श्रीकृष्णस्तोत्रं समाप्तम् ॥  
  
  
Proofread by Ravin Bhalekar ravibhalekar@hotmail.com  
  
