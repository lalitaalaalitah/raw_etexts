---
Category: vishhnu, panchaka
Description/comments: Ramanuja Stotramala
File name: paratvAdipanchakam.itx
Indexextra: (Scan)
Language: Sanskrit
Latest update: November 23, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Paratvadipanchakam
engtitle: paratvAdipanchakam
itxtitle: paratvAdipanchakam
title: परत्वादिपञ्चकम्

---
  
 परत्वादिपञ्चकम्   
श्रीवात्स्यवरदगुरुभिरनुगृहीतं  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
वन्देऽहं वरदार्यं तं वत्साभिजनभूषणम् ।  
भाष्यामृतप्रदानाद्यः सञ्जीवयति मामपि ॥  
  
उद्यद्भानुसहस्रभास्वरपरव्योमास्पदं निर्मल-  
     ज्ञानानन्दघनस्वरूपममलज्ञानादिभिष्षङ्गुणैः ।  
जुष्टं सूरिजनाधिपं धृतरथाङ्गाब्जं सुभूषोज्ज्वलं  
     श्रीभूसेव्यमनन्तभोगिनिलयं श्रीवासुदेवं भजे ॥ १॥  
  
आमोदे भुवने प्रमोद उत सम्मोदे च सङ्कर्षणं  
     प्रद्युम्नं च तथाऽनिरुद्धमपि तान् सृष्टिस्थिती चाप्ययम् ।  
कुर्वाणान् मतिमुख्यषङ्गुणवरैर्युक्तांस्त्रियुग्मात्मकैः  
     व्यूहाधिष्ठितवासुदेवमपि तं क्षीराब्धिनाथं भजे ॥ २॥  
  
वेदान्वेषणमन्दराद्रिभरण क्ष्मोद्धारणस्वाश्रित-  
     प्रह्लादावनभूमिभिक्षणजगद्विक्रान्तयो यत्क्रियाः ।  
दुष्टक्षत्रनिबर्हणं दशमुखाद्युन्मूलनं कर्षणं  
     कालिन्द्या अतिपापकंसनिधनं यत्क्रीडितं तं नुमः ॥ ३॥  
  
यो देवादिचतुर्विधेष्टजनिषु ब्रह्माण्डकोशान्तरे  
     सम्भक्तेषु चराचरेषु निवसन्नास्ते सदान्तर्बहिः ।  
विष्णुं तं निखिलेष्वणुष्वणुतरं भूयस्सु भूयस्तरं  
     स्वाङ्गुष्ठप्रमितं च योगिहृदयेष्वासीनमीशं भजे ॥ ४॥  
  
श्रीरङ्गस्थलवेङ्कटाद्रिकरिगिर्यादौ शतेऽष्टोत्तरे  
     स्थाने ग्रामनिकेतनेषु च सदा सान्निध्यमासेदुषे ।  
अर्चारूपिणमर्चकाभिमतितः स्वीकुर्वते विग्रहं  
     पूजां चाखिलवाञ्छितान् वितरते श्रीशाय तस्मै नमः ॥ ५॥  
  
प्रातर्विष्णोः परत्वादिपञ्चकस्तुतिमुत्तमाम् ।  
पठन् प्राप्नोति भगवद्भक्तिं वरदनिर्मिताम् ॥ ६॥  
  
इति परत्वादिपञ्चकं समाप्तम् ।  
  
  
Proofread by Aruna Narayanan narayanan.aruna at gmail.com   
  
