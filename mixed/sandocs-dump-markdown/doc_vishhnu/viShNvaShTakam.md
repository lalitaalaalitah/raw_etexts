---
Category: aShTaka, vishhnu, vishnu
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: viShNvaShTakam.itx
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNvaShTakam
engtitle: viShNvaShTakam
itxtitle: viShNvaShTakam
title: विष्ण्वष्टकम्

---
  
 विष्ण्वष्टकम्   
  
श्रीगणेशाय नमः ।  
पुरः सृष्टाविष्टः पुरुष इति तत्प्रेक्षणमुखः  
सहस्राक्षो भुक्त्वा फलमनुशयी शास्ति तमुत ।  
स्वयं शुद्धं शान्तं निरवधिसुखं नित्यमचलं  
नमामि श्रीविष्णुं जलधितनयासेवितपदम् ॥ १॥  
  
अनन्तं सत्सत्यं भवभयहरं ब्रह्म परमं  
सदा भातं नित्यं जगदिदमितः कल्पितपरम् ।  
मुहुर्ज्ञानं यस्मिन् रजतमिव शुक्तौ भ्रमहरं नमामि०॥ २॥  
  
मतौ यत्सद्रूपं मृगयति बुधोऽतन्निरसनात्  
न रज्जौ सर्पोऽपि मुकुरजठरे नास्ति वदनम् ।  
अतोऽपार्थं सर्वं न हि भवति यस्मिंश्च तमहं नमामि०॥ ३॥  
  
भ्रमद्धीविक्षिप्तेन्द्रियपथमनुष्यैर्हृदि विभुं  
नयं वै वेद स्वेन्द्रियमपि वसन्तं निजमुखम् ।  
सदा सेव्यं भक्तैर्मुनिमनसि दीप्तं मुनिनुतं नमामि०॥ ४॥  
  
बुधा यत्तद्रूपं न हि तु नैर्गुण्यममलं  
यथा ये व्यक्तं ते सततमकलङ्के श्रुतिनुतम् ।  
यदाहुः सर्वत्रास्खलितगुणसत्ताकमतुलं नमामि०॥ ५॥  
  
लयादौ यस्मिन्यद्विलयमप्युद्यत्प्रभवति  
तथा जीवोपेतं गुरुकरुणया बोधजनने ।  
गतं चात्यन्तान्तं व्रजति सहसा सिन्धुनदवन्नमामि०॥ ६॥  
  
जडं सङ्घातं यन्निमिषलवलेशेन चपलं  
यथा स्वं स्वं कार्यं प्रथयति महामोहजनकम् ।  
मनोवादग्जीवानां न निविशति यं निर्भयपदं नमामि०॥ ७॥  
  
गुणाख्याने यस्मिन्प्रभवति न वेदोऽपि नितरां  
निषिध्यद्वाक्यार्थैश्चकितचकितं योऽस्य वचनम् ।  
स्वरूपं यद्गत्वा प्रभुरपि च तूष्णीं भवति तं  
नमामि श्रीविष्णुं जलधितनयासेवितपदम् ॥ ८॥  
  
विण्वष्टकं यः पठति प्रभाते नरोऽप्यखण्डं सुखमश्नुते च ।  
यन्नित्यबोधाय सुबुद्धिनोक्तं रधूत्तमाख्येन विचार्य सम्यक् ॥ ९॥  
  
इति श्रीविष्ण्वष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
