---
Description-comments: Devi book stall, Kodumgallur, Kerala
File name: praNAmapraNayastavam.itx
Language: Sanskrit
Latest update: August 6, 2016
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: krishna
Subject: philosophy/hinduism/religion
Sublocation: vishhnu
Text title: praNAmapraNayastavam
Transliterated by: PSA Easwaran psaeaswaran at gmail.com
engtitle: praNAmapraNayastavam
itxtitle: praNAmapraNayastavam
title: प्रणामप्रणयस्तवम्

---
   
॥ प्रणामप्रणयस्तवम् ॥  
  
कन्दर्पकोटिरम्याय स्फुरदिन्दीवरत्विषे ।  
जगन्मोहनलीलाय नमो गोपेन्द्रसूनवे॥ १॥  
  
कृष्णलाकृतहाराय कृष्णलावण्यशालिने ।  
कृष्णाकूलकरीन्द्राय कृष्णाय करवै नमः ॥ २॥  
  
सर्वानन्दकदम्बाय कदम्बकुसुमस्रजे ।  
नमः प्रेमावलम्बाय प्रलम्बारिकनीयसे ॥ ३॥  
  
कुण्डलस्फुरदंसाय वंशायत्तमुखश्रिये ।  
राधामानसहंसाय व्रजोत्तंसाय ते नमः ॥ ४॥  
  
नमः शिखण्डचूडाय दण्डमण्डितपाणये ।  
कुण्डलीकृतपुष्पाय पुण्डरीकेक्षणाय ते ॥ ५॥  
  
राधिकाप्रेममाध्वीकमाधुरीमुदितान्तरम्।  
कन्दर्पवृन्दसौन्दर्यं गोविन्दमभिवादये ॥ ६॥  
  
शृङ्गाररसशृङ्गारं कर्णिकारात्तकर्णिम् ।  
वन्दे श्रिया नवाभ्राणां बिभ्राणां विभ्रमं हरिम् ॥ ७॥  
  
साध्वीव्रतमणिव्रातपश्यतोहरवेणवे ।  
कल्हारकृतचूडाय शङ्खचूडभिदे नमः ॥ ८॥  
  
राधिकाधरबन्धूकमकरन्दमधुव्रजम् ।  
दैत्यसिन्धुरपारीन्द्रं वन्दे गोपेन्द्रनन्दनम् ॥ ९॥  
  
बर्हेन्द्रायुधरम्याय जगज्जीवनदायिने ।  
राधाविद्युद्वृताङ्गाय कृष्णाम्भोदाय तै नमः ॥ १०॥  
  
प्रेमान्धवल्लवीवृन्दलोचनेन्दीवरेन्दवे ।  
काश्मीरतिलकाढ्याय नमः पीताम्बराय ते ॥ ११॥  
  
गीर्वाणेशमदोद्दामदावनिर्वाणनीरदम् ।  
कुन्दुकीकृतशैलेन्द्रं वन्दे गोकुलबान्धवम् ॥ १२॥  
  
दैन्यार्णवे निमग्नोऽस्मि मन्तुग्रावमदार्दितः ।  
दुष्टे कारुण्यपारीण मयि कृष्ण कृपां कुरु ॥ १३॥  
  
आधारोऽप्यपराधानामविवेकहतोऽप्यहम् ।  
त्वत्कारुण्यप्रतीक्षोऽस्मि प्रसीद मयि माधव ॥ १४॥  
  
इति प्रमाणप्रणयस्तवं समाप्तम्  ॥  
  
  
Proofread by PSA Easwaran psaeaswaran at gmail.com  
  
