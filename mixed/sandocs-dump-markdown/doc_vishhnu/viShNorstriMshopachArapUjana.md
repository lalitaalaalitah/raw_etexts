---
Category: vishhnu, pUjA
File name: viShNorstriMshopachArapUjana.itx
Language: Sanskrit
Latest update: August 5, 2019
Location: doc_vishhnu
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Vishnu Puja with 30 parts
Texttype: svara
engtitle: viShNorstriMshopachArapUjana
itxtitle: viShNorstriMshopachArapUjana
title: विष्णोर्स्त्रिंशोपचारपूजन

---
  
 विष्णोस्त्रिंशोपचार पूजनम्   
१ ध्यानम् --  
सुरकदम्बकैः प्रश्रयेण वै नियतसेवितं गोकुलोत्सवम् ।  
किरीटकुण्डलं पीतजाम्बरं खलनिषूदनं चिन्तये विभुम् ॥  
  
२ आवाहनम् --  
खगपवाहनं क्षीरजाप्रियं भवभयापहं भुक्तिमुक्तिदम् ।  
सुरपतिं जगन्नाथमीश्वरं कमलभासमा वाहयाम्यहम् ॥  
  
३ आसनम् --  
विधिमुखामरैर्नम्रमूर्तिभिः प्रणतसंश्रितं दुर्धरादिमत् ।  
वरमणिप्रभा भासुरन्नवं जनपगृह्यतां स्वर्णमासनम् ॥  
  
४ पाद्यम् --  
कुसुमवासितं गन्धविस्तृतं   
     मुनिनिषेवितं सादरेण वै ।  
ध्रुवपराशराभीष्टद ! प्रभो  
     जनपगृह्यतां पाद्यमुत्तमम् ॥  
  
५ अर्घ्यम् ः-  
कनकसम्पुटे स्थापितं वरं जलसुवर्णमुक्ताफलैर्युतम् ।  
करसरोरुहाभ्यां घृतम्मया जनपगृह्यतामर्घ्यमुत्तमम् ॥  
  
६ आचमनीयम् --  
तव रमायुजः सेवनाज्जना   
     नृपतिसन्निभाः सम्भवन्ति हि ।  
सुरतरङ्गिणी शुद्धवारिभि-  
     र्जनपगृह्यतामाचमं शुभम् ॥  
  
७ स्नानम् --  
हरिपदाम्बुजा नर्मदामही सरयूचन्द्रभागाभ्य आहृतम् ।  
जलजवासितं स्नानहेतवे जनपगृह्यतामर्पितञ्जलम् ॥  
  
८ पयःस्नानम् --  
सुरगवुद्भभवं वीर्यवर्धकं निखिलदेहिनां जीवनप्रदम्  
शशधरप्रभं फेनसंयुतम्  जनपगृह्यतामर्पितं पयः ॥  
  
९ दधि स्नानम् --  
शुचिपयः समुद्भूतमुतप्रदं   
     व्रजनिवासिभिः स्वादितं शुभम् ।  
रजतसन्निभं शीततामयं   
     जनपगृह्यतामर्पितन्दधिम् ॥  
  
१० घृतस्नानम्  --  
हुतवहप्रियं क्षीरजोद्भवं सकलदेहिनां सत्त्ववर्धकम् ।  
कुमुदसदृशं विष्णु दैवतं  जनपगृह्यतामर्पितङ्घृतम् ॥  
  
११ मधुस्नानम् --  
मधुलतोद्भवं स्वादुमञ्जुलं मधुपमक्षिकाद्यैर्विनिर्मितम् ।  
मधुरतामयं गन्धसम्प्रदं मधुहतेऽर्पितं गृह्यताम्मधु ॥  
  
१२ शर्करा स्नानम् --  
मदनकार्मुकाद्या विनिर्मिता मधुरतान्विता सर्वपापहा ।  
सरसताङ्गता तारकोपमा  जनपगृह्यतां शुद्धशर्करा ॥  
  
१३ उद्वर्तन स्नानम् --  
कदम्बकेतकी पुष्पसम्भवं   
     मृगमदान्वितं यन्त्रनिर्मितम् ।  
जनुपकारिणा भक्तितो मया   
     जनपगृह्यतां तैलमर्पितम् ॥  
  
१४ शुद्धोदक स्नानम् --  
हरिपदाम्बुजा नर्मदामही   
     सरयूचन्द्रभागाभ्य आहृतम् ।  
जलजवासितं स्नानहेतवे    
     जनपगृह्यतामर्पितञ्जलम् ॥  
  
१५ वस्त्रम् --  
विविधतन्तुभिर्गुम्फितं नवं   
     सुतपनीयभं सोत्तरीयकम् ।  
मधुरिपो जगन्नाथ माधव    
     जनपगृह्यतां वस्त्रमर्पितम् ॥  
  
१६ यज्ञोपवीतम् --  
त्रिगुणितं सितैरर्कतन्तुभिः कृतमिदम्मया शुद्धचेतसा ।  
निगमसम्मतं बन्धमोचकः  जनपगृह्यतामुपवीतकम् ॥  
  
१७ गन्धम्-चन्दनम् --  
मलयसम्भवं पीतवर्णकं मृगमदाधिभिर्वासितं वरम् ।  
मुक्तिषट्पदं कुङ्कुमान्वितं  जनपगृह्यतां गन्धमर्पितम् ॥  
  
१८ अक्षतान् --  
कमलसम्भवा मौक्तिकोपमा   
     स्त्रिपथगोदकैः शालिताः शिवाः ।  
अगरुकुङ्कुमैर्मिश्रितावरा   
     जनपगृह्यतामर्पिताक्षताः ॥  
  
१९ पुष्पमाला --  
तरुणमल्लिका कुन्दमालती   
     बकुलपङ्कजानां समुच्चयैः ।  
सततसुत्रितं भक्तितो मया    
     जनपगृह्यतां हारमर्पितम् ॥  
  
२० श्वेत चूर्ण --  
कदम्बकेतकी वृक्षसम्भवं विविधसौख्यदं कान्तिवर्धनम् ।  
सितकरोपमं स्नेहसत्कृतं  जनपगृह्यतां श्वेतचूर्णकम् ॥  
  
२१ रक्तचूर्ण ;--  
अमरजादिभिर्देववृन्दकैः शिरसिवैधृतं प्रश्रयेण वा ।  
तपनसदृशं दृष्टिमुत्कलं  जनपगृह्यतां रक्तचूर्णकम् ॥  
  
२२ सिन्दूर चूर्ण --  
गणपतिप्रियं बालसूर्यभं   
     पवनसूनुना स्वीकृतं सदा ।  
सुरभिवासितं सूक्ष्मचूर्णकं     
     जनपगृह्यतां नागसम्भवम् ॥  
  
२३ धूपम् --  
अगरगुग्गुला ज्यादिमिश्रितं   
     तपनयोगजोद्  भूतसौरभम् ।  
अमरवृन्दकैः स्नेह सत्कृतं  
     जनपगृह्यतां धूपमुत्तमम्। ॥  
  
२४ दीपम् --  
अनलतैलिनी गोघृतान्वितं तिमिरनाशकं दीप्ततन्तुभिः ।  
कनकभाजने स्थापितम्मया  जनपगृह्यतां दीपमुत्तमम् ॥  
  
२५ नैवेद्यम् --  
पनसदाडिमाम्रादिसत्फलं   
     सुघृतमोदका पूपपायसम् ।  
रजतभाजने स्थापितम्मया    
     जनपगृह्यतां खाद्यमुत्तमम् ॥  
  
२६ जळ-आचमनी --  
जलधिगोद्भवं शीततामयं   
     सकलप्राणिनां प्राणदायकम् ।  
विधिसमर्पितं शुद्धचेतसा    
     जनपगृह्यतामाचममं शुभम् ॥  
  
२७ मुखवास --(पूगीफलं  ताम्बूलं) --  
खपुरसम्भवं पूगचूर्णयुग्   
     मृगमदेलुका वासितं वरम् ।  
फणिलतादलैः क्लृप्तबीडकं    
     जनपगृह्यतामास्यभूषणम् ॥  
  
२८ दक्षिणा --  
निखिलयाचिनां श्रेष्ठभोगदा   
     निगमसम्मता कर्मपूर्णदा ॥  
  
सकलभूजनैर्वाञ्छिता सदा    
     जनपगृह्यतां हेमदक्षिणा ॥  
  
२९ नीराजनम् --  
हुतवहप्रियैर्मिश्रितं वरं   
     जलधिजैर्युतं सर्वपापहम् ।  
मुखविलोकनार्थाय संस्कृतं   
     जनपगृह्यतामार्तिकं शुभम् ॥  
  
३० प्रदक्षिणाम् --  
वरदसञ्चितं पूर्वजन्मभिर्दहति किल्विषं त्वत्प्रदक्षिणा ।  
नरहरिमुदा शुद्धचेतसा सततमीश्वरं त्वां नमाम्यहम् ॥  
  
इति विष्णोर्स्त्रिंशोपचारपूजनम् सम्पूर्णम् ।  
  
Proofread by Sunder Hattangadi sunderh at hotmail.com  
  
