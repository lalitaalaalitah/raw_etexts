---
Author: Ottuur Unni Namboodripaadu
Category: suprabhAta, vishhnu
File name: dhanvantarIsuprabhAtam.itx
Language: Sanskrit
Latest update: June 19, 2011
Location: doc_vishhnu
Proofread by: Usha Iyer iyerku at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion/Ayurveda
Sublocation: vishhnu
Text title: dhanvantarIsuprabhAtam
Transliterated by: Usha Iyer iyerku at gmail.com
engtitle: dhanvantarI suprabhAtam
itxtitle: dhanvantarI suprabhAtam
title: धन्वन्तरी सुप्रभातम्

---
  
 धन्वन्तरी सुप्रभातम्   
  
      श्री गणेशाय नमः ॥  
  
अस्मत्स्तवम् जलधिमन्थनघोषतुल्य -  
माकर्ण्य भग्न निजयोगसमाधिनिद्रः ।  
उन्मील्य नेत्रयुगलीमवलोकयास्मान्,  
धन्वन्तरे, भवतु भो तव सुप्रभातम् ॥ १॥  
  
        क्षीरार्णवे भुजगवर्ष्मणि योगनिद्रा -  
        लीनस्य निस्तुलनिजात्मसुखोत्सुकस्य ।  
        कारुण्यतोऽद्य शयनात् स्वयमुत्थितस्य,  
        धन्वन्तरे, मधुरिपो तव सुप्रभातम् ॥ २॥  
  
उद्बिभ्रतो नवसुधाकलशं जलूकां,  
शङ्खं रथाङ्गमपि पाणितलैश्चतुर्भिः ।  
चिह्नानि कौस्तुभमुखानि च तत्तद्ङ्गैर्  
धन्वन्तरे, मुररिपो तव सुप्रभातम् ॥ ३॥  
  
        आनीलगात्र, कपिशाम्बर, वन्यमालिन्,  
        काञ्चीकिरीटकटकादि विभूषिताङ्ग ।  
        धन्वन्तरे धृतसुधाघट दीनबन्धो,  
        भो भोतु ते भवचिकित्सक सुप्रभातम् ॥ ४॥  
  
आपीनदीर्घभुजदण्ड मृगादिपांस,  
कारूण्यशीतलविलोचन कम्बुकण्ठ ।  
हासोल्लसन्मुख विशाल भुजान्तराल,  
धन्वन्तरेऽस्तु भगवंस्तव सुप्रभातम् ॥ ५॥  
  
        विष्णो, जनार्दन, मुरान्तक, वासुदेव,  
        वैकुण्ठ, केशव, हरे, जगदीश, शौरे ।  
        गोविन्द, नन्दसुत, कंसरिपो, मुकुन्द,  
        धन्वन्तरे भवतु भो तव सुप्रभातम् ॥ ६॥  
  
पञ्चास्त्रकोटिकमनीय कलेवराय,  
पञ्चास्यसन्निभविलोकन विक्रमाय ।  
रागादिरोगकुलनाशकृतेऽस्तु तुभ्यम्,  
धन्वन्तरे प्रणतवत्सल सुप्रभातम् ॥ ७॥  
  
        नाम्नैव यो झटितिकृन्तति दोषकोपम्,  
        स्मृत्यैव यस्सपदि हन्ति गुणत्रयं च ।  
        बाह्यन्तरद्विविध रोगहरस्य तस्य,  
        धन्वन्तरे, भवतु भो तव सुप्रभातम् ॥ ८॥  
  
द्रव्यामृतस्य कलशार्णव निर्गतस्य,  
ज्ञानामृतस्य निगमाब्धि समुत्थितस्य ।  
रोगद्वय प्रशमनाय नृणां प्रदातुर्,  
धन्वन्तरे, भवतु भो तव सुप्रभातम् ॥ ९॥  
  
        अमृतघटजवूकं चक्रशङ्खांश्चतुर्भिः,  
        मसृणकरसरोजैर्बिभ्रते, विश्वगोप्त्रे ।  
        उभयनरकहन्त्रे, नाथ, धन्वन्तरे, ते,  
        भवतु शुभवराणां दाशुषे सुप्रभातम् ॥ १०॥  
  
मेघश्यामललोभनीयवपुषे विध्युत् स्फुरद्वाससे,  
श्रीमद्दीर्घ चतुर्भुजैः नवसुधाकुम्भम् जलूकामरिम् ।  
शङ्खञ्चोद्वहते, कृपाप्लुतदृशे मन्दस्मितश्रीमुचे,  
भूयात् सन्तत सुप्रभातमयि भो धन्वन्तरे ते हरे ॥ ११॥  
  
        आयुर्वेदविधायिन स्तनुभृतामन्तर्बहिर्वासिनः,  
        श्रीनामौषधदायिनो, भवमहारोगस्य संहारिणः ।  
        निर्वाणामृतवर्षिणो निजयशस्सिन्धौ जगत् प्लावितो,  
        भो भूयात्तव सुप्रभात मयि भो धन्वन्तरे श्रीहरे ॥ १२॥  
  
सर्वेषां सुखहेतवे, भव महापाथोनिधेस्सेतवे,  
मुक्तिश्रीजयकेतवे, मृतिभयत्रस्तस्य जीवातवे ।  
सक्तानां सुरधेनवे, विधिविमृग्याङ्घ्रिद्वयीरेणवे,  
भूयादुज्ज्वल सुप्रभातमयि ते गोविन्द धन्वन्तरे ॥ १३॥  
  
        श्रीधन्वन्तरिमूर्तये सुरवरैरुद्गीतसत्कीर्तये,  
        विध्वस्तप्रणतार्त्तये त्रिभुवनी सौभाग्यसम्पूर्तये ।  
        कारुण्यामृतसिन्धवे भवरुजाशान्त्यर्थिना बन्धवे,  
        तुभ्यम् भास्वर सुप्रभातमयि भो, भूयोऽपि भो भूयताम् ॥ १४॥  
  
भक्तैर्निर्मथ्य मानान्नवविधभगवद्धर्मदुग्धाम्बुराशेः,  
प्रादुर्भूताय भक्त्यात्मकवयुनसुधाकुम्भ हस्ताम्बुजाय,  
संसारव्याधिहन्त्रे, निरुपम परमानन्द सन्दोहदात्रे,  
भो भूयात् सुप्रभातं मुरमथन, हरे कृष्ण धन्वन्तरे ते ॥ १५॥  
  
  
Composed by OttUr Unni NamboodripAdu  
Encoded and proofread by Usha K.Iyer  iyerku at gmail.com  
  
