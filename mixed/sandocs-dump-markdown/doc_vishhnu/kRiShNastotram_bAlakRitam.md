---
Author: Traditional
Category: vishhnu, krishna, stotra, vishnu
File name: baalakrishnastotra.itx
Language: Sanskrit
Latest update: May 1, 2003, July 13, 2018
Location: doc_vishhnu
Proofread by: Subrahmanyam Gorty subrahmanyam_gorty at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: bAlakRitaM kRiShNastotram
Texttype: stotra
engtitle: bAlakRitaM kRiShNastotram athavA dAvAnala saMharaNa stotram
itxtitle: kRiShNastotram (bAlakRitam)
title: कृइष्णस्तोत्रम् (बालकृइतम्)

---
  
 श्रीकृष्णस्तोत्रं बालकृतम् अथवा दावानल संहरण स्तोत्रम्   
  
बाला ऊचुः -  
यथा सुरक्षित ब्रह्मन् सर्वापत्स्वेव नः कुलम् ।  
तथा रक्षां कुरु पुनर्दावाग्नेर्मधुसूदन ॥ १॥  
  
त्वमिष्टदेवताऽस्माकं त्वमेव कुलदेवता ।  
स्रष्टा पाता च संहर्ता जगतां च जगत्पते ॥ २॥  
  
वह्निर्वा वरूणो वाऽपि चन्द्रो वा सूर्य एव च ।  
नमः कुबेरः पवन ईशानाद्याश्च देवता ॥ ३॥  
  
ब्रह्मेश-शेष-धर्मेन्द्रा मुनीन्द्रा मनवः स्मृताः ।  
मानवाश्च तथा दैत्या यक्ष-राक्षस-किन्नराः ॥ ४॥  
  
ये ये चराऽचराश्चैव सर्वे तव विभूतयः ।  
आविर्भावस्तिरोभावः सर्वेषां च तवेच्छया ॥ ५॥  
  
अभयं देहि गोविन्द वह्निसंहरणं कुरु ।  
वयं त्वां शरणं यामो रक्ष नः शरणागतान् ॥ ६॥  
  
इत्येवमुक्त्वा ते सर्वे तस्थुर्ध्यात्वा पदाम्बुजम् ।  
दूरीभूतस्तु दावाग्निः श्रीकृष्णामृतदृष्टितः ॥ ७॥  
  
दूरीभूते च दावाग्नौ ननृतुस्ते मुदान्विताः ।  
सर्वापदः प्रणश्यन्ति हरिस्मरणमात्रतः ॥ ८॥  
  
इदं स्तोत्रं महापुण्यं प्रातरूत्थाय यः पठेत् ।  
वह्नितो न भवेत्तस्य भयं जन्मनि जन्मनि ॥ ९॥  
  
शत्रुग्रस्ते च दावाग्नौ विपत्तौ प्राणसङ्कटे ।  
स्तोत्रमेतत् पठित्वा तु मुच्यते नाऽत्र संशयः ॥ १०॥  
  
शत्रुसैन्यं क्षयं याति सर्वत्र विजयी भवेत् ।  
इह लोके हरेर्भक्तिमन्ते दास्यं लभेध्रुवम् ॥ ११॥  
  
॥ इति श्रीब्रह्मवैवर्ते श्रीकृष्णजन्मखण्डे बालकृतं  
कृष्णस्तोत्रं अथवा दावानल संहरण स्तोत्रम् सम्पूर्णम् ॥  
  
  
  
Proofread by Subrahmanyam Gorty subrahmanyam\_gorty at yahoo.com  
  
