---
Author: Pushpa Srivatsan
Category: vishhnu, puShpAshrIvatsan, vishnu
File name: shrInivAsastotramPS.itx
Indexextra: (Stotra Pushapavali)
Language: Sanskrit
Latest update: December 17, 2017
Location: doc_vishhnu
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
Subject: philosophy/hinduism/religion
Sublocation: vishhnu
Text title: shrInivAsastotram
Texttype: svara
Transliterated by: N V Vathsan nvvathsan at gmail.com
engtitle: shrInivAsastotram
itxtitle: shrInivAsastotram (puShpA shrIvatsena virachitam)
title: श्रीनिवासस्तोत्रम् (पुष्पा श्रीवत्सेन विरचितम्)

---
  
 श्रीश्रीनिवासस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ श्रीनिवासाय विद्महे । लक्ष्मीवराय धीमहि ।  
तन्नो विष्णुः प्रचोदयात् ॥  
  
श्रीनिवासं सलक्ष्मीकं वेङ्कटाद्रिशुभालयम् ।  
सप्ताचलप्रभासन्तं लक्ष्मीकान्तं नमाम्यहम् ॥ १॥  
  
आनन्दनिलयावासं परमानन्दसँल्लयम् ।  
अचलानन्दसंवर्धं लक्ष्मीकान्तं नमाम्यहम् ॥ २॥  
  
पतिताश्रयपादाब्जं शरणार्थिकृपाकरम् ।  
कराभयप्रदं वन्दे लक्ष्मीकान्तं नमाम्यहम् ॥ ३॥  
  
मुखतेजोजितार्कं तं कारुण्यमयवीक्षितम् ।  
स्मिताननमनोहारं लक्ष्मीकान्तं नमाम्यहम् ॥ ४॥  
  
पद्मावतीपतिं श्रीदं मनःपद्मसुवासनम् ।  
पद्मनेत्रविमोक्तारं लक्ष्मीकान्तं नमाम्यहम् ॥ ५॥  
  
सर्वाभीष्टवराप्तं तं सर्वव्यापिपरार्थकम् ।  
सर्वपापविनाशं च लक्ष्मीकान्तं नमाम्यहम् ॥ ६॥  
  
षट्शत्रुसूदनं मालं दहरात्मलयावहम् ।  
कलिप्रत्यक्षदैवं तं लक्ष्मीकान्तं नमाम्यहम् ॥ ७॥  
  
वसुदं वासुदेवं तं लक्ष्मीकटाक्षकारकम् ।  
आयुरारोग्यसम्पत्तिं लक्ष्मीकान्तं नमाम्यहम् ॥ ८॥  
  
रोगहं वरदं शान्तं वरसप्तगिरीश्वरम् ।  
वेङ्कटेशसुनामानं लक्ष्मीकान्तं नमाम्यहम् ॥ ९॥  
  
नागाचलप्रभावं तं वररागलयस्थितम् ।  
स्वररागसुधामिष्टं लक्ष्मीकान्तं नमाम्यहम् ॥ १०॥  
  
सप्तस्वरप्रियारामं सङ्गीतस्वरपूजितम् ।  
त्यागब्रह्मसुसङ्गीतं लक्ष्मीकान्तं नमाम्यहम् ॥ ११॥  
  
मङ्गलं श्रीनिवासाय लक्ष्मीपाय सुमङ्गलम् ।  
त्यागब्रह्मसुगेयाय पुष्पार्चिताय मङ्गलम् ॥ १२॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीश्रीनिवासस्तोत्रम् गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
