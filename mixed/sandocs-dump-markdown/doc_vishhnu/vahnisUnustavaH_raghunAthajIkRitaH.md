---
Author: raghunAthajI
Category: vishhnu, krishna, puShTimArgIya, raghunAthajI
Description/comments: puShTimArgIya stotraratnAkara
File name: vahnisUnustavaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vahnisUnustavaH
engtitle: vahnisUnustavaH
itxtitle: vahnisUnustavaH (raghunAthajIkRitaH)
title: वह्निसूनुस्तवः (रघुनाथजीकृइतः)

---
  
 वह्निसूनुस्तवः   
  
यः कृष्णसेवार्थमगाधबोधं जगाद शास्त्रं भगवत्प्रणीतम् ।  
निश्चित्य तद्भावमनन्यभावं तं वह्निसूनुं शरणं प्रपद्ये ॥ १॥  
  
यः प्रार्थितो भक्तजनैः समस्तं करोति कार्यं करुणाकटाक्षः ।  
क्षणं विना कृष्णकथां न चास्ति तं तह्निसूनुं शरणं प्रपद्ये ॥ २॥  
  
यो गोकुलं गोपपतिर्यथा पुरा पुराणपुंसं प्रियमेत्य सादरम् ।  
चकार वासं कमलानिवासं तं वह्निसूनुं शरणं प्रपद्ये ॥ ३॥  
  
यो रासलीलाकुमुदौषधीशो भक्तार्थमाविष्कृतगोकुलेशः ।  
तिरस्कृतानेकमहासुरेशस्तं वह्निसूनुं शरणं प्रपद्ये ॥ ४॥  
  
यः संस्मृतः क्लेशमशेषमस्तं करोति सुस्थं निजभृत्यवर्गम् ।  
तद्दुःखविध्वंसकृतोद्यमः सदा तं वह्निसूनुं शरणं प्रपद्ये ॥ ५॥  
  
यः सर्वदाऽऽस्ते हरिदासवर्ये गोगोपगोपीजनराजिराजिते ।  
शृण्वन् सुगीतानि यशोयुतानि तं वह्निसूनुं शरणं प्रपद्ये ॥ ६॥  
  
यो धर्मरक्षार्थमतिप्रबुद्धैर्यज्ञैः समीजे जनकं कृशानुम् ।  
भक्त्यैककामः श्रुतितन्त्रविज्ञस्तं वह्निसूनुं शरणं प्रपद्ये ॥ ७॥  
  
यो रासलीलामृतसिन्धुवृद्धिं करोति पूर्णेन्दुगणैस्तु पूर्णः ।  
भक्तेङ्गितज्ञः शुभवाञ्छितप्रदस्तं वह्निसूनुं शरणं प्रपद्ये ॥ ८॥  
  
इमं स्तवं यः प्रपठेत्त्वदङ्घ्रिध्यानैकनिष्ठः शरणप्रलिप्सुः ।  
तं भावय श्रेष्ठतमं स्वभक्तं प्रार्थ्य त्विदं त्वद्रघुनायकस्य ॥ ९॥  
  
इति श्रीरघुनाथजीकृतो वह्निसूनुस्तवः समाप्तः ।  
  
  
Proofread by PSA Easwaran psaeaswaran at gmail.com  
  
