---
Category: vishhnu
Description/comments: Stotra Sringeri
File name: prapannAnandastotram.itx
Indexextra: (Scan)
Language: Sanskrit
Latest update: November 17, 2018
Location: doc_vishhnu
Proofread by: Swamini Tattvapriyananda tattvapriya3108 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: prapannAnandastotram
Transliterated by: NA
engtitle: prapannAnandastotram
itxtitle: prapannAnandastotram
title: प्रपन्नानन्दस्तोत्रम्

---
  
 प्रपन्नानन्दस्तोत्रम्   
श्रीवेङ्कटधरणीधरपतिवक्षस्स्थलविशालकेलिगृहम् ।  
जगदुज्जीवनसुस्मितललितमुखं तन्ममास्तु वस्तु हृदि ॥ १॥  
  
निबरीसभ्रमरीरुचिकबरीसङ्गतमनोज्ञसुमहारान् ।  
कलयामहेऽत्युदारान्मुररिपुदारान्कृतार्तिपरिहारान् ॥ २॥  
  
नववज्रकलितदिनकरसितकिरणाभरणरुचिरकचभारान् ।  
करुणाभरसुस्मेरात्रुचिरविहारान्भजे हरेर्दारान् ॥ ३॥  
  
कुङ्कुमतिलकितफाल विलुलितसुस्निग्धमुग्धकुन्तलजालम् ।  
कलये वदान्यशीलं कलशाम्बुनिधेरपत्यमच्युतलोलम् ॥ ४॥  
  
निटिलविजितेन्दुबालं भ्रूवल्लिस्फुरणवशितयदुबालम् ।  
लक्ष्मीवदान्यलीलं वस्तु मदियेऽस्तु हृदि विनतपालम् ॥ ५॥  
  
चम्पकसुमसमनासां सम्पन्निधिमाश्रयेंऽबुधिं भासाम् ।  
अमरीणां सर्वासां शरण्यचरणां सरोरुहनिवासाम् ॥ ६॥  
  
कुवलयरुचिमदविघटनपटुनयनयुगं तवार्थिकल्पनगम् ।  
स्वान्ते करोमि मुररिपुकान्ते शान्ते नितान्तमेकान्ते ॥ ७॥  
  
कलिताश्रितार्तिभङ्गान् वशितमहापुरुषविभ्रमविभङ्गान् ।  
सञ्चिन्तयाम्यपाङ्गान्मङ्गल्देव्यास्सदा महोत्तुङ्गान् ॥ ८॥  
  
वदनरुचिह्वदविहरन्नयनमहामीनराजनिष्ठथूतम् ।  
नासाविवरविलग्नं नूनं ध्यायामि मौक्तिकं देव्याः ॥ ९॥  
  
मुखविजितचन्द्रबिम्बं मुग्धाधरकान्तिधूतनवबिम्बम् ।  
पङ्कजनयनकुटुम्बं सङ्कलये सर्वसुरजनालम्बम् ॥ १०॥  
  
सकलजगदग्रगण्यं सरसिजनयनस्य परिणतं पुण्यम् ।  
अस्मादृशां शरण्यं विभावये मनसि किमपि लावण्यम् ॥ ११॥  
  
जगदीश्वरत्वयोग्य जगदीश्वरविहरणैकतमभोग्यम् ।  
तत्किमपि महाभाग्यं मम नृत्यतु मनसि कल्पितारोग्यम् ॥ १२॥  
  
शुभदायिनामधेयं सकलसुरस्तोमयुवतिजनगेयम् ।  
गोविन्दभागधेयं गोपायतु मा नतावलिविधेयम् ॥ १३॥  
  
मलयानिलकेलिसखं सुधासहाध्यायिदिव्यतररचनम् ।  
वचनं सुधाब्धिपुत्र्या रचयतु सकलां श्रियं ममाविकलाम् ॥ १४॥  
  
निजदयितवदनविधुरुचिविलोकनायात्तमुकुरयुगलमिव ।  
विमलं कपोलयुगलं कमलायाश्चिन्तयान्तरङ्ग मम ॥ १५॥  
  
लक्ष्म्या वदनशशाङ्कं श्रुतियुगसङ्कलितवज्रताटङ्कम् ।  
ध्यायामि धुतातङ्कं मुक्तामणिभूषितं गताशङ्कम् ॥ १६॥  
  
धृतदिव्यकनकचेलाः कैरवबन्धुस्तनन्धयनिटालाः ।  
दिव्याः काश्चन लीला अव्यासुर्विकचपद्मवनलोला ॥ १७॥  
  
चञ्चलकटाक्षरेखान्कांश्चिदुदञ्चितविभूषणमयूखान् ।  
किलिकिञ्चितपरिवञ्चितबलिवञ्चकमानसान्भजामि रसान् ॥ १८॥  
  
कनकसरोरुहकुट्मलदायादस्तनभरान्गभीरतरान् ।  
कलयामि रूपविभवान्कांश्वन लीलातरङ्गितात्मभवान् ॥ १९॥  
  
अमृतसखव्याहारानाश्रयविधुकिरणमदहरणहारान् ।  
विभवान्काञ्चिदपरान्विश्वजगज्जीवनस्तनक्षीरान् ॥ २०॥  
  
नलिनालङ्कृतहस्ता नलिनाक्षस्य प्रियां सुगुणशस्ताम् ।  
प्रणमामश्शतशस्तां शरणागतरक्षणेष्वविस्रस्ताम् ॥ २१॥  
  
मणिमयकङ्कणवलयं कलितसुराधीशखेदभरविलयम् ।  
काञ्चनकाञ्चिकलापानञ्चितविद्युल्लतासदृशरूपान् ॥ २२॥  
  
शरणागतभरणानघचरणामरुणाधरां जगज्जननीम् ।  
करुणाभरवरुणालयपरिणाहिविलोचनां भजे शरणम् ॥ २३॥  
  
किं बहुभिर्देवैरिह शम्बरडम्बरहरस्य तामम्बाम् ।  
अश्रुजनयनसखीं विधुबिम्बमुखीं संश्रयानिशं हृदय ॥ २४॥  
  
ललितपदं कलितमुदं जननिपदं श्रेयसां पठन्विशदम् ।  
स्तवमिह तव प्रपन्नानन्दं विन्दत्यमन्दमानन्दम् ॥ २५॥  
  
स्तुतिमिति महिशूरपुरीचाममहीपालकुलसमृद्धिकृते ।  
तत्कुलगुरुर्व्यतानीच्छ्रीकृष्णब्रह्मतन्त्रपरकालः ॥ २६॥  
  
इति श्रीकृष्ण ब्रह्मतन्त्र परकाल महादेशिकानां कृतिषु  
श्रीप्रपन्नानन्दस्तोत्रं सम्पूर्णम् ।  
  
  
Proofread by Swamini Tattvapriyananda tattvapriya3108 at gmail.com  
  
  
