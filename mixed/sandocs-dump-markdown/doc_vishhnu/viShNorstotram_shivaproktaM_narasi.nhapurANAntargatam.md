---
Category: vishhnu, stotra, vishnu
Description-comments: Narasimhapurana adhyAya 40.  Stotra 36-52
File name: viShNornAmastotrashivaproktaNP.itx
Indexextra: (narasi.nhapurANa)
Language: Sanskrit
Latest update: June 29, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNornAmastotra shivaprokta narasi.nhapurANe
Texttype: stotra
Translated by: https://archive.org/details/NarsimhaPuranGitapress
engtitle: Shri Vishnustotra by Mahadeva from Narasimhapurana
itxtitle: viShNorstotram (shivaproktaM narasi.nhapurANAntargatam)
title: विष्णोर्स्तोत्रम् (शिवप्रोक्तं नरसिंहपुराणान्तर्गतम्)

---
  
 श्रीविष्णोर्स्तोत्रं शिवप्रोक्तं नरसिंहपुराणे   
  
मार्कण्डेय उवाच  
वाराहः कथितो ह्येवं प्रादुर्भावो हरेस्तव ।  
साम्प्रतं नारसिंहं तु प्रवक्ष्यामि निबोध मे ॥ १॥  
  
दितेः पुत्रो महानासीद्धिरण्यकशिपुः पुरा ।  
तपस्तेपे निराहारो बहुवर्षसहस्रकम् ॥ २॥  
  
तपतस्तस्य सन्तुष्टो ब्रह्मा तं प्राह दानवम् ।  
वरं वरय दैत्येन्द्र यस्ते मनसि वर्तते ॥ ३॥  
  
इत्युक्तो ब्रह्मणा दैत्यो हिरण्यकशिपुः पुरा ।  
उवाच नत्वा देवेशं ब्रह्माणं विनयान्वितः ॥ ४॥  
  
हिरण्यकशिपुरुवाच  
यदि त्वं वरदानाय प्रवृत्तो भगवन्मम ।  
यद्यदवृणोम्यहं ब्रह्मंस्तत्तन्मे दातुमर्हसि ॥ ५॥  
  
न शुष्केण न चाद्रेण्ण न जलेन न वह्निना ।  
न काष्ठेन न कीटेन पाषाणेन न वायुना ॥ ६॥  
  
नायुधेन न शूलेन न शैलेन न मानुषैः ।  
न सुरैरसुरैर्वापि न गन्धर्वैर्न राक्षसैः ॥ ७॥  
  
न किन्नरैर्न यक्षैस्तु विद्याधरभुजङ्गमैः ।  
न वानरैर्मृगैर्वापि नैव मातृगणैरपि ॥ ८॥  
  
नाभ्यन्तरे न बाह्ये तु नान्यैर्मरणहेतुभिः ।  
न दिने न च नक्तं मे त्वत्प्रसादाद् भवेन्मृतिः ॥ ९॥  
  
इति वै देवदेवेशं वरं त्वत्तो वृणोम्यहम् ।  
मार्कण्डेय उवाच  
इत्युक्तो दैत्यराजेन ब्रह्मा तं प्राह पार्थिव ॥ १०॥  
  
तपसा तव तुष्टोऽहं महता तु वरानिमान् ।  
दुर्लभानापि दैत्येन्द्र ददामि परमाद्भुतान् ॥ ११॥  
  
अन्येषां नेदृशं दत्तं न तैरित्थं तपः कृतम् ।  
त्वत्प्रार्थितं मया दत्तं सर्वं ते चास्तु दैत्यप ॥ १२॥  
  
गच्छ भुङ्क्ष्व महाबाहो तपसामूर्जितं फलम् ।  
इत्येवं दैत्यराजस्य हिरण्यकशिपोः पुरा ॥ १३॥  
  
दत्त्वा वरान् ययौ ब्रह्मा ब्रह्मलोकमनुत्तमम् ।  
सोऽपि लब्धवरो दैत्यो बलवान् बलदर्पितः ॥ १४॥  
  
देवान् सिंहान् रणे जित्वा दिवः प्राच्यावयद् भुवि ।  
दिवि राज्यं स्वयं चक्रे सर्वशक्तिसमन्वितम् ॥ १५॥  
  
देवा अपि भयात्तस्य रुद्राश्चैवर्षयो नृप ।  
विचेरुरवनौ सर्वे बिभ्राणा मानुषीं तनुम् ॥ १६॥  
  
प्राप्तत्रैलोक्यराज्योऽसौ हिरण्यकशिपुः प्रजाः ।  
आहूय सर्वा राजेन्द्र वाक्यं चेदमभाषत ॥ १७॥  
  
न यष्टव्यं न होतव्यं न दातव्यं सुरान् प्रति ।  
युष्माभिरहमेवाद्य त्रैलोक्याधिपतिः प्रजाः ॥ १८॥  
  
ममैव पूजां कुरुत यज्ञदानादिकर्मणा ।  
ताश्च सर्वास्तथा चक्रुर्दैत्येन्द्रस्य भयान्नृप ॥ १९॥  
  
यत्रैवं क्रियमाणेषु त्रैलोक्यं सचराचरम् ।  
अधर्मयुक्तं सकलं बभूव नृपसत्तम ॥ २०॥  
  
स्वधर्मलोपात् सर्वेषां पापे मतिरजायत ।  
गते काले तु महति देवाः सेन्द्रा बृहस्पतिम् ॥ २१॥  
  
नीतिज्ञं सर्वशास्त्रज्ञं पप्रच्छुर्विनयान्विताः ।  
हिरण्यकशिपोरस्य विनाशं मुनिसत्तम ॥ २२॥  
  
त्रैलोक्यहारिणः शीघ्रं वधोपायं वदस्व नः ।  
बृहस्पतिरुवाच  
शृणुध्वं मम वाक्यानि स्वपदाप्राप्तये सुराः ॥ २३॥  
  
प्रायो हिरण्यकशिपुः क्षीणभागो महासुरः ।  
शोको नाशयति प्रज्ञां शोको नाशयति श्रुतम् ॥ २४॥  
  
शोको मतिं नाशयति नास्ति शोकसमो रिपुः ।  
सोढुं शक्योऽग्निसम्बन्धः शस्त्रस्पर्शश्च दारुणः ॥ २५॥  
  
न तु शोकभवं दुःखं संसोढुं नृप शक्यते ।  
कालान्निमित्ताच्च वयं लक्ष्यामस्तत्क्षयं सुराः ॥ २६॥  
  
बुधाश्च सर्वे सर्वत्र स्थिता वक्ष्यन्ति नित्यशः ।  
अचिरादेव दुष्टोऽसौ नश्यत्येव परस्परम् ॥ २७॥  
  
देवानां तु परामृद्धिं स्वपदप्राप्तिलक्षणाम् ।  
हिरण्यकशिपोर्नाशं शकुनानि वदन्ति मे ॥ २८॥  
  
यत एवमतो देवाः सर्वे गच्छत माचिरम् ।  
क्षीरोदस्योत्तरं तीरं प्रसुप्तो यत्र केशवः ॥ २९॥  
  
युष्माभिः संस्तुतो देवः प्रसन्नो भवति क्षणात् ।  
स हि प्रसन्नो दैत्यस्य वधोपायं वदिष्यति ॥ ३०॥  
  
इत्युक्तास्तेन देवास्ते साधु साध्वित्यथाब्रुवन् ।  
प्रीत्या च परया युक्ता गन्तुं चक्रुरथोद्यमम् ॥ ३१॥  
  
पुण्ये तिथौ शुभे लग्ने पुण्यं स्वस्ति च मङ्गलम् ।  
कारयित्वा मुनिवरैः प्रस्थितास्ते दिवौकसः ॥ ३२॥  
  
नाशाय दुष्टदैत्यस्य स्वभूत्यै च नृपोतम् ।  
ते शर्वमग्नतः कृत्वा क्षीराब्धेरुत्तरं तटम् ॥ ३३॥  
  
तत्र गत्वा सुराः सर्वे विष्णुं जिष्णुं जनार्दनम् ।  
अस्तुवन् विविधैः स्तोत्रैः पूजयन्तः प्रतस्थिरे ॥ ३४॥  
  
भवोऽपि भगवान् भक्त्या भगवन्तं जनार्दनम् ।  
अस्तुवन्नामभिः पुण्यैरेकाग्रमनसा हरिम् ॥ ३५॥  
  
  
  
श्रीमहादेव उवाच  
विष्णुर्जिष्णुर्विभुर्देवो यज्ञेशो यज्ञपालकः ।  
प्रभविष्णुर्ग्रसिष्णुश्च लोकात्मा लोकपालकः ॥ ३६॥  
  
केशवः केशिहा कल्पः सर्वकारणकारणम् ।  
कर्मकृद वामनाधीशो वासुदेवः पुरुष्टुतः ॥ ३७॥  
  
आदिकर्ता वराहश्च माधवो मधुसूदनः ।  
नारायणो नरो हंसो विष्णुसेनो हुताशनः ॥ ३८॥  
  
ज्योतिष्मान् द्युतिमान् श्रीमानायुष्मान् पुरुषोत्तमः ।  
वैकुण्ठः पुण्डरीकाक्षः कृष्णः सूर्यः सुरार्चितः ॥ ३९॥  
  
नरसिंहो महाभीमो वज्रदंष्ट्रो नखायुधः ।  
आदिदेवो जगत्कर्ता योगेशो गरुडध्वजः ॥ ४०॥  
  
गोविन्दो गोपतिर्गोप्ता भूपतिर्भुवनेश्वरः ।  
पद्मनाभो हषीकेशो विभुर्दामोदरो हरिः ॥ ४१॥  
  
त्रिविक्रमस्त्रिलोकेशो ब्रह्मेशः प्रीतिवर्धनः ।  
वामनो दुष्टदमनो गोविन्दो गोपवल्लभः ॥ ४२॥  
  
भक्तिप्रियोऽच्युतः सत्यः सत्यकीर्तिर्ध्रुवः शुचिः ।  
कारुण्यः करुणो व्यासः पापहा शान्तिवर्धनः ॥ ४३॥  
  
सन्न्यासी शास्त्रतत्त्वज्ञो मन्दारगिरिकेतनः ।  
बदरीनिलयः शान्तततपस्वी वैद्युतप्रभः ॥ ४४॥  var  शान्ततत्त्वज्ञो  
भूतावासो गुहावासः श्रीनिवासः श्रियः पतिः ।  
तपोवासो दमो वासः सत्यवासः सनातनः ॥ ४५॥  
  
पुरुषः पुष्कलः पुण्यः पुष्कराक्षो महेश्वरः ।  
पूर्णः पूर्तिः पुराणज्ञः पुण्यज्ञः पुण्यवर्द्धनः ॥ ४६॥  
  
शङ्खी चक्री गदी शार्ङ्गी लाङ्गली मुशली हली ।  
किरीटी कुण्डली हारी मेखली कवची ध्वजी ॥ ४७॥  
  
जिष्णुर्जेता महावीरः शत्रुघ्नः शत्रुतापनः ।  
शान्तः शान्तिकरः शास्ता शङ्करः शन्तनुस्तुतः ॥ ४८॥  
  
सारथिः सात्त्विकः स्वामी सामवेदप्रियः समः ।  
सावनः साहसी सत्त्वः सम्पूर्णांशः समृद्धिमान् ॥ ४९॥  
  
स्वर्गदः कामदः श्रीदः कीर्तिदः कीर्तिनाशनः ।  
मोक्षदः पुण्डरीकाक्षः क्षीराब्धिकृतकेतनः ॥ ५०॥  
  
स्तुतः सुरासुरैरीश प्रेरकः पापनाशनः ।  
त्वं यज्ञस्त्वं वषट्कारस्त्वमोङ्कारस्त्वमग्नयः ॥ ५१॥  
  
त्वं स्वाहा त्वं स्वधा देव त्वं सुधा पुरुषोत्तम ।  
नमो देवादिदेवाय विष्णवे शाश्वताय च ॥ ५२॥  
  
  
  
अनन्तायाप्रमेयाय नमस्ते गरुडध्वज ।  
मार्कण्डेय उवाच  
इत्येतैर्नामभिर्दिव्यैः संस्तुतो मधुसूदनः ॥ ५३॥  
  
उवाच प्रकटीभूत्वा देवान् सर्वानिदं वचः ।  
श्रीभगवानुवाच  
युष्माभिः संस्तुतो देवा नामभिः केवलैः शुभैः ॥ ५४॥  
  
अत एव प्रसन्नोऽस्मि किमर्थं करवाणि वः ।  
देवा ऊचुः  
देवदेव हृषीकेश पुण्डरीकाक्ष माधव ॥ ५५॥  
  
त्वमेव जानासि हरे किं तस्मात् परिपृच्छसि ।  
श्रीभगवानुवाच  
युष्मदागमनं सर्वं जानाम्यसुरसूदनाः ॥ ५६॥  
  
हिरण्यकविनाशार्थं स्तुतोऽहं शङ्करेण तु ।  
पुण्यनामशतेनैव संस्तुतोऽहं भवेन च ॥ ५७॥  
  
एतेन यस्तु मां नित्यं त्वयोक्तेन महामते ।  
तेनाहं पूजितो नित्यं भवामीह त्वया यथा ॥ ५८॥  
  
प्रीतोऽहं गच्छ देव त्वं कैलासशिखरं शुभम् ।  
त्वया स्तुतो हनिष्यामि हिरण्यकशिपुं भव ॥ ५९॥  
  
गच्छध्वमधुना देवाः कालं कञ्चित् प्रतीक्षताम् ।  
यदास्य तनयो धीमान् प्रह्लादो नाम वैष्णवः ॥ ६०॥  
  
तस्य द्रोहं यदा दैत्यः करिष्यति सुरांस्तदा ।  
हनिष्यामि वरैर्गुप्तमजेयं देवदानवैः ।  
इत्युक्त्वा विष्णुना देवा नत्वा विष्णुं ययुर्नृप ॥ ६१॥  
  
इति श्रीनरसिंहपुराणे विष्णोर्नामस्तोत्रं नाम चत्वारिंशोऽध्यायः ॥४०॥  
  
  
Narasimhapurana adhyAya 40.  The stotra is from 36-52.  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
