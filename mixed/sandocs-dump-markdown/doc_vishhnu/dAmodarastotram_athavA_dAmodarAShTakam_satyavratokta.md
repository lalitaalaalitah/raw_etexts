---
Category: vishhnu, krishna, stotra, vishnu, aShTaka
File name: satyavratoktadAmodarastotram.itx
Indexextra: (HBV 2)
Language: Sanskrit
Latest update: June 3, 2013
Location: doc_vishhnu
Proofread by: Singanallur Ganesan singanallur at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Source: Hari Bhakti Vilas, 16th Vilasa
SubDeity: krishna
Subject: philosophy/hinduism/religion
Sublocation: vishhnu
Text title: satyavratoktadAmodarastotram
Texttype: stotra
Transliterated by: Singanallur Ganesan singanallur at gmail.com
engtitle: satyavratoktadAmodarastotram
itxtitle: dAmodarastotram athavA dAmodarAShTakam satyavratokta
title: दामोदरस्तोत्रम् अथवा दामोदराष्टकम् सत्यव्रतोक्त

---
  
 सत्यव्रतोक्तदामोदरस्तोत्रम्   
  
श्रीगणेशाय नमः ॥  
  
सिन्धुदेशोद्भवो विप्रो नाम्ना सत्यव्रतः सुधीः ।  
विरक्त इन्द्रियार्थेभ्यस्त्यक्त्वा पुत्रगृहादिकम् ॥ १॥  
  
वृन्दावने स्थितः कृष्णमारिराध दिवानिशम् ।  
निःस्वः सत्यव्रतो विप्रो निर्जनेऽव्यग्रमानसः ॥ २॥  
  
कार्तिके पूजयामास प्रीत्या दामोदरं नृप ।  
तृतीयेऽह्नि सकृद्भुङ्क्ते पत्रं मूलं फलं तथा ॥ ३॥  
  
पूजयित्वा हरिं स्तौति प्रीत्या दामोदराभिधम् ॥ ४॥  
  
सत्यव्रत उवाच ।  
नमामीश्वरं सच्चिदानन्दरूपं लसत्कुण्डलं गोकुले भ्राजमानम् ।  
यशोदाभियोलूखले धावमानं परामृष्टमत्यन्ततो दूतगोप्या ॥ ५॥  
  
रुदन्तं मुहुर्नेत्रयुग्मं मृजन्तं कराम्भोजयुग्मेन सातङ्कनेत्रम् ।  
मुहुःश्वासकं पत्रिरेखाङ्ककण्ठं स्थितं नौमि दामोदरं भक्तवन्द्यम् ॥ ६॥  
  
वरं देव देहीश मोक्षावधिं वा न चान्यं वृणेऽहं वरेशादपीह ।  
इदं ते वपुर्नाथ गोपालबालं सदा मे मनस्याविरास्तां किमन्यैः ॥ ७॥  
  
इदं ते मुखाम्भोजमत्यन्तनीलैर्वृतं कुन्तलैः स्निग्धवक्त्रैश्च गोप्या ।  
मुहुश्चुम्बितं बिम्बरक्ताधरं मे मनस्याविरास्तामलं लक्षलाभैः ॥ ८॥  
  
नमो देव दामोदरानन्त विष्णो प्रसीद प्रभो दुःखजालाब्धिमग्नम् ।  
कृपादृष्टिवृष्ट्याऽतिदीनं च रक्ष गृहाणेश मामज्ञमेवाक्षिदृश्यम् ॥ ९॥  
  
कुबेरात्मजौ वृक्षमूर्ती च यद्वत्वया मोचितौ भक्तिभाजौ कृतौ च ।  
तथा प्रेमभक्तिं स्वकां मे प्रयच्छ न मोक्षेऽऽग्रहो मेऽस्ति दामोदरेह ॥ १०॥  
  
नमस्ते सुदाम्ने स्फुरद्दीप्तधाम्ने तथोरस्थविश्वस्य धाम्ने नमस्ते ।  
नमो राधिकायै त्वदीयप्रियायै नमोऽनन्तलीलाय देवाय तुभ्यम् ॥ ११॥  
  
नारद उवाच ।  
सत्यव्रतद्विजस्तोत्रं श्रुत्वा दामोदरो हरिः ।  
विद्युल्लीलाचमत्कारो हृदये शनकैरभूत् ॥ १२॥  
  
इति श्रीसत्यव्रतकृतदामोदरस्तोत्रं सम्पूर्णम् ॥  
  
  
Encoded and proofread by Singanallur Ganesan singanallur at gmail.com  
Proofread by PSA Easwaran psaeaswaran at gmail.com  
  
