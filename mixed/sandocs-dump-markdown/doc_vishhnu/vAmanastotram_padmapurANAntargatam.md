---
Category: vishhnu, dashAvatAra, stotra, vishnu
Description-comments: From PadmapurANa
File name: vAmanastotrampadmapurANa.itx
Language: Sanskrit
Latest update: July 12, 2012
Location: doc_vishhnu
Proofread by: Dinesh Agarwal  dinesh.garghouse at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: vAmanastotram padmapurANAntargatam
Texttype: stotra
engtitle: vAmanastotram from Padmapurana
itxtitle: vAmanastotram (padmapurANAntargatam)
title: वामनस्तोत्रम् (पद्मपुराणान्तर्गतम्)

---
  
 वामनस्तोत्रम् पद्मपुराणान्तर्गतम्   
  
श्रीगणेशाय नमः ।  
अदितिरुवाच ।  
नमस्ते देवदेवेश सर्वव्यापिन् जनार्दन ।  
सत्त्वादिगुणभेदेन लोकव्यापारकारिणे ॥ १॥  
  
नमस्ते बहुरूपाय अरूपाय नमो नमः ।  
सर्वैकाद्भुतरूपाय निर्गुणाय गुणात्मने ॥ २॥  
  
नमस्ते लोकनाथाय परमज्ञानरूपिणे ।  
सद्भक्तजनवात्सल्यशीलिने मङ्गलात्मने ॥ ३॥  
  
यस्यावताररूपाणि ह्यर्जयन्ति मुनीश्वराः ।  
तमादिपुरुषं देवं नमामीष्टार्थसिद्धये ॥ ४॥  
  
यं न जानन्ति श्रुतयो यं न जानन्ति सूरयः ।  
तं नमामि जगद्धेतुं मायिनं तममायिनम् ॥ ५॥  
  
यस्यावलोकनं चित्रं मायोपद्रववारणम् ।  
जगद्रूपं जगत्पालं तं वन्दे पद्मजाधवम् ॥ ६॥  
  
यो देवस्त्यक्तसङ्गानां शान्तानां करुणार्णवः ।  
करोति ह्यात्मना सङ्गं तं वन्दे सङ्गवर्जितम् ॥ ७॥  
  
यत्पादाब्जजलक्लिन्नसेवारञ्जितमस्तकाः ।  
अवापुः परमां सिद्धिं तं वन्दे सर्ववन्दितम् ॥ ८॥  
  
यज्ञेश्वरं यज्ञभुजं यज्ञकर्मसु निष्ठितम् ।  
नमामि यज्ञफलदं यज्ञकर्मप्रबोधकम् ॥ ९॥  
  
अजामिलोऽपि पापात्मा यन्नामोच्चारणादनु ।  
प्राप्तवान्परमं धाम तं वन्दे लोकसाक्षिणम् ॥ १०॥  
  
ब्रह्माद्या अपि ये देवा यन्मायापाशयन्त्रिताः ।  
न जानन्ति परं भावं तं वन्दे सर्वनायकम् ॥ ११॥  
  
हृत्पद्मनिलयोऽज्ञानां दूरस्थ इव भाति यः ।  
प्रमाणातीतसद्भावं तं वन्दे ज्ञानसाक्षिणम् ॥ १२॥  
  
यन्मुखाद्ब्राह्मणो जातो बाहुभ्यः क्षत्रियोऽजनि ।  
तथैव ऊरुतो वैश्यः पद्भ्यां शूद्रो अजायत ॥ १३॥  
  
मनसश्चन्द्रमा जातो जातः सूर्यश्च चक्षुषः ।  
मुखादिन्द्रस्तथाग्निश्च प्राणाद्वायुरजायत ॥ १४॥  
  
त्वमिन्द्रः पवनः सोमस्त्वमीशानस्त्वमन्तकः ।  
त्वमग्निर्निरृतिश्चैव वरुणस्त्वं दिवाकरः ॥ १५॥  
  
देवाश्च स्थावराश्चैव पिशाचाश्चैव राक्षसाः ।  
गिरयः सिद्धगन्धर्वा नद्यो भूमिश्च सागराः ॥ १६॥  
  
त्वमेव जगतामीशो पुन्नामास्ति परात्परः ।  var  यन्नामास्ति  
त्वद्रूपमखिलं तस्मात्पुत्रान्मे पाहि श्रीहरे ॥ १७॥  
  
इति स्तुत्वा देवधात्री देवं मत्वा पुनः पुनः ।  var  नत्वा  
उवाच प्राञ्जलिर्भूत्वा हर्षाश्रुक्षालितस्तनी ॥ १८॥  
  
अनुग्राह्याऽस्मि देवेश हरे सर्वादिकारण ।  
अकण्टकश्रियं देहि मत्सुतानां दिवौकसाम् ॥ १९॥  
  
अन्तर्यामिन् जगद्रूप सर्वभूतपरेश्वर ।  
तवाज्ञातं किमस्तीह किं मां मोहयसि प्रभो ॥ २०॥  
  
तथापि तव वक्ष्यामि यन्मे मनसि वर्तते ।  
वृथापुत्रास्मिदेवेश रक्षोभिः परिपीडिता ॥ २१॥  
  
एतान्न हन्तुमिच्छामि मत्सुता दितिजातयः ।  var  दितिजा यतः  
तानहत्वा श्रियं देहि मत्सुतानामुवाच सा ॥ २२॥  
  
इत्युक्तो देवदेवस्तु पुनः प्रीतिमुपागतः ।  
उवाच हर्षयन्साध्वीं कृपयाऽभिपरिप्लुतः ॥ २३॥  
  
श्रीभगवानुवाच ।  
प्रीतोऽस्मि देवि भद्रं ते भविष्यामि सुतस्तव ।  
यतः सपत्नीतनयेष्वपि वात्सल्यशालिनी ॥ २४॥  
  
त्वया च मे कृतं स्तोत्रं पठन्ति भुवि मानवाः ।  
तेषां पुत्रा धनं सम्पन्न हीयन्ते कदाचन ॥ २५॥  
  
अन्ते मत्पदमाप्नोति यद्विष्णोः परमं शुभम् ॥ २६॥  
  
इति श्रीपद्मपुराणान्तर्गतं वामनस्तोत्रं समाप्तम् ।  
  
  
  
  
Proofread by Dinesh Agarwal  dinesh.garghouse at gmail.com, NA  
  
