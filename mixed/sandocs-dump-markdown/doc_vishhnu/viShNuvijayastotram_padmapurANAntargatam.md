---
Category: vishhnu, vishnu
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: viShNuvijayastotram.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shrIviShNuvijayastotram
engtitle: shrIviShNuvijayastotram
itxtitle: viShNuvijayastotram (padmapurANAntargatam)
title: विष्णुविजयस्तोत्रम् (पद्मपुराणान्तर्गतम्)

---
  
 श्रीविष्णुविजयस्तोत्रम्   
  
श्रीगणेशाय नमः ॥  
  
देवा ऊचुः ।  
नताः स्म विष्णुं जगदादिभूतं सुरासुरेन्द्रं जगतां प्रपालकम् ।  
यन्नाभिपद्मात्किल पद्मयोनिर्बभूव तं वै शरणं गताः स्मः ॥ १॥  
  
नमो नमो मत्स्यवपुर्धराय नमोऽस्तु ते कच्छपरूपधारिणे ।  
नमः प्रकुर्मश्च नृसिंहरूपिणे तथा पुनर्वामनरूपिणे नमः ॥ २॥  
  
नमोऽस्तु ते क्षत्रविनाशनाय रामाय रामाय दशास्यनाशिने ।  
प्रलम्बहन्त्रे शितिवाससे नमो नमोऽस्तु बुद्धाय च दैत्यमोहिने ॥ ३॥  
  
म्लेच्छान्तकायापि च कल्किनान्ने नमः पुनः क्रोडवपुर्धराय ।  
जगद्धितार्थं च युगे युगे भवान् विभर्ति रूपं त्वसुराभवाय ॥ ४॥  
  
निषूदितोऽयं ह्यधुना किल त्वया दैत्यो हिरण्याक्ष इति प्रगल्भः ।  
यश्चेन्द्रमुख्यान् किल लोकपालान्संहेलया चैव तिरश्चकार ॥ ५॥  
  
स वै त्वया देवहितार्थमेव निपातितो देवधर प्रसीद ।  
त्वमस्य विश्वस्य विसर्गकर्ता ब्राह्मेण रूपेण च देवदेव ॥ ६॥  
  
पाता त्वमेवास्य युगे युगे च रूपाणि धत्से सुमनोहराणि ।  
त्वमेव कालाग्निहरश्च भूत्वा विश्वं क्षयं नेष्यसि चान्तकाले ॥ ७॥  
  
अतो भवानेव च विश्वकारण न ते परं जीवमजीवमीश ।  
यत्किञ्च भूतं च भविष्यरूपं प्रवर्तमानं च तथैव रूपम् ॥ ८॥  
  
सर्वं त्वमेवासि चराचराख्यं न भाति विश्वं त्वदृते च किञ्चित् ।  
अस्तीति नास्तीति च भेदनिष्ठं त्वय्येव भातं सदसत्स्वरूपम् ॥ ९॥  
  
ततो भवन्तं कतमोऽपि देव न ज्ञातुमर्हत्यविपक्वबुद्धिः ।  
ऋते भवत्पादपरायणं जनं तेनागताः स्मः शरणं शरण्यम् ॥ १०॥  
  
व्यास उवाच ।  
ततो विष्णुः प्रसन्नात्मा उवाच त्रिदिवौकसः ।  
तुष्टोऽस्मि देवा भद्रं वो युष्मत्स्तोत्रेण साम्प्रतम् ॥ ११॥  
  
य इदं प्रपठेद्भक्त्या विजयस्तोत्रमादरात् ।  
न तस्य दुर्लभं देवास्त्रिषु लोकेषु किञ्चन ॥ १२॥  
  
गवां शतसहस्रस्य सम्यग्दत्तस्य यत्फलम् ।  
तत्फलं समवाप्नोति कीर्तनाच्छ्रवणान्नरः ॥ १३॥  
  
सर्वकामप्रदं नित्यं देवदेवस्य कीर्तनम् ।  
अतः परं महाज्ञानं न भूतं न भविष्यति ॥ १४॥  
  
इति पद्मपुराणोक्तं विष्णुविजयस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
