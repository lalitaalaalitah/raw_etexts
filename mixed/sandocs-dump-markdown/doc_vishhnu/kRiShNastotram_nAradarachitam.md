---
Author: Traditional
Category: vishhnu, krishna, stotra, vishnu
Description-comments: nAradapa.ncharAtra
File name: naaradakrishnastotra.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: nArada rachita kRiShNastotra
Texttype: stotra
Transliterated by: WebD
engtitle: kRiShNastotra (nArada)
itxtitle: kRiShNastotram (nAradarachitam)
title: कृइष्णस्तोत्रम् (नारदरचितम्)

---
  
 श्रीकृष्णस्तोत्रं श्रीनारदरचितम्   
  
श्री गणेशाय नमः ।  
वन्दे नवघनश्यामं पीतकौशेयवाससम् ।  
सानन्दं सुन्दरं शुद्धं श्रीकृष्णं प्रकृतेः परम् ॥ १॥  
  
राधेशं राधिकाप्राणवल्लभं बल्लवीसुतम् ।  
राधासेवितपादाब्जं राधावक्षःस्थलस्थितम् ॥ २॥  
  
राधानुगं राधिकेष्टं राधापहृतमानसम् ।  
राधाधारं भवाधारं सर्वाधारं नमामि तम् ॥ ३॥  
  
राधाहृत्पद्ममध्ये च वसन्तं सन्ततं शुभम् ।  
राधासहचरं शश्वद्राधाज्ञापरिपालकम् ॥ ४॥  
  
ध्यायन्ते योगिनो योगान् सिद्धाः सिद्धेश्वराश्च यम् ।  
तं ध्यायेत् सततं शुद्धं भगवन्तं सनातनम् ॥ ५॥  
  
सेवन्ते सततं सन्तो ब्रह्मेशशेषसज्ञकाः ।  
सेवन्ते निर्गुणं ब्रह्म भगवन्तं सनातनम् ॥ ६॥  
  
निर्लिप्तं च निरीहं च परमात्मानमीश्वरम् ।  
नित्यं सत्यं च परमं भगवन्तं सनातनम् ॥ ७॥  
  
यं सृष्टेरादिभूतं च सर्वबीजं परात्परम् ।  
योगिनस्तं प्रपद्यन्ते भगवन्तं सनातनम् ॥ ८॥  
  
बीजं नानावताराणां सर्वकारणकारणम् ।  
वेदावेद्यं वेदबीजं वेदकारणकारणम् ॥ ९॥  
  
योगिनस्तं प्रपद्यन्ते भगवन्तं सनातनम् ।  
इत्येवमुक्त्वा गन्धर्वः पपात धरणीतले ॥ १०॥  
  
नमाम दण्डवद् भूमौ देवदेवं परात्परम् ।  
इति तेन कृतं स्तोत्रं यः पठेत् प्रयतः शुचिः ॥ ११॥  
  
इहैव जीवन्मुक्तश्च परं याति परां गतिम् ।  
हरिभक्तिं हरेर्दास्यं गोलोके च निरामयः ॥ १२॥  
  
पार्षदप्रवरत्वं च लभते नाऽत्र संशयः ॥ १३॥  
  
॥ इति नारदपञ्चरात्रे कृष्णस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
