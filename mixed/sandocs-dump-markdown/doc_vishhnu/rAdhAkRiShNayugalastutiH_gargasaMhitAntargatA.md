---
Acknowledge-Permission: Vishwas Bhide http://satsangdhara.net/
Category: vishhnu, krishna, stotra, vishnu
Description-comments: gargasamhitA
File name: rAdhAkRiShNayugalastutiHgargasamhitA.itx
Indexextra: (satsangdhArA)
Language: Sanskrit
Latest update: February 3, 2016
Location: doc_vishhnu
Proofread by: Vishwas Bhide, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: rAdhAkRiShNayugalastutiH from Gargasamhita
Texttype: stotra
Transliterated by: Vishwas Bhide vrbhide at rediffmail.com
engtitle: rAdhAkRiShNayugalastutiH from Gargasamhita
itxtitle: rAdhAkRiShNayugalastutiH (gargasaMhitAntargatA)
title: राधाकृइष्णयुगलस्तुतिः (गर्गसंहितान्तर्गता)

---
  
 राधाकृष्णयुगलस्तुतिः   
  
श्रीब्रह्मोवाच -  
अनादिमाद्यं पुरुषोत्तमोत्तमं श्रीकृष्णचन्द्रं निजभक्तवत्सलम् ।  
स्वयं त्वसङ्ख्याण्डपतिं परात्परं राधापतिं त्वां शरणं व्रजाम्यहम् ॥  १॥  
  
गोलोकनाथस्त्वमतीव लीलो लीलावतीयं निजलोकलीला ।  
वैकुण्ठनाथोऽसि यदा त्वमेव लक्ष्मीस्तदेयं वृषभानुजा हि ॥ २॥  
  
त्वं रामचन्द्रो जनकात्मजेयं भूमौ हरिस्त्वं कमलालयेयम् ।  
यज्ञावतारोऽसि यदा तदेयं श्रीदक्षिणा स्त्री प्रतिपत्निमुख्या ॥ ३॥  
  
त्वं नारसिंहोऽसि रमा तदेयं नारायणस्त्वं च नरेण युक्तः ।  
तदा त्वियं शान्तिरतीव साक्षाच्छायेव याता च तवानुरूपा ॥ ४॥  
  
त्वं ब्रह्म चेयं प्रकृतिस्तटस्था कालो यदेमां च विदुः प्रधानाम् ।  
महान्यदा त्वं जगदङ्कुरोऽसि राधा तदेयं सगुणा च माया ॥ ५॥  
  
यदान्तरात्मा विदितश्चतुर्भिस्तदा त्वियं लक्षणरूपवृत्तिः ।  
यदा विराड्देहधरस्त्वमेव तदाखिलं वा भुवि धारणेयम् ॥ ६॥  
  
श्यामं च गौरं विदितं द्विधा महस्तवैव साक्षात्पुरुषोत्तमोत्तम ।  
गोलोकधामाधिपतिं परेशं परात्परं त्वां शरणं व्रजाम्यहम् ॥ ७॥  
  
सदा पठेद्यो युगलस्तवं परं गोलोकधामप्रवरं प्रयाति सः ।  
इहैव सौन्दर्यसमृद्धिसिद्धयो भवन्ति तस्यापि निसर्गतः पुनः ॥ ८॥  
  
इति गर्गसंहितायां गोलोकखण्डे षोडशाध्यायान्तर्गता  
ब्रह्मणा कृता राधाकृष्णयुगलस्तुतिः समाप्ता ।  
  
Garga Samhita, Golokakhanda, Adhaya 16 verses 21-28  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
  
