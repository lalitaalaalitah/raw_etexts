---
Category: vishhnu, dashAvatAra, stotra, vishnu
Description-comments: Narasimhapurana adhyAya 55
File name: narasiMhastutishukrAchAryaproktaNP.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: narasiMhastuti shukrAchAryaproktaM narasiMhapurANe
Texttype: stotra
Translated by: https://archive.org/details/NarsimhaPuranGitapress
engtitle: Narasimha stuti by Shukracharya
itxtitle: narasiMhastutiH (shukrAchAryaproktA narasiMhapurANAntargatA)
title: नरसिंहस्तुतिः (शुक्राचार्यप्रोक्ता नरसिंहपुराणान्तर्गता)

---
  
 नरसिंहस्तुती शुक्राचार्यप्रोक्त नरसिंहपुराणे   
  
मार्कण्डेय उवाच  
वामनेन स विद्धाक्षो बहुतीर्थेषु भार्गवः ।  
जाह्नवीसलिले स्थित्वा देवमभ्यर्च्य वामनम् ॥ १॥  
  
ऊर्ध्वबाहुः स देवेशं शङ्खचक्रगदाधरम् ।  
हृदि सञ्चिन्त्य तुष्टाव नरसिंहं सनातनम् ॥ २॥  
  
शुक्र उवाच  
नमामि देवं विश्वेशं वामनं विष्णुरूपिणम् ।  
बलिदर्पहरं शान्तं शाश्वतं पुरुषोत्तमम् ॥ ३॥  
  
धीरं शूरं महादेवं शङ्खचक्रगदाधरम् ।  
विशुद्धं ज्ञानसम्पन्नं नमामि हरिमच्युतम् ॥ ४॥  
  
सर्वशक्तिमयं देवं सर्वगं सर्वभावनम् ।  
अनादिमजरं नित्यं नमामि गरुडध्वजम् ॥ ५॥  
  
सुरासुरैर्भक्तिमद्भिः स्तुतो नारायणः सदा ।  
पूजितं च हृषीकेशं तं नमामि जगद्गुरुम् ॥ ६॥  
  
हृदि सङ्कल्प्य यद्रूपं ध्यायन्ति यतयः सदा ।  
ज्योतीरूपमनौपम्यं नरसिंहं नमाम्यहम् ॥ ७॥  
  
न जानन्ति परं रूपं ब्रह्माद्या देवतागणाः ।  
यस्यावताररूपाणि समर्चन्ति नमामि तम् ॥ ८॥  
  
एतत्समस्तं येनादौ सृष्टं दुष्टवधात्पुनः ।  
त्रातं यत्र जगल्लीनं तं नमामि जनार्दनम् ॥ ९॥  
  
भक्तैरभ्यर्चितो यस्तु नित्यं भक्तप्रियो हि यः ।  
तं देवममलं दिव्यं प्रणमामि जगत्पतिम् ॥ १०॥  
  
दुर्लभं चापि भक्तानां यः प्रयच्छति तोषितः ।  
तं सर्वसाक्षिणं विष्णुं प्रणमामि सनातनम् ॥ ११॥   
  
नरसिंहपुराणे अध्याय ५५ श्लोक २-१२, अध्याय श्लोक सङ्ख्या २०  
श्रीनरसिंहपुराणे शुक्रवरप्रदानो नाम पञ्चपञ्चाशोऽध्यायः ॥ ५५॥   
  
From Narasimhapurana adhyAya 55 verses 2-12  
Proofread by Singanallur Ganesan singanallur at gmail.com  
  
