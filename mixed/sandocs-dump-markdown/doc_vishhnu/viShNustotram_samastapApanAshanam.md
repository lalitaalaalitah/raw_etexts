---
Category: vishhnu, stotra, vishnu
Description-comments: Agni Purana adhyAya 172 1-22
File name: samastapApanAshanaviShNustotrapuShkara.itx
Indexextra: (puShkarokta agnipurANe)
Language: Sanskrit
Latest update: February 18, 2013
Location: doc_vishhnu
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: samastapApanAshana viShNustotra puShkarikta agnipurANe
Texttype: stotra
engtitle: samastapApanAshana shrIviShNustotra
itxtitle: viShNustotram samastapApanAshanam
title: विष्णुस्तोत्रम् समस्तपापनाशनम्

---
  
 श्रीसमस्तपापनाशन श्रीविष्णुस्तोत्र   
पुष्कर उवाच   
परदारपरद्रव्यजीवहिंसादिके यदा ।  
प्रवर्तते नृणां चित्तं प्रायश्चित्तं स्तुतिस्तदा ॥ १॥  
  
विष्णवे विष्णवे नित्यं विष्णवे विष्णवे नमः ।  
नमामि विष्णुं चित्तस्थमहङ्कारगतिं हरिम् ॥ २॥  
  
चित्तस्थमीशमव्यक्तमनन्तमपराजितम् ।  
विष्णुमीड्यमशेषेण अनादिनिधनं विभुम् ॥ ३॥  
  
विष्णुश्चित्तगतो यन्मेविष्णुर्बुद्धिगतश्च यत् ।  
यच्चाहङ्कारगो विष्णुर्यव्दिष्णुर्मयिसंस्थितः ॥ ४॥  
  
करोति कर्मभूतोऽसौ स्थावरस्य चरस्य च ।  
तत् पापन्नाशमायातु तस्मिन्नेव हि चिन्तिते ॥ ५॥  
  
ध्यातो हरति यत् पापं स्वप्ने दृष्टस्तु भावनात् ।  
तमुपेन्द्रमहं विष्णुं प्रणतार्त्तिहरं हरिम् ॥ ६॥ var  प्रणतार्तिहरं  
जगत्यस्मिन्निराधारे मज्जमाने तमस्यधः ।  
हस्तावलम्बनं विष्णुं प्रणमामि परात्परम् ॥ ७॥  
  
सर्वेश्वरेश्वर विभो परमात्मन्नधोक्षज ।  
हृषीकेश हृषीकेश हृषीकेश नमोऽस्तुते ॥ ८॥  
  
नृसिंहानन्त गोविन्द भूतभावन केशव ।  
दुरुक्तं दुष्कृतं ध्यातं शमयाघन्नमोऽस्तुते ॥ ९॥  
  
यन्मया चिन्तितं दुष्टं स्वचित्तवशवर्त्तिना ।  
अकार्यमहदत्युग्रन्तच्छमन्नय केशव ॥ १०॥  
  
ब्रह्मण्यदेव गोविन्द परमार्थपरायण ।  
जगन्नाथ जगद्ध्यातः पापं प्रशमयाच्युत ॥ ११॥  
  
यथापराह्ने सायाह्ने मध्याह्ने च तथा निशि ।  
कायेन मनसा वाचा कृतं पापमजानता ॥ १२॥  
  
जानता च हृषीकेश पुण्डरीकाक्ष माधव ।  
नामत्रयोच्चारणतः स्वप्ने यातु मम क्षयम् ॥ १३॥  var पापं यातु  
शरीरं मे हृषीकेश पुण्डरीकाक्ष माधव ।  
पापं प्रशमयाद्यत्वं वाक्कृतं मम माधव ॥ १४॥  
  
यद्भुञ्जन्यत्स्वपंस्तिष्ठन् गच्छन् जाग्रद् यदास्थितः ।  
कृतवान् पापमद्याहं कायेन मनसागिरा ॥ १५॥  
  
यत् स्वल्पमपि यत् स्थूलं कुयोनिनरकावहम् ।  
तद्यातु प्रशमंसर्व वासुदेवानुकीर्तनात् ॥ १६॥  
  
परं ब्रह्म परं धाम पवित्रं परमञ्च यत् ।  
तस्मिन् प्रकीर्तिते विष्णौ यत् पापं तत् प्रणश्यतु ॥ १७॥  
  
यत् प्राप्य न निवर्तन्ते गन्धस्पर्शादि वर्जितम् ।  
सूरयस्तत् पदं विष्णोस्तत् सर्वं शमयत्वधम् ॥ १८॥  
  
माहात्म्यं   
पापप्रणाशनं स्तोत्रं यः पठेच्छृणुयादपि ।  
शारीरैर्मानसैर्वाग्जैः कृतैः पापैः प्रमुच्यते ॥ १९॥  
  
सर्वपापग्रहादिभ्यो यातिविष्णोः परं पदम् ।  
तस्मात्पापे कृते जप्यंस्तोत्रंसर्वाघमर्दनम् ॥ २०॥  
  
प्रायश्चित्तमघौघानां स्तोत्रं व्रतकृते वरम् ।  
प्रायश्चित्तैः स्तोत्रजपैर्व्रतैर्नश्यति पातकम् ॥ २१॥  
  
ततः कार्याणि संसिद्ध्यै तानि वै भुक्तिमुक्तये ॥ २२॥  
  
इत्याग्नेये महापुराणे सर्वपापप्रायश्चित्त पापनाशनस्तोत्रं  
नाम द्विसप्तत्यधिकशततमोऽध्यायः ॥  
  
  
Agni Purana adhyAya 172  
Proofread NA  
  
