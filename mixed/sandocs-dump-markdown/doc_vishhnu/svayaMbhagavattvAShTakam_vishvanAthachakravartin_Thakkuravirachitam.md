---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: vishhnu, krishna, aShTaka, vishvanAthachakravartina, stavAmRRitalaharI
File name: svayaMbhagavattvAShTakam.itx
Indexextra: (Text, Meaning)
Language: Sanskrit
Latest update: March 16, 2019
Location: doc_vishhnu
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: svayaMbhagavattvAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: svayaMbhagavattvAShTakam by vishvanAthachakravartin
itxtitle: svayaMbhagavattvAShTakam (vishvanAthachakravartin Thakkuravirachitam)
title: स्वयंभगवत्त्वाष्टकम् (विश्वनाथचक्रवर्तिन् ठक्कुरविरचितम्)

---
  
 श्रीस्वयम्भगवत्त्वाष्टकम्   
स्वजन्मन्यैश्वर्यं बलमिह वधे दैत्यवितते-  
     र्यशः पार्थत्राणे यदुपुरि महासम्पदमधात् ।  
परं ज्ञानं जिष्णौ मुषलमनु वैराग्यमनु यो  
     भगैः षड्भिः पूर्णः स भवतु मुदे नन्दतनयः ॥ १॥  
  
चतुर्बाहुत्वं यः स्वजनि समये यो मृदशने  
     जगत्कोटीं कुक्ष्यन्तरपरिमितत्वं स्ववपुषः ।  
दधिस्फोटे ब्रह्मण्यतनुत परानन्ततनुतां  
     महैश्वर्यः पूर्णः स भवतु मुदे नन्दतनयः ॥ २॥  
  
बलं बक्यां दन्तच्छदनवरयोः केशिनि नृगे  
     निऋपे बाह्वोरङ्घ्रेः फणिनि वपुषः कंसमरुतोः ।  
गिरित्रे दैत्येष्वप्यतनुत निजास्त्रस्य यदतो  
     महौजोभिः पूर्णः स भवतु मुदे नन्दतनयः ॥ ३॥  
  
असङ्ख्यातो गोप्यो व्रजभुवि महिष्यो यदुपुरे  
     सुताः प्रद्युम्नाद्याः सुरतरुसुधर्मादि च धनम् ।  
बहिर्द्वारि ब्रह्माद्यापि बलिवहं स्तौति यदतः  
     श्रियां पूरैः पूर्णः स भवतु मुदे नन्दतनयः ॥ ४॥  
  
यतो दत्ते मुक्तिं रिपुविततये यन् नरजनि-  
     र्विजेता रुद्रादेरपि नतजनाधीन इति यत् ।  
सभायां द्रौपद्या वरकृदतिपूज्यो नृपमखे  
     यशोभिस्तत्पूर्णः स भवतु मुदे नन्दतनयः ॥ ५॥  
  
न्यधाद्गीतारत्नं त्रिजगदतुलं यत्प्रियसखे  
     परं तत्त्वं प्रेम्णोद्धवपरमभक्ते च निगमम् ।  
निजप्राणप्रेस्ठास्वपि रसभृतं गोपकुलजा-  
     स्वतो ज्ञानैः पूर्णः स भवतु मुदे नन्दतनयः ॥ ६॥  
  
कृतागस्कं व्याधं सतनुमपि वैकुण्ठमनयन्  
     ममत्वस्यैकाग्रानपि परिजनान् हन्त विजहौ ।  
यद्यप्येते श्रुत्या धुवतनुतयोक्तास्तदपि हा  
     स्ववैराग्यैः पूर्णः स भवतु मुदे नन्दतनयः ॥ ७॥  
  
अजत्वं जन्मित्वं रतिररतितेहारहितता  
     सलीलत्वं व्याप्तिः परिमितिरहन्ताममतयोः ।  
पदे त्यागात्यागावुभयमपि नित्यं सदुररी  
     करोतीशः पूर्णः स भवतु मुदे नन्दतनयः ॥ ८॥  
  
समुद्यत्सन्देहज्वरशतहरं भेषजवरं  
     जनो यः सेवेत प्रथितभगवत्त्वाष्टकमिदम् ।  
तदैश्वर्यस्वादैः स्वधियमतिवेलं सरसयन्  
     लभेतासौ तस्य प्रियपरिजनानुग्यपदवीम् ॥ ९॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीश्रीस्वयम्भगवत्त्वाष्टकं सम्पूर्णम् ।  
  
  
  
