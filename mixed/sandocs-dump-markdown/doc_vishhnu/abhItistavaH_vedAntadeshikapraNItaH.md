---
Author: vedAntadeshika
Category: vishhnu, vedAnta-deshika, vishnu
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: abhItistavaH.itx
Language: Sanskrit
Latest update: January 19, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: abhItistavaH
engtitle: abhItistavaH
itxtitle: abhItistavaH (vedAntadeshikapraNItaH)
title: अभीतिस्तवः (वेदान्तदेशिकप्रणीतः)

---
  
 अभीतिस्तवः   
  
श्रीगणेशाय नमः ।  
अभीतिरिह यज्जुषां यदवधीरितानां भयं  
      भयाभयविधायिनो जगति यन्निदेशे स्थिताः ।  
तदेतदतिलङ्घितद्रुहिणशम्भुशक्रादिकं  
      रमासखमधीमहे किमपि रङ्गधुर्यं महः ॥ १॥  
  
दयाशिशिरिताशया मनसि मे सदा जागृयुः  
     श्रियाध्युषितवक्षसः श्रितमरुद्वृधा सैकताः ।  
जगद्दुरितघस्मरा जलधिडिम्भडम्भस्पृहः  
     सकृत्प्रणतरक्षणप्रथितसंविदः संविदः ॥ २॥  
  
यदद्य मितबुद्धिना बहुलमोहभाजा मया  
     गुणग्रथितकायवाङ्मनसि वृत्तिवैचित्र्यतः ।  
अतर्कितहिताहितक्रमविशेषमारभ्यते  
     तदप्युचितमर्चनं परिगृहाण रङ्गेश्वर ॥ ३॥  
  
मरुत्तरणिपावकत्रिदशनाथकालादयः  
     स्वकृत्यमधिकुर्वते त्वदपराधतो बिभ्यतः ।  
महत्किमपि वज्रमुद्यतमिवेति यच्छ्रयते  
     तरत्यनध यद्भयं य इह तावकस्तावकः ॥ ४॥  
  
भवन्तमिह यः सुधीर्नियतचेतनाचेतनं  
     पनायति नमस्यति स्मरति वक्ति पर्येति वा ।  
गुणं कमपि वेत्ति वा तव गुणेश गोपायितुः  
     कदाचन कुतश्चन क्वचन तस्य न स्याद्भयम् ॥ ५॥  
  
स्थिते मनसि विग्रहे गुणिनि धातुसाम्ये सति  
     स्मरेदखिलदेहिनं य इह जातुचित्त्वामजम् ।  
तयैव खलु सन्धया तमथ दीर्घनिद्रावशं  
     स्वयं विहितसंस्मृतिर्नयसि धाम नैःश्रेयसम् ॥ ६॥  
  
रमादयित रङ्गभूरमण कृष्ण विष्णो हरे  
     त्रिविक्रम जनार्दन त्रियुगनाथ नारायण ।  
इतीव शुभदानि यः पठति नामधेयानि ते  
     न तस्य यमवश्यता नरकपातभीतिः कुतः ॥ ७॥  
  
कदाचिदपि रङ्गभूरसिक यत्र देशे वशी  
     त्वदेकनियताशयस्त्रिदशवन्दितो वर्तते ।  
तदक्षततपोवनं तव च राजधानी स्थिरा  
     सुखस्य सुखमास्पदं सुचरितस्य दुर्गं महत् ॥ ८॥  
  
त्रिवर्गपथवर्तिनां त्रिगुणलङ्घनोद्योगिनां  
     द्विषत्प्रमथनार्थिनामपि च रङ्गदृश्योदयाः ।  
स्खलत्समयकातरीहरणजागरूकाः प्रभो  
     करग्रहणदीक्षिताः क इह तेन दिव्या गुणाः ॥ ९॥  
  
बिभेति भवभृत्प्रभो त्वदुपदेशतीव्रौषधात्-  
     कदध्वरसदुर्विषे बडिशभक्ष्यवत्प्रीयते ।  
अपथ्यपरिहारधीविमुखमित्थमाकस्मिकी  
     तमप्यवसरे क्रमादवति वत्सला त्वद्दया ॥ १०॥  
  
अपार्थ इति निश्चितः प्रहरणादियोगस्तव  
     स्वयं वदसि निर्भयस्तदपि रङ्ग पृथ्वीपते ।  
स्वरक्षणमिवाभवत्प्रणतरक्षणं तावकं  
     यदात्थ परमार्थविन्नियतमन्तरात्मेति ते ॥ ११॥  
  
लघिष्ठसुखसङ्गतैः स्वकृतकर्मनिर्वर्तितैः  
     कलत्रसुतसोदरानुचरबन्धुसंवन्धिभिः ।  
धनप्रभृतिकैरषि प्रचुरभीतिभेदोत्तरै-  
     र्न बिभ्रति धृतिं बिभो त्सदनुभूतिभोगार्थिनः ॥ १२॥  
  
न वक्तुमपि शक्यते नरकगर्भवासादिकं  
     वपुश्च वहुधातुकं निपुणचिन्तने तादृशम् ।  
त्रिविष्टपमुखं तथा तव पदस्य देदीप्यतः  
     किमत्र न भयास्पदं भवति रङ्ग पृथ्वीपते ॥ १३॥  
  
भवन्ति मुखभेदतो भयनिदानमेव प्रभो  
     शुभाशुभविकल्पिता जगति देशकालादयः ।  
इति प्रचुरसाध्वसे मयि दयिष्यसे त्वं न चे-  
     त्क इत्थमनुकम्पिता त्वदनुकम्पनीयश्च कः ॥ १४॥  
  
सकृत्प्रपदनस्पृशामभयदाननित्यव्रती  
     न च द्विरभिभाषसे त्वमिति विश्रुतः स्वोक्तितः ।  
यथोक्तकरर्णै विदुस्तव तु यातुधानादयः  
     कथं वितथमस्तु तत्कृपणसार्वभौमे मयि ॥ १५॥  
  
अनुक्षणसमुत्थिते दुरितवारिधौ दुस्तरे  
     यदि क्वचन निष्कृतिर्भवति सापि दोषाविला ।  
तदित्थमगतौ मयि प्रतिविधानमाधीयतां  
     स्वबुद्धिपरिकल्पितं किमपि रङ्गधुर्य त्वया ॥ १६॥  
  
विषादबहुलादहं विषयवर्गतो दुर्जया-  
     द्बिभेमि वृजिनोत्तरस्त्वदनुभूतिविच्छेदतः ।  
मया नियतनाथवानयमिति त्वमर्थापयन्  
     दयाधन जगत्पते दयित रङ्ग संरक्ष माम् ॥ १७॥  
  
निसर्गनिरनिष्ठता तव निरम्भसः श्रूयते  
     ततस्त्रियुगसृष्टिवद्भवति संहृतिः क्रीडितम् ।  
तथापि शरणागतप्रणयभङ्गभीतो भवान्  
     मदिष्टमिह यद्भवेत्किमपि मा स्म तज्जह्यपः ॥ १८॥  
  
कयाधुसुतवायसद्विरदपुङ्गवद्रौपदी-  
     विभीषणभुजङ्गमव्रजगणाम्बरीषादयः ।  
भवत्पदसमाश्रिता भयविमुक्तिमापुर्यथा  
     लभेमहि तथा वयं सपदि रङ्गधुर्य त्वया ॥ १९॥  
  
भयं शमय रङ्गधाम्न्यनितराभिलाषस्पृशां  
     श्रियं बहुलय प्रभो श्रितविपक्षमुन्मूलय ।  
स्वयं समुदितं वपुस्तव निशामयन्तः सदा  
     वयं त्रिदशनिर्वृतिं भुवि मुकुन्द विन्देमहि ॥ २०॥  
  
श्रियः परिवृढे त्वयि श्रितजनस्य संरक्षके  
     सदद्भुतगुणोदधाविति समर्पितोऽयं भरः ।  
प्रतिक्षणमतः परं प्रथय रङ्गधामादिधु  
     प्रभुत्वमनुपाधिकं प्रथितहेतिभिर्हेतिभिः ॥ २१॥  
  
कलिप्रणिधिलक्षणैः कलितशाक्यलोकायतै-  
     स्तुरुष्कयवनादिभिर्जगति जृम्भमाणं भयम् ।  
प्रकृष्टनिजशक्तिभिः प्रसभमायुधैः पञ्चभिः  
     क्षितित्रिदशरक्षकैः क्षपय रङ्गनाथ क्षणात् ॥ २२॥  
  
दितिप्रभवदेहभिद्दहनसोमसूर्यात्मकं  
     तमःप्रमथनं प्रभो समुदितास्त्रवृन्दं स्वतः ।  
स्ववृत्तिवशवर्ति तत्त्रिदशवृत्ति चक्रं पुनः-  
     प्रवर्तयतु धाम्नि ते महति धर्मचक्रस्थितिम् ॥ २३॥  
  
मनुप्रभृतिमानिते महति रङ्गधामादिके  
     दनुप्रभवदारुणैर्दरमुदीर्यमाणं परैः ।  
प्रकृष्टगुणकः श्रिया वसुधया च सन्धुक्षितः  
     प्रयुक्तकरुणोदधे प्रशमय स्वशक्त्या स्वयम् ॥ २४॥  
  
भुजङ्गमविहङ्गमप्रवरसैन्यनाथाः प्रभो  
     तथैव कुमुदादयो नगरगोपुरद्वारपाः ।  
अचिन्त्यबलविक्रमास्त्वमिव रङ्ग संरक्षका  
     जितं त इति वादिनो जगदनुग्रहे जाग्रतु ॥ २५॥  
  
विधिस्त्रिपुरमर्दनस्त्रिदशपुङ्गवः पावको  
     यमप्रभृतयोऽपि यद्विमतरक्षणे न क्षमाः ।  
रिरक्षिषति यत्र च प्रतिभयं न किञ्चित्क्वचित्-  
     स नः प्रतिभटान् प्रभो शमथ रङ्गधामादिषु ॥ २६॥  
  
स कैटभतमोरविर्मधुपरागझञ्झामरु-  
     द्धिरण्यगिरिदारणत्रुटितकालनेमिद्रुमः ।  
किमत्र बहुना भजद्भवपयोधिमुष्टिन्धय-  
     स्त्रिविक्रम भवत्क्रमः क्षिपतु मक्षु रङ्गद्विषः ॥ २७॥  
  
यतिप्रवरभारतीरसभरेण नीतं वयः  
     प्रफुल्लपलितं शिरः पदमिह क्षमं प्रार्थये ।  
निरस्तरिपुसम्भवे क्वचन रङ्गमुख्ये विभो  
     परस्परहितैषिणां परिसरेषु मां वर्तय ॥ २८।  
प्रबुद्धगुरुवीक्षणप्रश्रितवेङ्कटेशोद्भवा-  
     मिमामभयसिद्धये पठत रङ्गभर्तुः स्तुतिम् ।  
भयं त्यजत भद्रमित्यभिदधत्स वः केशवः  
     स्वयं घनघृणानिधिर्गुणगणेन गोपायति ॥ २९॥  
  
इति श्रीवेदान्तदेशिकप्रणीतः  
श्रीमद्वेङ्कटनाथप्रणीतोऽभीतिस्तवः सम्पूर्णः ।  
  
(श्रीरङ्गक्षेत्रे)  
  
Proofread by PSA Easwaran psaeaswaran at gmail.com  
  
