---
Acknowledge-Permission: Mahaperiaval Trust
Category: vishhnu, aShTaka
Description/comments: Edited by S. V. Radhakrishna Shastriji
File name: haryaShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: haryaShTakam
engtitle: haryaShTakam
itxtitle: haryaShTakam (prahlAdavirachitaM)
title: हर्यष्टकम् (प्रह्लादविरचितं)

---
  
 श्रीहर्यष्टकम्   
  
प्रह्लादकृतम्  
हरिर्हरति पापानि दुष्टचित्तैरपि स्मृतः ।  
अनिच्छयाऽपि संस्पृष्टो दहत्येव हि पावकः ॥ १॥  
  
स गङ्गा स गया सेतुः स काशी स च पुष्करम् ।  
जिह्वाग्रे वर्तते यस्य हरिरित्यक्षरद्वयम् ॥ २॥  
  
वाराणस्यां कुरुक्षेत्रे नैमिशारण्य एव च ।  
यत्कृतं तेन येनोक्तं हरिरित्यक्षरद्वयम् ॥ ३॥  
  
पृथिव्यां यानि तीर्थानि पुण्यान्यायतनानि च ।  
तानि सर्वाण्यशेषाणि हरिरित्यक्षरद्वयम् ॥ ४॥  
  
गवां कोटिसहस्राणि हेमकन्यासहस्रकम् ।  
दत्तं स्यात्तेन येनोक्तं हरिरित्यक्षरद्वयम् ॥ ५॥  
  
ऋग्वेदोऽथ यजुर्वेदः सामवेदोऽप्यथर्वणः ।  
अधीतस्तेन येनोक्तं हरिरित्यक्षरद्वयम् ॥ ६॥  
  
अश्वमेधैर्महायज्ञैर्नरमेधैस्तथैव च ।  
इष्टं स्यात्तेन येनोक्तं हरिरित्यक्षरद्वयम् ॥ ७॥  
  
प्राणः प्रयाणपाथेयं संसारव्याधिनाशनम् ।  
दुःखात्यन्तपरित्राणं हरिरित्यक्षरद्वयम् ॥ ८॥  
  
बद्धः परिकरस्तेन मोक्षाय गमनं प्रति ।  
सकृदुच्चारितं येन हरिरित्यक्षरद्वयम् ॥ ९॥  
  
हर्यष्टकमिदं पुण्यं प्रातरुत्थाय यः पठेत् ।  
आयुष्यं बलमारोग्यं यशो वृद्धिश्श्रियावहम् ॥ १०॥  
  
प्रह्लादेन कृतं स्तोत्रं दुःखसागरशोषणम् ।  
यः पठेत्स नरो याति तद्विष्णोः परमं पदम् ॥ ११॥  
  
इति प्रह्लादकृतं श्रीहर्यष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
