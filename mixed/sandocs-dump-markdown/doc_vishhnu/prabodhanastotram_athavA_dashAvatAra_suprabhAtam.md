---
Acknowledge-Permission: Mahaperiaval Trust
Category: suprabhAta, vishhnu, dashAvatAra, vishnu
File name: prabodhanastotram.itx
Indexextra: (TulasiPuja scanned)
Language: Sanskrit
Latest update: June 12, 2017
Location: doc_vishhnu
Proofread by: Shree Devi Kumar
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: prabodhanastotram
Transliterated by: Shree Devi Kumar
engtitle: prabodhanastotram
itxtitle: prabodhanastotram athavA dashAvatAra suprabhAtam
title: प्रबोधनस्तोत्रम् अथवा दशावतार सुप्रभातम्

---
  
 प्रबोधनस्तोत्रम् अथवा दशावतार सुप्रभातम्   
  
वृन्दावने हरिप्रबोधनविधिः ।  
  
व्रतचूडामणिः  
(अत्रैव हि प्रकर्तव्यः प्रबोधस्तु हरेः खग ।  
हतः शङ्खासुरो दैत्यो नभंसः शुक्लपक्षके ।  
एकादश्यां ततो विष्णुः चातुर्मास्येषु सुप्तवान् ।  
क्षीरोदधौ जाग्रतोऽसावेकादश्यां तु कार्तिके ।  
अतः प्रबोधनं कार्यमेकादश्यां तु वैष्णवैः ॥)  
  
प्रबोधनस्तोत्रम्  
उत्तिष्टोत्तिष्ठ शङ्खघ्न उत्तिष्ठ श्रुतिसाधक ।  
उत्तिष्ठ जगदाधार त्रैलोक्यं मङ्गलं कुरु ॥ १॥  
  
उत्तिष्ठ धरणीधार मन्थानगिरिधारक ।  
कूर्मरूपधरोत्तिष्ठ त्रैलोक्यं मङ्गलं कुरु ॥ २॥  
  
उत्तिष्टोत्तिष्ठ वाराह दंष्ट्रोद्भृतवसुन्धर ।  
हिरण्याक्षप्राणधातिन् त्रैलोक्यं मङ्गलं कुरु ॥। ३॥  
  
हिरण्यकशिपुघ्न त्वं प्रह्लादानन्ददायक ।  
लक्ष्मीपते समुत्तिष्ठ त्रैलोक्यं मङ्गलं कुरु ॥ ४॥  
  
उत्तिष्ठ बलिदर्पघ्न देवेन्द्रपददायक ।  
उत्तिष्ठादितिपुत्र त्वं त्रैलोक्यं मङ्गलं कुरु ॥ ५॥  
  
उत्तिष्ठ हैहयाधीशसमस्तकुलनाशन ।  
रेणुकाघ्न त्वमुत्तिष्ठ त्रैलोक्यं मङ्गलं कुरु ॥ ६॥  
  
उत्तिष्ठ रक्षोदमन अयोध्यास्वर्गदायक ।  
समुद्रसेतुकर्तस्त्वं त्रैलोक्यं मङ्गलं कुरु ॥। ७॥  
  
उत्तिष्ठ कंसहरण मदघूर्णित लोचन ।  
उत्तिष्ठ हलपाणे त्वं त्रैलोक्यं मङ्गलं कुरु ॥ ८॥  
  
उत्तिष्ठ त्चं गयावासिन् त्यक्तलौकिकवृत्तिक ।  
उत्तिष्ट पद्मासनग त्रैलोक्यं मङ्गलं कुरु ॥ ९॥  
  
उत्तिष्ठ म्लेच्छनिवह खड्गसंहारकारक ।  
अश्ववाह युगान्त त्वं त्रैलोक्यं मङ्गलं कुरु ॥। १०॥  
  
उत्तिष्ठोत्तिष्ठ गोविन्द उत्तिष्ठ गरुडध्वज ।  
उत्तिष्ठ कमलाकान्त त्रैलोक्यं मङ्गलं कुरु ॥ ११॥  
  
इत्युक्त्वा शङ्खभेर्यादि प्रातः काले तु वादयेत्  
वीणावेणु मृदङ्गादि नृत्तगीतादि कारयेत् ॥  
  
उत्थापयित्वा देवेशं पूजां तस्य विधाय च ।  
सायं काले प्रकर्तव्यः तुलस्युद्वाहको विधिः ॥  
  
  
Encoded and proofread by Shree Devi Kumar  
  
