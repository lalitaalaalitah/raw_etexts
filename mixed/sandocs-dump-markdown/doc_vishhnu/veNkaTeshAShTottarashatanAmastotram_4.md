---
Category: vishhnu, venkateshwara, vishnu
Description-comments: shrIvarAhapurANantargatam
File name: venkatesha4.itx
Language: Sanskrit
Latest update: May 3, 2008
Location: doc_vishhnu
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: veNkaTeshvarAShTottarashatanAmastotram 4
Transliterated by: N.Balasubramanian bbalu at satyam.net.in
engtitle: ve.nkaTeshAShTottarashatanAmastotram 4
itxtitle: veNkaTeshAShTottarashatanAmastotram 4
title: वेण्कटेशाष्टोत्तरशतनामस्तोत्रम् ४

---
  
 श्रीवेङ्कटेशाष्टोत्तरशतनामस्तोत्रम् ४   
  
ऋषय ऊचुः ।  
सूत सर्वार्थतत्त्वज्ञ सर्ववेदाङ्गपारग ।  
येनचाराधितः सद्यः श्रीमद्वेङ्कटनायकः ॥ १॥  
  
भवत्यभीष्टसर्वार्थप्रदस्तद्ब्रूहि नो मुने ।  
इति पृष्टस्तदा सूतो ध्यात्वा स्वात्मनि तत् क्षणात् ॥  
  
उवाच मुनिशार्दूल श्रूयतामिति वै मुनीन् ॥ २॥  
  
 ॥ श्रीसूत उवाच॥  
  
अस्ति किञ्चिन्महद्गोप्यं भगवत्प्रियकारकम् ।  
पुरा शेषेण कथितं कपिलाय महात्मने ॥ ३॥  
  
नाम्नामष्टशतं पुण्यं पवित्रं पापनाशनम् ।  
आदाय हेमपद्मानि स्वर्णदीसम्भवानि च ॥ ४॥  
  
ब्रह्मा वै पूर्वमभ्यर्च्य श्रीमद्वेङ्कटनायकम् ।  
अष्टोत्तरशतैर्दिव्यैर्नामभिर्मुनिपुष्पकैः ॥ ५॥  
  
स्वाभीष्टं लब्धवान् ब्रह्मा सर्वलोकपितामहः ।  
भवद्भिरपि पद्मैश्च समभ्यर्च्य च नामतः ॥ ६॥  
  
तेषां शेषनगाधीशो मनसो ह्लादकारकः ।  
नाम्नामष्टशतं पुण्यं वेङ्कटाद्रिनिवासिनः ॥ ७॥  
  
आयुरारोग्यदं पुंसां धनधान्यसुखप्रदम् ।  
ज्ञानप्रदं विशेषेण महदैश्वर्यकारकम् ॥ ८॥  
  
अर्चयेन्नामभिर्दिव्यैः वेङ्कटेशपदान्तिकैः ।  
नाम्नामष्टशतस्यास्य ऋषिर्बहुः प्रकीर्तितः ॥ ९॥  
  
छन्दोऽनुष्टुप् तथा देवो वेङ्कटेश उदाहृतः ।  
नीलगोक्षीरसम्भूतो बीजमित्युच्यते बुधैः ॥ १०॥  
  
श्रीनिवासस्तथा शक्तिर्हृदयं वेङ्कटाधिपः ।  
विनियोगस्तथाऽभीष्टसिद्ध्यर्थे विनिगद्यते ॥ ११॥  
  
ॐ नमो वेङ्कटेशाय शेषाद्रिनिलयाय च ।  
वृषदृग्गोचरायाथ विष्णवे सततं नमः ॥ १२॥  
  
सदञ्जनगिरीशाय वृषाद्रिपतये नमः ।  
मेरुपुत्रगिरीशाय सरस्स्वामितटं जुषे ॥ १३॥  
  
कुमारकल्पसेव्याय वज्रदृग्विषयाय च ।  
सुवर्चलासुतान्यस्त-सेनापत्यकराय च ॥ १४॥  
  
रामाय पद्मनाभाय सदा वायुस्तुताय च ।  
त्यक्तवैकुण्टलोकाय गुह्यकुञ्जविहारिणे ॥ १५॥  
  
हरिचन्दनगोप्तेन्द्रस्वामिने सततं नमः ।  
शङ्करऽजननेत्राब्जविषयाय नमो नमः ॥ १६॥  
  
वसूपरिचरित्राय कृष्णाय सततं नमः ।  
अब्धिकन्यापरिष्वक्तवक्षसे वेङ्कटाय च ॥ १७॥  
  
सनकादिमहायोगिपूजिताय नमो नमः ।  
देवजित्प्रमुखानन्तदैत्यसङ्घप्रणासिने ॥ १८॥  
  
श्वेतद्वीपे वसन्मुक्तपूजिताङ्घ्रियुगाय च ।  
शेषपर्वतरूपत्वप्रशासनवराय च ॥ १९॥ प्रकाशनपराय  
  
सानुस्थापिततार्क्ष्याय तार्क्ष्याचलनिवासिने ।  
मायागूढविमानाय गरुडस्कन्धवासिने ॥ २०॥  
  
अनन्तशिरसे नित्यमनन्ताक्षाय ते नमः ।  
अनन्तचरणाय श्रीशैलनिलयाय च ॥ २१॥  
  
दामोदरय ते नित्यं नीलमेघनिभाय च ।  
ब्रह्मादिदेवदृष्टाय विश्वरूपाय ते नमः ॥ २२॥  
  
वेङ्कटागतसद्धेमविमानान्तर्गताय च ।  
अगस्त्यार्चिताशेषजनदृग्विषयाय च ॥ २३॥  
  
वासुदेवाय हरये तीर्थपञ्चकवासिने ।  
वामदेवप्रियायाथ जनकेष्टप्रदाय च ॥ २४॥  
  
वाक्पतिब्रह्मधात्रे च चन्द्रलावण्यदायिने ।  
मार्कण्डेयमहातीर्थजातपुण्यप्रदाय च ॥ २५॥  
  
नारायणनगेशाय ब्रह्मकॢप्तोत्सवाय च ।  
शङ्कचक्रगदापद्मलसत्करतलाय च ॥ २६॥  
  
द्रवन्मृगमदासक्तविग्रहाय नमो नमः ।  
केशवाय नमस्तुभ्यं नित्ययौवनमूर्तये ॥ २७॥  
  
अर्थितार्थप्रदात्रे च विश्वतोर्थौघहारिणे ।  
तीर्थस्वामिसरःस्नातजनाभीष्टप्रदाय च ॥ २८॥  
  
कुमारधारिकास्कन्दमह्यशक्ति-प्रदाय च ।  
जमदग्निसमद्भूतपौत्रिणे कूर्ममूर्तये ॥ २९॥  
  
किन्नरद्वन्द्वशापान्तप्रदात्रे माधवाय च ।  
वैखानसमुनिश्रेष्ठ-पूजिताय नमो नमः ॥ ३०॥  
  
सिंहाचलनिवासाय श्रीमन्नारायणाय च ।  
सद्भक्तनीलकण्ठाय नृसिंहाय नमो नमः ॥ ३१॥  
  
कुमुदाक्षगणश्रेष्ठसेनापत्यप्रदाय च ।  
दुर्मेधःप्राणहर्त्रे च वामनाय नमो नमः ॥ ३२॥  
  
क्षत्रियान्तकरामाय मत्स्यरूपाय ते नमः ।  
पाण्डवाघप्रहर्त्रे च श्रीधराय नमो नमः ॥ ३३॥  
  
उपत्यकाप्रदेशस्थशङ्करध्यानमूर्तये ।  
रुक्माब्जसरसीकूललक्ष्मीकृततपस्विने ॥ ३४॥  
  
लसल्लक्ष्मीकराम्भोजदत्तकल्हारकस्रजे ।  
शालिग्रामनिवासाय शुकदृग्विषयाय च ॥ ३५॥  
  
नारायणार्थिताशेषजनदृग्विषयाय च ।  
मृगयारसिकायाथ वृषभासुरहारिणे ॥ ३६॥  
  
अञ्जनागोत्रपतये वृषभाचलवासिने ।  
अञ्जनासुतदात्रे च माधवस्याघहारिणे ॥ ३७॥  
  
प्रियाङ्गप्रियकोलाय श्वेतकोलवराय च ।  
नीलधेनुपयोधारासेकदेहोद्भवाय च ॥ ३८ ।  
सगरप्रियमित्राय चोलपुत्रप्रियाय च ।  
सुधर्मिणे सुचैतन्यप्रदात्रे मधुघातिने ॥ ३९॥  
  
कृष्णाख्यविप्रवेदान्तदेशिकत्व प्रियाय च ।  
वराहाचलनाथाय बलभद्राय ते नमः ॥ ४०॥  
  
त्रिविक्रमाय महते हृषीकेशाय ते नमः ।  
अच्युताय नमो नित्यं नीलाद्रिनिलयाय च ॥ ४१॥  
  
नमः क्षीराब्धिनाथाय वैकुण्ठाचलवासिने ।  
मुकुन्दाय नमो नित्यं अनन्ताय नमो नमः ॥ ४२॥  
  
विरिञ्चभ्यर्तितानीतसौम्यरूपाय ते नमः ।  
सुवर्णमुखरीस्नातमनुजाभीष्टदायिने ॥ ४३॥  
  
हलायुधजगत्तीर्थसमस्तफलदायिने ।  
गोविन्दाय नमो नित्यं श्रीनिवासाय ते नमः ॥ ४४॥  
  
अष्टोत्तरशतं नाम्नां चतुर्थ्या नमसान्वितम् ।  
यः पठेच्छृणुयान्नित्यं श्रद्धाभक्तिसमन्वितः ॥ ४५॥  
  
वेङ्कटेशाभिधे  यन्त्रे वेङ्कटाद्रिनिवासिनः ।  
अर्चयन्नामभिस्तस्य फलमुक्तं प्रसिध्यते ॥ ४६॥  
  
अर्चनायां विशेषेण ग्राह्यमष्टोत्तरं शतम् ।  
तस्य श्रीवेङ्कटेशश्च प्रसन्नो भवति ध्रुवम् ॥ ४७॥  
  
गोपनीयमिदं स्तोत्रं सर्वेषां न प्रकाशयेत् ।  
श्रद्धाभक्तियुजामेव दापयेन्नामसङ्ग्रहम् ॥ ४८॥  
  
इति शेषेण कथितं कपिलाय महात्मने ।  
कपिलाख्यमहायोगिसकाशात्तु मयाश्रुतम् ।  
तदुक्तं भवतामद्य सद्यः प्रीतिकरं हरेः ॥ ४९॥  
  
॥ इति श्रीवराहपुराणे श्रीवेङ्कटेशाष्टोत्तरशतनामस्तोत्रं सम्पूर्णम् ॥  
  
  
Encoded and proofread by  
N. Balasubramanian bbalu at satyam.net.in  
  
