---
Acknowledge-Permission: Mahaperiaval Trust
Category: vishhnu, krishna
Description/comments: Edited by S. V. Radhakrishna Shastriji
File name: kRRiShNastutiHbrahma.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNastutiH brahma
engtitle: kRRiShNastutiH brahma
itxtitle: kRiShNastutiH (brahmavirachitA)
title: कृइष्णस्तुतिः (ब्रह्मविरचिता)

---
  
 श्रीकृष्णस्तुतिःब्रह्म   
  
ब्रह्मकृता  
नौमीड्य तेऽभ्रवपुषे तडिदम्बराय  
गुञ्जावतंसपरिपिच्छलसन्मुखाय ।  
वन्यस्रजे कवलवेत्रविषाणवेणु-  
लक्ष्मश्रिये मृदुपदे पशुपाङ्गजाय ॥ १॥  
  
अस्यापि देव वपुषो मदनुग्रहस्य  
स्वेच्छामयस्य न तु भूतमयस्य कोऽपि ।  
नेशेमहि त्ववसितुं मनसान्तरेण  
साक्षात्तवैव किमुतात्मसुखानुभूतेः ॥ २॥  
  
ज्ञाने प्रयासमुदपास्य नमन्त एव  
जीवन्ति सन्मुखरितां भवदीयवार्ताम् ।  
स्थाने स्थिताः श्रुतिगतां तनुवाङ्मनोभिः  
ये प्रायशोऽजित जितोऽप्यसि तैस्त्रिलोक्याम् ॥ ३॥  
  
श्रेयःस्रुतिं भक्तिमुदस्य ते विभो क्लिश्यन्ति ये केवलबोधलब्धये ।  
तेषामसौ क्लेशल एव शिष्यते नान्यद्यथा स्थूलतुषावघातिनाम् ॥ ४॥  
  
पुरेह भूमन् बहवोऽपि योगिनस्त्वदर्पितेहा निजकर्मलब्धया ।  
विबुध्य भक्त्यैव कथोपनीतया प्रपेदिरेऽञ्जोऽच्युत ते गतिं पराम् ॥ ५॥  
  
तथापि भूमन् महिमाऽगुणस्य ते विबोद्धुमर्हत्यमलान्तरात्मभिः ।  
अविक्रियात्स्वानुभवादरूपतो ह्यनन्यबोध्यात्मतया न चान्यथा ॥ ६॥  
  
गुणात्मनस्तेऽपि गुणान् विमातुं हितावतीर्णस्य क ईशिरेऽस्य ।  
कालेन यैर्वा विमिताः सुकल्पैर्भूपांसवः खे मिहिका द्युभासः ॥ ७॥  
  
तत्तेऽनुकम्पां सुसमीक्षमाणो भुञ्जान एवात्मकृतं विपाकम् ।  
हृद्वाग्वपुर्भिर्विदधन्नमस्ते जीवेत यो मुक्तिपदे स दायभाक् ॥ ८॥  
  
पश्येश मेऽनार्यमनन्त आद्ये परात्मनि त्वय्यपि मायिमायिनि ।  
मायां वितत्येक्षितुमात्मवैभवं ह्यहं कियानैच्छमिवार्चिरग्नौ ॥ ९॥  
  
अतः क्षमस्वाच्युत मे रजोभुवो ह्यजानतस्त्वत्पृथगीशमानिनः ।  
अजावलेपान्धतमोऽन्धचक्षुष एषोऽनुकम्प्यो मयि नाथवानिति ॥ १०॥  
  
क्वाहं तमोमहदहङ्खचराग्निवार्भूसंवेष्टिताण्डघटसप्तवितस्तकायः ।  
क्वेदृग्विधाविगणिताण्डपराणुचर्यावाताध्वरोमविवरस्य च ते महित्वम् ॥ ११॥  
  
उत्क्षेपणं गर्भगतस्य पादयोः किं कल्पते मातुरधोऽक्षजागसे ।  
किमस्ति नास्तिव्यपदेशभूषितं तवास्ति कुक्षेः कियदप्यनन्तः ॥ १२॥  
  
जगत्त्रयान्तोदधिसम्प्लवोदे नारायणस्योदरनाभिनालात् ।  
विनिर्गतोऽजस्त्विति वाङ्न वै मृषा किं त्वीश्वरत्वान्न विनिर्गतोऽस्मि ॥  
  
नारायणस्त्वं न हि सर्वदेहिनामात्मास्यधीशाखिललोकसाक्षी ।  
नारायणोऽङ्गं नरभूजलायनात्तच्चापि सत्यं न तवैव माया ॥ १४॥  
  
तच्चेज्जलस्थं तव सज्जगद्वपुः किं मे न दृष्टं भगवंस्तदैव ।  
किं वा सुदृष्टं हृदि मे तदैव किं नो सपद्येव पुनर्व्यदर्शि ॥ १५॥  
  
अत्रैव मायादमनावतारे ह्यस्य प्रपञ्चस्य बहिः स्फुटस्य ।  
कृत्स्नस्य चान्तर्जठरे जनन्या मायात्वमेव प्रकटीकृतं ते ॥ १६॥  
  
यस्य कुक्षाविदं सर्वं सात्मं भाति यथा तथा ।  
तत्त्वय्यपीह तत्सर्वं किमिदं मायया विना ॥ १७॥  
  
अद्यैव त्वदृतेऽस्य किं मम न ते मायात्वमादर्शितं  
एकोऽसि प्रथमं ततो व्रजसुहृद्वत्साः समस्ता अपि ।  
तावन्तोऽसि चतुर्भुजास्तदखिलैः साकं मयोपासिता-  
स्तावन्त्येव जगन्त्यभूस्तदमितं ब्रह्माद्वयं शिष्यते ॥ १८॥  
  
अजानतां त्वत्पदवीमनात्मन्यात्माऽऽत्मना भासि वितत्य मायाम् ।  
सृष्टाविवाहं जगतो विधान इव त्वमेषोऽन्त इव त्रिनेत्रः ॥ १९॥  
  
सुरेष्वृषिष्वीश तथैव नृष्वपि तिर्यक्षु यादःस्वपि तेऽजनस्य ।  
जन्मासतां दुर्मदनिग्रहाय प्रभो विधातः सदनुग्रहाय च ॥ २०॥  
  
को वेत्ति भूमन् भगवन् परात्मन् योगेश्वरोतीर्भवतस्त्रिलोक्याम् ।  
क्व वा कथं वा कति वा कदेति विस्तारयन् क्रीडसि योगमायाम् ॥ २१॥  
  
तस्मादिदं जगदशेषमसत्स्वरूपं स्वप्नाभमस्तधिषणं पुरुदुःखदुःखम् ।  
त्वय्येव नित्यसुखबोधतनावनन्ते मायात उद्यदपि यत्सदिवावभाति ॥ २२॥  
  
एकस्त्वमात्मा पुरुषः पुराणः सत्यः स्वयञ्ज्योतिरनन्त आद्यः ।  
नित्योऽक्षरोऽजस्रसुखो निरञ्जनः पूर्णोऽद्वयो मुक्त उपाधितोऽमृतः ॥ २३॥  
  
एवंविधं त्वां सकलात्मनामपि स्वात्मानमात्माऽऽत्मतया विचक्षते ।  
गुर्वर्कलब्धोपनिषत्सुचक्षुषा ये ते तरन्तीव भवानृताम्बुधिम् ॥ २४॥  
  
आत्मानमेवात्मतयाऽविजानतां तेनैव जातं निखिलं प्रपञ्चितम् ।  
ज्ञानेन भूयोऽपि च तत्प्रलीयते रज्ज्वामहेर्भोगभवाभवौ यथा ॥ २५॥  
  
अज्ञानसञ्ज्ञौ भवबन्धमोक्षौ द्वौ नाम नान्यौ स्त ऋतज्ञभावात् ।  
अजस्रचित्याऽऽत्मनि केवले परे विचार्यमाणे तरणाविवाहनी ॥ २६॥  
  
त्वामात्मानं परं मत्वा परमात्मानमेव च ।  
आत्मा पुनर्बहिर्मृग्य अहोऽज्ञजनताऽज्ञता ॥ २७॥  
  
अन्तर्भवेऽनन्त भवन्तमेव ह्यतत्त्यजन्तो मृगयन्ति सन्तः ।  
असन्तमप्यन्त्यहिमन्तरेण सन्तं गुणं तं किमु यन्ति सन्तः ॥ २८॥  
  
अथापि ते देव पदाम्बुजद्वयप्रसादलेशानुगृहीत एव हि ।  
जानाति तत्त्वं भगवन् महिम्नो न चान्य एकोऽपि चिरं विचिन्वन् ॥ २९॥  
  
तदस्तु मे नाथ स भूरिभागो भवेऽत्र वान्यत्र तु वा तिरश्चाम् ।  
येनाहमेकोऽपि भवज्जनानां भूत्वा निषेवे तव पादपल्लवम् ॥ ३०॥  
  
अहोऽतिधन्या व्रजगोरमण्यः स्तन्यामृतं पीतमतीव ते मुदा ।  
यासां विभो वत्सतरात्मजात्मना यत्तृप्तयेऽद्यापि न चालमध्वराः ॥ ३१॥  
  
अहो भाग्यमहो भाग्यं नन्दगोपव्रजौकसाम् ।  
यन्मित्रं परमानन्दं पूर्णं ब्रह्म सनातनम् ॥ ३२॥  
  
एषां तु भाग्यमहिमाऽच्युत तावदास्ता-  
        मेकादशैव हि वयं बत भूरिभागाः ।  
एतद्धृषीकचषकैरसकृत्पिबामः  
        शर्वादयोऽङ्घ्र्युदजमध्वमृतासवं ते ॥ ३३॥  
  
तद्भूरिभाग्यमिह जन्म किमप्यटव्यां  
यद्गोकुलेऽपि कतमाङ्घ्रिरजोऽभिषेकम् ।  
यज्जीवितं तु निखिलं भगवान् मुकुन्द-  
स्त्वद्यापि यत्पदरजः श्रुतिमृग्यमेव ॥ ३४॥  
  
एषां घोषनिवासिनामुत भवान् किं देव रातेति नः  
चेतो विश्वफलात्फलं त्वदपरं कुत्राप्ययन् मुह्यति ।  
सद्वेषादिव पूतनाऽपि सकुला त्वामेव देवापिता  
यद्धामार्थसुहृत्प्रियात्मतनयप्राणाशयास्त्वत्कृते ॥ ३५॥  
  
तावद्रागादयः स्तेनास्तावत्कारागृहं गृहम् ।  
तावन्मोहोऽङ्घ्रिनिगडो यावत्कृष्ण न ते जनाः ॥ ३६॥  
  
प्रपञ्चं निष्प्रपञ्चोऽपि विडम्बयसि भूतले ।  
प्रपन्नजनतानन्दसन्दोहं प्रथितुं प्रभो ॥ ३७॥  
  
जानन्त एव जानन्तु किं बहूक्त्या न मे प्रभो ।  
मनसो वपुषो वाचो वैभवं तव गोचरः ॥ ३८॥  
  
अनुजानीहि मां कृष्ण सर्वं त्वं वेत्सि सर्वदृक् ।  
त्वमेव जगतां नाथो जगदेतत्तवार्पितम् ॥ ३९॥  
  
श्रीकृष्ण वृष्णिकुलपुष्करजोषदायिन्  
क्ष्मानिर्जरद्विजपशूदधिवृद्धिकारिन् ।  
उद्धर्मशार्वरहर क्षितिराक्षसध्रुग्  
आकल्पमार्कमर्हन् भगवन् नमस्ते ॥ ४०॥  
  
इति ब्रह्मकृता श्रीकृष्णस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
