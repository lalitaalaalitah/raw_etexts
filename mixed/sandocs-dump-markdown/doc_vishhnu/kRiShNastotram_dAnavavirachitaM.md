---
Acknowledge-Permission: Mahaperiaval Trust
Category: vishhnu, krishna
Description/comments: Edited by S. V. Radhakrishna Shastriji
File name: kRRiShNastotramdAnava.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNastotramdAnava
engtitle: kRRiShNastotramdAnava
itxtitle: kRiShNastotram (dAnavavirachitaM)
title: कृइष्णस्तोत्रम् (दानवविरचितं)

---
  
 कृष्णस्तोत्रम्दानव   
  
दानवकृतं  
वामनोऽसि त्वमंशेन मत्पितुर्यज्ञभिक्षुकः ।  
राज्यहर्ता च श्रीहर्ता सुतलस्थलदायकः ॥ १॥  
  
बलिभक्तिवशो वीरः सर्वेशो भक्तवत्सलः ।  
शीघ्रं त्वं हिंस मां पापं शापाद्गर्दभरूपिणम् ॥ २॥  
  
मुनेर्दुर्वाससः शापादीदृशं जन्म कुत्सितम् ।  
मृत्युरुक्तश्च मुनिना त्वत्तो मम जगत्पते ॥ ३॥  
  
षोडशारेण चक्रेण सुतीक्ष्णेनातितेजसा ।  
जहि मां जगतां नाथ सद्भक्तिं कुरु मोक्षद ॥ ४॥  
  
त्वमंशेन वराहश्च समुद्धर्तुं वसुन्धराम् ।  
वेदानां रक्षिता नाथ हिरण्याक्षनिषूदनः ॥ ५॥  
  
त्वं नृसिंहः स्वयं पूर्णो हिरण्यकशिपोर्वधे ।  
प्रह्लादानुग्रहार्थाय देवानां रक्षणाय च ॥ ६॥  
  
त्वं च वेदोद्धारकर्ता मीनांशेन दयानिधे ।  
नृपस्य ज्ञानदानाय रक्षायै सुरविप्रयोः ॥ ७॥  
  
शेषाधारश्च कूर्मस्त्वमंशेन सृष्टिहेतवे ।  
विश्वाधारश्च शेषस्त्वमंशेनापि सहस्रदृक् ॥ ८॥  
  
रामो दाशरथिस्त्वं च जानक्युद्धारहेतवे ।  
दशकन्धरहन्ता च सिन्धौ सेतुविधायकः ॥ ९॥  
  
कलया परशुरामश्च जमदग्निसुतो महान् ।  
त्रिःसप्तकृत्वो भूपानां निहन्ता जगतीपते ॥ १०॥  
  
अंशेन कपिलस्त्वं च सिद्धानां च गुरोर्गुरुः ।  
मातृज्ञानप्रदाता च योगशास्त्रविधायकः ॥ ११॥  
  
अंशेन ज्ञानिनां श्रेष्ठौ नरनारायणावृषी ।  
त्वं च धर्मसुतो भूत्वा लोकविस्तारकारकः ॥ १२॥  
  
अधुना कृष्णरूपस्त्वं परिपूर्णतमः स्वयम् ।  
सर्वेषामवताराणां बीजरूपः सनातनः ॥ १३॥  
  
यशोदाजीवनो नित्यो नन्दैकानन्दवर्धनः ।  
प्राणाधिदेवो गोपीनां राधाप्राणाधिकः प्रियः ॥ १४॥  
  
वसुदेवसुतः शान्तो देवकीदुःखभञ्जनः ।  
अयोनिसम्भवः श्रीमान् पृथिवीभारहारकः ॥ १५॥  
  
पूतनायै मातृगतिप्रदाता च कृपानिधिः ।  
बककेशिप्रलम्बानां ममापि मोक्षकारकः ॥ १६॥  
  
स्वेच्छामय गुणातीत भक्तानां भयभञ्जन ।  
प्रसीद राधिकानाथ प्रसीद कुरु मोक्षणम् ॥ १७॥  
  
हे नाथ गार्दभीयोनेः समुद्धर भवार्णवात् ।  
मूर्खस्त्वद्भक्तपुत्रोऽहं मामुद्धर्तुं त्वमर्हसि ॥ १८॥  
  
वेदा ब्रह्मादयो यं च मुनीन्द्राः स्तोतुमक्षमाः ।  
किं स्तौमि तं गुणातीतं पुरा दैत्योऽधुना खरः ॥ १९॥  
  
एवं कुरु कृपासिन्धो येन मे न भवेज्जनुः ।  
दृष्ट्वा पादारविन्दं ते कः पुनर्भवनं व्रजेत् ॥ २०॥  
  
ब्रह्मा स्तोता खरः स्तोता नोपहासितुमर्हसि ।  
सदीश्वरस्य विज्ञस्य योग्यायोग्ये समा कृपा ॥ २१॥  
  
इत्येवमुक्त्वा दैत्येन्द्रस्तस्थौ च पुरतो हरेः ।  
प्रसन्नवदनः श्रीमानतितुष्टो बभूव ह ॥ २२॥  
  
इदं दैत्यकृतं स्तोत्रं नित्यं भक्त्या च यः पठेत् ।  
सालोक्यसार्ष्टिसामीप्यं लीलया लभते हरेः ॥ २३॥  
  
इह लोके हरेर्भक्तिमन्ते दास्यं सुदुर्लभम् ।  
विद्यां श्रियं सुकवितां पुत्रपौत्रान् यशो लभेत् ॥ २४॥  
  
इति दानवकृतं कृष्णस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
