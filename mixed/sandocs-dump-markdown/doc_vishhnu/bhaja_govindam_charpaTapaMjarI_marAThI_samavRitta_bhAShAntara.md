---
Acknowledge-Permission: Madhukar Sonavane
Author: Madhukar Sonavane msonavane at hotmail.com
Category: vishhnu, vedanta, krishna, shankarAchArya, vishnu
File name: charpaTapaMjarImarAThI.itx
Indexextra: (Sanskrit, English)
Language: Marathi
Latest update: March 10, 2020
Location: doc_vishhnu
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: Charpatapamjari Translated in Marathi in Same Metre
Transliterated by: Madhukar Sonavane msonavane at hotmail.com
engtitle: charpaTapaMjarI bhaja govindam in marAThI
itxtitle: bhaja govindam charpaTapaMjarI (marAThI samavRitta bhAShAntara)
title: भज गोविन्दम् चर्पटपंजरी (मराठी समवृइत्त भाषान्तर)

---
  
 चर्पटपञ्जरी मराठी समवृत्त भावार्थ   
(श्री आद्य शङ्कराचार्य याञ्च्या चर्पटपञ्जरीवर आधारित)  
रचना: श्री. मधुकर सोनवणे  
भज गोविन्दा, भज गोविन्दा, वेड्या भक्ति करी हरिची ।  
येईल मृत्यू समोर तेंव्हां, व्यर्थचि रे पोपटपञ्ची ॥ १॥  
  
सोड तू वेड्या हांव धनाची, कांस धरी रे निजरूपाची ।  
जेही लाभे प्राक्तन योगे, तृप्ती तेणे हो चित्ताची ॥ २॥  
  
यौवन वैभव बघुनि नारीचे, मोहि गुन्तशी कां वेड्या ।  
रक्त मांस चरबीच्या नश्वर, अस्थीञ्च्या देही काड्या ॥ ३॥  
  
कमलदलीच्या  जलबिन्दू सम,  जीवन अवघे एक क्षणाचे ।  
झुरे देह चिन्ता व्याधीने, तो तर भक्षची रे काळाचे ॥ ४॥  
  
कमाविशी जोवरी तोवरी, तुझा कळवळा स्नेहिजना ।  
पराधीन होता म्हातारा, कवडीचीही किम्मत ना ॥ ५॥  
  
जोवरी देही प्राणज्योति तंव, तोवरी पुसतील कुशल तुला ।  
देह अयोध्या राम सोडिता, शिवे न भार्या प्रेताला ॥ ६॥  
  
सम्पे खेळातची बालपण, अर्थ काम यौवनी तसे ।  
करीत चिन्ता, वृद्ध जाहला, आठव हरिचा परी नसे ॥ ७॥  
  
म्हणशी पत्नी, पुत्रही माझे,  तुला न माहित तू कोणाचा ।  
आला कोठूनि, कुठे चालला, शोध करि रे तू सत्याचा ॥ ८॥  
  
सत्सङ्गाने, निःसङ्गत्वाचा, लाभे  त्यातुनी निर्मोहत्व ।  
निर्मोहत्वे  निश्चलतत्त्व नि, प्रतीत  त्यातुनी ईश्वरतत्त्व ॥ ९॥  
  
जर्जर देही कामवासना, सुकले जल जणु सरोवरी ।  
कवडि न हाती, दूर आप्तजन, तत्त्वचि नेइल पैलतिरी ॥ १०॥  
  
धन यौवन नि सगे सोबती, गर्व सोड हे क्षणीक सारे ।  
माया बन्धा तोडुनी मिळवी,  सत्य असे जे कालातीत रे ॥ ११॥  
  
दिवस रात्र नि सकाळ सन्ध्या, शिशिर वसन्तही पुनःपुन्हा ।  
जीवन धावे काळासङ्गे, आशाबन्धन सुटेचि ना ॥ १२॥  
  
धन नि कान्ता नकोच चिन्ता, वेड्या कुणी ना मार्ग दाविला ।  
घेई आसरा सत्पुरुषाञ्चा, तरुनि जावया भव अब्धिला ॥ १३॥  
  
जटाधारि कुणी चमनचकोटा, भगवे कुणी ते सन्न्यासी ।  
पोटासाठी सोङ्गे नाना, परि न भजती गोविन्दासी ॥ १४॥  
  
जर्जर गात्रे, कम्पित काया, केशकलाप न वय लपवी ।  
मन्द चाल ती टेकित काठी, आशा परि बान्धुनि ठेवी ॥ १५॥  
  
आग पोटीची, घड्याळ तैसे, अखण्ड धावत तुज ठेवी ।  
चार घास नि झोप अपुरी, आशा बान्धुनी तुज फिरवी ॥ १६॥  
  
कुरुते गङ्गासागरगमनं  
व्रतपरिपालनमथवा दानम् ।  
ज्ञानविहीनः सर्वमतेन  
मुक्तिं न भजति जन्मशतेन ॥ १७॥  
  
मन्दिरी वा तू वृक्षाखाली, निवास करि साध्या वस्त्राने ।  
भू वरी शय्या, पूर्ण विरागी, नित्य राही तू सन्तोषाने ॥ १८॥  
  
रमता योगी अथवा भोगी, कांही लाभे रिक्त हात वा ।  
देह करि साऱ्या व्यापारा, स्वानन्दाची कधि न वानवा ॥ १९॥  
  
वाच जरा तू भगवद्गीता, प्राशी गङ्गाजला जरा ।  
चरण आठवी तू श्रीहरिचे, यमा कोठला मग थारा ॥ २०॥  
  
पुन्हा जन्म नि मरण पुन्हा ते, नऊ मास जननी उदरी ।  
हा भवसागर अतीच दुस्तर, वेड्या हरिचरणासी धरी ॥ २१॥  
  
कवडी कवडी गोळा करुनी, खोपे केले वाळूञ्चे ।  
पापपुण्य ना केली चिन्ता, बीज पेरले बाभळीचे ॥ २२॥  
  
असे कोण तू, आला कोठुनि, किती जाहले माय पिता ।  
शोधि उत्तरे अन्तरात तू, नाटकापरी सर्व वृथा ॥ २३॥  
  
मजमाझी नि तुजमाझीही चराचरहि विष्णुमय सारे ।  
भेद ना करि सान थोर हा, समभावे जा शरण त्यास रे ॥ २४॥  
  
शत्रुमित्र वा पुत्र बन्धु ही ओळख विसरी अलगपणाची ।  
पाही सकला  निजरूपाने, नित्य प्रतीति अद्वैताची ॥ २५॥  
  
क्रोध लोभ कामना मोह हे, सोड नि शोधी  आत्मरुपाला  ।  
स्वबोध नसता अन्धचि पुरता,  अविरत भोगी तो नरकाला ॥ २६॥  
  
वाच कधी तू गीता भागवत, ज्ञानेश्वरी नि कधी गाथा ।  
नित्य आठवी हरिचरणाशी, सत्सङ्गे हरि दीन व्यथा ॥ २७॥  
  
भोग भोगिता, वाटे सुख परि, पुढच्या व्याधी साठविशी ।  
अटळ मृत्यू तो निश्चित येई, दुश्चरणा कां आचरिशी ॥ २८॥  
  
अर्थ असे तो अनर्थ नुसता, कधि न लाभते सौख्य तयाने ।  
धनवन्ताला नित्य भय असे, स्वपुत्र फसविल कधी न जाणे ॥ २९॥  
  
प्राणायाम नि प्रत्याहारे,  नित्यानित्य विवेक विचारे  ।  
सत्य नि माया भेद यातला, शोधुनी स्मर त्या भगवन्ता रे ॥ ३०॥  
  
श्रीगुरूच्या पदकमली आश्रय, सोड पाश हे संसाराचे ।  
इन्द्रिये नि मन नित्य संयमे, अनुभवी हृदयी सदन हरीचे ॥ ३१॥  
  
नाद सोडी तू शास्त्र विधीञ्चा, आचार्याञ्चा मार्ग अनुसरी ।  
दिव्यत्वाला  ओळख आपुल्या, नकोच गुन्तू या संसारी  ॥ ३२॥  
  
भज गोविन्दा, गोविन्दा भज, वेड्या स्मर त्या गोविन्दाला   ।  
इशस्मरणाविण अन्य मार्ग ना, जाया तरुनी भवाब्धिला ॥ ३३॥  
  
चार दिसाञ्चा असशी पाहुणा, इथले कांही तुझे नसे ।  
हे माझे नि तेही माझे, मनात भरले तुझ्या पिसे ॥  
  
दुर्मिळ जीवन वाया जाते, खेळी अडकला मायेच्या ।  
नको मृगजळासाठी धावू, शरणी जा गोविन्दाच्या ॥  
  
जागृत होई, झडकरि वेड्या, जितुके क्षण तुझिया हाती ।  
एक एक क्षण बहुमोलाचा, नको करू त्याची माती ॥  
  
  
Composed by Madhukar Sonavane msonavane at hotmail.com  
(aNNA) Posting on Mandiyali Google Group  
  
