---
Category: vishhnu, suprabhAta, krishna
File name: pArthasArathisuprabhAtam.itx
Indexextra: (Scan)
Language: Sanskrit
Latest update: May 23, 2020
Location: doc_vishhnu
Proofread by: NA, PSA Easwaran
Send corrections to: sanskrit@cheerful.com
Site access: http://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: Parthasarathi Suprabhatam
Transliterated by: NA
engtitle: pArthasArathisuprabhAtam
itxtitle: pArthasArathisuprabhAtam
title: पार्थसारथिसुप्रभातम्

---
  
 श्रीपार्थसारथि सुप्रभातम्   
कौसल्या-सुप्रजा राम पूर्वा सन्ध्या प्रवर्तते  
उत्तिष्ठ नरशार्दूल कर्तव्यं दैवमाह्निकम् ॥  
  
उत्तिष्ठोत्तिष्ठ गोविन्द उत्तिष्ठ गरुडध्वज ।  
उत्तिष्ठ कमलाकान्त त्रैलोक्यं मङ्गलं कुरु ॥  
  
वन्दे वृन्दावनान्ते मणिगणविलसत्सौधहर्म्ये गृहाढ्ये  
     सम्राजत्कैरविण्यास्तटभुवि घृणिमद्गोपुरे सालरम्ये ।  
आनन्दाख्ये विमाने मुनिगणविनुतं पार्थसूतं च रामं  
     रङ्गेशं श्रीनृसिंहं गजवरवरदं श्रीक्षितिभ्यां समेतम् ॥ १॥  
  
मातः श्रीर्जगतामशेषजगतां नाथस्य भर्त्तुः प्रिये  
     तद्वक्षस्थलनित्यवासिनि सदा श्रीवेदवल्याह्वये ।  
वृन्दारण्यनिवासियोगिसदने सम्भूय वारान्निधे-  
     र्मन्नाथामरभूरुहेण सहिते नैशं प्रभातं शुभम् ॥ २॥  
  
श्रीमद्वेदलतां श्रितामृतलतां वृन्दावने संस्थितां  
     सम्यग्दृष्टपरावरेण मुनिना संवर्धितां तद्धिताम् ।  
लब्ध्वा तां समुपेत्य दुग्धजलधेस्तद्दत्तनामा वसन्  
     मन्नाथाश्रितकल्पभूरुहविभो ते सुप्रभातं हरे ॥ ३॥  
  
समस्तकल्याणगुणैकधाम्नः स्वशक्तिलेशोद्धृतभूतलस्य ।  
प्रह्लादभक्तेः परिवर्धकस्य मन्नाथनाम्नस्तव सुप्रभातम् ॥ ४॥  
  
श्रीमत्कैरविणीसरोवरतटे नित्यं तपः कुर्वते  
     सम्यग्ज्ञानवतां वराय भृगवे दत्वा त्वभीष्टं वरम् ।  
लब्ध्वा तस्य सुतां जगत्त्रयमुदे तस्मै प्रसन्नस्य ते  
     मन्नाथाद्य हि सुप्रभातमखिलांस्त्रातुं प्रसीद प्रभो ॥ ५॥  
  
श्रीमन् धरापरविमोचनदीक्षितं त्वां  
     सम्बोधयन्ति विधिशङ्करशक्रमुख्याः ।  
स्वामिन् जगत्त्रयविभो यदुवंशनाथ  
     श्रीपार्थसूत भगवंस्तव सुप्रभातम् ॥ ६॥  
  
भास्वान् विकासयति पङ्कजकुड्मलानि  
     पद्माकरेषु परिकूजितसारेसेषु ।  
कूजन्ति पञ्जरशुकाः सह सारिकाभिः  
     श्रीपार्थसूत भगवंस्तव सुप्रभातम् ॥ ७॥  
  
वीणां प्रगृह्य मुनिवाहनयोगिवर्यो  
     गानं करोति सह तुम्बुरुनारदाद्यैः ।  var  तुम्बुरुनारदाद्याः  
 सङ्गीतवाद्यनिपुणास्तव सुप्रभात-  
     गाथाः पठन्ति यदुनन्दन सुप्रभातम् ॥ ८॥  
  
ब्रह्मादयस्सुरपतिप्रमुखा दिगीशाः  
     स्वस्वाधिकारनियतास्तव सैन्यनाथाः ।  
सम्प्रार्थयन्ति तव सद्मपुरोविभागे  
     श्रीपार्थसूत भगवंस्तव सुप्रभातम् ॥ ९॥  
  
गोपाङ्गनास्तव हि मङ्गलगीतकानि  
     गायन्ति कामशरपीडितगात्रयष्ट्यः ।  
गोपालबालककुलानि विसृज्य वत्सान्  
     त्वां प्रार्थयन्ति यदुशेखर सुप्रभातम् ॥ १०॥  
  
स्नेहप्रतिस्नुतपयोधरपारयुक्ताः  
     गावः स्ववत्ससहिताः परितोषयुक्ताः ।  
वत्सान् विसृज्य च पयः परिदोहयन्ति  
     गोपालकास्तव यदूद्वह सुप्रभातम् ॥ ११॥  
  
वृन्दावने विहरतां पशुपालकानां  
     रक्षार्थमात्तवरवेत्र सुशङ्खपाणे ।  
भ्रात्रा समेत सुमनोहर भूषणार्ह  
     प्रोत्तिष्ठ पार्थरथपालक सुप्रभातम् ॥ १२॥  
  
वृन्दावनान्तरमनोज्ञवनान्तरेषु  
     नानातरुप्रवरशोभिजलाशयेषु ।  
कूजद्विहङ्गमगणेषु मधुव्रतानि  
     गायन्ति पार्थरथनायक सुप्रभातम् ॥ १३॥  
  
मन्दारकुन्दवरकैतकमाधवीनां  
     आमोदनिर्भरवनान्तरनिस्सृतोऽसौ ।  
मन्दानिलः प्रसरति प्रवरः प्रभाते  
     श्रीपार्थसूत  भगवंस्तव सुप्रभातम् ॥ १४॥  
  
सम्फुल्लकैरवसरोवरनीरसंस्थाः  
     हंसास्सचक्रमिथुनास्सह सारसैश्च ।  
तीरे तु देशिकगणैस्सह संविवादान्  
     तन्वन्ति पार्थरथनायक सुप्रभातम् ॥ १५॥  
  
तद्देशिकाः सकलशास्त्रविदां वरिष्ठाः  
     त्वत्प्रोक्तदिव्यचरमार्थनिविष्टभावाः ।  
कासारयोगिमुखदेशिकसूक्तिनिष्ठाः  
     तिष्ठन्ति किङ्करकृतौ तव सुप्रभातम् ॥ १६॥  
  
श्रीभट्टनाथकृतिभिस्तव मङ्गलानि  
     शंसन्ति देशिकवरास्त्वमितप्रभावाः ।  
गोदासुसूक्तिभिरपि प्रविबोधयन्ति  
     श्रीपार्थसूत भगवंस्तव सुप्रभातम् ॥ १७॥  
  
सूर्योदये ग्रहगणास्त्वितरे सुरेन्द्राः  
     आज्ञां तवैव निजवैभवसम्प्रयुक्ताः ।  
सम्प्रार्थ्य तोषितुमिहाद्य जगत्पतिं त्वां  
     तिष्ठन्ति पार्थरथनायक सुप्रभातम् ॥ १८॥  
  
नित्यार्चनां रचयितुं विविधोपहारान्  
     वस्तूनि वस्त्रवरदिव्यविभूषणानि ।  
सङ्गृह्य वैदिकशिखामणयः प्रभाते  
     तिष्ठन्ति पार्थरथभूषण सुप्रभातम् ॥ १९॥  
  
काश्मीरकेसरयुतं हरिचन्दनञ्च  
     कस्तूरिकां च घनसारवरं गृहीत्वा ।  
द्वारि स्थितास्तव हि दासगणास्समस्ताः  
     श्रीपार्थसूत भगवंस्तव सुप्रभातम् ॥ २०॥  
  
सम्फुल्लपङ्कजनवोत्पलकैरवाणि  
     सच्चम्पकैर्मरुवकैः कृतमालिकानि ।  
सङ्गृह्य तावकसमर्चनमादरेण  
     तिष्ठन्ति कर्तुमनघास्तव सुप्रभातम् ॥ २१॥  
  
भाग्याधिकास्तव पदाब्जनिविष्टभावाः  
     पीताम्बराण्यपरिमेयविभूषणानि ।  
रत्नानि काञ्चनयुतानि समर्पयन्ति  
     श्रीपार्थसूत भगवंस्तव सुप्रभातम् ॥ २२॥  
  
प्रातःप्रयुक्तनवनीतपयःफलानि  
     मुद्गान्नलड्डुकमनोहरमिश्रितानि ।  
सोपायनानि च समर्पयितुं यतन्ते  
     श्रीवैष्णवास्तव यदूद्वह सुप्रभातम् २३॥  
  
भेरीमृदङ्गपटहानकगोमुखादि-  
     वाद्यानि घोषयति दासगणस्तवाग्रे ।  
तिष्ठन्ति नर्तनपरा गणिकास्समस्ताः  
     श्रीपार्थसूत भगवंस्तव सुप्रभातम् २४॥  
  
हस्तीन्द्रमूर्ध्नि धृतकाञ्चनकुम्भतीर्थं  
     छत्रावृतं विधृतचामरयुग्ममारात् ।  
श्रीमन् प्रभो तव हि मङ्गलमज्जनाय  
     श्रीपार्थसूत भगवंस्तव सुप्रभातम् ॥ २५॥  
  
एकान्तिनश्च विमलाशययोगिवर्याः  
     अध्यापकास्तव पदाब्जनिविष्टभावाः ।  
तिष्ठन्ति सन्निधिमुपेत्य भवत्पदाब्जे  
     सेवार्थमर्जुनसखे तव सुप्रभातम् ॥ २६॥  
  
त्वत्सेवनाय सकलद्रविडागमानां  
     वक्ता पराङ्कुशमुनिस्स्वपदप्रपन्नैः ।  
रामानुजोऽपि कृतनित्यसमस्तकृत्यः  
     त्वद्द्वारि तिष्ठति विभो तव सुप्रभातम् ॥ २७॥  
  
उत्तिष्ठ लक्ष्मणगुरो सह सीतयाऽद्य  
     धर्मं विवर्धय विभो जय पालयास्मान् ।  
दासान् कुरुष्व सहसा तव किङ्करांश्च  
     ते सुप्रभातमधुना रघुवंशनाथ ॥ २८॥  
  
श्रीमन् गजेन्द्रवरदाश्रितपारिजात  
     श्रीवैनतेयभुजमूलविभूषणाढ्य ।  
इन्द्रादिदेवगणपूजितपादपद्म  
     श्रीमन् वरप्रद सुरेश्वर सुप्रभातम् ॥ २९॥  
  
श्रीमन् नृसिंह जगतां जनिहेतुभूत  
     सम्पालनान्तकरणादिषु जागरूक ।  
अन्तःप्रविश्य च नियन्तृतया भवास्मान्  
     श्रीमन् नृसिंह भगवंस्तव सुप्रभातम् ॥ ३०॥  
  
श्रीमन् नृसिंह तव मङ्गलमस्तु नित्यं  
     सूर्येन्दुतारकसमानमहःप्ररोहैः ।  
नैशं तमःप्रसरमान्तरमप्यपास्तं  
     स्वामिन् नृसिंह भगवंस्तव सुप्रभातम् ॥ ३१॥  
  
काव्योऽपि पूर्वदिशि संस्थितपर्वतस्थो  
     वाचां पतिर्हिमकरोऽस्तमितो बभूव ।  
पक्षी निनादमपि पञ्जरगः करोति  
     श्रीमन् नृसिंह भगवंस्तव सुप्रभातम् ॥ ३२॥  
  
श्रीपार्थसारथि रघूत्तम वेदवल्ली-  
     मन्नाथ सौम्यनरसिंहवरप्रदानाम् ।  
ये सुप्रभातमनिशं प्रपठन्ति तेषां  
     ब्रह्मेश्वराद्यसुलभं सुलभं पदं स्यात् ॥ ३३॥  
  
इति श्रीपार्थसारथि सुप्रभातम् ।  
  
  
Proofread by PSA Easwaran  
  
