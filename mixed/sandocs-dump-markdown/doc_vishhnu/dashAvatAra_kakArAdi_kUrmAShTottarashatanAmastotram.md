---
Author: paNDita shrI bellaMkoNDa rAmarAya kavIndra
Category: aShTottarashatanAma, vishhnu, dashAvatAra, paNDita-bellaMkoNDa-rAmarAya-kavIndra,
  vishnu
File name: kakArAdikUrma108nAmastotram.itx
Language: Sanskrit
Latest update: January 24, 2016
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: shrI dashAvatArAShTottara shatanAmAvaliH savyAkhyA
SubDeity: dashAvatAra
Subject: philosophy/hinduism/religion
Sublocation: vishhnu
Text title: kakArAdi kUrmAShTottarashatanAmastotram
Transliterated by: Malleswara Rao Yellapragada malleswararaoy at yahoo.com
engtitle: kakArAdi kUrmAShTottarashatanAmastotram
itxtitle: dashAvatAra kakArAdi kUrmAShTottarashatanAmastotram
title: दशावतार ककारादि कूर्माष्टोत्तरशतनामस्तोत्रम्

---
  
 ककारादि श्रीकूर्माष्टोत्तरशतनामस्तोत्रम्   
श्री हयग्रीवाय नमः ।  
हरिः ॐ  
  
कमठः कन्धिमध्यस्थः करुणावरुणालयः ।  
कुलाचलसमुद्धर्ता कुण्डलीन्द्रसमाश्रयः ॥ १॥  
  
कठोरपृष्टः कुधरः कलुषीकृतसागरः ।  
कल्याणमूर्तिः क्रतुभुक्प्रार्थनाधृत विग्रहः ॥ २॥  
  
कुलाचलसमुद्भ्रान्तिघृष्टकण्डूतिसौख्यवान् ।  
करालश्वाससङ्क्षुब्धसिन्धूर्मिप्रहताम्बरः ॥ ३॥  
  
कन्धिकर्दमकस्तूरीलिप्तवक्षःस्थलः कृती ।  
कुलीरादिपयस्सत्त्वनिष्पेषणचतुष्पदः ॥ ४॥  
  
कराग्रादत्तसम्भुक्ततिमिङ्गिलगिलोत्करः ।  
कन्धिपुष्पद्विरेफाभः कपर्द्यादिसमीडितः ॥ ५॥  
  
कल्याणाचलतुङ्गात्मागाधीकृतपयोनिधिः ।  
कुलिशत्पृष्ठसङ्घर्षक्षीणमूलकुलाचलः ॥ ६॥  
  
काश्यपीसत्कुचप्रायमन्दराहतपृष्ठकः ।  
कायैकदेशापर्याप्तशेषदिग्गजमण्डलः ॥ ७॥  
  
कठोरचरणाघातद्वैधीकृतपयोनिधिः ।  
कालकूटकृतत्रासः काण्डदुर्मितवैभवः ॥ ८॥  
  
कमनीयः कविस्तुत्यः कनिधिः कमलापतिः ।  
कमलासनकल्याणसन्धाता कलिनाशनः ॥ ९॥  
  
कटाक्षक्षतदेवार्तिः केन्द्रादिविधृताञ्जलिः ।  
कालीपतिप्रीतिपात्रं कामितार्थप्रदः कविः ॥ १०॥  
  
कूटस्थः कूटकमठः कूटयोगिसुदुर्लभः ।  
कामहीनः कामहेतुः कामभृत्कञ्जलोचनः ॥ ११॥  
  
क्रतुभुग्दैन्यविध्वंसी क्रतुभुक्पालकः क्रतुः ।  
क्रतुपूज्यः क्रतुनिधिः क्रतुत्राता क्रतूद्भवः ॥ १२॥  
  
कैवल्यसौख्यदकथः कैशोरोत्क्षिप्तमन्दरः ।  
कैवल्यनिर्वाणमयः कैटभप्रतिसूदनः ॥ १३॥  
  
क्रान्तसर्वाम्बुधिः क्रान्तपातालः कोमलोदरः ।  
कन्धिसोर्मिजलक्षौमः कुलाचलकचोत्करः ॥ १४॥  
  
कटुनिश्श्वासनिर्धूतरक्षस्तूलः कृताद्भुतः ।  
कौमोदकीहतामित्रः कौतुकाकविताहवः ॥ १५॥  
  
करालिकण्टकोद्धर्ता कविताब्धिमणीसुमः ।  
कैवल्यवल्लरीकन्दः कन्दुकीकृतचन्दिरः ॥ १६॥  
  
करपीतसमस्ताब्धिः कायान्तर्गतवाश्चरः ।  
कर्पराब्जद्विरेफाभमन्दरः कन्दलत्स्मितः ॥ १७॥  
  
काश्यपीव्रततीकन्दः कश्यपादिसमानतः ।  
कल्याणजालनिलयः क्रतुभुङ्नेत्रनन्दनः ॥ १८॥  
  
कबन्धचरहर्यक्षः क्रान्तदर्शिमनोहरः ।  
कर्मठाविषयः कर्मकर्तृभावादिवर्जितः ॥ १९॥  
  
कर्मानधीनः कर्मज्ञः कर्मपः कर्मचोदनः ।  
कर्मसाक्षी कर्महेतुः कर्मज्ञानविभागकृत् ॥ २०॥  
  
कर्ता कारयिता कार्यं कारणं करणं कृतिः ।  
कृत्स्नं कृत्स्नातिगः कृत्स्नचेतनः कृत्स्नमोहनः ॥ २१॥  
  
करणागोचरः कालः कार्यकारणतातिगः ।  
कालावशः कालपाशबद्धभक्तावनाभिधः ॥ २२॥  
  
कृतकृत्यः केलिफलः कीर्तनीयः कृतोत्सवः ।  
कृतेतरमहानन्दः कृतज्ञः कृतसत्सुखः ॥ २३॥  
  
॥ इति ककारादि श्री कमठावताराष्टोत्तरशतम् रामेण पराभव  
वैशाख बहुलद्वादश्यां लिखितम् श्री हयग्रीवायार्पितम् ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
  
Source Book:    
shrI dashAvatArAShTottarashatanAmAvaliH savyAkhyA  
language: Telugu  
Composed by : paNDita shrI bellaMkoNDa rAmarAya kavIndra  
  
  
  
  
