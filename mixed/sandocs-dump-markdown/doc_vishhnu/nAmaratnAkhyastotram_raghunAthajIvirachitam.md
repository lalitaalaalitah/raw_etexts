---
Author: raghunAthajI
Category: vishhnu, krishna, puShTimArgIya, raghunAthajI
Description/comments: puShTimArgIya stotraratnAkara
File name: nAmaratnAkhyastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: nAmaratnAkhyastotram
engtitle: nAmaratnAkhyastotram
itxtitle: nAmaratnAkhyastotram (raghunAthajIvirachitam)
title: नामरत्नाख्यस्तोत्रम् (रघुनाथजीविरचितम्)

---
  
 नामरत्नाख्यस्तोत्रम्   
  
यन्नामार्कोदयात्पापध्वान्तराशिः प्रशाम्यति ।  
विकसन्ति हृदञ्जानि तन्नामानि सदाऽऽश्रये ॥ १॥  
  
आनुष्टुभमिह च्छन्द ऋषिरग्निकुमारजः ।  
सर्वशक्तिसमायुक्तो देवः श्रीवल्लभात्मजः ॥ २॥  
  
विनियोगः समस्तेष्टसिद्ध्यर्थे विनिरूपितः ।  
श्रीविठ्ठलः कृपासिन्धुर्भक्तवश्योऽतिसुन्दरः ॥ ३॥  
  
कृष्णलीलारसाविष्टः श्रीमान्वल्लभनन्दनः ।  
दुर्दृश्यो भक्तसन्दृश्यो भक्तिगम्यो भयापहः ॥ ४॥  
  
अनन्यभक्तहृदयो दीनानाथैकसंश्रयः ।  
राजीवलोचनो रासलीलारसमहोदधिः ॥ ५॥  
  
धर्मसेतुर्भक्तिसेतुः सुखसेव्यो व्रजेश्वरः ।  
भक्तशोकापहः शान्तः सर्वज्ञः सर्वकामदः ॥ ६॥  
  
रुक्यिणीरमणः श्रीशो भक्तरत्नपरीक्षकः ।  
भक्तरक्षैकदक्षः श्रीकृष्णभक्तिप्रवर्तकः ॥ ७॥  
  
महासुरतिरस्कर्ता सर्वशास्त्रविदग्रणीः ।  
कर्मजाड्यभिदुष्णांशुर्भक्तनेत्रसुधाकरः ॥ ८॥  
  
महालक्ष्मीगर्भरत्नं कृष्णवर्त्मसमुद्भवः ।  
भक्तचिन्तामणिर्भक्तिकल्पद्रुमनवाङ्कुरः ॥ ९॥  
  
श्रीगोकुलकृतावासः कालिन्दीपुलिनप्रियः ।  
गोवर्धनागमरतः प्रियवृन्दावनाचलः ॥ १०॥  
  
गोवर्धनाद्रिमखकृन्महेन्द्रमदभित्प्रियः ।  
कृष्णलीलैकसर्वस्वः श्रीभागवतभाववित् ॥ ११॥  
  
पितृप्रवर्तितपथप्रचारसुविचारकः ।  
व्रजेश्वरप्रीतिकर्ता तन्निमन्त्रणभोजनः ॥ १२॥  
  
बाललीलादिसुप्रीतो गोपीसम्बन्धिसत्कथः ।  
अतिगम्भीरतात्पर्यः कथनीयगुणाकरः ॥ १३॥  
  
पितृवंशोदधिविभुः स्वानुरूपसुतप्रसूः ।  
दिक्चक्रवर्ती सत्कीर्तिर्महोज्ज्वलचरित्रवान् ॥ १४॥  
  
अनेकक्षितिपश्रेणीमूर्धाऽऽसिक्तपदाम्बुजः ।  
विप्रदारिद्र्यदावाग्निर्भूदेवाग्निप्रपूजकः ॥ १५॥  
  
गोब्राह्यणप्राणरक्षापरः सत्यपरायणः ।  
प्रियश्रुतिपथः शश्वन्महामखकरः प्रभुः ॥ १६॥  
  
कृष्णानुग्रहसंलभ्यो महापतितपावनः ।  
अनेकमार्गसङ्क्लिष्टजीवस्वास्थ्यप्रदो महान् ॥ १७॥  
  
नानाभ्रमनिराकर्ता भक्ताज्ञानभिदुत्तमः ।  
महापुरुषसत्ख्यातिर्महापुरुषविग्रहः ॥ १८॥  
  
दर्शनीयतमो वाग्मी मायावादनिरासकृत् ।  
सदा प्रसन्नवदनो मुग्धस्थितमुखाम्बुजः ॥ १९॥  
  
प्रेमार्द्रदृग्विशालाक्षः क्षितिमण्डलमण्डनः ।  
त्रिजगद्व्यापिसत्कीर्तिर्धवलीकृतमेचकः ॥ २०॥  
  
वाक्सुधाऽऽकृष्टभक्तान्तःकरणः शत्रुतापनः ।  
भक्तसम्प्रार्थितकरो दासदासीप्सितप्रदः ॥ २१॥  
  
अचिन्त्यमहिमाऽमेयो विस्मयास्पदविग्रहः ।  
भक्तक्लेशासहः सर्वसहो भक्तकृते वशः ॥ २२॥  
  
आचार्यरत्नं सर्वानुग्रहकृन्मन्त्रवित्तमः ।  
सर्वस्वदानकुशलो गीतसङ्गीतसागरः ॥ २३॥  
  
गोवर्धनाचलसखो गोपगोगोपिकाप्रियः ।  
चिन्तितज्ञो महाबुद्धिर्जगद्वन्द्यपदाम्बुजः ॥ २४॥  
  
जगदाश्चर्यरसकृत् सदा कृष्णकथाप्रियः ।  
सुखोदर्ककृतिः सर्वसन्देहच्छेददक्षिणः ॥ २५॥  
  
स्वपक्षरक्षणे दक्षः प्रतिपक्षभयङ्करः ।  
गोपिकाविरहाविष्टः कृष्णात्मा स्वसमर्पकः ॥ २६॥  
  
निवेदिभक्तसर्वस्वशरणाध्वप्रदर्शकः ।  
श्रीकृष्णानुगृहीतैकप्रार्थनीयपदाम्बुजः ॥ २७॥  
  
इमानि नामरत्नानि श्रीविठ्ठलपदाम्बुजम् ।  
ध्यात्वा तदेकशरणो यः पठेत्स हरिं लभेत् ॥ २८॥  
  
यद्यन्मनस्यभिध्यायेत्तत्तदाप्नोत्यसंशयम् ।  
नानारत्नाभिधभिदं स्तोत्रं यः प्रपठेत्सुधीः ॥ २९॥  
  
तदीयत्वं गृहाणाशु प्रार्थ्यमेतन्मम प्रभो ।  
श्रीविठ्ठलपदाम्भोजमकरन्दजुषोऽनिशम् ॥ ३०॥  
  
इति श्रीरघुनाथजीविरचितनामरत्नाख्यं स्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
