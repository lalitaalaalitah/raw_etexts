+++
"Text title" = "lakshmiinRisi.nhapancharatnam"
"File name" = "laxm-nri.itx"
itxtitle = "lakShmInRisi.nhapancharatnam"
engtitle = "LaxmI-Nrisinha PancharatnaStotra"
Category = "pancharatna, vishhnu, dashAvatAra, shankarAchArya, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Author = "Shankaracharya"
Language = "Sanskrit"
Subject = "hinduism/religion"
"Latest update" = "December 1, 1999"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "लक्ष्मीनृइसिंहपञ्चरत्नम्"

+++
  
 श्रीलक्ष्मीनृसिंहपञ्चरत्नम्   
  
त्वत्प्रभुजीवप्रियमिच्छसि चेन्नरहरिपूजां कुरु सततं  
  प्रतिबिम्बालंकृतिधृतिकुशलो बिम्बालंकृतिमातनुते ।  
चेतोभृङ्ग भ्रमसि वृथा भवमरुभूमौ विरसायां  
  भज भज लक्ष्मीनरसिंहानघपदसरसिजमकरन्दम् ॥ १॥  
  
शुक्त्तौ रजतप्रतिभा जाता कतकाद्यर्थसमर्था चे-  
  द्दुःखमयी ते संसृतिरेषा निर्वृतिदाने निपुणा स्यात् ।  
चेतोभृङ्ग भ्रमसि वृथा भवमरुभूमौ विरसायां  
  भज भज लक्ष्मीनरसिंहानघपदसरसिजमकरन्दम् ॥ २॥  
  
आकृतिसाम्याच्छाल्मलिकुसुमे स्थलनलिनत्वभ्रममकरोः  
  गन्धरसाविह किमु विद्येते विफलं भ्राम्यसि भृशविरसेस्मिन् ।  
चेतोभृङ्ग भ्रमसि वृथा भवमरुभूमौ विरसायां  
  भज भज लक्ष्मीनरसिंहानघपदसरसिजमकरन्दम् ॥ ३॥  
  
स्रक्चन्दनवनितादीन्विषयान्सुखदान्मत्वा तत्र विहरसे  
  गन्धफलीसदृशा ननु तेमी भोगानन्तरदुःखकृतः स्युः ।  
चेतोभृङ्ग भ्रमसि वृथा भवमरुभूमौ विरसायां  
  भज भज लक्ष्मीनरसिंहानघपदसरसिजमकरन्दम् ॥ ४॥  
  
तव हितमेकं वचनं वक्ष्ये शृणु सुखकामो यदि सततं  
  स्वप्ने दृष्टं सकलं हि मृषा जाग्रति च स्मर तद्वदिति।  
चेतोभृङ्ग भ्रमसि वृथा भवमरुभूमौ विरसायां  
  भज भज लक्ष्मीनरसिंहानघपदसरसिजमकरन्दम् ॥ ५॥  
  
      इति श्रीमत्परमहंसपरिव्राजकाचार्यस्य  
      श्री गोविन्द भगवत्पूज्यपाद शिष्यस्य  
      श्रीमच्छंकर भगवतः कृतौ  
      लक्ष्मीनृसिंह पञ्चरत्नम् सम्पूर्णम् ॥  
  
  
  
