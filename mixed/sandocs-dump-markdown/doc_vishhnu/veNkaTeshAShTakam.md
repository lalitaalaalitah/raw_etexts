---
Author: prabhAkara  See the last two verses
Category: aShTaka, vishhnu, venkateshwara, vishnu
Description-comments: Brihatstotraratnavali
File name: venkateshAShTaka.itx
Language: Sanskrit
Latest update: July 21, 2012
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: veNkaTeshAShTakam
Transliterated by: Malleswara Rao Yellapragada malleswararaoy at yahoo.com
engtitle: veNkaTeshAShTakam
itxtitle: veNkaTeshAShTakam
title: वेण्कटेशाष्टकम्

---
  
 श्रीवेङ्कटेशाष्टकम्   
  
श्रीवेङ्कटेशपदपङ्कज धूलिपङ्क्तिः  
संसारसिन्धुतरणे तरणिर्नवीना ।  
सर्वाघपुञ्जहरणायच धूमकेतुः  
पायादनन्यशरणं स्वयमेव लोकम् ॥ १॥  
  
शेषाद्रिगेहतव कीर्तितरङ्गपुञ्ज  
आभूमिनाकमभितःसकलान्पुनानः ।  
मत्कर्णयुग्मविवरेपरिगम्य सम्यक्  
कुर्यादशेषमनिशङ्खलु तापभङ्गम् ॥ २॥  
  
वैकुण्ठराजसकलोऽपि धनेशवर्गो  
नीतोऽपमानसरणिन्त्वयि विश्वसित्रा ।  
तस्मादयन्न समयः परिहासवाचाम्  
इष्टम्प्रपूर्य कुरु मां कृतकृत्यसङ्घम् ॥ ३॥  
  
श्रीमन्नारास्तुकतिचिद्धनिकांश्च केचित्  
क्षोणीपतीन्कतिचिदत्रच राजलोकान् ।  
आराधयन्तुमलशून्यमहं भवन्तं  
कल्याणलाभजननायसमर्थमेकम् ॥ ४॥  
  
लक्ष्मीपतित्वमखिलेशतव प्रसिद्धमत्र  
प्रसिद्धमवनौमदकिञ्चनत्वम् ।  
तस्योपयोगकरणायमया त्वया च कार्यः  
समागमैदं मनसि स्थितं मे ॥ ५॥  
  
शेषाद्रिनाथभवताऽयमहं सनाथः  
सत्यंवदामि भगवंस्त्वमनाथ एव ।  
तस्मात्कुरुष्वमदभीप्सित कृत्यजालम्-  
एवत्वदीप्सित कृतौ तु भवान्समर्थः ॥ ६॥  
  
क्रुद्धोयदा भवसि तत्क्षणमेव भूपो  
रङ्कायतेत्वमसि चेत्खलु तोषयुक्तः ।  
भूपायतेऽथनिखिलश्रुतिवेद्य रङ्क  
इच्छाम्यतस्तवदयाजलवृष्टिपातम् ॥ ७॥  
  
अङ्गीकृतंसुविरुदं भगवंस्त्वयेति  
मद्भक्तपोषणमहंसततं करोमि ।  
आविष्कुरुस्वमयि सत्सततं प्रदीने  
चिन्ताप्रहारमयमेवहियोग्यकालः ॥ ८॥  
  
सर्वासुजातिषु मयातु समत्वमेव  
निश्चीयतेतव विभो करुणाप्रवाहात् ।  
प्रह्लादपाण्डुसुतबल्लव गृघ्रकादौ  
नीचोन भाति मम कोऽप्यत एव हेतोः ॥ ९॥  
  
सम्भावितास्तुपरिभूतिमथ प्रयान्ति  
धूर्ताजपं हि कपटैकपरा जगत्याम् ।  
प्राप्तेतु वेङ्कटविभो परिणामकाले  
स्याद्वैपरीत्यमिवकौरवपाण्डवानाम् ॥ १०॥  
  
श्रीवेङ्कटेशतव पादसरोजयुग्मे  
संसारदुःखशमनाय समर्पयामि ।  
भास्वत्सदष्टकमिदं रचितं  
प्रभाकरोऽहमनिशंविनयेन युक्तः ॥ ११॥  
  
श्रीशालिवाहनशकेशरकाष्टभूमि (१८१५)  
सङ्ख्यामितेऽथविजयाभिधवत्सरेऽयम् ।  
श्रीकेशवात्मजैदं व्यतनोत्समल्पं  
स्तोत्रम्प्रभाकर इति प्रथिताभिधाना ॥ १२॥  
  
इतिगार्ग्यकुलोत्पन्न यशोदागर्भज-केशवात्मज-प्रभाकर-कृतिषु  
श्रीवेङ्कटेशाष्टकं स्तोत्रं समाप्तम् ॥  
  
श्रीकृष्णदास तनुजस्य मया तु  
गङ्गाविष्णोरकारिकिल सूचनयाष्टकं यत् ।  
तद्वेङ्कटेशमनसो मुदमातनोतु  
तद्भक्तलोकनिवहानन पङ्क्तिगं सत् ॥  
  
पित्रोर्गुरोश्चाप्यपराधकारिणो  
भ्रातुस्तथाऽन्यायकृतश्चदुर्गतः ।  
तेषुत्वयाऽथापि कृपा विधीयतां  
सौहार्दवश्येनमया तु याच्यते ॥  
  
  
  
  
  
Encoded and proofread by YV Malleswara Rao malleswararaoy@yahoo.com  
Brihatstotraratnavali  
  
