---
Acknowledge-Permission: Mahaperiaval Trust
Author: parAsharabhaTTa
Category: vishhnu, parAsharabhaTTa
Description/comments: Edited by S. V. Radhakrishna Shastriji
File name: ranganAthastotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: ranganAthastotram
engtitle: ranganAthastotram
itxtitle: raNganAthastotram (parAsharabhaTTavirachitaM)
title: रण्गनाथस्तोत्रम् (पराशरभट्टविरचितं)

---
  
 श्रीरङ्गनाथस्तोत्रम्   
  
पराशरभट्टकृतम् ।  
श्रीरङ्गक्षेत्रे  
सप्तप्राकारमध्ये सरसिजमुकुलोद्भासमाने विमाने  
कावेरीमध्यदेशे मृदुतरफणिराड्भोगिपर्यङ्कभागे ।  
निद्रामुद्राभिरामं कटिनिकटशिरःपार्श्वविन्यस्तहस्तं  
पद्माधात्रीकराभ्यां परिचितचरणं रङ्गराजं भजेऽहम् ॥ १॥  
  
कस्तूरीकलितोर्ध्वपुण्ड्रतिलकं कर्णान्तलोलेक्षणं  
मुग्धस्मेरमनोहराधरदलं मुक्ताकिरीटोज्ज्वलम् ।  
पश्यन्मानसपश्यतोहररुचिं पर्यायपङ्केरुहं  
श्रीरङ्गाधिपतेः कदा नु वदनं सेवेय भूयोऽप्यहम् ॥ २॥  
  
कदाऽहं कावेरीतटपरिसरे रङ्गनगरे  
शयानं भोगीन्द्रे शतमखमणिश्यामळरचिम् ।  
उपासीनः क्रोशन्मधुमथन नारायण हरे  
मुरारे गोविन्देत्यनिशमनुनेष्यामि दिवसान् ॥ ३॥  
  
कदाहं कावेरीविमलसलिले वीतकलुषो  
भवेयं तत्तीरे श्रममुषि वसेयं घनवने ।  
कदा वा तत्पुण्ये महति पुळिने मङ्गलगुणं  
भजेयं रङ्गेशं कमलनयनं शेषशयनम् ॥ ४॥  
  
पूगीकण्ठद्वयससरसस्निग्धनीरोपकण्ठां  
आविर्मोदस्तमितशकुनानूदितब्रह्मघोषाम् ।  
मार्गे मार्गे पथिकनिवहैरुञ्च्यमानापवर्गां  
पश्येयं तां पुनरपि पुरीं श्रीमतीं रङ्गधाम्नः ॥ ५॥  
  
स जातु पीतामृतमूर्छितानां नाकौकसां नन्दनवाटिकासु ।  
रङ्गेश्वर त्वत्पुरमाश्रितानां रथ्याशुनामन्यतमो भवेयम् ॥ ६॥  
  
श्रीरङ्गं करिशैलमञ्जनगिरिं तार्क्ष्याद्रिसिंहाचलौ  
श्रीकूर्मं पुरुषोत्तमं च बदरीनारायणं नैमिशम् ।  
श्रीमद्वारवतीं प्रयागमधुरायोध्यागयाः पुष्करं  
सालग्रामगिरिं निषेव्य रमते रामानुजोऽयं मुनिः ॥ ७॥  
  
असन्निकृष्टस्य निकृष्टजन्तोर्मिथ्यापवादेन करोषि शान्तिम् ।  
ततो निकृष्टे मयि सन्निकृष्टे कां निष्कृतिं रङ्गपते करोषि ॥ ८॥  
  
इति पराशरभट्टकृतं श्रीरङ्गनाथस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
