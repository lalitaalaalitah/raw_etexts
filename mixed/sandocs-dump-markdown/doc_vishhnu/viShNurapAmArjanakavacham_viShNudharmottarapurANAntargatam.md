---
Acknowledge-Permission: Mahaperiaval Trust
Category: vishhnu, kavacha, apAmArjana
Description/comments: Edited by S. V. Radhakrishna Shastriji
File name: viShNurapAmArjanakavacham.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNurapAmArjanakavacham
engtitle: viShNurapAmArjanakavacham
itxtitle: viShNurapAmArjanakavacham (viShNudharmottarapurANAntargatam)
title: विष्णुरपामार्जनकवचम् (विष्णुधर्मोत्तरपुराणान्तर्गतम्)

---
  
 श्रीविष्णुरपामार्जनकवचम्   
  
पूर्वे नारायणः पातु वारिजाक्षस्तु दक्षिणे ।  
प्रद्युम्नः पश्चिमे पातु वासुदेवस्तथोत्तरे ॥ १॥  
  
ऐशान्यां रक्षताद्विष्णुराग्नेय्यां च जनार्दनः ।  
नैरृत्यां पद्मनाभस्तु वायव्यां मधुसूदनः ॥ २॥  
  
ऊर्ध्वं गोवर्धनोद्धर्ता ह्यधरायां त्रिविक्रमः ।  
एताभ्यो दशदिग्भ्यश्च सर्वतः पातु केशवः ॥ ३॥  
  
एवं कृत्वा तु दिग्बन्घं विष्णुं सर्वत्र संस्मरेत् ।  
अव्यग्रचित्तः कुर्वीत न्यासकर्मं यथाविधि ॥ ४॥  
  
अङ्गुष्ठाग्रे तु गोविन्दं तर्जन्यां तु महीधरम् ।  
मध्यमायां हृषीकेशमनामिक्यां त्रिविक्रमम् ॥ ५॥  
  
कनिष्ठायां न्यसेद्विष्णुं करपृष्ठे तु वामनम् ।  
एवमेवाङ्गुलिन्यासः पश्चादङ्गेषु विन्यसेत् ॥ ६॥  
  
शिखायां केशवं न्यस्य मूर्ध्नि नारायणं न्यसेत् ।  
माधवं च ललाटे तु गोविन्दं तु भुवोर्न्यसेत् ॥ ७॥  
  
चक्षुर्मध्ये न्यसेद्विष्णुं कर्णयोर्मधुसूदनम् ।  
त्रिविक्रमं कण्ठमूले वामनं तु कपोलयोः ॥ ८॥  
  
नासारन्ध्रद्वये चापि श्रीधरं कल्पयेद्बुधः ।  
उत्तरोष्ठे हृषीकेशं पद्मनाभं तथाऽधरे ॥ ९॥  
  
दामोदरं दन्तपङ्क्तौ वाराहं चुबुके तथा ।  
जिह्वायां वासुदेवं च ताल्वोश्चैव गदाधरम् ॥ १०॥  
  
वैकुण्ठं करमध्ये तु अनन्तं नासिकोपरि ।  
दक्षिणे तु भुजे विप्रो विन्यसेत्पुरुषोत्तमम् ॥ ११॥  
  
वामे भुजे महायोगं राघवं हृदि विन्यसेत् ।  
कुक्षौ पृथ्वीधरं चैव पार्श्वयोः केशवं न्यसेत् ॥ १२॥  
  
वक्षःस्थले माधवं च कक्षयोर्योगशायिनम् ।  
पीताम्बरं स्तनतटे हरिं नाभ्यान्तु विन्यसेत् ॥ १३॥  
  
दाक्षिणे तु करे देवं ततस्सङ्कर्षणं न्यसेत् ।  
वामे रिपुहरं विद्यात्कटिमध्ये जनार्दनम् ॥ १४॥  
  
पृष्ठे क्षितिधरं विद्यादच्युतं स्कधयोरपि ।  
वामकुक्षौ वारिजाक्षं दक्षिणे जलशायिनम् ॥ १५॥  
  
स्वयम्भुवं मेढ्रमध्ये ऊर्वोश्चैव गदाधरम् ।  
जानुमध्ये चक्रधरं जङ्घयोरमृतं न्यसेत् ॥ १६॥  
  
गुल्फयोर्नारसिंहं च पादयोरमितत्विषम् ।  
अङ्गुलीषु श्रीधर च पद्माक्षं सर्वसन्धिषु ॥ १७॥  
  
नखेषु माधवं चैव न्यसेत्पादतलेऽच्युतम् ।  
रोमकूपे गुडाकेशं कृष्णं रक्तास्थिमज्जसु ॥ १८॥  
  
मनोबुद्ध्योरहङ्कारे चित्ते न्यस्य जनार्दनम् ।  
अच्युतानन्तगोविन्दान्वातपित्तकफेषु च ॥ १९॥  
  
एवं न्यासविधिं कृत्वा यत्कार्यं द्विज तच्छृणु ।  
पादमुले तु देवस्य शङ्खं चैव तु विन्यसेत् ॥ २०॥  
  
वनमालां हृदि न्यस्य सर्वदेवाभिपूजिताम् ॥  
  
गदां वक्षःस्थले न्यस्य चक्रं चैव तु पृष्ठतः ॥ २१॥  
  
श्रीवत्समुरसि न्यस्य पञ्चाङ्गं कवचं न्यसेत् ।  
आपादमस्तकं चैव विन्यसेत्पुरुषोत्तमम् ॥ २२॥  
  
एवं न्यासविधिं कृत्वा साक्षान्नारायणो भवेत् ।  
तनुर्विष्णुमयी तस्य यत्कञ्चिन्न स भासते ॥ २३॥  
  
अपामार्जनको न्यासस्सर्वव्याधिविनाशनः ।  
आत्मनश्च परस्यापि विधिरेष सनातनः ॥ २४॥  
  
वैष्णवेन तु कर्तव्यस्सर्वसिद्धिप्रदायकः ।  
विष्णुस्तदूर्ध्वं रक्षेत्तु वैकुण्ठो विदिशो दिशः ॥ २५॥  
  
पातु मां सर्वतो रामो धन्धी चक्री च केशवः ।  
एतत्समस्तं विन्यस्य पश्चान्यमन्त्रान् प्रयोजयेत् ॥ २६॥  
  
अथ मूलमन्त्रः -  
ॐ नमो भगवते क्लेशापहर्त्रे नमः ।  
पूजाकाले तु देवस्य जपकाले तथैव च ।  
होमकाले च कर्तव्यं त्रिसन्ध्यासु च नित्यशः ॥ २७॥  
  
आयुरारोग्यमैश्वर्यं ज्ञानं वित्तं फलं लभेत् ।  
यद्यत्सुखतरं लोके तत्सर्वं प्राप्नुयान्नरः ॥ २८॥  
  
एवं भक्त्या समभ्यर्च्य हरिं सर्वार्थदायकम् ।  
अभयं सर्वभूतेभ्यो विष्णुलोकं स गच्छति ॥ २९॥  
  
श्रीविष्णुलोकं स गच्छत्यों नम इति ॥  
  
इति श्रीविष्णुधर्मोत्तरपुराणे श्रीविष्णुरपामार्जनकवचं सम्पूर्णम् ।  
  
  
Proofread by PSA Easwaran psaeaswaran at gmail.com  
  
