---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: vishhnu, krishna, rAmAnujasampradAya, aShTaka
File name: aShTashlokI.itx
Indexextra: (stotramAlA)
Language: Sanskrit
Latest update: March 24, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: aShTashlokI
engtitle: aShTashlokI
itxtitle: aShTashlokI
title: अष्टश्लोकी

---
  
 अष्टश्लोकी   
  
अकारार्थो विष्णुर्जगदुदयरक्षाप्रलयकृत्  
मकारार्थो जीवस्तदुपकरणं वैष्णवमिदम् ।  
उकारोऽनन्यर्हं नियमयति सम्बन्धमनयोः  
त्रयीसारस्त्र्यात्मा प्रणव इममर्थं समदिशत् ॥ १॥  
  
मन्त्रब्रह्मणि मध्यमेन नमसा पुंसःस्वरूपङ्गतिः  
गम्यं शिक्षितमीक्षितेन पुरतःपश्चादपि स्थानतः ।  
स्वातन्रयं निजरक्षणं समुचिता वृत्तिश्च नान्योचिता  
तस्यैवेति हरेर्विविच्य कथितं स्वस्यापि नार्हं ततः ॥ २॥  
  
अकारार्थायैवस्वमहमथ मह्यं न निवहाः  
नराणां नित्यानामयनमिति नारायणपदम् ।  
यमाहास्मै कालं सकलमपि सर्वत्र सकला-  
स्ववस्थास्वाविः स्युर्मम सहजकैङ्कर्यविधयः ॥ ३॥  
  
देहासक्तात्मबुद्धिर्यदि भवति पदं साधु विद्यात्तृतीयं  
स्वातन्त्र्यान्धो यदि स्यात्प्रथममितरशेषत्वधीश्चेद्द्वितीयम् ।  
आत्मत्राणोन्मुखश्चेन्नम इति च पदं बान्धवाभासलोलः  
शब्दं नारायणाख्यं विषयचपलधीश्चेच्चतुर्थीं प्रपन्नः ॥ ४॥  
  
नेतृत्वं नित्ययोगं समुचितगुणजातं तनुख्यापनञ्चो-  
पायं कर्त्तव्यभागं त्वथ मिथुनपरं प्राप्यमेवं प्रसिद्धम् ।  
स्वामित्वं प्रार्थनां च प्रबलतरविरोधिप्रहाणं दशैतान्  
मन्तारं त्रायते चेत्यधिगतनियमः षट्पदोऽयं द्विखण्डः ॥ ५॥  
  
ईशानाञ्जगतामधीशदयितां नित्यानपायां श्रियं  
संश्रित्याश्रयणोचिताखिलगुणस्याङ्घ्री हरेराश्रये ।  
इष्टोपायतया श्रिया च सहितायात्मेश्वरायार्थये  
कर्तुं दास्यमशेषमप्रतिहतं नित्यं त्वहं निर्ममः ॥ ६॥  
  
मत्प्राप्त्यर्थतया मयोक्तमखिलं सन्त्यज्य धर्मं पुनः  
मामेकं मदवाप्तये शमणमित्यार्तोऽवसायं कुरु ।  
त्वामेकं व्यवसाययुक्तमखिलज्ञानादिपूर्णो ह्यहं  
मत्प्राप्तिप्रतिबन्धकैर्विरहितं कुर्यां शुचं मा कृथाः ॥ ७॥  
  
निश्चित्य त्वदधीनतां मयि सदा कर्माद्युपायान् हरे  
कर्तुं त्यक्तुमपि प्रपत्तुमनलं सीदामि दुःखाकुलः ।  
एतज्ज्ञानमुपेयुषो मम पुनस्सर्वापराधक्षयं  
कर्तासीति दृढोऽस्मि ते तु चरमं वाक्यं स्मरन्सारथेः ॥ ८॥  
  
शाखानामुपरि स्थितेन मनुना मूलेन लब्धात्मकः  
सत्ताहेतुसकृज्जपेन सकलं कालं द्वयेन क्षिपन् ।  
वेदोत्तंसविहारसारथिदयागुम्फेन विस्त्रम्भितः  
सारज्ञो यदि कश्चिदस्ति भुवने नाथः स यूथस्य नः ॥ ९॥  
  
इति अष्टश्लोकी समाप्ता ॥  
  
  
Proofread by PSA Easwaran psaeaswaran at gmail.com  
  
