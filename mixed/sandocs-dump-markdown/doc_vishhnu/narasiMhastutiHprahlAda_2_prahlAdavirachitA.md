---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: narasiMhastutiHprahlAda2.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: narasiMhastutiHprahlAda 2
engtitle: narasiMhastutiHprahlAda 2
itxtitle: narasiMhastutiHprahlAda 2 (prahlAdavirachitA)
title: नरसिंहस्तुतिःप्रह्लाद २ (प्रह्लादविरचिता)

---
  
 श्रीनरसिंहस्तुतिःप्रह्लाद २   
  
(प्रह्लादकृता )  
नमस्ते पुण्डरीकाक्ष नमस्ते पुरुषोत्तम ।  
नमस्ते सर्वकालात्मन् नमस्ते तिग्मचक्रिणे ॥ १॥  
  
ब्रह्मत्वे सृजते विश्वं स्थितौ पालयते पुनः ।  
रुद्ररूपाय कल्पान्ते नमस्तुभ्यं त्रिमूर्तये ॥ २॥  
  
देवा यक्षासुराः सिद्धा नागा गन्धर्वकिन्नराः ।  
पिशाचा राक्षसाश्चैव मनुष्याः पशवस्तथा ॥ ३॥  
  
पक्षिणः स्थावराश्चैव पिपीलिकसरीसृपाः ।  
भूरापोऽग्निर्नभो वायुः शब्दः स्पर्शस्तथा रसः ॥ ४॥  
  
रूपं गन्धो मनो बुद्धिरात्मा कालस्तथा गुणाः ।  
एतेषां परमार्थश्च सर्वमेतत्त्वमच्युत ॥ ५॥  
  
विद्याविद्ये भवान्सत्यं असत्यं त्वं विषामृते ।  
प्रवृत्तं च निवृत्तं च कर्म वेदोदितं भवान् ॥ ६॥  
  
समस्तकर्मभोक्ता च कर्मोपकरणानि च ।  
त्वमेव विष्णो सर्वाणि सर्वकर्मफलं च यत् ॥ ७॥  
  
मय्यन्यत्र तथाऽन्येषु भूतेषु भुवनेषु च ।  
तवैव व्याप्तिरैश्वर्यगुणसंसूचिकी प्रभो ॥ ८॥  
  
त्वां योगिनश्चिन्तयन्ति  त्वां यजन्ति च याजकाः ।  
हव्यकव्यभुगेकस्त्वं पितृदेवस्वरूपधृक् ॥ ९॥  
  
रूपं महत्ते स्थितमत्र विश्वं ततश्च सूक्ष्मं जगदेतदीश ।  
रूपाणि सर्वाणि च भूतभेदास्तेष्वन्तरात्माख्यमतीव सूक्ष्मम् ॥ १०॥  
  
तस्माच्च सूक्ष्मादिविशेषणानामगोचरे यत्परमात्मरूपम् ।  
किमप्यचिन्त्यं तव रूपमस्ति तस्मै नमस्ते पुरुषोत्तमाय ॥ ११॥  
  
सर्वभूतेषु सर्वात्मन् या शक्तिरपरा तव ।  
गुणाश्रया नमस्तस्यै शाश्वतायै सुरेश्वर ॥ १२॥  
  
याऽस्तीशागोचरा वाचां मनसां चाविशेषणा ।  
ज्ञानिज्ञानपरिच्छेद्या तां वन्दे स्वेश्वरीं पराम् ॥ १३॥  
  
ओं नमो वासुदेवाय तस्मै भगवते सदा ।  
व्यतिरिक्तं न यस्यास्ति व्यतिरिक्तोऽखिलस्य यः ॥ १४॥  
  
नमस्तस्मै नमस्तस्मै नमस्तस्मै महात्मने ।  
नाम रूपं न यस्यैको योऽस्तित्वेनोपलभ्यते ॥ १५॥  
  
यस्यावताररूपाणि समर्चन्ति दिवौकसः ।  
अपश्यन्तः परं रूपं नमस्तस्मै महात्मने ॥ १६॥  
  
योऽन्तस्तिष्ठन्नशेषस्य पश्यतीशः शुभाशुभम् ।  
तं सर्वसाक्षिणं विश्वं नमस्ये परमेश्वरम् ॥ १७॥  
  
नमोऽस्तु विष्णवे तस्मै यस्याभिन्नमिदं जगत् ।  
ध्येयः स जगतामाद्यः स प्रसीदतु मेऽव्ययः ॥ १८॥  
  
यत्रोतमेतत्प्रोतं च विश्वमक्षरमव्ययम् ।  
आधारभूतः सर्वस्य स प्रसीदतु मे हरिः ॥ १९॥  
  
ओं नमो विष्णवे तस्मै नमस्तस्मै पुनः पुनः ।  
यत्र सर्वं यतः सर्वं यः सर्वं सर्वसंश्रयः ॥ २०॥  
  
श्रीभगवानुवाच -  
सर्वगत्वादनन्तस्य स एवाहमवस्थितः ।  
मत्तः सर्वमहं सर्वं मयि सर्वं सनातने ॥ २१॥  
  
अहमेवाक्षयो नित्यः परमात्माऽऽत्मसंश्रयः ।  
ब्रह्मसञ्ज्ञोऽहमेवाग्रे तथाऽन्ते च परः पुमान् ॥ २२॥  
  
प्रह्लाद उवाच -  
देव प्रपन्नार्तिहर प्रसादं कुरु केशव ।  
अवलोकनदानेन भूयो मां पावयाच्युत ॥ २३॥  
  
नाथ योनिसहस्रेषु येषु येषु व्रजाम्यहम् ।  
तेषु तेष्वच्युता भक्तिरच्युतास्तु सदा त्वयि ॥ २४॥  
  
या प्रीतिरविवेकानां विषयेष्वनपायिनी ।  
त्वामनुस्मरतः सा मे हृदयान्माऽपसर्पतु ॥ २५॥  
  
नमस्ते पुण्डरीकाक्ष नमस्ते पुरुषोत्तम ।  
नमस्ते सर्वलोकात्मन् नमस्ते तिग्मचक्रिणे ॥ २६॥  
  
नमो ब्रह्मण्यदेवाय गोब्राह्मणहिताय च ।  
जगद्धिताय कृष्णाय गोविन्दाय नमो नमः ॥ २७॥  
  
इति प्रह्लादकृता २ श्रीनरसिंहस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
