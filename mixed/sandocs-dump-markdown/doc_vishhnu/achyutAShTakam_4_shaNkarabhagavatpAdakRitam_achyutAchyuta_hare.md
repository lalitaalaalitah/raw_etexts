---
Author: Shankaracharya
Category: vishhnu, aShTaka, shankarAchArya, krishna
File name: achyutAShTakam4.itx
Indexextra: (VSM 2, Meaning)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: achyutAShTakam 4
engtitle: achyutAShTakam 4
itxtitle: achyutAShTakam 4 (shaNkarabhagavatpAdakRitam achyutAchyuta hare)
title: अच्युताष्टकम् ४ (शण्करभगवत्पादकृइतम् अच्युताच्युत हरे)

---
  
 अच्युताष्टकम् ४   
अच्युताच्युत हरे परमात्मन् राम कृष्ण पुरुषोत्तम विष्णो ।  
वासुदेव भगवन्ननिरुद्ध श्रीपते शमय दुःखमशेषम् ॥ १॥  
  
विश्वमङ्गल विभो जगदीश नन्दनन्दन नृसिंह नरेन्द्र ।  
मुक्तिदायक मुकुन्द मुरारे श्रीपते शमय दुःखमशेषम् ॥ २॥  
  
रामचन्द्र रघुनायक देव दीननाथ दुरितक्षयकारिन् ।  
यादवेद्र यदुभूषण यज्ञ श्रीपते शमय दुःखमशेषम् ॥ ३॥  
  
देवकीतनय दुःखदवाग्ने राधिकारमण रम्यसुमूर्ते ।  
दुःखमोचन दयार्णवनाथ श्रीपते शमय दुःखमशेषम् ॥ ४॥  
  
गोपिकावदनचन्द्रचकोर नित्य निर्गुण निरञ्जन जिष्णो ।  
पूर्णरूप जय शङ्कर सर्व श्रीपते शमय दुःखमशेषम् ॥ ५॥  
  
गोकुलेश गिरिधारण धीर यामुनाच्छतटखेलनवीर ।  
नारदादिमुनिवन्दितपाद श्रीपते शमय दुःखमशेषम् ॥ ६॥  
  
द्वारकाधिप दुरन्तगुणाब्धे प्राणनाथ परिपूर्ण भवारे ।  
ज्ञानगम्य गुणसागर ब्रह्मन् श्रीपते शमय दुःखमशेषम् ॥ ७॥  
  
दुष्टनिर्दलन देव दयालो पद्मनाभ धरणीधरधारिन् ।  
रावणान्तक रमेश मुरारे श्रीपते शमय दुःखमशेषम् ॥ ८॥  
  
अच्युताष्टकमिदं रमणीयं निर्मितं भवभयं विनिहन्तुम् ।  
यः पठेद्विषयवृत्तिनिवृत्तिर्जन्मदुःखमखिलं स जहाति ॥ ९॥  
  
इति श्रीशङ्करभगवत्पादकृतम् अच्युताष्टकं ४ सम्पूर्णम् ।  
  
  
Proofread by PSA Easwaran psaeaswaran at gmail.com  
  
