---
Author: Traditional
Category: vishhnu, vishnu, dashaka
File name: padmanAbhanatidashakam.itx
Language: Sanskrit
Latest update: February 25, 2016
Location: doc_vishhnu
Proofread by: P. P. Narayanaswami, Psa Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: padmanAbhanatidashakam
Transliterated by: P. P. Narayanaswami swami at mun.ca
engtitle: padmanAbhanatidashakam
itxtitle: padmanAbhanatidashakam
title: पद्मनाभनतिदशकम्

---
  
 श्रीपद्मनाभनतिदशकम्   
  
विश्वं दृश्यमिदं यतः समयवद्यस्मिन्य एतत् पुनः  
भासा यस्य विराजतेऽथ सकलं येनेह या निर्मितम् ।  
यो वाचां मनसोऽप्यगोचरपदं मायातिगो भासते  
तस्मै देव नमोऽस्तु विश्वगुरवे श्रीपद्मनाभाय ते ॥ १ ॥  
  
लोके स्थावरजङ्गमात्मनि तु यः सर्वेषु जन्तुष्वलं  
चैतन्यात्मतया विशन् विलसति ज्ञानस्वरूपोऽमलः  
नो लिप्तः पयसेव पङ्कजदलं मायाश्रयस्तद्गुणैः  
तस्मै देव नमोऽस्तु विश्वगुरवे श्रीपद्मनाभाय ते ॥ २॥  
  
यस्येशस्य निषेवयानवमया त्वाचार्यवर्यानना-  
दुद्भूतप्रतिमोपदेशविकसत्साद्वर्त्मनावाप्तया ।  
मिथ्यात्वं जगतः स्फुटं हृदि भवेत्रज्जौ यथाहेस्तथा  
तस्मै देव नमोऽस्तु विश्वगुरवे श्रीपद्मनाभाय ते ॥ ३॥  
  
रूपं यस्य मृगं न चेह मनुजं नो कर्म जातिं च नो  
न द्रव्यं न गुणं स्त्रियं न पुरुषं नैवासुरं नो सुरम् ।  
नैवासच्च सदित्यनन्तधिषणाः प्राहुर्महान्तो बुधाः  
तस्मै देव नमोऽस्तु विश्वगुरवे श्रीपद्मनाभाय ते ॥ ४ ॥  
  
मार्ताण्डो गगनोदितस्तु तिमिरं यद्वत्पिनष्टि क्षणात्  
शीतं चानुपमं यथा च हुतभुग् रोगान्यथैवौषधम् ।  
अज्ञानं खिल तद्वदेव कृपया योऽसौ विदत्ते हतं  
तस्मै देव नमोऽस्तु विश्वगुरवे श्रीपद्मनाभाय ते ॥ ५॥  
  
कल्पान्ते तु चराचरेऽथ भुवने नष्टे समस्ते पुनः  
गम्भीरेण तथामितेन तमसा व्याप्ते च दिङ्मण्डले ।  
योऽसौ भाति तथा विभुर्वितिमिरस्तेजः स्वरूपोऽनिशं  
तस्मै देव नमोऽस्तु विश्वगुरवे श्रीपद्मनाभाय ते ॥ ६॥  
  
लोके चात्र समाधिषट्कविकसद्दिव्यप्रबोधोज्ज्वल-  
स्वान्ताः शान्ततमा जितेन्द्रियगणा धन्यास्तु सन्न्यासिनः ।  
मुक्तिं यत्करुणालवेन सरसं सम्प्राप्नुवन्तीह ते  
तस्मै देव नमोऽस्तु विश्वगुरवे श्रीपद्मनाभाय ते ॥ ७॥  
  
कृत्वा हन्त मखान्यथाविधि पुमान् स्वर्गेच्छया भूतले  
तेषां तत्र फलं च पुण्यसदृशं भुङ्क्ते च नातोदिकम् ।  
सेवा यस्य दधाति मुक्तिममलामानन्दसान्द्रां स्थिरं  
तस्मै देव नमोऽस्तु विश्वगुरवे श्रीपद्मनाभाय ते ॥ ८॥  
  
स्वेनैवेह विनिर्मितं खलु जगत्कृत्स्नं स्वतो लीलया  
स्वेनेदं परिपालितं पुनरिह स्वेनैव सन्नाशितम् ।  
पश्यन्तो मुदितः प्रभुर्विलसति श्रेयोऽयनं सात्वतां  
तस्मै देव नमोऽस्तु विश्वगुरवे श्रीपद्मनाभाय ते ॥ ९॥  
  
चित्ते यस्य तु यादृशी प्रभवति श्रद्धा निजाराधने  
तद्वत्तत्परिपालनाय विहितश्रद्धाय विश्वात्मने ।  
सच्चित्पूर्णसुखैकवारिधि लसत्कल्लोलरूपाय वै  
तस्मै देव नमोऽस्तु विश्वगुरवे श्रीपद्मनाभाय ते ॥ १०॥  
  
जयतु जयतु सोऽयं पद्मनाभो मुकुन्दः  
निजचरणरतानां पालने बद्धदीक्षः ।  
अविकलमपि चायुः श्रीसुखारोग्यकीर्तिः  
प्रतिदिनमपि पुष्णन् स्वानुकम्पासुधाभिः ॥  
  
एवं जगत्त्रयगुरोः कमलावरस्य  
सङ्कीर्तनं गुणगणाब्धिलवस्य किञ्चित् ।  
देवस्य तस्य कृपयैव कृतं मयेदं  
सन्तो गृणन्तु रसिकाः किल सप्रमोदम् ॥  
  
इति स्वाति तिरुनाळ् महाराजा विरचतम् श्रीपद्मनाभनतिदशकम् सम्पूर्णम् ।  
  
  
Encoded by P. P. Narayanaswami swami at mun.ca  
Proofread by P. P. Narayanaswami, Psa Easwaran psaeaswaran at gmail.com  
  
The champU kAvyam, `syAnandUrapura varNana prabandham' penned by Maharaja  
SvAti tirunAL of Travanacore/ Trivandrum, deals with the mammoth temple  
of Lord PadmanAbha, the various temple rituals, pUja, and the festivals  
associated with the temple, and so on. The work is a champU (prose  
mixed with poerty) arranged in 10 stabakas, and in the last stabakam  
(verses 15 to 26), the following prayer to Lord Padmanabha appears. It is  
appropriately called `padmanAbha nati dashakam.'  The verses, addressed  
to Lord Padmanabha, follow the same style, construction and philosophy,  
as that of Adi Sankara's `shrIdakshinamurthi Stotram.'  
  
References :    
1. `shri svAti tirunAL jIvitavuM kRithikaLum' (in malayalam)   
by Dr. V. S. Sharma, National Book Stall, Kottayam (1985) - 1128 pages  
  
2. `Sri Padmanabha Shatakam and Syanandurapura varnana Prabandham'  
(Sanskrit text with Tamil commentary by V S V Gurunurrthi Sastrigal),  
Swathi Tirunal Krithis Publication Committe, Trivandrum (1973) - 457 page  
  
3. Syanandurapuravarnana Prabandha (Digital Library of India  
99999990177833 ) Maharaja Ramavarmakulashekhara Perumal, with commentary  
of Rajarajavarma Koil Tampuran, Edited by T. Ganapati Shastri, 1920,  
228 pgs  
  
