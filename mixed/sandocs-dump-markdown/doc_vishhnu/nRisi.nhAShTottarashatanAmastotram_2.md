---
Category: aShTottarashatanAma, vishhnu, dashAvatAra, stotra, vishnu
Description-comments: brahmANDapurANe
File name: nRisinha108str-2.itx
Language: Sanskrit
Latest update: July 13, 2008
Location: doc_vishhnu
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nRisi.nhAShTottarashatanAmastotra.n 2
Texttype: stotra
Transliterated by: N.Balasubramanian bbalu at satyam.net.in
engtitle: nRisinhAShTottarashatanAmastotram 2
itxtitle: nRisi.nhAShTottarashatanAmastotram 2
title: नृइसिंहाष्टोत्तरशतनामस्तोत्रम् २

---
  
 श्रीनृसिंहाष्टोत्तरशतनामस्तोत्रम् २   
  
                ॥ श्रीः ॥  
  
। रुद्राद्या ऊचुः ।  
ॐ नमो नारसिंहाय तीक्ष्ण-दंष्ट्राय ते नमः ।  
नमो वज्र-नखायैव विष्णवे जिष्णवे नमः ॥ १॥  
  
सर्वबीजाय सत्याय सर्वचैतन्य-रूपिणे ।  
सर्वाधाराय सर्वस्मै सर्वगाय नमो नमः ॥ २॥  
  
विश्वस्मै विश्ववन्द्याय विरिञ्चि-जनकाय च ।  
वागीश्वराय वेद्याय वेधसे वेदमौलये ॥ ३॥  
  
नमो रुद्राय भद्राय मङ्गलाय महात्मने ।  
करुणाय तुरीयाय शिवाय परमात्मने ॥ ४॥  
  
हिरण्यकशिपु-प्राण-हरणाय नमो नमः ।  
प्र्ह्लाद-ध्यायमानाय प्रह्लादार्ति-हराय च ॥ ५॥  
  
प्रह्लाद-स्थिरसाम्राज्य-दायकाय नमो नमः ।  
दैत्य-वक्षोविदलन-व्यग्र-वज्रनखाय च ॥ ६॥  
  
आन्त्रमाला-विभूषाय महारौद्राय ते नमः ।  
नम उग्राय वीराय ज्वलते भीषणाय च ॥ ७॥  
  
सर्वतोमुख-दुर्वार-तेजो-विक्रमशालिने ।  
नरसिंहाय रौद्राय नमस्ते मृत्युमृत्यवे ॥ ८॥  
  
मत्स्याद्यनन्त-कल्याण-लीला-वैभवकारिणे ।  
नमो व्यूहचतुष्काय दिव्यार्चा-रूपधारिणे ॥ ९॥  
  
परस्मै पाञ्चजन्यादि-पञ्च-दिव्यायुधाय च ।  
त्रिसाम्ने च त्रिधाम्ने च त्रिगुणातीत-मूर्तये ॥ १०॥  
  
योगारूढाय लक्ष्याय मायातीताय मायिने ।  
मन्त्रराजाय दुर्दोष-शमनायेष्टदाय च ॥ ११॥  
  
नमः किरीट-हारादि-दिव्याभरण-धारिणे ।  
सर्वालङ्कार-युक्ताय लक्ष्मीलोलाय ते नमः ॥ १२॥  
  
आकण्ठ-हरिरूपाय चाकण्ठ-नररूपिणे ।  
चित्राय चित्ररूपाय जगच्चित्रतराय च ॥ १३॥  
  
सर्व-वेदान्त-सिद्धान्त-सारसत्तमयाय च ।  
सर्व-मन्त्राधिदेवाय स्तम्भ-डिम्भाय शम्भवे ॥ १४॥  
  
नमोऽस्त्वनन्त-कल्याणगुण-रत्नाकराय च ।  
भगवच्छब्द-वाच्याय वागतीताय ते नमः ॥ १५॥  
  
कालरूपाय कल्याय सर्वज्ञायाघहारिणे ।  
गुरवे सर्वसत्कर्म-फलदाय नमो नमः ॥ १६॥  
  
अशेष-दोषदूराय सुवर्णायात्मदर्शिने ।  
वैकुण्ठपद-नाथाय नमो नारायणाय च ॥ १७॥  
  
केशवादि-चतुर्विंशत्यवतार-स्वरूपिणे ।  
जीवेशाय स्वतन्त्राय मृगेन्द्राय नमो नमः ॥ १८॥  
  
बर्ह्मराक्षस-भूतादि-नानाभय-विनाशिने ।  
अखण्डानन्द-रूपाय नमस्ते मन्त्रमूर्तये ॥ १९॥  
  
सिद्धये सिद्धिबीजाय सर्वदेवात्मकाय च ।  
सर्व-प्रपञ्च-जन्मादि-निमित्ताय नमो नमः ॥ २०॥  
  
शङ्कराय शरण्याय नमस्ते शास्त्रयोनये ।  
ज्योतिषे जीवरूपाय निर्भेदाय नमो नमः ॥ २१॥  
  
नित्यभागवताराध्य सत्यलीला-विभूतये ।  
नरकेसरिताव्यक्त-सदसन्मय-मूर्तये ॥ २२॥  
  
सत्तामात्र-स्वरूपाय स्वाधिष्ठानात्मकाय च ।  
संशयग्रन्थि-भेदाय सम्यग्ज्ञान-स्वरूपिणे ॥ २३॥  
  
सर्वोत्तमोत्तमेशाय पुराण-पुरुषाय च ।  
पुरुषोत्तमरूपाय साष्टाङ्गं प्रणतोऽस्म्यहम् ॥ २४॥  
  
नाम्नामष्टोत्तरशतं श्रीनृसिंहस्य यः पटेत् ।  
सर्वपाप-विनिर्मुक्तः सर्वेष्टार्थानवाप्नुयात् ॥ २५॥  
  
॥ इति श्रीब्रह्माण्डपुराणे नृसिंहाष्टोत्तर-शतनाम-स्तोत्रं सम्पूर्णम् ॥  
  
  
Encoded and proofread by  
N. Balasubramanian bbalu at satyam.net.in  
  
  
