---
Category: vishhnu, krishna, stotra, vishnu
Description-comments: Hymn to God of Tirupati
File name: govindaprapatti.itx
Language: Sanskrit
Latest update: October 1, 2001
Location: doc_vishhnu
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: hinduism/religion  The author was the grandson of Vaadibhayamkaraachaaryaa  as
  is stated in the last verse; nothing more is known of  him, even his name. The stotra
  is on the God at Tirupati, and is on the  model of the well-known veNkaTeshvaraprapatti.
Sublocation: vishhnu
Text title: govindarajaprapatti
Texttype: stotra
Transliterated by: Sridhar  Seshagiri seshagir at engineering.sdsu.edu
engtitle: govindarAjaprapattiH
itxtitle: govindarAjaprapattiH
title: गोविन्दराजप्रपत्तिः

---
  
 गोविन्दराजप्रपत्तिः   
  
यश्चैकशैलनिकटे कमलापुरीश-  
गोविन्दराजपदयोरकरोत् प्रपत्तिम् ।  
तं वादिभीकरगुरोश्चरणं प्रपद्ये  
पात्रं गुरुं वरवरं परमं गुरूणाम् ॥ १॥  
  
श्रीमन् निदान जगतां निखिलाण्डजात-  
निर्वाहशक्तिमुखदिव्यगुणैकतान ।  
अत्यन्तभोग्यनतदोष निरस्तदोष  
गोविन्दराज चरणौ शरणं प्रपद्ये ॥ २॥  
  
रेखारथाङ्गसरसीरुहवज्रशङ्क-  
च्छत्राङ्कुशप्रभृतिमङ्गलचिह्नगर्भौ ।  
संसारतापहरणे निपुणौ नतानां  
गोविन्दराज चरणौ शरणं प्रपद्ये ॥ ३॥  
  
पश्यत्सु सान्द्रभयकौतुकमर्भकेषु  
प्रौढेषु सत्सु कृतकृत्यपरायणेषु ।  
विध्वंसितोर्ध्वशकटावपि बालभावे  
गोविन्दराज चरणौ शरणं प्रपद्ये ॥ ४॥  
  
आलम्ब्य बाहुयुगलेन कुमारभावे  
गाढं कराङ्गुलियुगं किल नन्दपत्न्याः ।  
अभ्यस्यमानदशचङ्क्रमणाभिरामौ  
गोविन्दराज चरणौ शरणं प्रपद्ये ॥ ५॥  
  
घोषाङ्गनाकरसरोरुहतालनाद-  
सङ्गीतसम्पदनुरूपमनोज्ञनृत्तौ ।  
माणिक्यनूपुरमरीचिकृताङ्गलेपौ  
गोविन्दराज चरणौ शरणं प्रपद्ये ॥ ६॥  
  
कुट्टाकतामुपगतौ सरसः प्रसह्य  
मध्येसरित्सलिलमुद्धतकालियस्य ।  
तत्सुन्दरीनयननन्दनसन्निवेशौ  
गोविन्दराज चरणौ शरणं प्रपद्ये ॥ ७॥  
  
वासांसि देहि तव कृष्ण वशंवदाना-  
मस्माकमाकुलधियामिति गोपकन्याः ।  
उद्दिश्य यौ विदधुरञ्जलिमा प्रसादाद्  
गोविन्दराज चरणौ शरणं प्रपद्ये ॥ ८॥  
  
गोरक्षणे किल बभूव यदीयरेणु-  
रक्रूरमस्तकमणेः सरणिं समेतः ।  
तावद्भुतावनुपमावतिपावनौ ते  
गोविन्दराज चरणौ शरणं प्रपद्ये ॥ ९॥  
  
मल्लावहे मधुरया मधुराङ्गनानां  
फुल्लारविन्ददलतल्लजलोचनानाम् ।  
वाण्या प्रशंसितपरार्ध्यगतिप्रकारौ  
गोविन्दराज चरणौ शरणं प्रपद्ये ॥ १०॥  
  
कंसं निपात्य कनकासनतः पृथिव्या-  
मुद्धृत्य सागसमनागसमुग्रसेनम् ।  
राज्येऽभिषिच्य विनिवारितभूमिभारौ  
गोविन्दराज चरणौ शरणं प्रपद्ये ॥ ११॥  
  
दुर्योधने दुरभिमानिनि दुर्भगाणा-  
मग्रेसरे भजति ते शिरसः प्रदेशम् ।  
धन्येन यन्निकटतः स्थितमर्जुनेन  
गोविन्दराज चरणौ शरणं प्रपद्ये ॥ १२॥  
  
सारथ्यवेषसमलङ्कृतपाण्डुसूनो-  
र्युद्धाङ्गणोज्ज्वलरथाञ्चलसन्निवेशौ ।  
सान्द्रेन्द्रनीलपरिभावुकभव्यरूपौ  
गोविन्दराज चरणौ शरणं प्रपद्ये ॥ १३॥  
  
भक्त्या प्रसन्नहृदयेन धनञ्जयेन  
यत्रार्चितानि कुसुमानि शिवोत्तमाङ्गे ।  
साक्षात्कृतानि सहसाद्भुतवैभवौ तौ  
गोविन्दराज चरणौ शरणं प्रपद्ये ॥ १४॥  
  
अस्मद्गुरुप्रभृतिभिः कमलावसानै-  
रादर्शितौ करुणया मम देशिकेन्द्रैः ।  
सत्त्वोत्तरैः सकलजीवदयापरैस्तै-  
र्गोविन्दराज चरणौ शरणं प्रपद्ये ॥ १५॥  
  
अस्मात्पितामहमशेषगुणाभिराम-  
माचार्यरत्नमयि वादिभयङ्करार्यम् ।  
गोवर्धनाद्रिधृतिधारितगोप वीक्ष्य  
गोविन्दराज मम दुर्लपितं क्षमस्व ॥ १६॥  
  
। इति श्रीगोविन्दराजप्रपत्तिः सम्पूर्णा ।  
   
  
  
Encoded and proofread by Sridhar  Seshagiri seshagir at engineering.sdsu.edu  
  
The author was the grandson of VAdibhayamkarAchAryA,  
as is stated in the last verse; nothing more is known of  
him, even his name. The stotra is on the God at Tirupati, and is on the  
model of the well-known ve.nkaTeshvaraprapatti.  
  
