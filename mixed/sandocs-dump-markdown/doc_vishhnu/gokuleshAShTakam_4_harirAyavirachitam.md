---
Author: harirAya
Category: vishhnu, krishna, puShTimArgIya, aShTaka
Description/comments: puShTimArgIya stotraratnAkara
File name: gokuleshAShTakam4.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshAShTakam 4
engtitle: gokuleshAShTakam 4
itxtitle: gokuleshAShTakam 4 (harirAyavirachitam)
title: गोकुलेशाष्टकम् ४ (हरिरायविरचितम्)

---
  
 श्रीगोकुलेशाष्टकम् ४   
  
उद्धर्तुं धरणीतले निजबलेनैव स्वकीयाम् जनान्  
आविर्भूय तथा कृपापरवशः श्रीविठ्ठलेशालये ।  
यः श्रीभागवतस्य तत्त्वविवृतेश्चक्रे प्रवाहं वचः  
पीयूषैरतिपोषणाय सततं श्रीगोकुलेशोऽवतु ॥ १॥  
  
यः पुष्टिमार्गगतभावविभावनैकं  
दक्षः समक्षमपि सन्निधिसेवकानाम् ।  
यो ज्ञानगूढहृदयः सदयः सदैव  
सेवासुखं मम तनोतु स गोकुलेशः ॥ २॥  
  
यः सेव्यः सततं सतां निजफलप्रेप्सावदाविर्तना-  
माचार्योदितशुद्धपुष्टिसुपथे नित्यानुकम्पाधरः ।  
यद्दृष्ट्यैव हृदन्धकारनिचयो यायात्क्षणात्क्षीणता-  
मानन्दं मुहुरातनोतु मधुराकारः प्रभुर्वल्लनभः ॥ ३॥  
  
यो मायामतवर्तिदुष्टवदनध्वंसं वचोभिर्निजैः  
कुर्वन् सेवकसर्वलोकहृदयानन्दं सदा पोषयन् ।  
तद्भावं सुदृढं करोति कृपया दासैकहृद्यातया  
यातानां शरणं हृदा समनसा मोदं सदा यच्छतु ॥ ४॥  
  
हसद्वदनपङ्कजस्फुरदमन्दभावार्द्रदृक्  
कपोलविलसद्रजोद्वयविमिश्रताम्बूलदः ।  
समुन्नतसुनासिकः सरसचारुबिम्बाधरो  
हरत्वखिलसेविनां चिरवियोगतापं क्षणात् ॥ ५॥  
  
मनोजमधुराकृतिर्निजमनोविदोदोद्गति  
कृते जनमनोहृतौ विरतिकारकः संसृतौ ।  
स्वभावपरिपोषको भवसमुद्रसंशोषकः  
करोतु वरणं सदा सफलमत्र वै वल्लभः ॥ ६॥  
  
गोधूममेचकमनोहरवर्णदेहो  
यः केशकृष्णनिचयोल्लसदुत्तमाङ्गः ।  
सूक्ष्मोत्तरीयकटिवस्त्रविराजिताङ्गः  
सङ्गं तनोतु मुदमद्भुतगोकुलेशः ॥ ७॥  
  
ताताज्ञैकपरायणाशयविदां वर्यः परानन्ददो  
माला येन सुरक्षिता निजमहायत्नेन कण्ठे सताम् ।  
धर्मो येन विवर्धितः पितृपदाचारैः सदा सर्वतः  
स श्रीगोकुलनायकः करुणया भूयाद्वशे सेविनाम् ॥ ८॥  
  
सर्वं साधनजातमत्र विफलं नूनं विदित्वा जना  
नित्यं तं भजत प्रियं प्रभुमयं त्यक्त्वेतरस्याश्रयम् ।  
तन्नामानि जपन्तु रूपमखिलं सञ्जिन्तयन्तु स्वयं  
सौख्यं तत्पदभावतोऽभिलषितं सर्वं स्वतः प्राप्स्यते ॥ ९॥  
  
इति श्रीहरिरायविरचितं श्रीगोकुलेशाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
