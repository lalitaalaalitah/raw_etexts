---
Acknowledge-Permission: Mahaperiaval Trust
Category: vishhnu, aShTottarashatanAma
Description/comments: Edited by S. V. Radhakrishna Shastriji
File name: viShNoraShTottarashatanAmastotram.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNoraShTottarashatanAmastotram
engtitle: viShNoraShTottarashatanAmastotram
itxtitle: viShNoraShTottarashatanAmastotram (shAktapramodataH)
title: विष्णोरष्टोत्तरशतनामस्तोत्रम् (शाक्तप्रमोदतः)

---
  
 विष्णोरष्टोत्तरशतनामस्तोत्रम्   
  
विष्णुर्जिष्णुर्वषट्कारो देवदेवो वृषाकपिः ।  
दामोदरो दीनबन्धुरादिदेवोऽदितेः सुतः ॥ १॥  
  
पुण्डरीकः परानन्दः परमात्मा परात्परः ।  
परशुधारी विश्वात्मा कृष्णः कलिमलापहः ॥ २॥  
  
कौस्तुभोद्भासितोरस्को नरो नारायणो हरिः ।  
हरो हरप्रियः स्वामी वैकुण्ठो विश्वतोमुखः ॥ ३॥  
  
हृषीकेशोऽप्रमेयात्मा वराहो धरणीधरः ।  
वामनो वेदवक्ता च वासुदेवः सनातनः ॥ ४॥  
  
रामो विरामो विरजो रावणारी रमापतिः ।  
वैकुण्ठवासी वसुमान् धनदो धरणीधरः ॥ ५॥  
  
धर्मेशो धरणीनाथो ध्येयो धर्मभृतां वरः ।  
सहस्रशीर्षा पुरुषः सहस्राक्षः सहस्रपात् ॥ ६॥  
  
सर्वगः सर्ववित्सर्वः शरण्यः साधुवल्लभः ।  
कौसल्यानन्दनः श्रीमान् रक्षःकुलविनाशकः ॥ ७॥  
  
जगत्कर्ता जगद्धर्ता जगज्जेता जनार्तिहा ।  
जानकीवल्लभो देवो जयरूपो जलेश्वरः ॥ ८॥  
  
क्षीराब्धिवासी क्षीराब्धितनयावल्लभस्तथा ।  
शेषशायी पन्नगारिवाहनो विष्टरश्रवाः ॥ ९॥  
  
माधवो मधुरानाथो मोहदो मोहनाशनः ।  
दैत्यारिः पुण्डरीकाक्षो ह्यच्युतो मधुसूदनः ॥ १०॥  
  
सोमसूर्याग्निनयनो नृसिंहो भक्तवत्सलः ।  
नित्यो निरामयः शुद्धो नरदेवो जगत्प्रभुः ॥ ११॥  
  
हयग्रीवो जितरिपुरुपेन्द्रो रुक्मणीपतिः ।  
सर्वदेवमयः श्रीशः सर्वाधारः सनातनः ॥ १२॥  
  
साम्यः सौम्यप्रदः स्रष्टा विष्वक्सेनो जनार्दनः ।  
यशोदातनयो योगी योगशास्त्रपरायणः ॥ १३॥  
  
रुद्रात्मको रुद्रमूर्तिः राघवो मधुसूदनः ।  
इति ते कथितं दिव्यं नाम्नामष्टोत्तरं शतम् ॥ १४॥  
  
सर्वपापहरं पुण्यं विष्णोरमिततेजसः ।  
दुःखदारिद्रयदौर्भाग्यनाशनं सुखवर्धनम् ॥ १५॥  
  
सर्वसम्पत्करं सौम्यं महापातकनाशनम् ।  
प्रातरुत्थाय विप्रेन्द्र पठेदेकाग्रमानसः ।  
तस्य नश्यन्ति विपदां राशयः सिद्धिमाप्नुयात् ॥ १६॥  
  
इति शाक्तप्रमोदतः विष्णोः अष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
