---
Category: aShTottarashatanAma, vishhnu, stotra
File name: sudarshan108stotra.itx
Language: Sanskrit
Latest update: April 25, 2008
Location: doc_vishhnu
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sudarshanAShTottarashatanAmstotra
Texttype: stotra
Transliterated by: N.Balasubramanian bbalu at satyam.net.in
engtitle: sudarshanAShTottarashatanAmastotram
itxtitle: sudarshanAShTottarashatanAmastotram
title: सुदर्शनाष्टोत्तरशतनामस्तोत्रम्

---
  
 श्रीसुदर्शनाष्टोत्तरशतनामस्तोत्रम्   
  
                 ॥श्रीः॥  
  
सुदर्शनश्चक्रराजः तेजोव्यूहो महाद्युतिः ।  
सहस्रबाहु-र्दीप्ताङ्गः अरुणाक्षः प्रतापवान् ॥ १॥  
  
अनेकादित्यसङ्काशः प्रोद्यज्ज्वालाभिरञ्जितः ।  
सौदामिनी-सहस्राभः मणिकुण्डल-शोभितः ॥ २॥  
  
पञ्चभूतमनोरूपो षट्कोणान्तर-संस्थितः ।  
हरान्तः करणोद्भूत-रोषभीषण-विग्रहः ॥ ३॥  
  
हरिपाणिलसत्पद्मविहारारमनोहरः ।  
श्राकाररूपस्सर्वज्ञः सर्वलोकार्चितप्रभुः ॥ ४॥  
  
चतुर्दशसहस्रारः चतुर्वेदमयो-ऽनलः ।  
भक्तचान्द्रमसज्योतिः भवरोग-विनाशकः ॥ ५॥  
  
रेफात्मको मकारश्च रक्षोसृग्रूषिताङ्गकः ।  
सर्वदैत्यग्रीवनाल-विभेदन-महागजः ॥ ६॥  
  
भीमदंष्ट्रोज्ज्वलाकारो भीमकर्मा विलोचनः ।  
नीलवर्त्मा नित्यसुखो निर्मलश्री-र्निरञ्जनः ॥ ७॥  
  
रक्तमाल्याम्बरधरो रक्तचन्दनरूषितः ।  
रजोगुणाकृतिश्शूरो रक्षःकुल-यमोपमः ॥ ८॥  
  
नित्यक्षेमकरः प्राज्ञः पाषण्डजनखण्डनः ।  
नारायणाज्ञानुवर्ती नैगमान्तःप्रकाशकः ॥ ९॥  
  
बलिनन्दनदोर्दण्ड-खण्डनो विजयाकृतिः ।  
मित्रभावी सर्वमयो तमोविध्वंसकस्तथा ॥ १०॥  
  
रजस्सत्त्वतमोद्वर्ती त्रिगुणात्मा त्रिलोकधृत् ।  
हरिमायागुणोपेतो-ऽव्ययो-ऽक्षस्वरूपभाक् ॥ ११॥  
  
परमात्मा परञ्ज्योतिः पञ्चकृत्य-परायणः ।  
ज्ञानशक्ति-बलैश्वर्य-वीर्य-तेजः-प्रभामयः ॥ १२॥  
  
सदसत्परमः पूर्णो वाङ्मयो वरदोऽच्युतः ।  
जीवो गुरुर्हंसरूपः पञ्चाशत्पीठरूपकः ॥ १३॥  
  
मातृकामण्डलाध्यक्षो मधुध्वंसी मनोमयः ।  
बुद्धिरूपश्चित्तसाक्षी सारो हंसाक्षरद्वयः ॥ १४॥  
  
मन्त्र-यन्त्र-प्रभावज्ञो मन्त्र-यन्त्र-मयो विभुः ।  
स्रष्टा क्रियास्पद-श्शुद्धः आधारश्चक्र-रूपकः ॥ १५॥  
  
निरायुधो ह्यसंरम्भः सर्वायुध-समन्वितः ।  
ओम्काररूपी पूर्णात्मा आङ्कारस्साध्य-बन्धनः ॥ १६॥  
  
ऐङ्कारो वाक्प्रदो वग्मी श्रीङ्कारैश्वर्यवर्धनः ।  
क्लीङ्कारमोहनाकारो हुम्फट्क्षोभणाकृतिः ॥ १७॥  
  
इन्द्रार्चित-मनोवेगो धरणीभार-नाशकः ।  
वीराराध्यो विश्वरूपः वैष्णवो विष्णुरूपकः ॥ १८॥  
  
सत्यव्रतः सत्यधरः सत्यधर्मानुषङ्गकः'  
नारायणकृपाव्यूह-तेजश्चक्र-स्सुदर्शनः ॥ १९॥  
  
 ॥ श्री सुदर्शनाष्टोत्तरशतनाम स्तोत्रं सम्पूर्णम्॥  
  
  
Encoded and proofread by  
N. Balasubramanian bbalu at satyam.net.in  
  
