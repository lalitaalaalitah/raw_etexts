---
Category: aShTaka, vishhnu, dashAvatAra, vishnu
Description-comments: From @@Bhagvan Parashuram@@ by Dr. Viracharya Shastri
File name: parashurAmAShTakam.itx
Indexextra: (video)
Language: Sanskrit
Latest update: August 24, 2014
Location: doc_vishhnu
Proofread by: Sivakumar Thyagarajan shivakumar24 at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: hinduism/religion
Sublocation: vishhnu
Text title: parashurAmAShTakam 1
Transliterated by: Sivakumar Thyagarajan shivakumar24 at gmail.com
engtitle: Shri Parasuramashtakam 1
itxtitle: parashurAmAShTakam 1 (shubhradehaM sadA)
title: परशुरामाष्टकम् १ (शुभ्रदेहं सदा)

---
  
 श्रीपरशुरामाष्टकम्   
  
शुभ्रदेहं सदा क्रोधरक्तेक्षणम्  
भक्तपालं कृपालुं कृपावारिधिम्  
विप्रवंशावतंसं धनुर्धारिणम्  
भव्ययज्ञोपवीतं कलाकारिणम्  
यस्य हस्ते कुठारं महातीक्ष्णकम्  
रेणुकानन्दनं जामदग्न्यं भजे ॥ १॥  
  
सौम्यरुपं मनोज्ञं सुरैर्वन्दितम्   
जन्मतः ब्रह्मचारिव्रते सुस्थिरम्   
पूर्णतेजस्विनं योगयोगीश्वरम्  
पापसन्तापरोगादिसंहारिणम्  
दिव्यभव्यात्मकं शत्रुसंहारकम्   
रेणुकानन्दनं जामदग्न्यं भजे ॥ २॥  
  
ऋद्धिसिद्धिप्रदाता विधाता भुवो  
ज्ञानविज्ञानदाता प्रदाता सुखम्  
विश्वधाता सुत्राताऽखिलं विष्टपम्  
तत्वज्ञाता सदा पातु माम् निर्बलम्  
पूज्यमानं निशानाथभासं विभुम्  
रेणुकानन्दनं जामदग्न्यं भजे ॥ ३॥  
  
दुःख दारिद्र्यदावाग्नये तोयदम्  
बुद्धिजाड्यं विनाशाय चैतन्यदम्  
वित्तमैश्वर्यदानाय वित्तेश्वरम्  
सर्वशक्तिप्रदानाय लक्ष्मीपतिम्  
मङ्गलं ज्ञानगम्यं जगत्पालकम्  
रेणुकानन्दनं जामदग्न्यं भजे ॥ ४॥  
  
यश्च हन्ता सहस्रार्जुनं हैहयम्   
त्रैगुणं सप्तकृत्वा महाक्रोधनैः   
दुष्टशून्या धरा येन सत्यं कृता  
दिव्यदेहं दयादानदेवं भजे  
घोररूपं महातेजसं वीरकम्  
रेणुकानन्दनं जामदग्न्यं भजे ॥ ५॥  
  
मारयित्वा महादुष्ट भूपालकान्  
येन शोणेन कुण्डेकृतं तर्पणम्  
येन शोणीकृता शोणनाम्नी नदी  
स्वस्य देशस्य मूढा हताः द्रोहिणः  
स्वस्य राष्ट्रस्य शुद्धिःकृता शोभना  
रेणुकानन्दनं जामदग्न्यं भजे ॥ ६॥  
  
दीनत्राता प्रभो पाहि माम् पालक!  
रक्ष संसाररक्षाविधौ दक्षक!  
देहि सम्मोहनी भाविनी पावनी  
स्वीय पादारविन्दस्य सेवा परा  
पूर्णमारुण्यरूपं परं मञ्जुलम्  
रेणुकानन्दनं जामदग्न्यं भजे ॥ ७॥  
  
ये जयोद्घोषकाः पादसम्पूजकाः  
सत्वरं वाञ्छितं ते लभन्ते नराः  
देहगेहादिसौख्यं परं प्राप्य वै  
दिव्यलोकं तथान्ते प्रियं यान्ति ते  
भक्तसंरक्षकं विश्वसम्पालकम्  
रेणुकानन्दनं जामदग्न्यं भजे ॥ ८॥  
  
॥ इति श्रीपरशुरामाष्टकं सम्पूर्णम् ॥  
  
  
  
Encoded and proofread by   
Sivakumar Thyagarajan shivakumar24 at gmail.com  
  
