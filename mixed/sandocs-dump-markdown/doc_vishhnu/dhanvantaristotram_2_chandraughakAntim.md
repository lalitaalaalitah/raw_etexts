---
Category: vishhnu, stotra
Description-comments: Audio http://www.divinebrahmanda.com/2012/09/sri-dhanwantri-stotram-by-sri.html
File name: dhanvantarIstotram.itx
Indexextra: (audio)
Language: Sanskrit
Latest update: June 8, 2013
Location: doc_vishhnu
Proofread by: Usha Rani Sanka, Avinash Sathaye, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dhanvantarIstotram
Texttype: stotra
Transliterated by: Usha Rani Sanka usharani.sanka at gmail.com
engtitle: Dhanvantaristotra
itxtitle: dhanvantaristotram 2 (chandraughakAntim)
title: धन्वन्तरिस्तोत्रम् २ (चन्द्रौघकान्तिम्)

---
  
 धन्वन्तरिस्तोत्रम्   
  
ॐ नमो भगवते धन्वन्तरये अमृतकलशहस्ताय,  
सर्वामयविनाशनाय, त्रैलोक्यनाथाय श्रीमहाविष्णवे नमः ॥  
  
चन्द्रौघकान्तिममृतोरुकरैर्जगन्ति  
सञ्जीवयन्तममितात्मसुखं परेशम् ।  
ज्ञानं सुधाकलशमेव च सन्दधानं  
शीतांशुमण्डलगतं स्मरतात्मसंस्थम् ॥  
  
मूर्ध्नि स्थितादमुत एव सुधां स्रवन्तीं  
भ्रूमध्यगाच्च तत एव च तानुसंस्थात् ।  
हार्दाच्च नाभिसदनादधरस्थिताच्च  
ध्यात्वाभिपूरिततनुः दुरितं निहन्यात् ॥  
  
अज्ञान-दुःख-भय-रोग-महाविषाणि  
योगोऽयमाशु विनिहन्ति सुखं च दद्यात् ।  
उन्माद-विभ्रमहरः हरतश्च सान्द्र-  
मानन्दमेव पदमापयति स्म नित्यम् ॥  
  
ध्यात्वैव हस्ततलगं स्वमृतं स्रवन्तं  
एवं स यस्य शिरसि स्वकरं निधाय ।  
आवर्तयेन्मनुमिमं स च वीतरोगः  
पापादपैति मनसा यदि भक्तिनम्रः ॥  
  
धं धन्वन्तरये नमः ॥  
  
धं धन्वन्तरये नमः ॥  
  
धं धन्वन्तरये नमः ॥  
  
दीर्घ-पीवर-दोर्दण्डः, कम्बुग्रीवोऽरुणेक्षणः ।  
श्यामलस्तरुणः स्रग्वी सर्वाभरणभूषितः ॥  
  
पीतवासा महोरस्कः, सुमृष्टमणिकुण्डलः ।  
नीलकुञ्चितकेशान्तः, सुभगः सिंहविक्रमः ॥   
 var  स्निग्धकुञ्चित Bhagavatam 8.8.34  
  
अमृतस्य पूर्णकलशं बिभ्रद्वलयभूषितः।  
स वै भगवतः साक्षाद् विष्णोरंशांशसम्भवः ।  
धन्वन्तरिरिति ख्यातः आयुर्वेददृगित्यभाक् ।  
एवं धन्वन्तरिं ध्यायेत् साधकोऽभीष्टसिद्धये ॥  
  
ॐ नमो भगवते धन्वन्तरये अमृतकलशहस्ताय,  
सर्वामयविनाशनाय, त्रैलोक्यनाथाय श्रीमहाविष्णवे नमः ॥  
  
धन्वन्तरिङ्गरुचिधन्वन्तरेरितरुधन्वंस्तरीभवसुधा  
धान्वन्तरावसथमन्वन्तराधिकृतधन्वन्तरौषधनिधे ।  
धन्वन्तरङ्गशुगुधन्वन्तमायिषु वितन्वन् ममाब्धितनय  
सून्वन्ततात्मकृततन्वन्तरावयवतन्वन्तरार्तिजलधौ ॥  
  
धन्वन्तरिश्च भगवान् स्वयमास देवो  var  स्वयेमेव कीर्तिः  
नाम्ना नृणां पुरुरुजां रुज आशु हन्ति ।  
यज्ञे च भागममृतायुरवाप चार्धा  var  रवावरुन्ध  
आयुष्यवेदमनुशास्त्यवतीर्य लोके ॥  
  
Bhagavatam 2.7.21  
  
क्षीरोदमथनोद्भूतं दिव्यगन्धानुलेपिनम् ।  
सुधाकलशहस्तं तं वन्दे धन्वन्तरिं हरिम् ॥  
  
शरीरे जर्जरीभूते व्याधिग्रस्ते कलेवरे ।  
औषधं जाह्नवीतोयं वैद्यो नारायणो हरिः ॥  
  
अयं मे हस्तो भगवान् अयं मे भगवत्तरः ।  
अयं मे विश्वभेषजोऽयं शिवाभिमर्षणः ॥  
  
अच्युतानन्त-गोविन्द-विष्णो नारायणामृत ।  
रोगान्मे नाशयाशेषान् आशु धन्वन्तरे हरे ॥  
  
धं धन्वन्तरये नमः ॥  
  
धं धन्वन्तरये नमः ॥  
  
धं धन्वन्तरये नमः ॥  
  
ॐ नमो भगवते धन्वन्तरये अमृतकलशहस्ताय,  
सर्वामयविनाशनाय, त्रैलोक्यनाथाय श्रीमहाविष्णवे नमः ॥  
  
इति धन्वन्तरिस्तोत्रं सम्पूर्णम् ।  
  
  
  
Audio http://www.divinebrahmanda.com/2012/09/sri-dhanwantri-stotram-by-sritml  
Encoded and proofread by Usha Rani Sanka usharani.sanka at gmail.com  
Proofread by Avinash Sathaye sohum at ms.uky.edu and  
PSA EASWARAN psaeaswaran at gmail.com  
  
