---
Category: vishhnu, dashAvatAra, stotra, vishnu
Description-comments: Narasimhapurana adhyAya 36 1-11
File name: dashAvataravarNanamNP.itx
Language: Sanskrit
Latest update: June 9, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: Dashavataravarnanam from Narasimhapurana . .
Texttype: stotra
Translated by: https://archive.org/details/NarsimhaPuranGitapress
engtitle: Dashavataravarnanam from Narasimhapurana . .
itxtitle: dashAvatAravarNanam
title: दशावतारवर्णनम्

---
  
 दशावतरवर्णनं   
  
मार्कण्डेय उवाच  
अवतारानहं वक्ष्ये देवदेवस्य चक्रिणः ।  
ताञ्शृणुष्व महीपाल पवित्रान् पापनाशनान् ॥ १॥  
  
यथा मत्स्येन रूपेण दत्ता वेदाः स्वयम्भुवे ।  
मधुकैटभौ च निधनं प्रापितौ च महात्मना ॥ २॥  
  
यथा कौर्मेण रूपेण विष्णुना मन्दरो धृतः ।  
तथा पृथ्वी धृता राजन् वाराहेण महात्मना ॥ ३॥  
  
तेनैव निधनं प्राप्तो यथा राजन् महाबलः ।  
हिरण्याक्षो महावीर्यो दितिपुत्रो महातनुः ॥ ४॥  
  
यथा हिरण्यकशिपुस्त्रिदशानामरिः पुरा ।  
नरसिंहेन देवेन प्रापितो निधनं नृप ॥ ५॥  
  
यथा बद्धो बलिः पूर्वं वामनेन महात्मना ।  
इन्द्रस्त्रिभुवनाध्यक्षः कृतस्तेन नृपात्मज ॥ ६॥  
  
रामेण भूत्वा च यथा विष्णुना रावणो हतः ।  
सगणाश्चदभुता राजन् राक्षसा देवकण्टकाः ॥ ७॥  
  
यथा परशुरामेण क्षत्रमुत्सादितं पुरा ।  
बलभद्रेण रामेण यथा दैत्यः पुरा हतः ॥ ८॥  
  
यथा कृष्णेन कंसाद्या हता दैत्याः सुरद्विषः ।  
कलौ प्राप्ते यथा बुद्धो भवेन्नारायणः प्रभुः ॥ ९॥  
  
कल्किरूपं समास्थाय यथा म्लेच्छा निपातिताः ।  
समाप्ते तु कलौ भूयस्तथा ते कथयाम्यहम् ॥ १०॥  
  
हरेरनन्तस्य पराक्रमं यः शृणोति भूपाल समाहितात्मा ।  
मयोच्यमानं स विमुच्य पापं प्रयाति विष्णोः पदमत्युदारम् ॥ ११॥  
  
इति ।  
  
नरसिंहपुराण अध्याय ३६ श्लोकसङ्ख्या ११  
श्रीनरसिंहपुराणे हरेः प्रादुर्भावानुक्रमणे षटत्रिंशोऽध्यायः ॥ ३६॥  
  
  
From Narasimhapurana adhyAya 36  
https://archive.org/details/NarsimhaPuranGitapress  
Proofread by Singanallur Ganesan singanallur at gmail.com  
  
