---
Author: Swami Brahmananda
Category: vishhnu, hari, stotra, brahmAnanda, vishnu
File name: haristotra.itx
Language: Sanskrit
Latest update: October 28, 2009, September 17, 2013
Location: doc_vishhnu
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: hari
Subject: philosophy/hinduism/religion
Sublocation: vishhnu
Text title: hari stotra
Texttype: stotra
Transliterated by: DPD
engtitle: hari stotram
itxtitle: haristotram
title: हरिस्तोत्रम्

---
  
 हरिस्तोत्रम्   
  
जगज्जालपालं चलत्कण्ठमालं var  कचत्कण्ठमालं  
शरच्चन्द्रभालं महादैत्यकालम् ।  
नभोनीलकायं दुरावारमायं  
सुपद्मासहायं भजेऽहं भजेऽहम् ॥ १॥  
  
सदाम्भोधिवासं गलत्पुष्पहासं  
जगत्सन्निवासं शतादित्यभासम् ।  
गदाचक्रशस्त्रं लसत्पीतवस्त्रं  
हसच्चारुवक्त्रं भजेऽहं भजेऽहम् ॥ २॥  
  
रमाकण्ठहारं श्रुतिव्रातसारं  
जलान्तर्विहारं धराभारहारम् ।  
चिदानन्दरूपं मनोज्ञस्वरूपं  
धृतानेकरूपं भजेऽहं भजेऽहम् ॥ ३॥  
  
जराजन्महीनं परानन्दपीनं  
समाधानलीनं सदैवानवीनम् ।  
जगज्जन्महेतुं सुरानीककेतुं  
त्रिलोकैकसेतुं भजेऽहं भजेऽहम् ॥ ४॥  
  
कृताम्नायगानं खगाधीशयानं  
विमुक्तेर्निदानं हरारातिमानम् ।  
स्वभक्तानुकूलं जगद्वृक्षमूलं  
निरस्तार्तशूलं भजेऽहं भजेऽहम् ॥ ५॥  
  
समस्तामरेशं द्विरेफाभकेशं  
जगद्बिम्बलेशं हृदाकाशदेशम् ।  
सदा दिव्यदेहं विमुक्ताखिलेहं  
सुवैकुण्ठगेहं भजेऽहं भजेऽहम् ॥ ६॥  
  
सुरालिबलिष्ठं त्रिलोकीवरिष्ठं  
गुरूणां गरिष्ठं स्वरूपैकनिष्ठम् ।  
सदा युद्धधीरं महावीरवीरं  
महाम्भोधितीरं भजेऽहं भजेऽहम् ॥ ७॥  
  
रमावामभागं तलानग्रनागं  
कृताधीनयागं गतारागरागम् ।  
मुनीन्द्रैः सुगीतं सुरैः सम्परीतं  
गुणौधैरतीतं भजेऽहं भजेऽहम् ॥ ८॥  
  
फलश्रुति ॥  
  
इदं यस्तु नित्यं समाधाय चित्तं  
पठेदष्टकं कण्ठहारं मुरारेः ।  
स विष्णोर्विशोकं ध्रुवं याति लोकं  
जराजन्मशोकं पुनर्विन्दते नो ॥ ९॥  
  
इति  श्रीमत्परमहंसस्वामिब्रह्मानन्दविरचितं  
श्रीहरिस्तोत्रं सम्पूर्णम् ॥  
  
  
Encoded and proofread by DPD  
  
