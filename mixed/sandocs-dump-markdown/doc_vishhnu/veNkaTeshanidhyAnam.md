---
Category: vishhnu, venkateshwara, stotra, vishnu, dhyAnam
File name: venkaTeshanidhyAnam.itx
Indexextra: (Venkatesha Kavyakalapa)
Language: Sanskrit
Latest update: April 4, 2015
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: veNkaTeshanidhyAnam
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: Venkateshanidhyanam
itxtitle: veNkaTeshanidhyAnam
title: वेण्कटेशनिध्यानम्

---
  
 श्रीवेङ्कटेशनिध्यानम्   
  
ईशानां जगतोऽस्य वेङ्कटपतेर्विष्णोः परां प्रेयसीं  
तद्वक्षस्स्थलनित्यवासरसिकां तत्क्षान्तिसंवर्धिनीम् ।  
पद्मालङ्कृतपाणिपल्लवयुगां पद्मासनस्थां श्रियं  
वात्सल्यादिगुणोज्ज्वलां भगवतीं वन्दे जगन्मातरम् ॥ १॥  
  
श्रीवेङ्कटेशदयितां श्रियं घटकभावतः ।  
समाश्रित्य वृषाद्रीशचरणौ शरणं श्रये ॥ २॥  
  
श्रीमन् शेषगिरीश ते पदयुगे मञ्जीरसंराजिते  
सक्तं मानसमस्तु मे तव शुभे जङ्घे सुजान्वञ्चिते ।  
रम्भाकान्तिहरोरुकाण्डयुगलीं प्राप्तं कटीं सेवते  
काञ्चीनूपुरकिङ्किणीपरिचितां पीताम्बरालङ्कृताम् ॥ ३॥  
  
नाभीपङ्कजतुन्दबन्धनलसद्दिव्योदरापाश्रयं  
पद्माकौस्तुभहारमाल्यसुभगां वक्षस्स्थलीं गाहते ।  
सर्वाभीष्टवरप्रदानकटिबन्धाब्जाग्र्यचक्रोज्ज्वलैः  
हस्तैः श्लिष्टमनल्पभूषणयुतैः कण्ठं समालम्बते ॥ ४॥  
  
मुक्तारत्नविराजिकुण्डललसद्गण्डं सुबिम्बाधरं  
नासाशोभि दयार्द्रलोचनयुगं सुभ्रूर्ध्वपुण्ड्रोज्ज्वलम् ।  
वक्त्रं रत्नललाटिकापरिलसत्फालं सतृष्णं पिबत्  
मौलौ रज्जति माल्यशोभिनि महारत्नाभिषेकोज्ज्वले ॥ ५॥  
  
भूयो वक्त्रमनुप्रसर्पति ततः कण्ठावसक्तं भुजैः  
श्लिष्टं वक्षसि पद्मया परिचिते लग्नं पुनर्मध्यमम् ।  
कट्यूरुद्वयजानुषु प्रविततं जङ्घावसक्तं पदोः ।  
प्राप्तं तिष्टति तत्र गात्रसुषमासक्तं वृषाद्रीश ते ॥ ६॥  
  
 ॥ इति श्रीवेङ्कटेशनिध्यानम् ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
From a telugu book veNkaTeshakAvyakalApa  
  
