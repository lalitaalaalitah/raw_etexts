---
Category: vishhnu, stotra, vishnu
Description-comments: Narasimhapurana adhyAya 53
File name: viShNustotrabrahmoktanarasimhapurANa.itx
Indexextra: (narasiMhapurANa)
Language: Sanskrit
Latest update: June 6, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNustotrabrahmokta from narasimhapurANa
Texttype: stotra
Translated by: https://archive.org/details/NarsimhaPuranGitapress
engtitle: viShNustotraM brahmoktaM narasiMhapurANe
itxtitle: viShNustotram (brahmoktam narasiMhapurANAntargatam)
title: विष्णुस्तोत्रम् (ब्रह्मोक्तम् नरसिंहपुराणान्तर्गतम्)

---
  
 श्रीविष्णुस्तोत्रम् २   
  
राजोवाच --  
वाक्पुष्पेण कथं ब्रह्मन् ब्रह्माप्यर्चितवान् हरिम् ।  
तन्मे कथय विप्रेन्द्र ब्रह्मोक्तं स्तोत्रमुत्तमम् ॥  
  
मार्कण्डेय उवाच --  
शृणु राजन् प्रवक्ष्यामि स्तोत्रं ब्रह्ममुखेरितम् ।  
सर्वपापहरं पुण्यं विष्णुतुष्टिकरं परम् ॥  
  
तमाराध्य जगन्नाथमूर्ध्वबाहुः पितामहः ।  
भूत्वैकाग्रमना राजन्निदं स्तोत्रमुदीरयत् ॥  
  
ब्रह्मोवाच --  
नमामि देवं नरनाथमच्युतं नारायणं लोकगुरुं सनातनम् ।  
अनादिमव्यक्तमचिन्त्यमव्ययं वेदान्तवेद्यं पुरुषोत्तमं हरिम् ॥ १॥  
  
आनन्दरूपं परमं परात्परं चिदात्मकं ज्ञानवतां परां गतिम् ।  
सर्वात्मकं सर्वगतैकरूपं ध्येयस्वरूपं प्रणमामि माधवम् ॥ २॥  
  
भक्तप्रियं कान्तमतीव निर्मलं सुराधिपं सूरिजनैरभिष्टुतम् ।  
चतुर्भुजं नीरजवर्णमीश्वरं रथाङ्गपाणिं प्रणतोऽस्मि केशवम् ॥ ३॥  
  
गदासिशङ्खाब्जकरं श्रियः पतिं सदाशिवं शार्ङ्गधरं रविप्रभम् ।  
पीताम्बरं हारविराजितोदरं नमामि विष्णुं सततं किरीटिनम् ॥ ४॥  
  
गण्डस्थलासक्तसुरक्तकुण्डलं सुदीपिताशेषदिशं निजत्विषा ।  
गन्धर्वसिद्धैरुपगीतमृग्ध्वनिं जनार्दनं भूतपतिं नमामि तम् ॥ ५॥  
  
हत्वासुरान् पाति युगे युगे सुरान् स्वधर्मसंस्थान् भुवि संस्थितो हरिः ।  
करोति सृष्टिं जगतः क्षयं यस्तं वासुदेवं प्रणतोऽस्मि केशवम् ॥ ६॥  
  
यो मत्स्यरूपेण रसातलस्थितान् वेदान् समाहृत्य मम प्रदत्तवान् ।  
निहत्य युद्धे मधुकैटभावुभौ तं वेदवेद्यं प्रणतोऽस्म्यहं सदा ॥ ७॥  
  
देवासुरैः क्षीरसमुद्रमध्यतो न्यस्तो गिरिर्येन धृतः पुरा महान् ।  
हिताय कौर्मं वपुरास्थितो यस्तं विष्णुमाद्यं प्रणतोऽस्मि भास्करम् ॥ ८॥  
  
हत्वा हिरण्याक्षमतीव दर्पितं वराहरूपी भगवान् सनातनः ।  
यो भूमिमेतां सकलां समुद्धरंस्तं वेदमूर्तिं प्रणमामि सूकरम् ॥ ९॥  
  
कृत्वा नृसिंहं वपुरात्मनः परं हिताय लोकस्य सनातनो हरिः  
जघान यस्तीक्ष्णनखैर्दितेः सुतं तं नारसिंहं पुरुषं नमामि ॥ १०॥  
  
यो वामनोऽसौ भगवाञ्जनार्दनो बलिं बबन्ध त्रिभिरूर्जितैः पदैः ।  
जगत्रयं क्रम्य ददौ पुरन्दरे तदेवमाद्यं प्रणतोऽस्मि वामनम् ॥ ११॥  
  
यः कार्तवीर्यं निजघान रोषात् त्रिस्सप्तकृत्वः क्षितिपात्मजानपि ।  
तं जामदग्न्यं क्षितिभारनाशकं नतोऽस्मि विष्णुं पुरुषोत्तमं सदा ॥ १२॥  
  
सेतुं महान्तं जलधौ बबन्ध यः सम्प्राप्य लङ्कां सगणं दशाननम् ।  
जघान भृत्यै जगतां सनातनं तं रामदेवं सततं नतोऽस्मि ॥ १३॥  
  
यथा तु वाराहनृसिंहरूपैः कृतं त्वया देव हितं सुराणाम् ।  
तथाद्य भूमेः कुरु भारहानिं प्रसीद विष्णो भगवन्नमस्ते ॥ १४॥  
  
इति ब्रह्मोक्तं विष्णुस्तोत्रम् ।  
  
श्रीमार्कण्डेय उवाच --  
इति स्तुतो जगन्नाथः श्रीधरः पद्मयोनिना ।  
आविर्बभूव भगवाञ्शङ्खचक्रगदाधरः ॥  
  
उवाच च हृषीकेशः पद्मयोनिं सुरानपि ।  
स्तुत्यानयाहं सन्तुष्टः पितामह दिवौकसः ॥  
  
पठतां पापनाशाय नृणां भक्तिमतामपि ।  
यतोऽस्मि प्रकटीभूतो दुर्लभोऽपि हरिः सुराः ॥  
  
सङ्क्षिप्तं अध्याये श्लोक सङ्ख्या ६८  
श्रीनरसिंहपुराणे कृष्णाप्रादुर्भावो नाम त्रिपञ्चाशोऽध्यायः ॥ ५३॥  
  
  
  
From Narasimhapurana adhyAya 53  Selected verses.  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
