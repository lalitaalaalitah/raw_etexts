---
Author: vallabhaachaarya
Category: aShTaka, vishhnu, krishna, vallabhaachaarya, vishnu, puShTimArgIya
File name: madhurst.itx
Language: Sanskrit
Latest update: August 19, 2004
Location: doc_vishhnu
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: madhurAShTakaM
Transliterated by: NA
engtitle: madhurAShTakam
itxtitle: madhurAShTakam
title: मधुराष्टकम्

---
  
 मधुराष्टकं   
  
 ॥ मधुराष्टक् ॥  
  
अधरं मधुरं वदनं मधुरं नयनं मधुरं हसितं मधुरम् ।  
हृदयं मधुरं गमनं मधुरं मधुराधिपतेरखिलं मधुरम् ॥ १॥  
  
वचनं मधुरं चरितं मधुरं वसनं मधुरं वलितं मधुरम् ।  
चलितं मधुरं भ्रमितं मधुरं मधुराधिपतेरखिलं मधुरम् ॥ २॥  
  
वेणुर्मधुरो रेणुर्मधुरः पाणिर्मधुरः पादौ मधुरौ ।  
नृत्यं मधुरं सख्यं मधुरं मधुराधिपतेरखिलं मधुरम् ॥ ३॥  
  
गीतं मधुरं पीतं मधुरं भुक्तं मधुरं सुप्तं मधुरम् ।  
रूपं मधुरं तिलकं मधुरं मधुराधिपतेरखिलं मधुरम् ॥ ४॥  
  
करणं मधुरं तरणं मधुरं हरणं मधुरं रमणं मधुरम् ।  
वमितं मधुरं शमितं मधुरं मधुराधिपतेरखिलं मधुरम् ॥ ५॥  
  
गुञ्जा मधुरा माला मधुरा यमुना मधुरा वीची मधुरा ।  
सलिलं मधुरं कमलं मधुरं मधुराधिपतेरखिलं मधुरम् ॥ ६॥  
  
गोपी मधुरा लीला मधुरा युक्तं मधुरं मुक्तं मधुरम् ।  
दृष्टं मधुरं शिष्टं मधुरं मधुराधिपतेरखिलं मधुरम् ॥ ७॥  
  
गोपा मधुरा गावो मधुरा यष्टिर्मधुरा सृष्टिर्मधुरा ।  
दलितं मधुरं फलितं मधुरं मधुराधिपतेरखिलं मधुरम् ॥ ८॥  
  
 ॥ इति श्रीमद्वल्लभाचार्यविरचितं मधुराष्टकं सम्पूर्णं ॥  
  
  
  
