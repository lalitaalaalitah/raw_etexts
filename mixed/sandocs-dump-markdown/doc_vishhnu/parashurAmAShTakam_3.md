---
Author: shrIpUsapATi raNganAyakAmAtya bhArgavarShi
Category: aShTaka, vishhnu, dashAvatAra, vishnu
File name: parashurAmAShTakam3.itx
Language: Sanskrit
Latest update: June 17, 2017
Location: doc_vishhnu
Proofread by: Malleswara Rao Yellapragada, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: parashurAmAShTakam 3
Transliterated by: Malleswara Rao Yellapragada malleswararaoy at yahoo.com
engtitle: Shri Parasuramashtakam 3
itxtitle: parashurAmAShTakam 3
title: परशुरामाष्टकम् ३

---
  
 श्रीपरशुरामाष्टकम् ३   
  
॥ श्रीमद्दिव्यपरशुरामाष्टकस्तोत्रम् ॥  
  
ब्रह्मविष्णुमहेशसन्नुतपावनाङ्घ्रिसरोरुहं  
      नीलनीरजलोचनं हरिमाश्रितामरभूरुहम् ।  
केशवं जगदीश्वरं त्रिगुणात्मकं परपूरुषं  
      पर्शुराममुपास्महे मम किङ्करिष्यति योऽपि वै ॥ १॥  
  
अक्षयं कलुषापहं निरुपद्रवं करुणानिधिं  
      वेदरूपमनामयं विभुमच्युतं परमेश्वरम् ।  
हर्षदं जमदग्निपुत्रकमार्यजुष्टपदाम्बुजं  
      पर्शुराममुपास्महे मम किङ्करिष्यति योऽपि वै ॥ २॥  
  
रैणुकेयमहीनसत्वकमव्ययं सुजनार्चितं  
      विक्रमाढ्यमिनाब्जनेत्रकमब्जशार्ङ्गगदाधरम् ।  
छत्रिताहिमशेषविद्यगमष्टमूर्तिमनाश्रयं - ??  
      पर्शुराममुपास्महे मम किङ्करिष्यति योऽपि वै ॥ ३॥  
  
बाहुजान्वयवारणाङ्कुशमर्वकण्ठमनुत्तमं  
      सर्वभूतदयापरं शिवमब्धिशायिनमौर्वजम् ।  
भक्तशत्रुजनार्दनं निरयार्दनं कुजनार्दनं  
      पर्शुराममुपास्महे मम किङ्करिष्यति योऽपि वै ॥ ४॥  
  
जम्भयज्ञविनाशकञ्च त्रिविक्रमं दनुजान्तकं  
      निर्विकारमगोचरं नरसिंहरूपमनर्दहम् ।  
वेदभद्रपदानुसारिणमिन्दिराधिपमिष्टदं  
      पर्शुराममुपास्महे मम किङ्करिष्यति योऽपि वै ॥ ५॥  
  
निर्जरं गरुडध्वजं धरणीश्वरं परमोददं  
      सर्वदेवमहर्षिभूसुरगीतरूपमरूपकम् ।  
भूमतापसवेषधारिणमद्रिशञ्च महामहं  
      पर्शुराममुपास्महे मम किङ्करिष्यति योऽपि वै ॥ ६॥  
  
सामलोलमभद्रनाशकमादिमूर्तिमिलासुरं  
      सर्वतोमुखमक्षिकर्षकमार्यदुःखहरङ्कलौ ।  
वेङ्कटेश्वररूपकं निजभक्तपालनदीक्षितं  
      पर्शुराममुपास्महे मम किङ्करिष्यति योऽपि वै ॥ ७॥  
  
दिव्यविग्रहधारिणं निखिलाधिपं परमं महा-  
      वैरिसूदनपण्डितं गिरिजातपूजितरूपकम् ।  
बाहुलेयकुगर्वहारकमाश्रितावळितारकं  
      पर्शुराममुपास्महे मम किङ्करिष्यति योऽपि वै ॥ ८॥  
  
पर्शुरामाष्टकमिदं त्रिसन्ध्यं यः पठेन्नरः  
पर्शुरामकृपासारं सत्यं प्राप्नोति सत्वरम् ॥  
  
 ॥ इति श्रीपूसपाटि रङ्गनायकामात्य भार्गवर्षिकृत  
      श्रीमद्दिव्यपरशुरामाष्टकं सम्पूर्णम् ॥  
  
  
Encoded Malleswara Rao Yellapragada malleswararaoy at yahoo.com  
Proofread by Malleswara Rao Yellapragada, PSA Easwaran  
  
