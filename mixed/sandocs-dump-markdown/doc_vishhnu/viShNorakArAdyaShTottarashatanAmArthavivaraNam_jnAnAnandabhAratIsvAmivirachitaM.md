---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: viShNorakArAdyaShTottarashatanAmArthavivaraNam.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNorakArAdyaShTottarashatanAmArthavivaraNam
engtitle: viShNorakArAdyaShTottarashatanAmArthavivaraNam
itxtitle: viShNorakArAdyaShTottarashatanAmArthavivaraNam (jnAnAnandabhAratIsvAmivirachitaM)
title: विष्णोरकाराद्यष्टोत्तरशतनामार्थविवरणम् (ज्ञानानन्दभारतीस्वामिविरचितं)

---
  
 श्रीविष्णोरकाराद्यष्टोत्तरशतनामार्थविवरणम्   
  
(श्रीविष्णुसहस्रनामावल्यन्तर्गतं)  
अतीतोऽ यं क्षरं यस्मात् अक्षरः प्रोच्यते ततः । १७  
अयं न जायते यस्मात् अज इत्युच्यते ततः ॥ ९५  
अयं न च्यवते यस्मात्स्वस्थितेरच्युतस्ततः । १००  
अमोघो यस्य सङ्कल्पो मोघो च स्यात्कदाचन ॥ ११०  
अनिरुद्धो न केनापि निरुद्धः संयुगादिषु । १८५  
अयं ह्यनिमिषो नित्यं जागरूकोऽवनादिषु ॥ २१५  
अग्रे सर्वस्य नेतृत्वाद् अग्रणीः उच्यते प्रभुः । २१८  
अव्ययोऽयं सर्वगतिःन व्येति च कुतश्चन ॥ १३  
अनादित्वादनन्तत्वात् अनादिनिधनो ह्यसौ । ४३  
अमेयात्मा यतो ह्यात्मा मानैर्मातुं च शक्यते ॥ १०१  
असम्मितो यतो नास्य देशकालव्यवस्थितिः । १०८  
अनिलो यस्य नाधारः सर्वभूतधरो ह्यसौ ॥ २३४  
अगम्यत्वात्प्रमाणानां अप्रमेय इति स्मृतः । ४७  
अपक्षयविहीनत्वात्पुनरेवायमव्ययः ॥ ३१  
अग्राह्यात्वान्मनोवाचांअग्राह्य इति कीर्त्यते । ५६  
अमृतः कीर्तितो यस्मान्नित्यो मरणवर्जितः ॥ ११९  
अव्यङ्गो हरिरेवस्याद्यतः सर्वाङ्गसुन्दरः । १२९  
अच्युतोऽयं यतो भक्तान्न कदापि विमुञ्चति ॥ १००  
अतुलो यस्य नास्त्येव सदृशो भुवनत्रये । ३५५  
अतीन्द्रोऽयं यतो वीर्यादिन्द्रमत्येति भूरिशः ॥ १५७  
अतीन्द्रियो यतोऽगम्य इन्द्रियैश्चक्षुरादिभिः । १६९  
अग्राह्यश्चक्षुषा बुद्ध्या ततोऽदृश्यः स उच्यते ॥ ५६  
अशक्यत्वात्सुनिर्देष्टुमनिर्देश्यवपुः स्मृतः । १७७  
अन्तकत्वात्स सर्वेषां प्राणिनामन्तकः स्मृतः ॥ ५२०  
अनुत्तमो यतस्तस्मादुत्तमो नैव विद्यते । ८१  
अनघोऽयं सदा शुद्धः पापसंसर्गवर्जितः ॥ १४६  
अमोघा यस्य पादाब्जसेवा मोघा कदापि न । १५४  
अयं स्यादप्रमेयात्मा यः प्रत्यक्षाद्यगोचरः ॥ २४८  
अशेषस्यापि लोकस्य ह्यत्तृत्वादमिताशनः । ३७२  
अहः संवर्तको यस्माद्दिवसानां प्रवर्तकः ॥ २३२  
अनन्तजिद्यतो जेता सर्वेषामपि युध्यताम् । ३०७  
अनुत्पन्नः कदापीति सोऽभूरित्यभिधीयते ॥ ४३७  
अजितो यो न केनापि कदाचिदपि निर्जितः ॥ ५४९  
अच्युतः सततं सिद्धः च्युतिहेतोरभावतः ॥ ५५२  
अनन्तगुणसम्पत्तेः असङ्ख्येयः स उच्यते । २४७  
एष एवामृतवपुः यद्वपुर्मृतिवर्जितम् ॥ ८१४  
अर्थोऽसावर्थ्यमानत्वात्पुरुषार्थस्वरूपतः । ४३०  
अनर्थोऽयं यतो लोके तेन प्रार्थ्यं च किञ्चन ॥ ४८१  
अमेयो विक्रमो यस्य प्रोच्यतेऽमितविक्रमः । ५१६  
अविज्ञाता यतो भिन्नो विज्ञातुः जीवशब्दितात् ॥ ४८२  
अक्षिणी यस्य पद्माभे सोऽरविन्दाक्ष ईर्यते । ३४७  
अनुकूलः स सर्वेषां स्थितिरक्षणतत्परः ॥ ३४२  
अहस्करस्वरूपत्वादेषोऽप्यहरितीर्यते । ९०  
अपां निधिर्यतस्तस्य स्याद्विभूतिर्हि सागरः ॥ ३२३  
अमृतांशूद्भवस्तस्मात् चन्द्रस्यापि समुत्थितेः । २८३  
अमृत्युः स यतो मृत्योरपि मृत्युर्भवत्यसौ ॥ १९८  
अमराणामशेषाणां प्रभुत्वादमरप्रभुः । ४९  
अक्षरो च क्षरत्येष सच्चिदानन्दलक्षणात् ॥ १७  
अगाधत्वाद्गभीरत्वादम्भोनिधिरिति स्मृतः । ५१७  
अशेषवस्तुरूपत्वादनन्तात्मेति विश्रुतः ॥ ५३८  
अज इत्युच्यते विष्णुर्विराड्रूपेण संस्थितेः । २०४  
अनलः कीर्त्यते विष्णुः परञ्ज्योतिःस्वरूपतः ॥ २९३  
असदित्युच्यते तस्य नागरूपाद्यभावतः । ४७९  
अधः कृत्वाऽक्षजा वृत्तीः ज्ञेयस्तस्मादधोक्षजः ॥ ४१५  
अशोको नित्यमेवासौ नित्यानन्दस्वरूपतः । ३३६  
निजानन्दसुधापाननिरतोऽमृतपः स्मृतः ।  
अनीशः खलु सर्वेषां ईशानोऽयमिति स्मृतेः । ६२६  
अशेषबन्धनिर्मुक्तो योऽनिरुद्धः स एव हि । ६३८  
अनवच्छिन्नशौर्यत्वात्प्रोच्यतेऽमितविक्रमः ॥ ६४१  
अनिर्विण्णः सदैवासौ नित्यतृप्तस्वभावतः । ४२५  
अनयोऽयं यतो नेता नास्ति लोकत्रयेऽपि च ॥ ४००  
अनन्तो योऽपरिच्छिन्नो देशकालान्यवस्तुभिः । ५२८  
अयमेवाविधेयात्मा स्वतन्त्रः सर्वथा सदा । ६२१  
अपराजित इत्युक्तो यस्य नास्ति पराजितिः ॥ ७१६  
अधिष्ठानं प्रपञ्चस्य मायाकल्पितवस्तुनः । ३२४  
अनन्तं यस्य चैश्वर्यं अनन्तश्रीः स एव हि ॥ ९३३  
अप्रमत्तो भवेद्यस्मात्प्रमादरहितः सदा । ३२५  
अशेषस्य लये मुक्तौ प्राप्यत्वादप्ययः सदा ॥ ९००  
अशेषाणां च भूतानां पुरा सिद्धोऽग्रजः स्मृतः । ८९१  
अयोनिजो यतो नास्य कर्माधीना जनिर्भवेत् ॥ ५७३  
अनिवर्ती निवर्तन्ते यं प्राप्य न कदाचन । ५९६  
अर्को भास्करमध्यस्थज्योतीरूपेण संस्थितेः ॥ ७९५  
अनिर्देश्यवपुर्यस्मान्निर्देशार्हं न तद्वपुः । ६५६  
अशेषैः पूज्यमानैश्च पूज्यमानोऽर्चितः खलु ॥ ६३४  
अर्चिस्मान्दीप्तिमानेष स्वयञ्ज्योतिः स्वभावतः । ६३३  
रथी चास्य समो नैव तेनाप्रतिरथः स्मृतः ॥ ६३९  
अन्तो नास्त्यस्य रूपस्यानन्तरूपो भवत्यतः । ९३२  
अनिशं जयशीलोऽसौ तस्मात्प्रोक्तोऽपराजितः ॥ ८६२  
अनामयो यतो व्याधिराधिर्वाऽस्य च जायते । ६८९  
अनलोऽग्निसमानोऽयं तेजःपुञ्जस्वभावतः ॥ ७११  
अस्य क्षोभणकृन्नैव विद्यतेऽक्षोभ्य एव सः । ९९९  
अनेकमूर्तरित्युक्तः सर्वास्तस्यैव मूर्तयः ॥ ७२१  
अमूर्तिमान्निगूढत्वान्मूर्तिमत्स्वखिलेष्वपि । ७२०  
अमृताशः स्वयं चाश्नत्प्राशयत्यमृतं सुरान् ॥ ८१३  
अचलो व्याप्तरूपत्वात्क्वचित् चलनवर्जितः । ७४५  
अहङ्कारादिमानित्वरिक्तोऽमानीति कीर्त्यते ॥ ७४७  
अधृतोऽन्येन केनापि स्वयं धत्तेऽखिलं जगत् ॥ ८४२  
अणीयान्न यतः कश्चित्तस्मादणुरिति स्मृतः ॥ ८३५  
अनिलो वायुरूपेण चेष्टयत्यखिलं जगत् । ८१२  
अचिन्त्यरचनारूपजगत्स्रष्टाऽद्भुतः किल ॥ ८९५  
अमूर्तिः स यतस्तस्य मूर्तिः काऽपि न विद्यते । ८३०  
अर्हः पूज्यतमैः सर्वैः पूज्यमानो निरन्तरम् ॥ ८७०  
अभिप्रायः स सर्वेषां प्राणिनां मनसि स्थितः । ८७१  
अचिन्त्योऽयं यतश्चिन्ताविषयो न कदाचन ॥ ८३२  
अनिर्विण्णः सदाऽऽनन्दी निर्वेदस्याप्रसक्तितः । ८९२  
अजन्यत्वात्सदासिद्धो ह्यनादिः स सनातनः ॥ ९४१  
अयं भोज्यस्वरूपेण स्थितत्वादन्नमुच्यते । ९८३  
अयं भोक्तृस्वरूपेण तिष्ठन्नन्नाद उच्यते ॥ ९८४  
अनुत्पन्नस्वभावत्वादज इत्युच्यते बुधैः । ५२१  
अव्यक्तो नामरूपादिव्यञ्जकानामभावतः ॥ ७२२  
अक्रूरः कूरचेष्टानां हिंसादीनां विवर्जनात् । ९१५  
अमेयात्मा न मानार्हः आत्मा यस्य च केनचित् ॥ १७९  
अघस्पर्शविहीनत्वादनघः सर्वदाऽपि सः । ८३१  
अश्वत्थः प्रोच्यते देवोऽस्थिरलोकस्वरूतः ॥ ८२४  
अक्षोभ्यः क्षोभ्यमाणोऽपि न क्षुब्धो भवति क्वचित् । ९९९  
अरौद्रो रौद्रवृत्तीनां क्रोधादीनामभावतः ॥ ९०६  
अन्यधातृविहीनत्वादधातेति स कीर्त्यते । ९५१  
अन्तवत्सु स्थितोऽप्येष ह्यनन्तो नाशवर्जितः ॥ ५३६  
  
इति श्रीज्ञानानन्दभारतीस्वामिविरचितं  
विष्णोरकाराद्यष्टोत्तरशतनामार्थविवरणं सम्पूर्णम् ।  
  
  
Proofread by PSA Easwaran psaeaswaran at gmail.com  
  
