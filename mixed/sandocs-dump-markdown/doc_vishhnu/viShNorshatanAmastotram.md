---
Author: Traditional
Category: aShTottarashatanAma, vishhnu, stotra, vishnu
Description-comments: viShNupurANa
File name: vishhnu100.itx
Language: Sanskrit
Latest update: December 29, 2004
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNoH shatanAmastotram
Texttype: stotra
Transliterated by: WebD
engtitle: viShNu shatanAmastotram
itxtitle: viShNorshatanAmastotram
title: विष्णोर्शतनामस्तोत्रम्

---
  
 श्रीविष्णोः शतनामस्तोत्रम्   
  
श्री गणेशाय नमः ।  
नारद उवाच ।  
ॐ वासुदेवं हृषीकेशं वामनं जलशायिनम् ।  
जनार्दनं हरि कृष्णं श्रीवक्षं गरुडध्वजम् ॥ १॥  
  
वाराहं पुण्डरीकाक्षं नृसिंहं नरकान्तकम् ।  
अव्यक्तं शाश्वतं विष्णुमनन्तमजमव्ययम् ॥ २॥  
  
नारायणं गदाध्यक्षं गोविन्दं कीर्तिभाजनम् ।  
गोवर्धनोद्धरं देवं भूधरं भुवनेश्वरम् ॥ ३॥  
  
वेत्तारं यज्ञपुरुषं यज्ञेशं यज्ञवाहकम् ।  
चक्रपाणिं गदापाणिं शङ्खपाणिं नरोत्तमम् ॥ ४॥  
  
वैकुण्ठं दुष्टदमनं भूगर्भं पीतवाससम् ।  
त्रिविक्रमं त्रिकालज्ञं त्रिमूर्तिं नन्दिकेश्वरम् ॥ ५॥  
  
रामं रामं हयग्रीवं भीमं रौद्रं भवोद्भवम् ।  
श्रीपतिं श्रीधरं श्रीशं मङ्गलं मङ्गलायुधम् ॥ ६॥  
  
दामोदरं दमोपेतं केशवं केशिसूदनम् ।  
वरेण्यं वरदं विष्णुमानन्दं वसुदेवजम् ॥ ७॥  
  
हिरण्यरेतसं दीप्तं पुराणं पुरुषोत्तमम् ।  
सकलं निष्कलं शुद्धं निर्गुणं गुणशाश्वतम् ॥ ८॥  
  
हिरण्यतनुसङ्काशं सूर्यायुतसमप्रभम् ।  
मेघश्यामं चतुर्बाहुं कुशलं कमलेक्षणम् ॥ ९॥  
  
ज्योतीरूपमरूपं च स्वरूपं रूपसंस्थितम् ।  
सर्वज्ञं सर्वरूपस्थं सर्वेशं सर्वतोमुखम् ॥ १०॥  
  
ज्ञानं कूटस्थमचलं ज्ञानदं परमं प्रभुम् ।  
योगीशं योगनिष्णातं योगिनं योगरूपिणम् ॥ ११॥  
  
ईश्वरं सर्वभूतानां वन्दे भूतमयं प्रभुम् ।  
इति नामशतं दिव्यं वैष्णवं खलु पापहम् ॥ १२॥  
  
व्यासेन कथितं पूर्वं सर्वपापप्रणाशनम् ।  
यः पठेत्प्रातरुत्थाय स भवेद्वैष्णवो नरः ॥ १३॥  
  
सर्वपापविशुद्धात्मा विष्णुसायुज्यमाप्नुयात् ।  
चान्द्रायणसहस्राणि कन्यादानशतानि च ॥ १४॥  
  
गवां लक्षसहस्राणि मुक्तिभागी भवेन्नरः ।  
अश्वमेधायुतं पुण्यं फलं प्राप्नोति मानवः ॥ १५॥  
  
। इति श्रीविष्णुपुराणे विष्णुशतनामस्तोत्रं सम्पूर्णम् ।  
  
Proofread by Ravin Bhalekar ravibhalekar@hotmail.com  
