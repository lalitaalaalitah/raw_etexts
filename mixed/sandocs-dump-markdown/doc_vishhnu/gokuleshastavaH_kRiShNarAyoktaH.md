---
Author: kRRiShNarAya
Category: vishhnu, krishna, puShTimArgIya, kRiShNarAya
Description/comments: puShTimArgIya stotraratnAkara
File name: gokuleshastavaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gokuleshastavaH
engtitle: gokuleshastavaH
itxtitle: gokuleshastavaH (kRiShNarAyoktaH)
title: गोकुलेशस्तवः (कृइष्णरायोक्तः)

---
  
 श्रीगोकुलेशस्तवः   
  
स्वयं योऽवतीर्य क्षितौ विठ्ठलेशा-  
दशेषं जगत्पालको गोकुलेशः ।  
सुवेशोऽनिशं शोभते तत्समानो  
न भूतो न भावी न वा वर्तमानः ॥ १॥  
  
समस्तं यतिग्रस्तधर्मं च गोप्तुं  
निजोक्त्याऽवमत्या जगत्या अधीशम् ।  
निरस्येह यः स्तूयते तस्य तुल्यो  
न भूतो न भावी न वा वर्तमानः ॥ २॥  
  
सुकेशो यशोभूषितो गोकुलेशः  
स्वयोषिन्मनोभोगिवेषी य एषः ।  
अशेषज्ञलोकोऽपि तस्माद्विशेषो  
न भूतो न भावी न वा वर्तमानः ॥ ३॥  
  
समेतार्थविश्वानीतानन्तवित्तः  
सुपुण्यैर्गुणैः सर्वदा शोभमानः ।  
धरण्यामिहैतत्समोदारचित्तो  
न भूतो न भावी न वा वर्तमानः ॥ ४॥  
  
स्वरूपात्मकानन्ददानैकदक्षो  
वधूवक्त्रचन्द्रानुरज्यत्कटाक्षः ।  
तदीयाधरस्थामृतास्वादकोऽन्यो  
न भूतो न भावी न वा वर्तमानः ॥ ५॥  
  
व्रजानन्दकन्दो निजानन्दपूर्णः  
सदानन्दरूपः सदा राजते यः ।  
सदा भक्तकानन्ददाता ततोऽन्यो  
न भूतो न भावी न वा वर्तमानः ॥ ६॥  
  
समस्तै रसैरुल्लसन् गोकुले यो  
जयत्येष पूर्णः पुमानेव नित्यम् ।  
स्वकीयाङ्गनाकामनापूरकोऽन्यो  
न भूतो न भावी न वा वर्तमानः ॥ ७॥  
  
सदाऽऽनन्दयन् सेविनः सद्रसौघैः  
श्रियो वल्लभो दुर्लभो गोकुलेशः ।  
य एवंविधो राजते तं विनाऽन्यो  
न भूतो न भावी न वा वर्तमानः ॥ ८॥  
  
नवं गोकुलेशस्तवं सुश्रवं यः  
शिवं सर्वदा कृष्णरायोक्तमेतम् ।  
पठेदष्टपद्यं स सद्योऽनवद्यं  
स्वरूपं तदीयं प्रपद्येत हृद्यम् ॥ ९॥  
  
इति कृष्णरायोक्तः श्चीगोकुलेशस्तवः समाप्तः ।  
  
  
Proofread by PSA Easwaran psaeaswaran at gmail.com  
  
