---
Author: saralakavi rAghavAchArya
Category: vishhnu, prapatti, venkateshwara
Description/comments: for the Deity on the hill of Vaiyavur
File name: dakShiNAsheShAchaleshashrInivAsabhagavatprapattiH.itx
Indexextra: (Tamil)
Language: Sanskrit
Latest update: March 20, 2020
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: Shri Dakshina Sheshachalesha Shrinivasa Bhagavat Prapatti
Transliterated by: Aruna Narayanan narayanan.aruna at gmail.com
engtitle: dakShiNasheShAchaleshashrInivAsabhagavatprapattiH
itxtitle: dakShiNasheShAchaleshashrInivAsabhagavatprapattiH
title: दक्षिणशेषाचलेशश्रीनिवासभगवत्प्रपत्तिः

---
  
 श्रीदक्षिणशेषाचलेशश्रीनिवासभगवत्प्रपत्तिः   
श्रीमते प्रसन्नवेङ्कटेशश्रीनिवासाय नमः ।  
श्रीनिवासहृदयङ्गमां रमां सन्नमद्भवखिदापहारिणीम् ।  
नित्यफुल्लसरसीरुहासनां सुस्मितां शरणमाश्रयेश्रियम् ॥ १॥  
  
सर्वज्ञ शक्तिभिरुपेत समस्तहेतो  
     सर्वेश सर्वगुण सर्व हरे दयालो ।  
लक्ष्मीपते प्रणतवत्सल चक्रपाणे  
     श्रीश्रीनिवास चरणौ शरणं प्रपद्ये ॥ २॥  
  
वज्रध्वजाङ्कुश सरोरुहशङ्ख चक्रै-  
     रेखामयैः शुभकरैः परमत्वचिन्हैः ।  
कान्तैर्विभूषिततलौ तव देवदेव  
     श्रीश्रीनिवास चरणौ शरणं प्रपद्ये ॥ ३॥  
  
अत्यर्थ मार्दवयुतैः करपल्लवैः स्वैः  
     संवाहने विरचिते कमलाधराभ्याम् ।  
तज्जक्लमासहनसूचकरक्तवर्णौ  
     श्रीश्रीनिवास चरणौ शरणं प्रपद्ये ॥ ४॥  
  
ब्रह्मेशदेवपतयो नियताधिकाराः  
     सद्यस्तरन्ति विपदो हि ययोः प्रणामात् ।  
स्थास्नुं भजन्ति च समीहितसिद्धिमेतौ  
     श्रीश्रीनिवास चरणौ शरणं प्रपद्ये ॥ ५॥  
  
यत्संश्रितप्रिय जनावन नित्यसक्तो  
     देव्याश्रिया कनसि दक्षिणशेषशैले ।  
तौ नित्यमुक्तजनभोग्यतमावुदारौ  
     श्रीश्रीनिवास चरणौ शरणं प्रपद्ये ॥ ६॥  
  
भावत्कपूजनविधावुपयोगभाजां  
     उत्तुङ्गसौरभभृतां तुलसीदलानाम् ।  
स्वच्छन्दकेलिनिलयाविव भासमानौ  
     श्रीश्रीनिवास चरणौ शरणं प्रपद्ये ॥ ७॥  
  
त्रैलोक्यविक्रमविधिप्रसितौ तदा यौ  
     इन्द्रं बलिं त्रिभुवनं च कृतार्थयन्तौ ।  
सर्वेशितुस्तव यशोऽपुषतां भृशं तौ  
     श्रीश्रीनिवास चरणौ शरणं प्रपद्ये ॥ ८॥  
  
रामात्मनस्तव शिला मिथिलाप्रयाणे  
     स्पृष्टा यदीयरजसा किल शापमुक्ता ।  
जाता हि गौतमवधूर्बत तौ निषेव्यौ  
     श्रीश्रीनिवास चरणौ शरणं प्रपद्ये ॥ ९॥  
  
तौ दण्डकावननिवासितपोधनानां  
     क्षेमानुयोग पदपद्मनिषेवणार्थम् ।  
प्रत्याश्रमं रघुप ते गमने सहायौ  
     श्रीश्रीनिवास चरणौ शरणं प्रपद्ये ॥ १०॥  
  
है बालकृष्ण भवतो हनेनप्रसक्तं  
     दैत्यं विपोथ्य तरसा शकटं बलाढ्यम् ।  
रक्षाविधेस्तव दिशास्वधिरूढकीर्ति  
     श्रीश्रीनिवास चरणौ शरणं प्रपद्ये ॥ ११॥  
  
सोलूखलस्य तव दामनि बद्धमूर्तेः  
     गन्धर्वयुग्मतरुतामपनेतुमिच्छोः ।  
है बालकृष्ण बतचङ्क्रमणे सखायौ  
     श्रीश्रीनिवास चरणौ शरणं प्रपद्ये ॥ १२॥  
  
है वासुदेव यमुनाह्रदवासिघोर-  
     दुष्कृत्यकालियफणावलिरङ्गमध्ये ।  
निश्शङ्कनर्तनकृतो भवतोऽनुकूलौ  
     श्रीश्रीनिवास चरणौ शरणं प्रपद्ये ॥ १३॥  
  
हे कृष्ण पाण्डवसख त्वरयोत्तराया  
     गर्भं प्रविश्यभसितत्वदशान्निरस्य ।  
सन्तानबीजमवतो भवतः सहायौ  
     श्रीश्रीनिवास चरणौ शरणं प्रपद्ये ॥ १४॥  
  
यौ द्राविडस्य सुकवेः शठकोपसूरे-  
     र्जिह्वाग्रपीठमधिगम्य हरे सुहृद्याम् ।  
गाधामयीमपुषतां भवतः स्तुतिं तौ  
     श्रीश्रीनिवास चरणौ शरणं प्रपद्ये ॥ १५॥  
  
सीताभिराममहनीय महार्हणोत्क  
     श्रीश्रीनिवासभगवच्चरणप्रपत्तिम् ।  
श्रीराघवोऽकृत कविः पदवित् स इत्थं  
     गम्भीरभावरुचिरैस्सरलैः स्वपद्यैः ॥ १६॥  
  
इति श्रीदक्षिणशेषाचलेश श्रीश्रीनिवास भगवत्प्रपत्तिः समाप्ता ।  
  
Proofread by Aruna Narayanan  
  
