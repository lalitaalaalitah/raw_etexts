---
Author: Traditional
Category: aShTaka, vishhnu, krishna, vishnu
File name: bindumaadhava8.itx
Language: Sanskrit
Latest update: January 13, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: bindumAdhavAShTakam
Transliterated by: WebD
engtitle: bindumAdhavAShTakam
itxtitle: bindumAdhavAShTakam
title: बिन्दुमाधवाष्टकम्

---
  
 बिन्दुमाधवाष्टकम्   
  
श्री गणेशाय नमः ।  
कलिन्दजातटाटवीलतानिकेतनान्तर-  
प्रगल्भवल्लविस्फुरद्रतिप्रसङ्गसङ्गतम् ।  
सुधारसार्द्रवेणुनादमोदमाधुरीमद-  
प्रमत्तगोपगोव्रजं भजामि बिन्दुमाधवम् ॥ १॥  
  
गदारिशङ्खचक्रशार्ङ्गभृच्चतुष्करं कृपा-  
कटाक्षवीक्षणामृताक्षितामरेन्द्रनन्दनम् ।  
सनन्दनादिमौनिमानसारविन्दमन्दिरं  
जगत्पवित्रकीर्तिदं भजामि बिन्दुमाधवम् ॥ २॥  
  
दिगीशमौलिनूत्नरत्ननिःसरत्प्रभावली-  
विराजिताङ्घ्रिपङ्कजं नवेन्दुशेखराब्जजम् ।  
दयामरन्दतुन्दिलारविन्दपत्रलोचनं  
विरोधियूथभेदनं भजामि बिन्दुमाधवम् ॥ ३॥  
  
पयः पयोधिवीचिकावलीपयःपृषन्मिलद्भुजङ्ग-  
पुङ्गवाङ्गकल्पपुष्पतल्पशायिनम् ।  
कटीतटिस्फुटीभवत्प्रतप्तहाटकाम्बरं  
निशाटकोटिपाटनं भजामि बिन्दुमाधवम् ॥ ४॥  
  
अनुश्रवापहारकावलेपलोपनैपुणी-  
पयश्चरावतारतोषितारविन्दसम्भवम् ।  
महाभवाब्धिमध्यमग्रदीनलोकतारकं  
विहङ्गराट्तुरङ्गमं भजामि बिन्दुमाधवम् ॥ ५॥  
  
समुद्रतोयमध्यदेवदानवोत्क्षिपद्धरा-  
धरेन्द्रमूलधारणक्षमादिकूर्मविग्रहम् ।  
दुराग्रहावलिप्तहाटकाक्षनाशसूकरं  
हिरण्यदानवान्तकं भजामि बिन्दुमाधवम् ॥ ६॥  
  
विरोचनात्मसम्भवोत्तमाङ्गकृत्पदक्रमं  
परश्वधोपसंहृताखिलावनीशमण्डलम् ।  
कठोरनीलकण्ठकार्मुकप्रदर्शितादि-  
दोर्बलान्वितक्षितीसुतं भजामि बिन्दुमाधवम् ॥ ७॥  
  
यमानुजोदकप्रवाहसत्त्वराभिजित्वरं  
पुरासुराङ्गनाभिमाननूपभूपनायकम् ।  
स्वमण्डलाग्रखण्डनीययावनारिमण्डलं  
बलानुजं गदाग्रजं भजामि बिन्दुमाधवम् ॥ ८॥  
  
प्रशस्तपञ्चचामराख्यवृत्तभेदभासितं  
दशावतारवर्णनं नृसिंहभक्तवर्णितम् ।  
प्रसिद्धबिन्दुमाधवाष्टकं पठन्ति ये भृशं  
नरा सुदुर्लभं भजन्ति ते मनोरथं निरन्तम् ॥ ९॥  
  
॥ इति श्रीबिन्दुमाधवाष्टकं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
