---
Author: Shivadatta Mishra
Category: vishhnu, mangala
Description/comments: Brihat Stotra Ratnakar Shivadutta Shastri
File name: mangalAcharaNam5.itx
Language: Sanskrit
Latest update: February 19, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: mangalAcharaNam 5
engtitle: mangalAcharaNam 5
itxtitle: maNgalAcharaNam 5 (shivadattamishravirachitaM)
title: मण्गलाचरणम् ५ (शिवदत्तमिश्रविरचितं)

---
  
 मङ्गलाचरणम् ५   
श्रीगणेशाय नमः  
यत्पाद-द्वय-सेवनान्मनुजनो मोहार्णवं लङ्घयन्  
     ख्यातिं याति परामिलातल इह प्राज्यश्रियं धारयन् ।  
भव्यं भव्यगुणाऽन्वितं बुधवरं सर्वार्थदं मङ्गलं  
     श्रीमन्तं पितरञ्च सन्तशरणं नित्यं नमस्कुर्महे ॥ १॥  
  
श्रीमद्वाचमुमेश्वरौ प्रणिपतन्नाराधनीयान् गुरून्  
     सर्वेषां हितकाम्ययाऽत्र विविधान् स्वाऽभीष्टप्राप्त्यर्थकान् ।  
ख्यातानां बहु-स्तोत्र-भक्तवचसां सङ्गृह्य ग्रन्थे मया  
     स्तोत्राणां शिवदत्तमिश्रविदुषा चाऽऽलेखि रत्नाकरः ॥ २॥  
  
जेतुं यस्त्रिपुरं हरेण हरिणा व्याजाद् बलिं बध्नता  
     स्रष्टुं वारिभवोद्भवेन भुवनं शेषेण धर्तुं धराम् ।  
पार्वत्या महिषासुर-प्रमथने सिद्धाधिपैः सिद्धये  
     ध्यातः पञ्चशरेण विश्वजितये पायात् स नागाननः ॥ ३॥  
  
विघ्न-ध्वान्त-निवारणैक-तरणि-र्विघ्नाटवी-हव्यवाड्  
     विघ्न-व्याल-कुलाभिमान-गरुडो विघ्नेभ-पञ्चाननः ।  
विघ्नोत्तुङ्ग-गिरिप्रभेदनपवि-र्विघ्नाम्बुधेर्वाडवो  
     विघ्नाघौघ-घन-प्रचण्डपवनो विश्वेश्वरः पातु नः ॥ ४॥  
  
स जयति सिन्धुरवदनो देवो यत्पादपङ्कजस्मरणम् ।  
वासरमणिरिव तमसां राशिं नाशयति विघ्नानाम् ॥ ५॥  
  
शुक्लाम्बरधरं विष्णुं शशिवर्णं चतुर्भुजं ।  
प्रसन्नवदनं ध्यायेत् सर्वविघ्नोपशान्तये ॥ ६॥  
  
मूर्तित्वे परिकल्पितः शशभृतो वर्त्माऽपुनर्जन्मना-  
     मात्मेत्यात्मविदां ऋतुश्च यजतां भर्ताऽमर-ज्योतिषाम् ।  
लोकानां प्रलयोद्भव-स्थिति-विभुश्चानेकधा यः श्रुतौ  
     वाचं नः स ददात्वनेककिरणस्त्रैलोक्यदीपो रविः ॥ ७॥  
  
व्यासं वसिष्ठनप्तारं शक्तेः पौत्रमकल्मषम् ।  
पराशरात्मजं वन्दे शुकतातं तपोनिधिम् ॥ ८॥  
  
अचतुर्वदनो ब्रह्मा द्विबाहुरपरो हरिः ।  
अभाललोचनः शम्भुर्भगवान् बादरायणः ॥ ९॥  
  
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ १०॥  
  
इति शिवदत्तमिश्रविरचितं मङ्गलाचरणं समाप्तम् ।  
  
  
Proofread by Aruna Narayanan narayanan.aruna at gmail.com  
  
