---
Author: mAdhavadAsa
Category: vishhnu, krishna, puShTimArgIya
Description/comments: puShTimArgIya stotraratnAkara
File name: tAtparyabodhaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: tAtparyabodhaH
engtitle: tAtparyabodhaH
itxtitle: tAtparyabodhaH (mAdhavadAsavirachitaH)
title: तात्पर्यबोधः (माधवदासविरचितः)

---
  
 श्रीतात्पर्यबोधः   
  
(श्रीतात्पर्यबोधग्रन्धांशः)  
श्रीमच्छ्रीवरगोकुलायतिविलोलाक्षीकदम्बाम्बुज-  
श्रेणीसन्मकरन्दपानकुशल श्रीषट्पदालीश्वरः ।  
स्वीयानां हि सतामनन्यमनसां सम्पूरयन् कामनाः ।  
सोऽयं श्रीवरगोकुले विजयते श्रीगोकुलेशः सदा ॥ १॥  
  
नत्वा वै चरणाम्बुजं सुसुखदं ध्येयं सतां सर्वदा  
पद्मागारधरेन्दिराभृङ्गभवानीनाद्यगम्यं वरम् ।  
श्रीश्रीगोकुलनायकस्य विमलं तात्पर्यबोधं करो-  
तीमं वल्लभपादपद्मसुमनास्तस्याज्ञया माहवः ॥ २॥  
  
एकस्मिन् समये स्थितौ शुभमती कौचिञ्जनौ गोकुले-  
शाङ्घ्र्यम्बूद्भवयुग्मसक्तमनसौ श्रीवल्लभातिप्रियौ ।  
श्रेष्ठो वल्लभदास एव च तयोर्वै कृष्णदासोऽपरः  
पप्रच्छाथ विचार्य प्रश्नममल तं श्रेष्ठभक्तं सुधीः ॥ ३॥  
  
कृष्णदास उवाच-  
श्रेष्ठस्त्वं भक्तवर्येषु हरेर्वल्लभदास हि ।  
दयासिन्धो ज्ञानसिन्धो कृपां कुरु मयि प्रिय ॥ ४॥  
  
श्रीवल्लभाङ्गचिह्नानि दृश्यमानानि सर्वतः ।  
पृच्छाम्याशुद्धभावेन कथयस्व सुबुद्धिमन् ॥ ५॥  
  
द्विजरूपधरः साक्षाद्वल्लभः पुरुषोत्तमः ।  
जयत्यतिशयं भूमौ स्वीयानां मुदमावहन् ॥ ६॥  
  
तुलसीकाष्ठसम्भूतां कण्ठे मालां धरत्यसौ ।  
तिलकं सान्तरालं च रदानम्बुदसन्निभान् ॥ ७॥  
  
उदरे चिह्नमानीलं वामभागे सुवर्तुलम् ।  
बहूपवीतकं कण्ठे सव्यभागे तु सूत्रयम् ॥ ८॥  
  
श्रोत्रप्रवरयोरङ्गीकारस्तत्र सुलक्ष्म हि ।  
मकराकारमारक्तं तत्र किं कारणं प्रिय ॥ ९॥  
  
वेदादिग्रहणं कस्मात् सन्ध्यायास्तु विशेषतः ।  
चक्रादिग्रहणं कस्मात् कुण्डले चक्रसन्निभे ॥ १०॥  
  
कृष्णः श्यामस्त्वयं गौरस्तत्र किं कारणं प्रिय ।  
पुराणपुरुषः साक्षाद्वल्लभो द्विजरूपभाक् ॥ ११॥  
  
विभुर्मानवरूपी न तत्र किं कारणं सखे ।  
शयनं दिवसे भूमावाचाराचरणं महत् ॥ १२॥  
  
अतदन्यच्च सर्वं मे पृच्छते कृपया सखे ।  
कथनीयं त्वया स्वस्थबुद्धितः श्रोतुमिच्छते ॥ १३॥  
  
त्वं श्रीवल्लभपादाब्जासक्तोऽसि हरिवल्लभः ।  
त्वत्पादाब्जाश्रितं मां हि कथयस्व कृपानिधे ॥ १४॥  
  
 इति तस्योदितं श्रुत्वा वल्लभङ्घ्रिसरोरुहम् ।  
ध्यात्वा चोवाच वचनं तं श्रीवल्लभसेवकः ॥ १५॥  
  
इति श्रीमाधवदासविरचितः श्रीतात्पर्यार्थबोधः ग्रन्थः सम्पूर्णः ।  
  
  
Proofread by PSA Easwaran psaeaswaran at gmail.com  
  
