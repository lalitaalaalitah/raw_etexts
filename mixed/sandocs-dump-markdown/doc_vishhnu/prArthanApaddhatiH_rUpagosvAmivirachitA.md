---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: vishhnu, krishna, rUpagosvAmin, stavamAlA
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: prArthanApaddhatiH.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: prArthanApaddhatiH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: prArthanApaddhatiH
itxtitle: prArthanApaddhatiH (rUpagosvAmivirachitA)
title: प्रार्थनापद्धतिः (रूपगोस्वामिविरचिता)

---
  
 प्रार्थनापद्धतिः   
  
श्रीराधिकायै नमः ।  
शुद्धगाङ्गेयगौराङ्गीं कुरङ्गीलङ्गिमेक्षणाम् ।  
जितकोटीन्दुबिम्बास्यामम्बुदाम्बरसंवृताम् ॥ १॥  
  
नवीनवल्लवीवृन्दधम्मिल्लोत्फुल्लमल्लिकाम् ।  
दिव्यरत्नाद्यलङ्कारसेव्यमानतनुश्रियम् ॥ २॥  
  
विदग्धमण्डलगुरुं गणगौरवमण्डिताम् ।  
अतिप्रेष्ठवयस्याभिरष्टाभिरभिवेष्टिताम् ॥ ३॥  
  
चञ्चलापाङ्गभङ्गेन व्याकुलीकृतकेशवाम् ।  
गोष्ठेन्द्रसुतजीवातुरम्यबिम्बाधरामृताम् ॥ ४॥  
  
त्वामसौ याचते नत्वा विलुठन् यमुनातटे ।  
काकुभिर्व्याकुलस्वान्तो जनो वृन्दावनेश्वरि ॥ ५॥  
  
कृतागस्केऽप्ययोग्येऽपि जनेऽस्मिन् कुमतावपि ।  
दास्यदानप्रदानस्य लवमप्युपपादय ॥ ६॥  
  
युक्तस्त्वया जनो नैव दुःखितोऽयमुपेक्षितुम् ।  
कृपाद्द्योतद्रवच्चित्तनवनीतासि यत् सदा ॥ ७॥  
  
इति श्रीरूपगोस्वामिविरचितस्तवमालायां प्रार्थनापद्धतिः समाप्ता ।  
  
  
  
