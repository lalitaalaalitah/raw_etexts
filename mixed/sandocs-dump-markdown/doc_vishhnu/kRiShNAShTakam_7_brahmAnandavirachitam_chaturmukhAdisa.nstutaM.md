---
Author: Brahmananda
Category: aShTaka, vishhnu, krishna, brahmAnanda, vishnu
File name: brahmaanandakrishna8.itx
Language: Sanskrit
Latest update: January 16, 2005
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRiShNa aShTaka
Transliterated by: WebD
engtitle: kRiShNa aShTaka
itxtitle: kRiShNAShTakam 7 (brahmAnandavirachitam chaturmukhAdisa.nstutaM)
title: कृइष्णाष्टकम् ७ (ब्रह्मानन्दविरचितम् चतुर्मुखादिसंस्तुतं)

---
  
 श्रीकृष्णाष्टक ब्रह्मानन्दविरचितं   
  
श्री गणेशाय नमः ।  
चतुर्मुखादिसंस्तुतं समस्तसात्वतानुतम् ।  
हलायुधादिसंयुतं नमामि राधिकाधिपम् ॥ १॥  
  
बकादिदैत्यकालकं सगोपगोपिपालकम् ।  
मनोहरासितालकं नमामि राधिकाधिपम् ॥ २॥  
  
सुरेन्द्रगर्वगञ्जनं विरञ्चिमोहभञ्जनम् ।  
व्रजाङ्गनानुरञ्जनं नमामि राधिकाधिपम् ॥ ३॥  
  
मयूरपिच्छमण्डनं गजेन्द्रदन्तखण्डनम् ।  
नृशंसकंसदण्डनं नमामि राधिकाधिपम् ॥ ४॥  
  
प्रदत्तविप्रदारकं सुदामधामकारकम् ।  
सुरद्रुमापहारकं नमामि राधिकाधिपम् ॥ ५॥  
  
धनञ्जयाजयावहं महाचमूक्षयावहम् ।  
पितामहव्यथापहं नमामि राधिकाधिपम् ॥ ६॥  
  
मुनीन्द्रशापकारणं यदुप्रजापहारणम् ।  
धराभरावतारणं नमामि राधिकाधिपम् ॥ ७॥  
  
सुवृक्षमूलशायिनं मृगारिमोक्षदायिनम् ।  
स्वकीयधाममायिनं नमामि राधिकाधिपम् ॥ ८॥  
  
इदं समाहितो हितं वराष्टकं सदा मुदा ।  
जपञ्जनो जनुर्जरादितो द्रुतं प्रमुच्यते ॥ ९॥  
  
॥ इति श्रीपरमहंसब्रह्मानन्दविरचितं श्रीकृष्णाष्टकं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
