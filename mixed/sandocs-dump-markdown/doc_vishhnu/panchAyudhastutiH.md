---
Category: vishhnu
Description/comments: Stotra Sringeri
File name: panchAyudhastutiH.itx
Indexextra: (Scan)
Language: Sanskrit
Latest update: November 17, 2018
Location: doc_vishhnu
Proofread by: Swamini Tattvapriyananda tattvapriya3108 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: panchAyudhastutiH
Transliterated by: NA
engtitle: panchAyudhastutiH
itxtitle: panchAyudhastutiH
title: पञ्चायुधस्तुतिः

---
  
 पञ्चायुधस्तुतिः   
                 श्रीः  
अथ पञ्चायुधस्तुतिः ।  
प्रथिमहितं प्रोद्यद्धनमित्रद्योतं महायुधं हृदये ।  
सारसनाभं कलये सुदर्शनं साधुचक्रराजन्तम् ॥ १॥  
  
हरिमुखमरुदभिसंस्तवभवनिनदध्वस्तदनुतनुजदर्पः ।  
पञ्चजनाधारोऽव्याद्भगवाव्राजन्महादरः कोऽपि ॥ २॥  
  
रुचिराङ्गदाभुजङ्गमपुङ्गवगिरिपतिकरग्रहोल्लसिताम् ।  
विधुतालसदनुजातां साधुश्रियमाश्रये शरणम् ॥ ३॥  
  
सन्नन्दकमसितोज्ज्वलमोजःश्रीमत्सरूपधेयाङ्गम् ।  
ध्यायामो बलिदैत्यध्वंसनदक्षिणमहाशयाकलितम् ॥ ४॥  
  
समुपनतेषु प्रवणं विधूनितज्यानिघृष्टपरकोटि ।  
वस्तुमहाशार्ङ्गं चिरमस्तु मम श्रेयसे किमपि ॥ ५॥  
  
अनुदिनकृतिरचनकृती श्रीकृष्णब्रह्मतन्त्रपरकालः ।  
इष्टार्थदां यतिरिमां श्लिष्टां पञ्चायुधीयनुतिमतनोत् ॥ ६॥  
  
इति श्रीकृष्ण ब्रह्मतन्त्र परकाल महादेशिकानां कृतिषु  
पञ्चायुधीयस्तुतिस्सम्पूर्णा ॥  
  
  
Proofread by Swamini Tattvapriyananda tattvapriya3108 at gmail.com  
  
