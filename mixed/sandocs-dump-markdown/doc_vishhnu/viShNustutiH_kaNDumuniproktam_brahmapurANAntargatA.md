---
Category: vishhnu, stotra, vishnu
Description-comments: Brahmapurana Adhyaya 178, verses 129-177
File name: viShNustutikaNDuproktabrahmapurANa.itx
Indexextra: (brahmapurANa)
Language: Sanskrit
Latest update: July 2, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: Vishnustuti by Sage Kandu from Brahmapurana
Texttype: stotra
Translated by: http://www.astrojyoti.com/brahmapurana-11.htm
Transliterated by: sa.wikisource.org
engtitle: Vishnustuti by Sage Kandu from Brahmapurana
itxtitle: viShNustutiH (kaNDumuniproktam brahmapurANAntargatA)
title: विष्णुस्तुतिः (कण्डुमुनिप्रोक्तम् ब्रह्मपुराणान्तर्गता)

---
  
 श्रीविष्णुस्तुती कण्डुमुनिप्रोक्त ब्रह्मपुराणे   
  
कण्डुरुवाच  
नारायण हरे कृष्ण श्रीवत्साङ्क जगत्पते ।  
जगद्बीज जगद्धाम जगत्साक्षिन्नमोऽस्तु ते ॥ १७८.१२९॥  
  
अव्यक्त जिष्णो प्रभव प्रधानपुरुषोत्तम ।  
पुण्डरीकाक्ष गोविन्द लोकनाथ नमोऽस्तु ते ॥ १७८.१३०॥  
  
हिरण्यगर्भ श्रीनाथ पद्मनाभ सनातन ।  var shrIdhAma  
भूगर्भ ध्रुव ईशान हृषीकेश नमोऽस्तु ते ॥ १७८.१३१॥  
  
अनाद्यन्तामृताजेय जय त्वं जयतां वर ।  
अजिताखण्ड श्रीकृष्ण श्रीनिवास नमोऽस्तु ते ॥ १७८.१३२॥ var  खण्डल कृष्ण  
            pAThabehda  
योगात्मन्नम्प्रमेयात्मँल्लोकात्मंस्त्वं सनातनः ।  
कूटस्थाचलदुर्ज्ञेय कुशेशाय नमोऽस्तु ते ॥ ६९.१३२॥  
  
वरेण्य वरदानन्त ब्रह्मयोने गुणाकर ।  
प्रलयोत्पत्तियोगेश वासुदेव नमोऽस्तुते ते ॥ ६९.१३३॥  
  
पर्जन्यधर्मकर्ता च दुष्पार दुरधिष्ठित ।  
दुःखार्तिनाशन हरे जलशायिन्नमोऽस्तु ते ॥ १७८.१३३॥  
  
भूतपाव्यक्त भूतेश भूततत्त्वैरनाकुल ।  
भूताधिवास भूतात्मन्भूतगर्भ नमोऽस्तु ते ॥ १७८.१३४॥  
  
यज्ञ यज्वन्यज्ञधर यज्ञधाताऽभयप्रद ।  
यज्ञगर्भ हिरण्याङ्ग पृश्निगर्भ नमोऽस्तु ते ॥ १७८.१३५॥  
  
क्षेत्रज्ञ क्षेत्रभृत्क्षेत्री क्षेत्रहा क्षेत्रकृद्वशी ।  
क्षेत्रात्मन्क्षेत्ररहित क्षेत्रस्रष्ट्रे नमोऽस्तु ते ॥ १७८.१३६॥  
  
गुणालय गुणावास गुणाश्रय गुणावह ।  
गुणभोक्तृ गुणाराम गुणत्यागिन्नमोऽस्तु ते ॥ १७८.१३७॥  
  
त्वं विष्णुस्त्वं हरिश्चक्री त्वं जिष्णुस्त्वं जनार्दनः ।  
त्वं भूतस्त्वं वषट्कारस्त्वं भव्यस्त्वं भवत्प्रभुः ॥ १७८.१३८॥  
  
त्वं भूतकृत्त्वमव्यक्तस्त्वं भवो भूतभृद्भवान् ।  
त्वं भूतभावनो देवस्त्वामाहुरजमीश्वरम् ॥ १७८.१३९॥  
  
त्वमनन्तः कृतज्ञस्त्वं प्रकृतिस्त्वं वृषाकपिः ।  
त्वं रुद्रस्त्वं दुराधर्षस्त्वममोघस्त्वमीश्वरः ॥ १७८.१४०॥  
  
त्वं विश्वकर्मा जिष्णुस्त्वं त्वं शम्भुस्त्वं वृषाकृतिः ।  
त्वं शङ्करस्त्वमुशना त्वं सत्यं त्वं तपो जनः ॥ १७८.१४१॥  
  
त्वमादित्यस्त्वमोङ्कारस्त्वं प्राणस्त्वं तमिस्रहा ।  
त्वं पर्जन्यस्त्वं प्रथितस्त्वं त्वं ज्येष्ठस्त्वं परायणः ॥ १७८.१४२॥  
  
त्वमादित्यस्त्वमोङ्कारस्त्वं प्राणस्त्वं तमिस्रहा ।  
त्वं पर्जन्यस्त्वं प्रथितस्त्वं वेधास्त्वं सुरेश्वरः ॥ १७८.१४३॥  
  
त्वमृग्यजुः सामचैव त्वमात्मा सम्मतो भवान् ।  
त्वमग्निस्त्वं च पवनस्त्वमापो वसुधा भवान् ॥ १७८.१४४॥  
  
त्वं स्रष्टा त्वं तथा भोक्ता होता त्वं च हविः क्रतुः ।  
त्वं प्रभुस्त्वं विभुः श्रेष्ठस्त्वं लोकपतिरच्युतः ॥ १७८.१४५॥  
  
त्वं सर्वदर्शनः श्रीमांस्त्वं सर्वदमनोऽरिहा ।  
त्वमहस्त्वं तथारात्रिस्त्वामाहुर्वत्सरं बुधाः ॥ १७८.१४६॥  
  
त्वं कालस्त्वं कला काष्ठा त्वं मुहूर्तः क्षणालवाः ।  
त्वं बालस्त्वं तथा वृद्धस्त्वं पुमान्स्त्री नपुंसकः ॥ १७८.१४७॥  
  
              pAThabehda   
त्वं विश्वयोनिस्त्वं चक्षुस्त्वं स्थाणूस्त्वं शुचिश्रवाः ।  
त्वं शाश्वतस्त्वमजितस्त्वमुपेन्द्रस्त्वमुत्तमः ॥ ६९.१४९॥  
  
त्वं सर्वविश्वसुखदस्त्वं वेदाङ्गं त्वमव्ययः ।  
त्वं वेदवेदस्त्वं धाता विधाता त्वं समाहितः ॥ १७८.१४८॥ ६९.१५०  
  
त्वं जलनिधिरामूलं त्वं धाता त्वं पुनर्वसुः । var  अगद्योनिर्मूलस्त्वं  
त्वं वैद्यस्त्वं धृतात्मा च त्वमतीन्द्रियगोचरः ॥ १७८.१४९॥  
  
त्वमग्रणीर्ग्रामणीस्त्वं त्वं सुपर्णस्त्वमादिमान् ।  
त्वं सङ्ग्रहस्त्वं सुमहत्त्वं धृतात्मा त्वमच्युतः ॥ १७८.१५०॥  
  
त्वं यमस्त्वं च नियमस्त्वं प्रांशुस्त्वं चतुर्भुजः ।  
त्वमेवान्नान्तरात्मा त्वं परमात्मा त्वमुच्यसे ॥ १७८.१५१॥  
  
त्वं गुरुस्त्वं गुरुतमोस्त्वं वामस्त्वं प्रदक्षिणः ।  
त्वं पिप्पलस्त्वमगमस्त्वं व्यक्तस्त्वं प्रजापतिः ॥ १७८.१५२॥  
  
हिरण्यनाभस्त्वं देवस्त्वं शशी त्वं प्रजापतिः ।  
अनिर्देश्यवपुस्त्वं वै त्वं यमस्त्वं सुरारिहा ॥ १७८.१५३॥  
  
त्वं च सङ्कर्षणो देवस्त्वं शशी त्वं प्रजापतिः ।  
त्वं वासुदेवोऽमेयात्मा त्वमेव गुणवर्जितः ॥ १७८.१५४॥  
  
त्वं ज्येष्ठस्त्वं वरिष्ठस्त्वं त्वं सहिष्णुश्च माधवः ।  
सहस्रशीर्षा त्वं देवस्त्वमव्यक्तः सहस्रदृक् ॥ १७८.१५५॥  
  
सहस्रपादस्त्वं देवस्त्वं विराट्त्वं सुरप्रभुः ।  
त्वमेव तिष्ठसे भूयो देवदेव दशाङ्गुलः ॥ १७८.१५६॥  
  
यद्भूतं तत्त्वमेवोक्तः पुरुषः शक्त उत्तमः ।  
यद्भव्यं तत्त्वमीशानस्त्वमृतस्त्वं तथाऽमृतः ॥ १७८.१५७॥  
  
त्वत्तो रोहत्ययं लोको महीयांस्त्वमनुत्तमः ।  
त्वं ज्यायान्पुरुषस्त्वं च त्वं देव दशधा स्थितः ॥ १७८.१५८॥  
  
विश्वभूतश्चतुर्भागो नवभागोऽमृतो दिवि ।  
नवभागोऽन्तरिक्षस्थः पौरुषेयः सनातनः ॥ १७८.१५९॥  
  
भागद्वयं य भूसंस्थं चतुर्भागोऽप्यभूदिह ।  
त्वत्तो यज्ञाः सम्भवन्ति जगतो वृष्टिकारणम् ॥ १७८.१६०॥  
  
त्वत्तो विराट्समुत्पन्नो जगतो हृदि यः पुमान् ।  
सोऽतिरिच्यत भूतेभ्यस्तेजसा यशसा श्रिया ॥ १७८.१६१॥  
  
त्वत्तः सुराणामाहारः पृषदाज्यमजायत ।  
ग्राम्यारण्याश्चौषधयस्त्वत्तः पशुमृगादयः ॥ १७८.१६२॥  
  
ध्येयध्यानपरस्त्वं च कृतवानसि चौषधीः ।  
त्वं देवदेव सप्तास्य कालाख्यो दीप्तविग्रहः ॥ १७८.१६३॥  
  
जङ्गमाजङ्गमं सर्वं जगदेतच्चराचरम् ।  
त्वत्तः सर्वमिदं जातं त्वयि सर्वं प्रतिष्ठितम् ॥ १७८.१६४॥  
  
अनिरुद्धस्त्वं माधवस्त्वं प्रद्युम्नः सुरारिहा ।  
देव सर्वसुरश्रेष्ठ सर्वलोकपरायण ॥ १७८.१६५॥  
  
त्राहि मामरविन्दाक्ष नारायण नमोऽस्तु ते ।  
नमस्ते भगवन्विष्णो नमस्ते पुरुषोत्तम ॥ १७८.१६६॥  
  
नमस्ते सर्वलोकेश नमस्ते कमलालय ।  
गुणालय नमस्तेऽस्तु नमस्तेऽस्तु गुणाकर ॥ १७८.१६७॥  
  
वासुदेव नमस्तेऽस्तु नमस्तेऽस्तु सुरोत्तम ।  
जनार्दन नमस्तेऽस्तु नमस्तेऽस्तु सनातन ॥ १७८.१६८॥  
  
नमस्ते योगिनां गम्य योगावास नमोऽस्तु ते ।  
गोपते श्रीपते विष्णो नमस्तेऽस्तु मरुत्पते ॥ १७८.१६९॥  
  
जगत्पते जगत्सूते नमस्ते ज्ञानिनां पते ।  
दिवस्पते नमस्तेऽस्तु नमस्तेऽस्तु महीपते ॥ १७८.१७०॥  
  
नमस्ते मधुहन्त्रे च नमस्ते पुष्करेक्षण ।  
कैटभघ्न नमस्तेऽस्तु सुब्रह्मण्य नमोऽस्तु ते ॥ १७८.१७१॥  
  
नमोऽस्तु ते महामीन श्रुतिपृष्ठधराच्युत ।  
समुद्रसलिलक्षोभ पद्मजाह्लादकारिणे ॥ १७८.१७२॥  
  
अश्वशीर्ष महाघोण महापुरुषविग्रह ।  
मधुकैटभहन्त्रे च नमस्ते तुरगानन ॥ १७८.१७३॥  
  
महाकमठभोगाय पृथिव्युद्धरणाय च ।  
विधृताद्रिस्वरूपाय महाकूर्माय ते नमः ॥ १७८.१७४॥  
  
नमो महावराहाय पृथिव्युद्धारकारिणे ।  
नमश्चाऽऽदिवराहाय विश्वरूपाय वेधसे ॥ १७८.१७५॥  
  
नमोऽनन्ताय सूक्ष्माय मुख्याय च वराय च ।  
परमाणुस्वरूपाय योगिगम्याय ते नमः ॥ १७८.१७६॥  
  
तस्मै नमः परम कारणकारणाय  
               योगीन्द्रवृत्तनिलयाय सुदुर्विदाय ।  
क्षीरार्णवाश्रितमहाहिसुतल्पगाय  
               तुभ्यं नमः कनकरत्नसुकुण्डलाय ॥ १७८.१७७ ॥  
  
इति ।  
  
ब्रह्मपुराण अध्याय १७८, १२९-१७७, अध्याय श्लोक सङ्ख्या १९४  
  
Brahmapurana Adhyaya 178, verses 129-177  
In https://archive.org/details/BrahmaPurana, the adhyAya is 69  
PDF pages 204-215.  Verses 128-179  
  
Proofread by Singanallur Ganesan singanallur at gmail.com  
  
