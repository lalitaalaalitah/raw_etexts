---
Author: shrImati kunnilakShmiyamma kRitaM
Category: vishhnu
File name: haristavam.itx
Indexextra: (Scan)
Language: Sanskrit
Latest update: January 18, 2020
Location: doc_vishhnu
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Haristavam
Transliterated by: PSA Easwaran
engtitle: haristavaM
itxtitle: haristavaM
title: हरिस्तवं

---
  
 हरिस्तवम्   
अरुणायुतदीप्रकिरीटमहः प्रकराञ्चितनीरदनीलकचम् ।  
कुटिलालकसञ्जितभृङ्गचयं कलये हरिमम्बुजनेत्रमहम् ॥ १॥  
  
अमृतांशुकिशोरललाटतटस्फुरदूर्ध्वगचन्दनपुण्ड्रधरम् ।  
कुसुमेषुधनुभ्रुवमभ्रतनुं कलये हरिमम्बुजनेत्रमहम्  ॥ २॥  
  
नतरक्षणदीक्षितपूर्णकृपामृतविक्षणपक्ष्मलनेत्रयुगम् ।  
मृदुलोन्नतनासममेयगुणं कलये हरिमम्बुजनेत्रमहम् ॥ ३॥  
  
मकराकृतिकुण्डलमण्डितसन्मणिदर्पणनिर्मलगण्डतलम् ।  
कमलास्वदिताधरबिम्बसुधं कलये हरिमम्बुजनेत्रमहम्  ॥ ४॥  
  
मृदुलस्मितचारुमुखच्छविनिर्जितपार्विकशीतकरम् ।  
नवभास्करकौस्तुभशोभिगलं कलये हरिमम्बुजनेत्रमहम् ॥ ५॥  
  
अरिकबुगदाम्बुरुहात्तरिपुक्षतिकण्ठतुलार्तिशमात्मतुलैः ।  
परमाद्भुतपाणिभिरुज्ज्वलितं कलये हरिमम्बुजनेत्रमहम् ॥ ६॥  
  
सदुपायचतुष्टयसङ्कथनैरिव सुन्दरकङ्कणसङ्क्वणनैः ।  
स्फुरितैरपि तैस्सुभुजैर्लसितं कलये हरिमम्बुजनेत्रमहम् ॥ ७॥  
  
भृगुपादसमर्पणसम्भणितश्रितमन्तु सहिष्णु सुबन्धुगुणे ।  
उरसि श्रियमात्तरसा दधतं कलये हरिमम्बुजनेत्रमहम्  ॥ ८॥  
  
रसमज्जनसूनसुगन्धसुखप्रदकेलिकृते जलधेर्दुहितुः ।  
धृतहारसरिद्वनमालमजं कलये हरिमम्बुजनेत्रमहम्  ॥ ९॥  
  
उदरान्तरुदूढजगद्गणनानिपुणाननुमेयसुरोमलतम् ।  
त्रिवलिस्फुरितं जठरं दधतं कलये हरिमम्बुजनेत्रमहम्  ॥ १०॥  
  
असमास्त्ररथाङ्गजयात्तकनत्कनकाम्बराशोभिनितम्बतलं  
मणिमेखलया दृढबद्धकटीं कलये हरिमम्बुजनेत्रमहम्  ॥ ११॥  
  
कदलीतरुकाण्डकरीन्द्रकरप्रतिमानमनोज्ञतरोरुयुगम् ।  
विधिभूषितनाभिशुभाम्बुरुहं कलये हरिमम्बुजनेत्रमहम् ॥ १२॥  
  
शरणागतलोकहितार्थलसन्निधिमुग्धसमुद्गकजानुयुगं  
शिखिवर्यगलस्तुतजङ्घमजं कलये हरिमम्बुजनेत्रमहम् ॥ १३॥  
  
प्रपदद्युतिनिन्दितकूर्मवरं मणिनूपुरशिञ्जितमञ्जुपदम् ।  
शशिशुभ्रनखं दुरितौघहरं कलये हारिमम्बुजनेत्रमहम् ॥ १४॥  
  
विधिमाधवशम्भुविभेदकृतत्रिजगद्भवपालनसंहरणम् ।  
सकलागमसारागतं सततं कलये हरिमम्बुजनेत्रमहम् ॥ १५॥  
  
मुनिमानससारसहंसवरं भुजगाधिपत्ल्पगतं सुखदम् ।  
भवसागरपातुकपोतपदं कलये हरिमम्बुजनेत्रमहम्  ॥ १६॥  
  
श्रितलोकहितार्थदकल्पतरुं दितिजक्षयतत्परचक्रधरम् ।  
विहगाधिपवाहनमाधिहरं कलये हरिमम्बुजनेत्रमहम् ॥ १७॥  
  
जगदार्तिहरस्य हरेरिति यः स्तवमेतमहर्मुखमेव पठेत् ।  
स लभेदखिलेप्सितमत्रपरं चरमे समुपेति हि मुक्तिपदम् ॥ १८॥  
  
इति श्रीमति कुञ्ञिलक्ष्मियम्म कृतं हरिस्तवं सम्पूर्णम् ।   
  
Encoded and proofread by PSA Easwaran  
  
