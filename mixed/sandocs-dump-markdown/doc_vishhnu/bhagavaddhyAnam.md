---
Category: vishhnu, vishnu, dhyAnam
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: bhagavaddhyAnam.itx
Language: Sanskrit
Latest update: March 25, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: shrIbhagavaddhyAnam
engtitle: shrIbhagavaddhyAnam
itxtitle: bhagavaddhyAnam
title: भगवद्ध्यानम्

---
  
 श्रीभगवद्ध्यानम्   
  
श्रीगणेशाय नमः ॥  
  
मङ्गलं भगवान् विष्णुर्भगलं मधुसूदनः ।  
मङ्गलं पुण्डरीकाक्षो मङ्गलं गरुडध्वजः ॥ १॥  
  
सञ्चिन्तयेद्भगवतश्चरणारविन्दं वज्राङ्कुशध्वजसरोरुहलाञ्छनाढ्यम् ।  
उत्तुङ्गरक्तविलसन्नखचक्रवालज्योत्स्नाभिराहतमहद्धृदयान्धकारम् ॥ १॥  
  
यच्छौचनिःसृतसरित्प्रवरोदकेन  
     तीर्थेन मूर्ध्न्यभिधुतेन शिवः शिवोऽभूत् ।  
ध्यातुर्मनःशमलशैलनिसृष्टवज्रं  
     ध्यायेच्चिरं भगवतश्चरणारविन्दम् ॥ २॥  
  
ऊरू सुपर्णभुजयोरधिशोभमाना-  
     वोजोनिधीस्वतसिकाकुसुमावभासौ ।  
व्यालम्बिपीतवरदाससिवर्तमान-  
     काञ्चीकलापपरिरम्भिनितम्बमम्ब ॥ ३॥  
  
नाभिह्रदं भुवनकोशगुहोदरस्थं  
     यत्रात्मयोनिधिषणाखिललोकपद्मम् ।  
व्यूढं हरिन्मणिमुषस्तनयोरमुष्य  
     ध्यायेद्द्वयं विततहारमयूखगौरम् ॥ ४॥  
  
वक्षोऽधिवासमृषभस्य महाविभूतेः  
     पुंसां मनोनयननिर्वृतिमादधानम् ।  
कण्ठं च कौस्तुभमणेरधिभूषणार्थं  
     कुर्यान्मनस्यखिललोकनमस्कृतस्य ॥ ५॥  
  
बाहूंश्च मन्दरगिरेः परिवर्तनेन  
     निर्णिक्तबाहुवलयानधिलोकपालान् ।  
सञ्चिन्तयेद्दशशतारमसह्यतेजः  
     शङ्खं च तत्करसरोरुहराजहंसम् ॥ ६॥  
  
कौमोदकीं भगवतो दयितां स्मरेत  
     दिग्धामरातिभटशोणितकर्दमेन ।  
मालां मधुव्रतवरूथगिरोपघुष्टां  
     चैत्यस्य तत्त्वममलं मणिमस्य कण्ठे ॥ ७॥  
  
भृत्यानुकम्पितधियेह गृहीतमूर्तेः  
     सञ्चिन्तयेद्भगवतो वदनारविन्दम् ।  
यद्विस्फुरन्मकरकुण्डलवल्गितेन  
     विद्योतितामलकपोलमुदारहासम् ॥ ८॥  
  
यच्छ्रीनिकेतमलिभिः परिसेव्यमानं भूत्या  
     स्वया कुटिलकुन्तलवृन्दजुष्टम् ।  
मीनद्वयश्रियमधिक्षिपदब्जनेत्रं  
     ध्यायेन्मनोमयमतन्द्रित उल्लसद्भ्रूः ॥ ९॥  
  
तस्यावलोकमधिकं कृपयातिघोर-  
     तापत्रयोपशमनाय निसृष्टमक्ष्णोः ।  
स्निग्धस्मितानुगुणितं विपुलप्रसादं  
     ध्यायेच्चिरं विततभावनया गुहायाम् ॥ १०॥  
  
हासं हरेरवनताखिललोकतीव्र-  
     शोकाश्रुसागरविशोषणमत्युदारम् ।  
सम्मोहनाय रचितं निजमाययास्य  
     भूमण्डलं मनुसुते मकरध्वजस्य ॥ ११॥  
  
ध्यानायनं रहसि तद्बहुलाधरोष्ठ-  
     भासारुणायिततनुद्विजकुन्दपङ्क्तिम् ।  
ध्यायेत्स्वहृत्कुहरके वसितस्य विष्णो-  
     र्भक्त्याऽऽर्द्रयार्पितमना न पृथग्दिदृक्षेत् ॥ १२॥  
  
इति श्रीभगवद्ध्यानं सम्पूर्णम् ।  
  
  
Proofread by PSA Easwaran psaeaswaran at gmail.com  
  
