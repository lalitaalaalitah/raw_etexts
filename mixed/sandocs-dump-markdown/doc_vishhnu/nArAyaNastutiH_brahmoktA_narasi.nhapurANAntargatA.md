---
Category: vishhnu, narayana, stotra, vishnu
Description-comments: Narasimhapurana adhyAya 64.  Stotra 59-96
File name: nArAyaNastutibrahmoktaNP.itx
Indexextra: (narasi.nhapurANa)
Language: Sanskrit
Latest update: June 29, 2013
Location: doc_vishhnu
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: philosophy/hinduism/religion
Sublocation: vishhnu
Text title: nArAyaNastutiH brahmokta narasi.nhapurANe
Texttype: stotra
Translated by: https://archive.org/details/NarsimhaPuranGitapress
engtitle: Narayanastuti by Brahma in Narasinhapurana
itxtitle: nArAyaNastutiH (brahmoktA narasi.nhapurANAntargatA)
title: नारायणस्तुतिः (ब्रह्मोक्ता नरसिंहपुराणान्तर्गता)

---
  
 नारायणस्तुती ब्रह्मोक्त नरसिंहपुराणे   
  
नारद उवाच  
किं तञ्ज्ञानं परं देव कश्च योगः परस्तथा ।  
एतन्मे तत्त्वतः सर्वं त्वमाचक्ष्व पितामह ॥ ५९॥  
  
ब्रह्मोवाच  
यः परः प्रक्ऱृतेः प्रोक्तः पुरुषः पञ्चविंशकः ।  
स एव सर्वभूतानां नर इत्यभिधीयते ॥ ६०॥  
  
नराज्जातानि तत्त्वानि नाराणीति ततो विदुः ।  
तान्येव चायनं तस्य तेन नारायणः स्म्ऱृतः ॥ ६१॥  
  
नारायणाज्जगत्सर्वं सर्गकाले प्रजायते ।  
तस्मिन्नेव पुनस्तच्च प्रलये सम्प्रलीयते ॥ ६२॥  
  
नारायणः परं ब्रह्म तत्त्वं नारायणः परम् ।  
नारायणः परं ज्योतिरात्मा नारायणः परः ॥ ६३॥  
  
परादपि परश्चासौ तस्मान्नातिपरं मुने ।  
यच्च किञ्चिज्जगत्यस्मिन् द्ऱृश्यते श्रूयतेऽपि वा ॥ ६४॥  
  
अन्तर्बहिश्च तत्सर्वं व्याप्य नारायणः स्थितः ।  
एवं विदित्वा तं देवाः साकारं व्याहरन्मुहुः ॥ ६५॥  
  
नमो नारायणायेति ध्यात्वा चानन्यमानसाः ।  
किं तस्य दानैः किं तीर्थैः किं तपोभिः किमध्वरैः ॥ ६६॥  
  
यो नित्यं ध्यायते देवं नारायणमनन्यधीः ।  
एतञ्ज्ञानं वरं नातो योगश्चैव परस्तथा ॥ ६७॥  
  
परस्परविरुद्धार्थैः किमन्यैः शास्त्रविस्तरैः ।  
बहवोऽपि यथा मार्गा विशन्त्येकं महत्पुरम् ॥ ६८॥  
  
तथा ज्ञानानि सर्वाणि प्रविशन्ति तमीश्वरम् ।  
स हि सर्वगतो देवः सूक्ष्मोऽव्यक्तः सनातनः ॥ ६९॥  
  
जगदादिरनाद्यन्तः स्वयम्भूर्भूतभावनः ।  
विष्णुर्विभुरचित्न्यात्मा नित्यः सदसदात्मकः ॥ ७०॥  
  
वासुदेवो जगद्वासः पुराणः कविरव्ययः ।  
यस्मात्प्राप्तं स्थितिं क्ऱृत्स्नं त्रैलोक्यं सचराचरम् ॥ ७१॥  
  
तस्मात् स भगवान्देवो विष्णुरित्यभिधीयते ।  
यस्माद्वा सर्वभूतानां तत्त्वाद्यानां युगक्षये ॥ ७२॥  
  
तस्मिन्निवासः संसर्गे वासुदेवस्ततस्तु सः ।  
तमाहुः पुरुषं केचित्केचिदीश्वरमव्ययम् ॥ ७३॥  
  
विज्ञानमात्रं केचिच्च केचिद्ब्रह्म परं तथा ।  
केचित्कालमनाद्यन्तं केचिज्जीवं सनातनम् ॥ ७४॥  
  
केचिच्च परमात्मानं केचिच्चैवमनामयम् ।  
केचित्क्षेत्रज्ञमित्याहुः केचित्षड्विंशकं तथा ॥ ७५॥  
  
अङ्गुष्ठमात्रं केचिच्च केचित्पद्मरजोपमम् ।  
एते चान्ये च मुनिभिः सञ्ज्ञाभेदाः प्ऱृथग्विधाः ॥ ७६॥  
  
शास्त्रेषु कथिता विष्णोर्लोकव्यामोहकारकाः।  
एकं यदि भवेच्छास्त्रं ज्ञानं निस्संशयं भवेत् ॥ ७७॥  
  
बहुत्वादिह शास्त्राणां ज्ञानतत्त्वं सुदुर्लभम् ।  
आलोड्य सर्वशास्त्राणि विचार्य च पुनः पुनः ॥ ७८॥  
  
इदमेकं सुनिष्पन्नं ध्येयो नारायणः सदा ।  
त्यक्त्वा व्यामोहकान् सर्वान् तस्माच्छास्त्रार्थविस्तरान् ॥ ७९॥  
  
अनन्यचेता ध्यायस्व नारायणमतन्द्रितः ।  
एवं ज्ञात्वा तु सततं देवदेवं तमव्ययम् ॥ ८०॥  
  
क्षिप्रं यास्यसि तत्रैव सायुज्यं नात्र संशयः ।  
श्रुत्वेदं ब्रह्मणा प्रोक्तं ज्ञानयोगं सुदुर्लभम् ॥ ८१॥  
  
ततोऽहमासं विप्रेन्द्र नारायणपरायणः ।  
नमो नारायणायेति ये विदुर्ब्रह्म शाश्वतम् ॥ ८२॥  
  
अन्तकाले जपन्तस्ते यान्ति विष्णोः परं पदम् ।  
तस्मान्नारायणस्तात परमात्मा सनातनः ॥ ८३॥  
  
अनन्यमनसा नित्यं ध्येयस्तत्त्वविचिन्तकैः ।  
नारायणो जगद्व्यापी परमात्मा सनातनः ॥ ८४॥  
  
जगतां स्ऱृष्टिसंहारपरिपालनतत्परः ।  
श्रवणात्पठनाच्चैव निदिध्यासनतत्परैः ॥ ८५॥  
  
आराध्यः सर्वथा ब्रह्मन् पुरुषेण हितैषिणा ।  
निः स्प्ऱृहा नित्यसन्तुष्टा ज्ञानिनः संयतेन्द्रियाः ॥ ८६॥  
  
निर्ममा निरहङ्कारा रागद्वेषविवर्जिताः ।  
अपक्षपतिताः शान्ताः सर्वसङ्कल्पवर्जिताः ॥ ८७॥  
  
ध्यानयोगपरा ब्रह्मन् ते पश्यन्ति जगत्पतिम् ।  
त्यक्तत्रया महात्मानो वासुदेवं हरिं गुरुम् ॥ ८८॥  
  
कीर्तयन्ति जगन्नाथं ते पश्यन्ति जगत्पतिम् ।  
तस्मात्त्वमपि विप्रेन्द्र नारायणपरो भव ॥ ८९॥  
  
तदन्यः को महोदारः प्रार्थितं दातुमीश्वरः ।  
हेलया कीर्तितो यो वै स्वं पदं दिशति द्विज ॥ ९०॥  
  
अपि कार्यस्त्वया चैव जपः स्वाध्याय एव च ।  
तमेवोद्दिश्य देवेशं कुरु नित्यमतन्द्रितः ॥ ९१॥  
  
किं तत्र बहुभिर्मन्त्रैः किं तत्र बहुभिर्व्रतैः ।  
नमो नारायणायेति मन्त्रः सर्वार्थसाधकः ॥ ९२॥  
  
चीरवासा जटाधारी त्रिदण्डी मुण्ड एव वा ।  
भूषितो वा द्विजश्रेष्ठ न लिङ्गं धर्मकारणम् ॥ ९३॥  
  
ये न्ऱृशंसा दुरात्मानः पापाचाररताः सदा ।  
तेऽपि यान्ति परं स्थानं नरा नारायणाश्रयाः ॥ ९४॥  
  
जन्मान्तरसहस्रेषु यस्य स्यद्बुद्धिरीद्ऱृशी ।  
दासोऽहं वासुदेवस्य देवदेवस्य शार्ङ्गिनः ॥ ९५॥  
  
प्रयाति विष्णुसालोक्यं पुरुषो नात्र संशयः ।  
किं पुनस्तद्गतपुराणः पुरुषः संयतेन्द्रियः ॥ ९६॥  
  
इति ।  
  
नरसिंहपुराणे अध्याय ६४ श्लोक ५९-९६, अध्याय श्लोक सङ्ख्या १२४  
  
From Narasimhapurana adhyAya 64.  Selected verses.  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
  
