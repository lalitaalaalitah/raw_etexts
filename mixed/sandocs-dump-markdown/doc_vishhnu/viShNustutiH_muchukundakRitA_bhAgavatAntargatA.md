---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: viShNustutiHmuchukunda.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNustutiHmuchukunda
engtitle: viShNustutiHmuchukunda
itxtitle: viShNustutiH (muchukundakRitA bhAgavatAntargatA)
title: विष्णुस्तुतिः (मुचुकुन्दकृइता भागवतान्तर्गता)

---
  
 श्रीविष्णुस्तुतिः (मुचुकुन्दकृता)   
  
विमोहितोऽयं जन ईश मायया  
     त्वदीयया त्वां च भजत्यनर्थदृक् ।  
सुखाय दुःखप्रभवेषु सज्जते  
     गृहेषु योषित्पुरुषश्च वञ्चितः ॥ १॥  
  
लब्ध्वा जनो दुर्लभमत्र मानुषं  
     कथञ्चिदव्यङ्गमयत्नतोऽनघ ।  
पादारविन्दं न भजत्यसन्मति-  
     र्गृहान्धकूपे पतितो यथा पशुः ॥ २॥  
  
ममैष कालोऽजित निष्फलो गतो  
     राज्यश्रियोन्नद्धमदस्य भूपते ।  
मर्त्यात्मबुद्धेः सुतदारकोशभू-  
     ष्वासज्जमानस्य दुरन्तचिन्तया ॥ ३॥  
  
कलेवरेऽस्मिन् घटकुड्यसन्निभे  
     निरूढमानो नरदेव इत्यहम् ।  
वृतो रथेभाश्वपदात्यनीकपैर्गां  
     पर्यटंस्त्वागणयन् सुदुर्मदः ॥ ४॥  
  
प्रमत्तमुच्चैरिति कृत्यचिन्तया  
     प्रभुद्धलोभं विषयेषु लालसम् ।  
त्वमप्रमत्तः सहसाऽभिपद्यसे  
     क्षुल्लेलिहानोऽहिरिवाखुमन्तकः ॥ ५॥  
  
पुरा रथैर्हेमपरिष्कृतैश्चरन्  
     मतङ्गजैर्वा नरदेवसञ्ज्ञितः ।  
स एव कालेन दुरत्ययेन ते  
     कलेवरो विट्कृमिभस्मसञ्ज्ञितः ॥ ६॥  
  
निर्जित्य दिक्चक्रमभूतविग्रहो  
     वरासनस्थः समराजवन्दितः ।  
गृहेषु मैथुन्यसुखेषु योषितां  
     क्रीडामृग पूरुष ईश नीयते ॥ ७॥  
  
करोति कर्माणि तपःसु निष्ठितो  
     निवृत्तभोगस्तदपेक्षया ददत् ।  
पुनश्च भूयेयमहं स्वराडिति  
     प्रबुद्धतर्षो न सुखाय कल्पते ॥ ८॥  
  
भवापवर्गो भ्रमतो यदा भवे-  
     ज्जनस्य तर्ह्यच्युत सत्समागमः ।  
सत्सङ्गमो यर्हि तदैव सद्गतौ  
     परावरेशे त्वयि जायते मतिः ॥ ९॥  
  
मन्ये ममानुग्रह ईश ते कृतो  
     राज्यानुबन्धापगमो यदृच्छया ।  
यः प्रार्थ्यते साधुभिरेकचर्यया  
     वनं विविक्षद्भिरखण्डभूमिपैः ॥ १०॥  
  
न कामयेऽन्यं तव पादसेवनाद्-  
     अकिञ्चनप्रार्थ्यतमाद्वरं विभो ।  
आराध्य कस्त्वां ह्यपवर्गदं हरे  
     वृणीत आर्यो वरमात्मबन्धनम् ॥ ११॥  
  
तस्माद्विसृज्याशिष ईश सर्वतो  
     रजस्तमःसत्त्वगुणानुबन्धनाः ।  
निरञ्जनं निर्गुणमद्वयं परं  
     त्वां ज्ञप्तिमात्रं पुरुषं व्रजाम्यहम् ॥ १२॥  
  
चिरमिह वृजिनार्तस्तप्यमानोऽनुतापैः  
अवितृषषडमित्रो लब्धशान्तिः कथञ्चित् ।  
शरणद समुपेतस्त्वत्पदाब्जं परात्मन्  
अभयममृतमशोकं पाहि माऽऽपन्नमीश ॥ १३॥  
  
इति श्रीमद्भागवतान्तर्गता मुचुकुन्दकृता श्रीविष्णुस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
