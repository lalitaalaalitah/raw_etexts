---
Category: vishhnu, krishna, dvAdasha
File name: dvAdashamUrtistutiH1.itx
Indexextra: (VSM 1)
Language: Sanskrit
Latest update: March 10, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Source: brahmANDapurANa
Subject: philosophy/hinduism/religion
Sublocation: vishhnu
Text title: dvAdashamUrtistutiH 1
engtitle: dvAdashamUrtistutiH 1
itxtitle: dvAdashamUrtistutiH 1 (brahmANDapurANAntargatA)
title: द्वादशमूर्तिस्तुतिः १ (ब्रह्माण्डपुराणान्तर्गता)

---
  
 द्वादशमूर्तिस्तुतिः १   
  
तत्र वैष्णवलोके तु विष्णुः साक्षात्सनातनः ।  
चतुर्धा दशधा चैव तथा द्वादशधा पुनः ॥ १॥  
  
विभिन्नमूर्तिः सततं वर्तते माधवः सदा ।  
जाम्बूनदप्रभश्चक्री पुर्वस्यां दिशि केशवः ॥ २॥  
  
पश्चान्नारायणः शङ्खी नीलजीमूतसन्निभः ।  
इन्दीवरदलश्यामो मधुमान्माधवेऽवति ॥ ३॥  
  
गोविन्दो दक्षिणे पार्श्वे धन्वी चन्द्रप्रभो महान् ।  
उत्तरे हलधृग्विष्णुः पद्मकिञ्जल्कसन्निभः ॥ ४॥  
  
आग्नेय्यामरविन्दाभो मुसली मधुसूदनः ।  
त्रिविक्रमः खड्गपाणिः नैरृत्ये ज्वलनप्रभः ॥ ५॥  
  
वायव्यां वामनो वज्री तरुणादित्यदीप्तिमान् ।  
ईशान्यां पुण्डरीकाभः श्रीधरः पट्टिशायुधः ॥ ६॥  
  
विद्युत्प्रभो हृषीकेशो ह्यवाच्यां दिशि मुद्गरी ।  
पद्मनाभः शार्ङ्गपाणिः सहस्रार्कसमप्रभः ॥ ७॥  
  
माणिक्यमण्टपस्थानमानुलोम्येन वेष्टते ।  
सर्वायुधः सर्वशक्तिः सर्वज्ञः सर्वतो मुखः ॥ ८॥  
  
इन्द्रगोपकसङ्काशः पाशहस्तोऽपराजितः ।  
दामोदरस्तु सर्वात्मा परमानन्दनिर्भरः ॥ ९॥  
  
माणिक्यमण्टपस्थानं विलोमेन विवेष्टते ।  
इत्थं द्वादशभिर्दे हैः भगवानम्बुजेक्षणः ।  
माणिक्यमण्टपगतो विष्णुलोके विराजते ॥ १०॥  
  
एतेषां विभवमूर्तीनां केशवादीनां,  
समष्टिरूपस्य वासुदेवस्य च शक्तयः पत्न्यः कीर्तिः  
कान्तिः तुष्टिः पुष्टिः धृतिः क्षान्तिः,  
क्रिया, दया, मेधा हर्षा, श्रद्धा लज्जा लक्ष्मीरिति क्रमदीपिकायाम् ।  
  
इति ब्रह्माण्डपुराणान्तर्गतं द्वादशमूर्तिस्तुतिः १ सम्पाप्ता ।  
  
  
Proofread by PSA Easwaran psaeaswaran at gmail.com  
  
