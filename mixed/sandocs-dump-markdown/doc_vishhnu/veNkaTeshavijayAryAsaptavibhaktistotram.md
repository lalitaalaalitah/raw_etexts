---
Category: vishhnu, venkateshwara, stotra, vishnu
File name: shrIveMkaTeshavijayAryAsaptavibhaktistotram.itx
Indexextra: (Venkatesha Kavyakalapa)
Language: Sanskrit
Latest update: April 4, 2015
Location: doc_vishhnu
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha Kavyakalapa
SubDeity: venkateshwara
Subject: philosophy/hinduism/religion
Sublocation: vishhnu
Text title: shrIveNkaTeshavijayAryAsaptavibhaktistotram
Texttype: stotra
Transliterated by: Malleswara Rao Yellapragada malleswararaoy at yahoo.com
engtitle: Venkateshavijayaryasaptavibhaktistotram
itxtitle: veNkaTeshavijayAryAsaptavibhaktistotram
title: वेण्कटेशविजयार्यासप्तविभक्तिस्तोत्रम्

---
  
 श्रीवेङ्कटेशविजयार्यासप्तविभक्तिस्तोत्रम्   
  
श्रीवेङ्कटाद्रिधामा भूमा भूमाप्रियः कृपासीमा ।  
निरवधिकनित्यमहिमा भवतु जयी प्रणतदर्शितप्रेमा ॥ १॥  
  
जय जनता विमळीकृतिसफलीकृतसकलमङ्गलाकार ।  
विजयी भव विजयी भव विजयी भव वेङ्कटाचलाधीश ॥ २॥  
  
कनीयमन्दहसितं कञ्चन कन्दर्पकोटिलावण्यम् ।  
पश्येयमञ्जनाद्रौ पुंसां पूर्वतनपुण्यपरिपाकम् ॥ ३॥  
  
मरतकमेचकरुचिना मदनाज्ञागन्धिमध्यहृदयेन ।  
वृषशैलमौलिसुहृदा महसा केनापि वासितं ज्ञेयम् ॥ ४॥  
  
पत्यै नमो वृषाद्रेः करयुगपरिकर्मशङ्खचक्राय ।  
इतरकरकमलयुगलीदर्शितकटिबन्धदानमुद्राय ॥ ५॥  
  
साम्राज्यपिशुनमकुटीसुघटललाटात् सुमङ्गला पाङ्गात् ।  
स्मितरुचिफुल्लकपोलादपरो न परोऽस्ति वेङ्कटाद्रीशात् ॥ ६॥  
  
सर्वाभरणविभूषितदिव्यावयवस्य वेङ्कटाद्रिपतेः ।  
पल्लवपुष्पविभूषितकल्पतरोश्चापि का भिदा दृष्टा ॥ ७॥  
  
लक्ष्मीललितपदाम्बुजलाक्षारसरञ्जितायतोरस्के ।  
श्रीवेङ्कटाद्रिनाथे नाथे मम नित्यमर्पितो भारः ॥ ८॥  
  
आर्यावृत्तसमेता सप्तविभक्तिर्वृषाद्रिनाथस्य ।  
वादीन्द्रभीकृदाख्यैरार्यै रचिता जयत्वियं सततम् ॥ ९॥  
  
 ॥ इति श्रीवेङ्कटेशविजयार्यासप्तविभक्तिस्तोत्रं सम्पूर्णम् ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
From a telugu book veNkaTeshakAvyakalApa  
  
  
