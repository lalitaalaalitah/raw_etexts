---
Category: sUkta, veda, svara
File name: puruShasUktashuklayajurvedIya.itx
Indexextra: (versions)
Language: Sanskrit
Latest update: February 2, 2013
Location: doc_veda
Proofread by: Ankur Nagpal ankurnagpal108 at gmail dotcom
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: veda
Text title: vairAgyasAndipani
Texttype: svara
Transliterated by: Ankur Nagpal ankurnagpal108 at gmail dotcom
engtitle: Purushasukta from Shuklayajurveda
itxtitle: puruShasUktam (shuklayajurvedIyam)
title: पुरुषसूक्तम् (शुक्लयजुर्वेदीयम्)

---
  
 शुक्लयजुर्वेदीय पुरुषसूक्तः   
  
॥ अथ शुक्लयजुर्वेदीय पुरुषसूक्तः॥  
  
हरिः ॐ सहस्रशीर्षा पुरुषः सहस्राक्षः सहस्रपात् ।  
स भूमिꣳ सर्वत स्पृत्वाऽत्यतिष्ठद्दशाङ्गुलम् ॥ १॥  
  
पुरुष एवेदꣳ सर्वं यद्भूतं यच्च भाव्यम् ।  
उतामृतत्वस्येशानो यदन्नेनातिरोहति ॥ २॥  
  
एतावानस्य महिमातो ज्यायाँश्च पूरुषः ।  
पादोऽस्य विश्वा भूतानि त्रिपादस्यामृतं दिवि ॥ ३॥  
  
त्रिपादूर्ध्व उदैत्पुरुषः पादोऽस्येहाभवत् पुनः ।  
ततो विष्वङ् व्यक्रामत्साशनानशने अभि ॥ ४॥  
  
ततो विराडजायत विराजो अधि पूरुषः ।  
स जातो अत्यरिच्यत पश्चाद्भूमिमथो पुरः ॥ ५॥  
  
तस्माद्यज्ञात् सर्वहुतः सम्भृतं पृषदाज्यम् ।  
पशूँस्ताँश्चक्रे वायव्यानारण्या ग्राम्याश्च ये ॥ ६॥  
  
तस्माद्यज्ञात् सर्वहुतः ऋचः सामानि जज्ञिरे ।  
छन्दाꣳसि जज्ञिरे तस्माद्यजुस्तस्मादजायत ॥ ७॥  
  
तस्मादश्वा अजायन्त ये के चोभयादतः ।  
गावो ह जज्ञिरे तस्मात्तस्माज्जाता अजावयः ॥ ८॥  
  
तं यज्ञं बर्हिषि प्रौक्षन् पुरुषं जातमग्रतः ।  
तेन देवा अयजन्त साध्या ऋषयश्च ये ॥ ९॥  
  
यत्पुरुषं व्यदधुः कतिधा व्यकल्पयन् ।  
मुखं किमस्यासीत् किं बाहू किमूरू पादा उच्येते ॥ १०॥  
  
ब्राह्मणोऽस्य मुखमासीद्बाहू राजन्यः कृतः ।  
ऊरू तदस्य यद्वैश्यः पद्भ्याꣳ शूद्रो अजायत ॥ ११॥  
  
चन्द्रमा मनसो जातश्चक्षोः सूर्यो अजायत ।  
श्रोत्राद्वायुश्च प्राणश्च मुखादग्निरजायत ॥ १२॥  
  
नाभ्या आसीदन्तरिक्षꣳ शीर्ष्णो द्यौः समवर्तत ।  
पद्भ्यां भूमिर्दिशः श्रोत्रात्तथा लोकाँऽकल्पयन् ॥ १३॥  
  
यत्पुरुषेण हविषा देवा यज्ञमतन्वत ।  
वसन्तोऽस्यासीदाज्यं ग्रीष्म इध्मः शरद्धविः ॥ १४॥  
  
सप्तास्यासन् परिधयस्त्रिः सप्त समिधः कृताः ।  
देवा यद्यज्ञं तन्वाना अबध्नन् पुरुषं पशुम् ॥ १५॥  
  
यज्ञेन यज्ञमयजन्त देवास्तानि धर्माणि प्रथमान्यासन् ।  
ते ह नाकं महिमानः सचन्त यत्र पूर्वे साध्याः सन्ति देवाः ॥ १६॥  
  
॥ इति शुक्लयजुर्वेदीयपुरुषसूक्तं सम्पूर्णम्॥  
  
  
Encoded and proofread by Ankur Nagpal ankurnagpal108 at gmail dotcom  
  
