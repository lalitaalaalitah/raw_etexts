---
Category: veda, svara, dashamahAvidyA, devii, devI
File name: kRityApaharaNabagalAmukhIsUkta.itx
Indexextra: (Hindi, English, text)
Language: Sanskrit
Latest update: May 6, 2018
Location: doc_veda
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: veda
Text title: kRityApaharaNasUktam bagalAmukhIsUkta
Texttype: svara
engtitle: kRityApaharaNasUktam bagalAmukhIsUktam
itxtitle: bagalAmukhIsUktam athavA kRityApaharaNasUktam (atharavedIya)
title: बगलामुखीसूक्तम् अथवा कृइत्यापहरणसूक्तम् (अथरवेदीय)

---
  
 कृत्यापरिहरणसूक्तं बगलामुखीसूक्तं च   
  
३१ अथर्ववेदान्तर्गतं एकत्रिंशं सूक्तम्  
ऋषिः शुक्रः ॥ देवता कृत्याप्रतिहरणम् अथवा कृत्यादूषण ॥  
  
छन्दः १-१० अनुष्टुप्, ११ बृहतीगर्भाऽनुष्टुप्, १२ पथ्याबृहती ॥  
  
यां ते॑ च॒क्रुरा॒मे पात्रे॒ यां च॒क्रुर्मि॒श्रधा॑न्ये ।  
आ॒मे मां॒से कृ॒त्यां यां च॒क्रुः पुनः॒ प्रति॑ हरामि॒ ताम् ॥ १॥  
  
यां ते॑ च॒क्रुः कृ॑क॒वाका॑व॒जे वा॒ यां कु॑री॒रिणि॑ ।  
अव्यां॑ ते॑ कृत्यां यां च॒क्रुः पुनः॒ प्रति॑ हरामि॒ ताम् ॥ २॥  
  
यां ते॑ च॒क्रुरेक॑शफे पशू॒नामुभ॒याद॑ति ।  
ग॒र्द॒भे कृ॒त्यां यां च॒क्रुः पुनः॒ प्रति॑ हरामि॒ ताम् ॥ ३॥  
  
यां ते॑ च॒क्रुर॑मू॒लायां॑ वल॒गं वा॑ नरा॒च्याम् ।  
क्षेत्रे॑ ते॑ कृ॒त्यां यां च॒क्रुः पुनः॒ प्रति॑ हरामि॒ ताम् ॥ ४॥  
  
यां ते॑ च॒क्रुर्गार्ह॑पत्ये पूर्वा॒ग्नावु॒त दु॒श्चितः॑ ।  
शाला॑यां कृ॒त्यां यां च॒क्रुः पुनः॒ प्रति॑ हरामि॒ ताम् ॥ ५॥  
  
यां ते॑ च॒क्रुः स॒भायां॒ यां च॒क्रुर॑धि॒देव॑ने ।  
अ॒क्षेषु॑ कृ॒त्यां यां च॒क्रुः पुनः॒ प्रति॑ हरामि॒ ताम् ॥ ६॥  
  
यां ते॑ च॒क्रुः सेना॑यां॒ यां च॒क्रुरि॑ष्वायु॒धे ।  
दु॒न्दु॒भौ कृ॒त्यां यां च॒क्रुः पुनः॒ प्रति॑ हरामि॒ ताम् ॥ ७॥  
  
यां ते॑ कृ॒त्यां कूपे॑ऽवद॒धुः श्म॑शा॒ने वा॑ निच॒ख्नुः ।  
सद्म॑नि कृ॒त्यां यां च॒क्रुः पुनः॒ प्रति॑ हरामि॒ ताम् ॥ ८॥  
  
यां ते॑ च॒क्रुः पु॑रुषा॒स्थे अ॒ग्नौ सङ्क॑सुके च॒ याम् ।  
म्रो॒कं नि॑र्दा॒हं क्र॒व्यादं॒ पुनः॒ प्रति॑ हरामि॒ ताम् ॥ ९॥  
  
अप॑थे॒ना ज॑भारैणां॒ तां प॒थेतः प्र हि॑ण्मसि ।  
अधी॑रो मर्या॒धीरे॑भ्यः॒ सं ज॑भा॒राचि॑त्त्या ॥ १०॥  
  
यश्च॒कार॒ न श॒शाक॒ कर्तुं॑ श॒श्रे पाद॑म॒ङ्गुरि॑म् ।  
च॒कार॑ भ॒द्रम॒स्मभ्य॑मभ॒गो भग॑वद्भ्यः ॥ ११॥  
  
कृ॒त्या॒कृतं॑ वल॒गिनं॑ मू॒लिनं॑ शपथे॒य्यम् ।  
इन्द्र॒स्तं ह॑न्तु मह॒ता व॒धेना॒ग्निर्वि॑ध्यत्व॒स्तया॑ ॥ १२॥  
  
इति द्वादशः प्रपाठकः ॥  इति पञ्चमं काण्डम् ॥  
  
  
  
स्वररहितं कृत्यापरिहरणसूक्तं बगलामुखीसूक्तम्  
  
यां ते चक्रुरामे पात्रे यां चक्रुर्मिश्रधान्ये ।  
आमे मांसे कृत्यां यां चक्रुः पुनः प्रति हरामि ताम् ॥ १॥  
  
यां ते चक्रुः कृकवाकावजे वा यां कुरीरिणि ।  
अव्यां ते कृत्यां यां चक्रुः पुनः प्रति हरामि ताम् ॥ २॥  
  
यां ते चक्रुरेकशफे पशूनामुभयादति ।  
गर्दभे कृत्यां यां चक्रुः पुनः प्रति हरामि ताम् ॥ ३॥  
  
यां ते चक्रुरमूलायां वलगं वा नराच्याम् ।  
क्षेत्रे ते कृत्यां यां चक्रुः पुनः प्रति हरामि ताम् ॥ ४॥  
  
यां ते चक्रुर्गार्हपत्ये पूर्वाग्नावुत दुश्चितः ।  
शालायां कृत्यां यां चक्रुः पुनः प्रति हरामि ताम् ॥ ५॥  
  
यां ते चक्रुः सभायां यां चक्रुरधिदेवने ।  
अक्षेषु कृत्यां यां चक्रुः पुनः प्रति हरामि ताम् ॥ ६॥  
  
यां ते चक्रुः सेनायां यां चक्रुरिष्वायुधे ।  
दुन्दुभौ कृत्यां यां चक्रुः पुनः प्रति हरामि ताम् ॥ ७॥  
  
यां ते कृत्यां कूपेऽवदधुः श्मशाने वा निचख्नुः ।  
सद्मनि कृत्यां यां चक्रुः पुनः प्रति हरामि ताम् ॥ ८॥  
  
यां ते चक्रुः पुरुषास्थे अग्नौ सङ्कसुके च याम् ।  
म्रोकं निर्दाहं क्रव्यादं पुनः प्रति हरामि ताम् ॥ ९॥  
  
अपथेना जभारैणां तां पथेतः प्र हिण्मसि ।  
अधीरो मर्याधीरेभ्यः सं जभाराचित्त्या ॥ १०॥  
  
यश्चकार न शशाक कर्तुं शश्रे पादमङ्गुरिम् ।  
चकार भद्रमस्मभ्यमभगो भगवद्भ्यः ॥ ११॥  
  
कृत्याकृतं वलगिनं मूलिनं शपथेय्यम् ।  
इन्द्रस्तं हन्तु महता वधेनाग्निर्विध्यत्वस्तया ॥ १२॥  
  
इति द्वादशः प्रपाठकः ॥  इति पञ्चमं काण्डम् ॥  
  
इति कृत्यापरिहरणसूक्तं बगलामुखीसूक्तम् ।  
  
NA  
Atharvaveda 5.31  
Hindi  
http://literature.awgp.org/hindibook/vedPuran Darshan/atharvaved/athaveda1b.34  
English translation Griffiths   
http://www.sacred-texts.com/hin/av/av05031tm  
  
This is also known as kRityaanAshaka shrIbagalA sUktam  
  
