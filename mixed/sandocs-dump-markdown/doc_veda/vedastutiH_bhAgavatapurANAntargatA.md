---
Category: veda, stotra
Description-comments: Bhagavatam dashama skandha adhyAya 87
File name: vedastutibhAgavatam.itx
Language: Sanskrit
Latest update: September 12, 2013
Location: doc_veda
Proofread by: Shankara shankara_2000 at yahoo.com, PSA Easwaran Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: veda
Text title: vedastuti shrImad bhAgavata purANAntargatam
Texttype: stotra
engtitle: Praise of Vedas from Shrimad Bhagavata Purana Skandha 10 Adhyaya 87
itxtitle: vedastutiH (bhAgavatapurANAntargatA)
title: वेदस्तुतिः (भागवतपुराणान्तर्गता)

---
  
 वेदस्तुती श्रीमद् भागवत पुराणान्तर्गतम् १०८७   
  
श्रीपरीक्षिदुवाच  
ब्रह्मन्ब्रह्मण्यनिर्देश्ये निर्गुणे गुणवृत्तयः ।  
कथं चरन्ति श्रुतयः साक्षात्सदसतः परे ॥ १०.८७.१॥  
  
श्रीशुक उवाच  
बुद्धीन्द्रियमनःप्राणान् जनानामसृजत्प्रभुः ।  
मात्रार्थं च भवार्थं च आत्मनेऽकल्पनाय च ॥ १०.८७.२॥  
  
सैषा ह्युपनिषद्ब्राह्मी पूर्वेषां पूर्वजैर्धृता ।  
श्रद्धया धारयेद्यस्तां क्षेमं गच्छेदकिञ्चनः ॥ १०.८७.३॥  
  
अत्र ते वर्णयिष्यामि गाथां नारायणान्विताम् ।  
नारदस्य च संवादमृषेर्नारायणस्य च ॥ १०.८७.४॥  
  
एकदा नारदो लोकान्पर्यटन्भगवत्प्रियः ।  
सनातनमृषिं द्रष्टुं ययौ नारायणाश्रमम् ॥ १०.८७.५॥  
  
यो वै भारतवर्षेऽस्मिन्क्षेमाय स्वस्तये नृणाम् ।  
धर्मज्ञानशमोपेतमाकल्पादास्थितस्तपः ॥ १०.८७.६॥  
  
तत्रोपविष्टमृषिभिः कलापग्रामवासिभिः ।  
परीतं प्रणतोऽपृच्छदिदमेव कुरूद्वह ॥ १०.८७.७॥  
  
तस्मै ह्यवोचद्भगवानृषीणां शृण्वतामिदम् ।  
यो ब्रह्मवादः पूर्वेषां जनलोकनिवासिनाम् ॥ १०.८७.८॥  
  
श्रीभगवानुवाच  
स्वायम्भुव ब्रह्मसत्रं जनलोकेऽभवत्पुरा ।  
तत्रस्थानां मानसानां मुनीनामूर्ध्वरेतसाम् ॥ १०.८७.९॥  
  
श्वेतद्वीपं गतवति त्वयि द्रष्टुं तदीश्वरम् ।  
ब्रह्मवादः सुसंवृत्तः श्रुतयो यत्र शेरते ।  
तत्र हायमभूत्प्रश्नस्त्वं मां यमनुपृच्छसि ॥ १०.८७.१०॥  
  
तुल्यश्रुततपःशीलास्तुल्यस्वीयारिमध्यमाः ।  
अपि चक्रुः प्रवचनमेकं शुश्रूषवोऽपरे ॥ १०.८७.११॥  
  
श्रीसनन्दन उवाच  
स्वसृष्टमिदमापीय शयानं सह शक्तिभिः ।  
तदन्ते बोधयाञ्चक्रुस्तल्लिङ्गैः श्रुतयः परम् ॥ १०.८७.१२॥  
  
यथा शयानं सम्राजं वन्दिनस्तत्पराक्रमैः ।  
प्रत्यूषेऽभेत्य सुश्लोकैर्बोधयन्त्यनुजीविनः ॥ १०.८७.१३॥  
  
श्रुतय ऊचुः  
जय जय जह्यजामजित दोषगृभीतगुणां  
त्वमसि यदात्मना समवरुद्धसमस्तभगः ।  
अगजगदोकसामखिलशक्त्यवबोधक ते  
क्वचिदजयात्मना च चरतोऽनुचरेन्निगमः ॥ १०.८७.१४॥  
  
बृहदुपलब्धमेतदवयन्त्यवशेषतया  
यत उदयास्तमयौ विकृतेर्मृदि वाविकृतात् ।  
अत ऋषयो दधुस्त्वयि मनोवचनाचरितं  
कथमयथा भवन्ति भुवि दत्तपदानि नृणाम् ॥ १०.८७.१५॥  
  
इति तव सूरयस्त्र्यधिपतेऽखिललोकमल-  
क्षपणकथामृताब्धिमवगाह्य तपांसि जहुः ।  
किमुत पुनः स्वधामविधुताशयकालगुणाः  
परम भजन्ति ये पदमजस्रसुखानुभवम् ॥ १०.८७.१६॥  
  
दृतय इव श्वसन्त्यसुभृतो यदि तेऽनुविधा  
महदहमादयोऽण्डमसृजन्यदनुग्रहतः ।  
पुरुषविधोऽन्वयोऽत्र चरमोऽन्नमयादिषु यः  
सदसतः परं त्वमथ यदेष्ववशेषमृतम् ॥ १०.८७.१७॥  
  
उदरमुपासते य ऋषिवर्त्मसु कूर्पदृशः  
परिसरपद्धतिं हृदयमारुणयो दहरम् ।  
तत उदगादनन्त तव धाम शिरः परमं  
पुनरिह यत्समेत्य न पतन्ति कृतान्तमुखे ॥ १०.८७.१८॥  
  
स्वकृतविचित्रयोनिषु विशन्निव हेतुतया  
तरतमतश्चकास्स्यनलवत्स्वकृतानुकृतिः ।  
अथ वितथास्वमूष्ववितथं तव धाम समं  
विरजधियोऽन्वयन्त्यभिविपण्यव एकरसम् ॥ १०.८७.१९॥  
  
स्वकृतपुरेष्वमीष्वबहिरन्तरसंवरणं  
तव पुरुषं वदन्त्यखिलशक्तिधृतोऽंशकृतम् ।  
इति नृगतिं विविच्य कवयो निगमावपनं  
भवत उपासतेऽङ्घ्रिमभवम्भुवि विश्वसिताः ॥ १०.८७.२०॥  
  
दुरवगमात्मतत्त्वनिगमाय तवात्ततनोश्-  
चरितमहामृताब्धिपरिवर्तपरिश्रमणाः ।  
न परिलषन्ति केचिदपवर्गमपीश्वर ते  
चरणसरोजहंसकुलसङ्गविसृष्टगृहाः ॥ १०.८७.२१॥  
  
त्वदनुपथं कुलायमिदमात्मसुहृत्प्रियवच्  
चरति तथोन्मुखे त्वयि हिते प्रिय आत्मनि च ।  
न बत रमन्त्यहो असदुपासनयात्महनो  
यदनुशया भ्रमन्त्युरुभये कुशरीरभृतः ॥ १०.८७.२२॥  
  
निभृतमरुन्मनोऽक्षदृढयोगयुजो हृदि यन्  
मुनय उपासते तदरयोऽपि ययुः स्मरणात् ।  
स्त्रिय उरगेन्द्रभोगभुजदण्डविषक्तधियो  
वयमपि ते समाः समदृशोऽङ्घ्रिसरोजसुधाः ॥ १०.८७.२३॥  
  
क इह नु वेद बतावरजन्मलयोऽग्रसरं  
यत उदगादृषिर्यमनु देवगणा उभये ।  
तर्हि न सन्न चासदुभयं न च कालजवः  
किमपि न तत्र शास्त्रमवकृष्य शयीत यदा ॥ १०.८७.२४॥  
  
जनिमसतः सतो मृतिमुतात्मनि ये च भिदां  
विपणमृतं स्मरन्त्युपदिशन्ति त आरुपितैः ।  
त्रिगुणमयः पुमानिति भिदा यदबोधकृता  
त्वयि न ततः परत्र स भवेदवबोधरसे ॥ १०.८७.२५॥  
  
सदिव मनस्त्रिवृत्त्वयि विभात्यसदामनुजात्  
सदभिमृशन्त्यशेषमिदमात्मतयात्मविदः ।  
न हि विकृतिं त्यजन्ति कनकस्य तदात्मतया  
स्वकृतमनुप्रविष्टमिदमात्मतयावसितम् ॥ १०.८७.२६॥  
  
तव परि ये चरन्त्यखिलसत्त्वनिकेततया  
त उत पदाक्रमन्त्यविगणय्य शिरो निरृतेः ।  
परिवयसे पशूनिव गिरा विबुधानपि तांस्-  
त्वयि कृतसौहृदाः खलु पुनन्ति न ये विमुखाः ॥ १०.८७.२७॥  
  
त्वमकरणः स्वराडखिलकारकशक्तिधरस्-  
तव बलिमुद्वहन्ति समदन्त्यजयानिमिषाः ।  
वर्षभुजोऽखिलक्षितिपतेरिव विश्वसृजो  
विदधति यत्र ये त्वधिकृता भवतश्चकिताः ॥ १०.८७.२८॥  
  
स्थिरचरजातयः स्युरजयोत्थनिमित्तयुजो  
विहर उदीक्षया यदि परस्य विमुक्त ततः ।  
न हि परमस्य कश्चिदपरो न परश्च भवेद्  
वियत इवापदस्य तव शून्यतुलां दधतः ॥ १०.८७.२९॥  
  
अपरिमिता ध्रुवास्तनुभृतो यदि सर्वगतास्-  
तर्हि न शास्यतेति नियमो ध्रुव नेतरथा ।  
अजनि च यन्मयं तदविमुच्य नियन्तृ भवेत्  
सममनुजानतां यदमतं मतदुष्टतया ॥ १०.८७.३०॥  
  
न घटत उद्भवः प्रकृतिपूरुषयोरजयोर्  
उभययुजा भवन्त्यसुभृतो जलबुद्बुदवत् ।  
त्वयि त इमे ततो विविधनामगुणैः परमे  
सरित इवार्णवे मधुनि लिल्युरशेषरसाः ॥ १०.८७.३१॥  
  
नृषु तव मायया भ्रमममीष्ववगत्य भृशं  
त्वयि सुधियोऽभवे दधति भावमनुप्रभवम् ।  
कथमनुवर्ततां भवभयं तव यद्भ्रुकुटिः  
सृजति मुहुस्त्रिनेमिरभवच्छरणेषु भयम् ॥ १०.८७.३२॥  
  
विजितहृषीकवायुभिरदान्तमनस्तुरगं  
य इह यतन्ति यन्तुमतिलोलमुपायखिदः ।  
व्यसनशतान्विताः समवहाय गुरोश्चरणं  
वणिज इवाज सन्त्यकृतकर्णधरा जलधौ ॥ १०.८७.३३॥  
  
स्वजनसुतात्मदारधनधामधरासुरथैस्-  
त्वयि सति किं नृणां श्रयत आत्मनि सर्वरसे ।  
इति सदजानतां मिथुनतो रतये चरतां  
सुखयति को न्विह स्वविहते स्वनिरस्तभगे ॥ १०.८७.३४॥  
  
भुवि पुरुपुण्यतीर्थसदनान्यृषयो विमदास्-  
त उत भवत्पदाम्बुजहृदोऽघभिदङ्घ्रिजलाः ।  
दधति सकृन्मनस्त्वयि य आत्मनि नित्यसुखे  
न पुनरुपासते पुरुषसारहरावसथान् ॥ १०.८७.३५॥  
  
सत इदमुत्थितं सदिति चेन्ननु तर्कहतं  
व्यभिचरति क्व च क्व च मृषा न तथोभययुक् ।  
व्यवहृतये विकल्प इषितोऽन्धपरम्परया  
भ्रमयति भारती त उरुवृत्तिभिरुक्थजडान् ॥ १०.८७.३६॥  
  
न यदिदमग्र आस न भविष्यदतो निधनाद्-  
अनु मितमन्तरा त्वयि विभाति मृषैकरसे ।  
अत उपमीयते द्रविणजातिविकल्पपथैर्  
वितथमनोविलासमृतमित्यवयन्त्यबुधाः ॥ १०.८७.३७॥  
  
स यदजया त्वजामनुशयीत गुणांश्च जुषन्  
भजति सरूपतां तदनु मृत्युमपेतभगः ।  
त्वमुत जहासि तामहिरिव त्वचमात्तभगो  
महसि महीयसेऽष्टगुणितेऽपरिमेयभगः ॥ १०.८७.३८॥  
  
यदि न समुद्धरन्ति यतयो हृदि कामजटा  
दुरधिगमोऽसतां हृदि गतोऽस्मृतकण्ठमणिः ।  
असुतृपयोगिनामुभयतोऽप्यसुखं भगवन्  
अनपगतान्तकादनधिरूढपदाद्भवतः ॥ १०.८७.३९॥  
  
त्वदवगमी न वेत्ति भवदुत्थशुभाशुभयोर्  
गुणविगुणान्वयांस्तर्हि देहभृतां च गिरः ।  
अनुयुगमन्वहं सगुण गीतपरम्परया  
श्रवणभृतो यतस्त्वमपवर्गगतिर्मनुजैः ॥ १०.८७.४०॥  
  
द्युपतय एव ते न ययुरन्तमनन्ततया  
त्वमपि यदन्तराण्डनिचया ननु सावरणाः ।  
ख इव रजांसि वान्ति वयसा सह यच्छ्रुतयस्-  
त्वयि हि फलन्त्यतन्निरसनेन भवन्निधनाः ॥ १०.८७.४१॥  
  
श्रीभगवानुवाच  
इत्येतद्ब्रह्मणः पुत्रा आश्रुत्यात्मानुशासनम् ।  
सनन्दनमथानर्चुः सिद्धा ज्ञात्वात्मनो गतिम् ॥ १०.८७.४२॥  
  
इत्यशेषसमाम्नाय पुराणोपनिषद्रसः ।  
समुद्धृतः पूर्वजातैर्व्योमयानैर्महात्मभिः ॥ १०.८७.४३॥  
  
त्वं चैतद्ब्रह्मदायाद श्रद्धयात्मानुशासनम् ।  
धारयंश्चर गां कामं कामानां भर्जनं नृणाम् ॥ १०.८७.४४॥  
  
श्रीशुक उवाच  
एवं स ऋषिणादिष्टं गृहीत्वा श्रद्धयात्मवान् ।  
पूर्णः श्रुतधरो राजन्नाह वीरव्रतो मुनिः ॥ १०.८७.४५॥  
  
श्रीनारद उवाच  
नमस्तस्मै भगवते कृष्णायामलकीर्तये ।  
यो धत्ते सर्वभूतानामभवायोशतीः कलाः ॥ १०.८७.४६॥  
  
इत्याद्यमृषिमानम्य तच्छिष्यांश्च महात्मनः ।  
ततोऽगादाश्रमं साक्षात्पितुर्द्वैपायनस्य मे ॥ १०.८७.४७॥  
  
सभाजितो भगवता कृतासनपरिग्रहः ।  
तस्मै तद्वर्णयामास नारायणमुखाच्छ्रुतम् ॥ १०.८७.४८॥  
  
इत्येतद्वर्णितं राजन्यन्नः प्रश्नः कृतस्त्वया ।  
यथा ब्रह्मण्यनिर्देश्ये निर्गुणेऽपि मनश्चरेत् ॥ १०.८७.४९॥  
  
योऽस्योत्प्रेक्षक आदिमध्यनिधने योऽव्यक्तजीवेश्वरो  
यः सृष्ट्वेदमनुप्रविश्य ऋषिणा चक्रे पुरः शास्ति ताः ।  
यं सम्पद्य जहात्यजामनुशयी सुप्तः कुलायं यथा  
तं कैवल्यनिरस्तयोनिमभयं ध्यायेदजस्रं हरिम् ॥ १०.८७.५०॥  
  
 ॥ इति ॥  
  
          ॥ ॐ तत्सत् ॥  
  
  
  
  
  
Proofread by Shankara shankara\_2000 at yahoo.com  
PSA Easwaran, Sunder Hattangadi  
  
