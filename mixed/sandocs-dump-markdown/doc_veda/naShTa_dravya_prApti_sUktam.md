---
Category: sUkta, veda, svara, rigveda
Description-comments: Rigveda Mandala 6.54
File name: naShTadravyaprAptisUkta.itx
Language: Sanskrit
Latest update: April 14, 2012
Location: doc_veda
Send corrections to: Sanskrit@cheerful.com
Site access: https://sanskritdocuments.org
Subject: hinduism/Veda
Sublocation: veda
Text title: naShTadravyaprAptisUktam svarita
Texttype: svara
engtitle: naShTa dravya prApti sUktam
itxtitle: naShTa dravya prApti sUktam
title: नष्ट द्रव्य प्राप्ति सूक्तम्

---
  
 नष्ट द्रव्य प्राप्ति सूक्तम्   
  
सं पू॑षन्वि॒दुषा॑ नय॒ यो अञ्ज॑सानु॒शास॑ति ।  
य ए॒वेदमिति॒ ब्रव॑त् ॥ ६.०५४.०१  
समु॑ पू॒ष्णा ग॑मेमहि॒ यो गृ॒हाँ अ॑भि॒शास॑ति ।  
इ॒म ए॒वेति॑ च॒ ब्रव॑त् ॥ ६.०५४.०२  
पू॒ष्णश्च॒क्रं न रि॑ष्यति॒ न कोशोऽव॑ पद्यते ।  
नो अ॑स्य व्यथते प॒विः ॥ ६.०५४.०३  
यो अ॑स्मै ह॒विषावि॑ध॒न्न तं पू॒षापि॑ मृष्यते ।  
प्र॒थ॒मो वि॑न्दते॒ वसु॑ ॥ ६.०५४.०४  
पू॒षा गा अन्वे॑तु नः पू॒षा र॑क्ष॒त्वर्व॑तः ।  
पू॒षा वाजं॑ सनोतु नः ॥ ६.०५४.०५  
पूष॒न्ननु॒ प्र गा इ॑हि॒ यज॑मानस्य सुन्व॒तः ।  
अ॒स्माकं॑ स्तुव॒तामु॒त ॥ ६.०५४.०६  
माकि॑र्नेश॒न्माकीं॑ रिष॒न्माकीं॒ सं शा॑रि॒ केव॑टे ।  
अथारि॑ष्टाभि॒रा ग॑हि ॥ ६.०५४.०७  
शृ॒ण्वन्तं॑ पू॒षणं॑ व॒यमिर्य॒मन॑ष्टवेदसम् ।  
ईशा॑नं रा॒य ई॑महे ॥ ६.०५४.०८  
पूष॒न्तव॑ व्र॒ते व॒यं न रि॑ष्येम॒ कदा॑ च॒न ।  
स्तो॒तार॑स्त इ॒ह स्म॑सि ॥ ६.०५४.०९  
परि॑ पू॒षा प॒रस्ता॒द्धस्तं॑ दधातु॒ दक्षि॑णम् ।  
पुन॑र्नो न॒ष्टमाज॑तु ॥ ६.०५४.१०  
  
  
  
Audio www.rAga.com/play/?id=77482  
  
