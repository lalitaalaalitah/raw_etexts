---
Category: navagraha, kavacha
Description/comments: Skanda Purana Gauri Khanda
File name: Adityakavacham.itx
Language: Sanskrit
Latest update: April 25, 2020
Location: doc_z_misc_navagraha
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: navagraha
Text title: Aditya Kavacham
engtitle: Adityakavacham
itxtitle: Adityakavacham (skAndapurANe gaurIkhaNDe)
title: आदित्यकवचम् (स्कान्दपुराणे गौरीखण्डे)

---
  
 आदित्यकवचम्   
ॐ अस्य श्रीमदादित्यकवचस्तोत्रमहामन्त्रस्य याज्ञवल्क्यो महर्षिः ।  
अनुष्टुप्-जगतीच्छन्दसी । घृणिरिति बीजम् । सूर्य इति शक्तिः ।  
आदित्य इति कीलकम् । श्रीसूर्यनारायणप्रीत्यर्थे जपे विनियोगः ।  
ध्यानं  
उदयाचलमागत्य वेदरूपमनामयम् ।  
तुष्टाव परया भक्त्या वालखिल्यादिभिर्वृतम् ॥ १॥  
  
देवासुरैस्सदा वन्द्यं ग्रहैश्च परिवेष्टितम् ।  
ध्यायन् स्तुवन् पठन् नाम यस्सूर्यकवचं सदा ॥ २॥  
  
घृणिः पातु शिरोदेशं सूर्यः फालं च पातु मे ।  
आदित्यो लोचने पातु श्रुती पातु प्रभाकरः ॥ ३॥  
  
घ्राणं पातु सदा भानुः अर्कः पातु मुखं तथा ।  
जिह्वां पातु जगन्नाथः कण्ठं पातु विभावसुः ॥ ४॥  
  
स्कन्धौ ग्रहपतिः पातु भुजौ पातु प्रभाकरः ।  
अहस्करः पातु हस्तौ हृदयं पातु भानुमान् ॥ ५॥  
  
मध्यं च पातु सप्ताश्वो नाभिं पातु नभोमणिः ।  
द्वादशात्मा कटिं पातु सविता पातु सृक्किणी ॥ ६॥  
  
ऊरू पातु सुरश्रेष्ठो जानुनी पातु भास्करः ।  
जङ्घे पातु च मार्ताण्डो गलं पातु त्विषाम्पतिः ॥ ७॥  
  
     पादौ ब्रध्नस्सदा पातु मित्रोऽपि सकलं वपुः ।  
वेदत्रयात्मक स्वामिन् नारायण जगत्पते ।  
     अयातयामं तं कञ्चिद्वेदरूपः प्रभाकरः ॥ ८॥  
  
स्तोत्रेणानेन सन्तुष्टो वालखिल्यादिभिर्वृतः ।  
साक्षाद्वेदमयो देवो रथारूढस्समागतः ॥ ९॥  
  
तं दृष्ट्वा सहसोत्थाय दण्डवत्प्रणमन् भुवि ।  
कृताञ्जलिपुटो भूत्वा सूर्यस्याग्रे स्थितस्तदा ॥ १०॥  
  
वेदमूर्तिर्महाभागो ज्ञानदृष्टिर्विचार्य च ।  
ब्रह्मणा स्थापितं पूर्वं यातयामविवर्जितम् ॥ ११॥  
  
सत्त्वप्रधानं शुक्लाख्यं वेदरूपमनामयम् ।  
शब्दब्रह्ममयं वेदं सत्कर्मब्रह्मवाचकम् ॥ १२॥  
  
मुनिमध्यापयामास प्रथमं सविता स्वयम् ।  
तेन प्रथमदत्तेन वेदेन परमेश्वरः ॥ १३॥  
  
याज्ञवल्क्यो मुनिश्रेष्ठः कृतकृत्योऽभवत्तदा ।  
ऋगादिसकलान् वेदान् ज्ञातवान् सूर्यसन्निधौ ॥ १४॥  
  
     इदं प्रोक्तं महापुण्यं पवित्रं पापनाशनम् ।  
यः पठेच्छृणुयाद्वापि सर्वपापैः प्रमुच्यते ।  
     वेदार्थज्ञानसम्पन्नस्सूर्यलोकमावप्नुयात् ॥ १५॥  
  
इति स्कान्दपुराणे गौरीखण्डे आदित्यकवचं समाप्तम् ।  
  
  
Proofread by PSA Easwaran   
  
