---
Author: Traditional
Category: navagraha, stotra
File name: navagrahadhyaanam.itx
Language: Sanskrit
Latest update: October 12, 2005
Location: doc_z_misc_navagraha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: navagrahadhyaanam
Texttype: stotra
Transliterated by: Ravin Bhalekar ravibhalekar at hotmail.com
engtitle: navagrahadhyAnam
itxtitle: navagrahadhyAnam
title: नवग्रहध्यानम्

---
  
 नवग्रहध्यानम्   
  
श्रीगणेशाय नमः ।  
अथ सूर्यस्य ध्यानं - त्रिपुरासर्वस्वे  
प्रत्यक्षदेवं विशदं सहस्रमरीचिभिः शोभितभूमिदेशम् ।  
सप्ताश्वगं सद्ध्वजहस्तमाद्यं देवं भजेऽहं मिहिरं हृदब्जे ॥  
  
अथ चन्द्रस्य ध्यानं - निःसृतमागमे  
शङ्खप्रभमेणप्रियं शशाङ्कमीशानमौलिस्थितमीड्यवृत्तम् ।  
तमीपतिं नीरजयुग्महस्तं ध्याये हृदब्जे शशिनं ग्रहेशम् ॥  
  
अथ भौमस्य ध्यानं - आगमामृतमञ्जर्याम्  
प्रतप्तगाङ्गेयनिभं ग्रहेशं सिंहासनस्थं कमलासिहस्तम् ।  
सुरासुरैः पूजितपादपद्मं भौमं दयालुं हृदये स्मरामि ॥  
  
अथ सौम्यस्य ध्यानं - भैरवतन्त्रे  
सोमात्मजं हंसगतं द्विबाहुं शङ्खेन्दुरूपं ह्यसिपाशहस्तम् ।  
दयानिधिं भूषणभूषिताङ्गं बुधं स्मरे मानसपङ्कजेऽहम् ॥  
  
अथ जीवस्य ध्यानं - भैरवतन्त्रे  
तेजोमयं शक्तित्रिशूलहस्तं सुरेन्द्रज्येष्ठैः स्तुतपादपद्मम् ।  
मेधानिधिं हस्तिगतं द्विबाहुं गुरुं स्मरे मानसपङ्कजेऽहम् ॥  
  
अथ शुक्रस्य ध्यानं - कुब्जिकासर्वस्वे  
सन्तप्तकाञ्चननिभं द्विभुजं दयालुं  
पीताम्बरं धृतसरोरुहद्वन्द्वशूलम् ।  
क्रौञ्चासनं ह्यसुरसेवितपादपद्मं  
शुक्रं स्मरे द्विनयनं हृदि पङ्कजेऽहम् ॥  
  
अथ शनेर्ध्यानं - शुभदमागमामृते  
नीलाञ्जनाभं मिहिरेष्टपुत्रं ग्रहेश्वरं पाशभुजङ्गपाणिम् ।  
सुरासुराणां भयदं द्विबाहुं शनिं स्मरे मानसपङ्कजेऽहम् ॥  
  
अथ सैंहिकेयस्य ध्यानं - वामकेश्वर तन्त्रे  
शीतांशुमित्रान्तकमीड्यरूपं घोरं च वैडुर्यनिभं विबाहुम् ।  
त्रैलोक्यरक्षाप्रदम्मिष्टदं च राहुं ग्रहेन्द्रं हृदये स्मरामि ॥  
  
अथ केतोश्च ध्यानं - तन्त्रसागरे  
लाङ्गुलयुक्तं भयदं जनानां कृष्णाम्बुभृत्सन्निभमेकवीरम् ।  
कृष्णाम्बरं शक्तित्रिशूलहस्तं केतुं भजे मानसपङ्कजेऽहम् ॥  
  
॥ इति नवग्रहध्यानं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
