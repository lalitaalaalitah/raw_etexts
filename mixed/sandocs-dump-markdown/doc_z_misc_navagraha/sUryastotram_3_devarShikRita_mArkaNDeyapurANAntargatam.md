---
Category: navagraha, stotra
File name: sUryastotradevarShikRita.itx
Language: Sanskrit
Latest update: April 29, 2016
Location: doc_z_misc_navagraha
Send corrections to: Sanskrit@cheerful.com
Site access: https://sanskritdocuments.org
Source: Markandeya Purana Adhyaya 78
Subject: philosophy/hinduism/religion
Sublocation: navagraha
Text title: sUryastotradevarShikRita
Texttype: stotra
Translated by: NA
engtitle: sUryastotradevarShikRita
itxtitle: sUryastotram 3 (devarShikRita mArkaNDeyapurANAntargatam)
title: सूर्यस्तोत्रम् ३ (देवर्षिकृइत मार्कण्डेयपुराणान्तर्गतम्)

---
  
 सूर्यस्तोत्रम् ३   
देवा ऊचुः  
नमस्ते ऋक्स्वरूपाय सामरूपाय ते नमः ।  
यजुःस्वरूपरूपाय साम्नान्धामवते नमः ॥ १॥  
  
ज्ञानैकधामभूताय निर्धूततमसे नमः ।  
शुद्धज्योतिःस्वरूपाय विशुद्धायामलात्मने ॥ २॥  
  
वरिष्ठाय वरेण्याय परस्मै परमात्मने ।  
नमोऽखिलजगद्व्यापिस्वरूपायात्ममूर्तये ॥ ३॥  
  
इदं स्तोत्रवरं रम्यं श्रोतव्यं श्रद्धया नरैः ।  
शिष्यो भूत्वा समाधिस्थो दत्त्वा देयं गुरोरपि ॥ ४॥  
  
न शून्यभूतैः श्रोतव्यमेतत्तु सफलं भवेत् ।  
सर्वकारणभूताय निष्ठायै ज्ञानचेतसाम् ॥ ५॥  
  
नमः सूर्यस्वरूपाय प्रकाशात्मस्वरूपिणे ।  
भास्कराय नमस्तुभ्यं तथा दिनकृते नमः ॥ ६॥  
  
शर्वरीहेतवे चैव सन्ध्याज्योत्स्नाकृते नमः ।  
त्वं सर्वमेतद्भगवन् जगदुद्भ्रमता त्वया ॥ ७॥  
  
भ्रमत्याविद्धमखिलं ब्रह्माण्डं सचराचरम् ।  
त्वदंशुभिरिदं स्पृष्टं सर्वं सञ्जायते शुचि ॥ ८॥  
  
क्रियते त्वत्करैः स्पर्शाज्जलादीनां पवित्रता ।  
होमदानादिको धर्मो नोपकाराय जायते ॥ ९॥  
  
तावद्यावन्न संयोगि जगदेतत् त्वदंशुभिः ।  
ऋचस्ते सकला ह्येता यजूंष्येतानि चान्यतः ॥ १०॥  
  
सकलानि च सामानि निपतन्ति त्वदड्गतः ।  
ऋङ्मयस्त्वं जगन्नाथ ! त्वमेव च यजुर्मयः ॥ ११॥  
  
यतः साममयश्चैव ततो नाथ ! त्रयीमयः ।  
त्वमेव ब्रह्मणो रूपं परञ्चापरमेव च ॥ १२॥  
  
मूर्तामूर्तस्तथा सूक्ष्मः स्थूलरूपस्तथा स्थितः ।  
निमेषकाष्ठादिमयः कालरूपः क्षयात्मकः ।  
प्रसीद स्वेच्छया रूपं स्वतेजः शमनं कुरु ॥ १३॥  
  
इति श्रीमार्कण्डेयपुराणे सावर्णिके मन्वन्तरे  
वैवस्वतोत्पत्तिर्नामाष्टसप्ततितमोऽध्यायान्तर्गता  
सूर्यस्तुतिः समाप्ता  ॥  
  
  
Markandeyapurana adhyAya 78, shloka 2-14  
  
