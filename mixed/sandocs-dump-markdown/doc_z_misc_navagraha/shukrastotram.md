---
Category: navagraha, stotra
Description-comments: From Grantha/Tamil book Adityadi Navagraha Stotra
File name: shukrastotram.itx
Language: Sanskrit
Latest update: June 28, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shukrastotram
Texttype: stotra
Transliterated by: KSR Ramachandran ramachandran_ksr at yahoo.ca
engtitle: shukrastotram
itxtitle: shukrastotram
title: शुक्रस्तोत्रम्

---
  
 शुक्रस्तोत्रम्   
  
अथ शुक्रस्तोत्रप्रारम्भः ।  
  
शृण्वन्तु मुनयः सर्वे शुक्रस्तोत्रमिदं शुभम् ।  
रहस्यं सर्वभूतानां शुक्रप्रीतिकरं शुभम् ॥ १॥  
  
येषां सङ्कीर्तनान्नित्यं सर्वान् कामानवाप्नुयात् ।  
तानि शुक्रस्य नामानि कथयामि शुभानि च ॥ २॥  
  
शुक्रः शुभग्रहः श्रीमान् वर्षकृद्वर्षविघ्नकृत् ।  
तेजोनिधिर्ज्ञानदाता योगी योगविदां वरः ॥ ३॥  
  
दैत्यसञ्जीवनो धीरो दैत्यनेतोशना कविः ।  
नीतिकर्ता ग्रहाधीशो विश्वात्मा लोकपूजितः ॥ ४॥  
  
शुक्लमाल्याम्बरधरः श्रीचन्दनसमप्रभः ।  
अक्षमालाधरः काव्यः तपोमूर्तिर्धनप्रदः ॥ ५॥  
  
चतुर्विंशतिनामानि अष्टोत्तरशतं यथा ।  
देवस्याग्रे विशेषेण पूजां कृत्वा विधानतः ॥ ६॥  
  
य इदं पठति स्तोत्रं भार्गवस्य महात्मनः ।  
विषमस्थोऽपि भगवान् तुष्टः स्यान्नात्र संशयः ॥ ७॥  
  
स्तोत्रं भृगोरिदमनन्तगुणप्रदं यो  
   भक्त्या पठेच्च मनुजो नियतः शुचिः सन् ।  
प्राप्नोति नित्यमतुलां श्रियमीप्सितार्थान्  
   राज्यं समस्तधनधान्ययुतां समृद्धिम् ॥ ८॥  
  
         इति शुक्रस्तोत्रं समाप्तम् ।  
  
Encoded and proofread by KSR Ramachandran ramachandran\_ksr at yahoo.ca  
  
