---
Category: navagraha, stotra
Description-comments: From Grantha/Tamil book Adityadi Navagraha Stotra
File name: rahustotram.itx
Language: Sanskrit
Latest update: June 28, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: rahustotram
Texttype: stotra
Transliterated by: KSR Ramachandran ramachandran_ksr at yahoo.ca
engtitle: rAhustotram
itxtitle: rAhustotram
title: राहुस्तोत्रम्

---
  
 राहुस्तोत्रम्   
  
अथ राहुस्तोत्रप्रारम्भः ।  
ॐ अस्य श्री राहुस्तोत्रमहामन्त्रस्य वामदेव ऋषिः ।  
अनुष्टुप्च्छन्दः । राहुर्देवता ।  
राहुप्रसादसिद्ध्यर्थे जपे विनियोगः ।  
काश्यप उवाच ।  
शृण्वन्तु मुनयः सर्वे राहुप्रीतिकरं स्तवम् ।  
सर्वरोगप्रशमनं विषभीतिहरं परम् ॥ १॥  
  
सर्वसम्पत्करं चैव गुह्यमेतदनुत्तमम् ।  
आदरेण प्रवक्ष्यामि श्रूयतामवधानतः ॥ २॥  
  
राहुः सूर्यरिपुश्चैव विषज्वाली भयाननः ।  
सुधांशुवैरिः श्यामात्मा विष्णुचक्राहितो बली ॥ ३॥  
  
भुजगेशस्तीक्ष्णदंष्ट्रः क्रूरकर्मा ग्रहाधिपः ।  
द्वादशैतानि नामानि नित्यं यो नियतः पठेत् ॥ ४॥  
  
जप्त्वा तु प्रतिमां रंयां सीसजां माषसुस्थिताम् ।  
नीलैर्गन्धाक्षतैः पुष्पैः भक्त्या सम्पूज्य यत्नतः ॥ ५॥  
  
विधिना वह्निमादाय दूर्वान्नाज्याहुतीः क्रमात्।  
तन्मन्त्रेणैव जुहुयाद्यावदष्टोत्तरं शतम् ॥ ६॥  
  
हुत्वैवं भक्तिमान् राहुं प्रार्थयेद्ग्रहनायकम् ।  
सर्वापद्विनिवृत्यर्थं प्राञ्जलिः प्रणतो नरः ॥ ७\  
राहो कराळवदन रविचन्द्रभयङ्कर ।  
तमोरूप नमस्तुभ्यं प्रसादं कुरु सर्वदा ॥ ८॥  
  
सिम्हिकासुत सूर्यारे सिद्धगन्धर्वपूजित ।  
सिंहवाह नमस्तुभ्यं सर्वान्रोगान् निवारय ॥ ९॥  
  
कृपाणफलकाहस्त त्रिशूलिन् वरदायक ।  
गरळातिगराळास्य गदान्मे नाशयाखिलान् ॥ १०॥  
  
स्वर्भानो सर्पवदन सुधाकरविमर्दन ।  
सुरासुरवरस्तुत्य सर्वदा त्वं प्रसीद मे ॥ ११॥  
  
इति सम्प्रार्थितो राहुः दुष्टस्थानगतोऽपि वा ।  
सुप्रीतो जायते तस्य सर्वान् रोगान् विनाशयेत् ॥ १२॥  
  
विषान्न जायते भीतिः महारोगस्य का कथा ।  
सर्वान् कामानवाप्नोति नष्टं राज्यमवाप्नुयात् ॥ १३॥  
  
एवं पठेदनुदिनं स्तवराजमेतं मर्त्यः प्रसन्न हृदयो विजितेन्द्रियो यः ।  
आरोग्यमायुरतुलं लभते सुपुत्रान्सर्वे ग्रहा विषमगाः सुरतिप्रसन्नाः ॥ १४॥  
  
       इति राहुस्तोत्रं सम्पूर्णम् ।  
  
Encoded and proofread by KSR Ramachandran ramachandran\_ksr at yahoo.ca  
  
