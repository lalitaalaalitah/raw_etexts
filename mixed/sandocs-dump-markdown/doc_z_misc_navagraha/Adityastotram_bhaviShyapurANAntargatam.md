---
Author: Traditional
Category: navagraha
Description-comments: From Brihatstotraratnakara with 408 stotras
File name: AdityastotrambhaviShyapurANa.itx
Language: Sanskrit
Latest update: June 5, 2016
Location: doc_z_misc_navagraha
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Source: bhaviShyapurANa
Subject: philosophy/hinduism/religion
Sublocation: navagraha
Text title: AdityastotrambhaviShyapurANa
Transliterated by: Nat Natarajan nat.natarajan at gmail.com
engtitle: AdityastotrambhaviShyapurANa
itxtitle: Adityastotram (bhaviShyapurANAntargatam)
title: आदित्यस्तोत्रम् (भविष्यपुराणान्तर्गतम्)

---
  
 आदित्यस्तोत्रम्   
श्रीगणेशाय नमः ।  
नवग्रहाणां सर्वेषां सूर्यादीनां पृथक् पृथक् ।  
पीडा च दुःसहा राजञ्जायते सततं नृणाम् ॥ १॥  
  
पीडानाशाय राजेन्द्र नामानि शृणु भास्वतः ।  
सूर्यादीनां च सर्वेषां पीडा नश्यति शृण्वतः ॥ २॥  
  
आदित्य सविता सूर्यः पूषार्कः शीघ्रगो रविः ।  
भगस्त्वष्टाऽर्यमा हंसो हेलिस्तेजो निधिर्हरिः ॥ ३॥  
  
दिननाथो दिनकरः सप्तसप्तिः प्रभाकरः ।  
विभावसुर्वेदकर्ता वेदाङ्गो वेदवाहनः ॥ ४॥  
  
हरिदश्वः कालवक्त्रः कर्मसाक्षी जगत्पतिः ।  
पद्मिनीबोधको भानुर्भास्करः करुणाकरः ॥ ५॥  
  
द्वादशात्मा विश्वकर्मा लोहिताङ्गस्तमोनुदः ।  
जगन्नाथोऽरविन्दाक्षः कालात्मा कश्यपात्मजः ॥ ६॥  
  
भूताश्रयो ग्रहपतिः सर्वलोकनमस्कृतः ।  
सङ्काशो भास्वानदितिनन्दनः ॥ ७॥ ??  
ध्वान्तेभसिंहः सर्वात्मा लोकनेत्रो विकर्तनः ।  
मार्तण्डो मिहिरः सूरस्तपनो लोकतापनः ॥ ८॥  
  
जगत्कर्ता जगत्साक्षी शनैश्चरपिता जयः ।  
सहस्ररश्मिस्तरणिर्भगवान्भक्तवत्सलः ॥ ९॥  
  
विवस्वानादिदेवश्च देवदेवो दिवाकरः ।  
धन्वन्तरिर्व्याधिहर्ता दद्रुकुष्ठविनाशनः ॥ १०॥  
  
चराचरात्मा मैत्रेयोऽमितो विष्णुर्विकर्तनः ।  
कोकशोकापहर्ता च कमलाकर आत्मभूः ॥ ११॥  
  
नारायणो महादेवो रुद्रः पुरुष ईश्वरः ।  
जीवात्मा परमात्मा च सूक्ष्मात्मा सर्वतोमुखः ॥ १२॥  
  
इन्द्रोऽनलो यमश्चैव नैरृतो वरुणोऽनिलः ।  
श्रीद ईशान इन्दुश्च भौमः सौम्यो गुरुः कविः ॥ १३॥  
  
शौरिर्विधुन्तुदः केतुः कालः कालात्मको विभुः ।  
सर्वदेवमयो देवः कृष्णः कायप्रदायकः ॥ १४॥  
  
य एतैर्नामभिर्मर्त्यो भक्त्या स्तौति दिवाकरम् ।  
सर्वपापविनिर्मुक्तः सवर्रोगविवर्जितः ॥ १५॥  
  
पुत्रवान् धनवान् श्रीमाञ्जायते स न संशयः ।  
रविवारे पठेद्यस्तु नामान्येतानि भास्वतः ॥ १६॥  
  
पीडाशान्तिर्भवेत्तस्य ग्रहाणां च विशेषतः ।  
सद्यः सुखमवाप्नोति चायुर्दीर्घं च नीरुजम् ॥ १७॥  
  
इति श्रीभविष्यपुराणे आदित्यस्तोत्रं सम्पूर्णम् ।  
  
  
Proofread by Nat Natarajan, NA  
  
