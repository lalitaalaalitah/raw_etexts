---
Author: Traditional
Category: navagraha, stotra
File name: navagrahapIDAharastotram2.itx
Language: Sanskrit
Latest update: October 20, 2018
Location: doc_z_misc_navagraha
Proofread by: Gopal Upadhyay gopal.j.upadhyayat gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: navagrahapIDAharastotram 2
Texttype: stotra
Transliterated by: Gopal Upadhyay gopal.j.upadhyayat gmail.com
engtitle: navagrahapIDAharastotram 2
itxtitle: navagrahapIDAharastotram 2
title: नवग्रहपीडाहरस्तोत्रम् २

---
  
 नवग्रहपीडाहरस्तोत्रम् २   
सिन्दूरारुण रक्ताङ्गः कर्णान्तायत लोचनः ।  
सहस्रकिरणः श्रीमान् सप्ताश्वकृतवाहनः ॥ १॥  
  
गभस्तिमाली भगवान्शिवपूजापरायणः ।  
करोतु मे महाशान्तिं ग्रहपीडां व्यपोहतु ॥ २॥  
  
जगदाप्यायनकरो ह्यमृताधारशीतलः ।  
सोमः सौम्येन भावेन ग्रहपीडां व्यपोहतु ॥ ३॥  
  
पद्मरागनिभा नेना देहेनापिङ्गललोचनः ।  
( var  पद्मरागनिभाङ्गेन करिपिङ्गललोचनः)  
अङ्गारकः  शिवेभक्तो रुद्रार्चन परायणः ॥ ४॥  
  
रुद्रसद्भावसम्पन्नो रुद्रध्यानैकमनसः  
ग्रहपीडा भयं सर्वं विनाशयतु मे सदा ॥ ५॥  
  
कुङ्ङ्कुमच्छविदेहेन चारुद्युत्करतः सदा ।  
शिवभक्तो बुधः श्रीमान् ग्रहपीडां व्यपोहतु ॥ ६॥  
  
धातु चामीकरच्छायः सर्वज्ञानकृतालयः ।  
( var  तप्त चामीकरच्छायः)  
बृहस्पतिः सदाकालमीशानार्चनतत्परः ॥ ७॥  
  
सोऽपि मे शान्तचित्तेन परमेण समाहितः ।  
ग्रहपीडां विनिर्जित्य करोतु विजयं सदा ॥ ८॥  
  
हिमकुन्देन्दुतुल्याभः सुरदैत्येन्द्रपूजितः ।  
शुक्रः शिवार्चनरतो ग्रहपीडां व्यपोहतु ॥ ९॥  
  
भिन्नाञ्जनचयच्छायः सरक्तनयनद्युतिः ।  
शनैश्चरः शिवेभक्तो ग्रहपीडां व्यपोहतु ॥ १०॥  
  
नीलाञ्जननिभः श्रीमान् सैहिकेयो महाबलः ।  
शिवपूजापरो राहुग्रहपीडा व्यपोहतु ॥ ११॥  
  
धूम्राकारो ग्रहः केतुरैशान्यां दिशि संस्थितः ।  
वर्तुलोऽतीव विस्तीर्णलोचनैश्च विभीषणः ॥ १२॥  
  
पलाशधूम्रसङ्काशो ग्रहपीडाऽपकारकः ।  
घोरदंष्ट्राकरालश्च करोतु विजयं मम ॥ १३॥  
  
खड्गखेटकहस्तश्च वरेण्यो वरदः शुभः ।  
शिवभक्तश्चाऽग्रजन्मा ग्रहपीडां व्यपोहतु ॥ १४॥  
  
एते ग्रहा महात्मानो महेशार्चनभाविताः ।  
शान्तिं कुर्वन्तु मे हृष्टाः सदाकालं हितैषिणः ॥ १५॥  
  
॥ इति नवग्रहपीडाहरस्तोत्रं (२) सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
