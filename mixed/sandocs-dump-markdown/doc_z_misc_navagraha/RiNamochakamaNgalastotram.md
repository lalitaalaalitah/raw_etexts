---
Author: traditional
Category: navagraha, stotra
File name: mangalastotra.itx
Language: Sanskrit
Latest update: November 11, 2018
Location: doc_z_misc_navagraha
Proofread by: Aneesh Chinubhai, Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/astrology/jyotish
Sublocation: navagraha
Text title: RiNamochakama.ngalastotra
Texttype: stotra
Transliterated by: Aneesh Chinubhai aconline at indiatimes.com
engtitle: RiNamochakamaNgalastotram
itxtitle: RiNamochakamaNgalastotram
title: ऋइणमोचकमण्गलस्तोत्रम्

---
  
 ऋणमोचकमङ्गलस्तोत्रम्   
  
श्रीगणेशाय नमः॥  
  
मङ्गलो भूमिपुत्रश्च ऋणहर्ता धनप्रदः ।  
स्थिरासनो महाकायः सर्वकर्मविरोधकः ॥ १॥  
  
लोहितो लोहिताक्षश्च सामगानां कृपाकरः ।  
धरात्मजः कुजो भौमो भूतिदो भूमिनन्दनः ॥ २॥  
  
अङ्गारको यमश्चैव सर्वरोगापहारकः ।  
वृष्टेः कर्ताऽपहर्ता च सर्वकामफलप्रदः ॥ ३॥  
  
एतानि कुजनामानि नित्यं यः श्रद्धया पठेत् ।  
ऋणं न जायते तस्य धनं शीघ्रमवाप्नुयात् ॥ ४॥  
  
धरणीगर्भसम्भूतं विद्युत्कान्तिसमप्रभम् ।  
कुमारं शक्तिहस्तं च मङ्गलं प्रणमाम्यहम् ॥ ५॥  
  
स्तोत्रमङ्गारकस्यैतत्पठनीयं सदा नृभिः ।  
न तेषां भौमजा पीडा स्वल्पापि भवति क्वचित् ॥ ६॥  
  
अङ्गारक महाभाग भगवन्भक्तवत्सल ।  
त्वां नमामि ममाशेषमृणमाशु विनाशय ॥ ७॥  
  
ऋणरोगादिदारिद्र्यं ये चान्ये ह्यपमृत्यवः ।  
भयक्लेशमनस्तापा नश्यन्तु मम सर्वदा ॥ ८॥  
  
अतिवक्र दुराराध्य भोगमुक्त जितात्मनः ।  
तुष्टो ददासि साम्राज्यं रुष्टो हरसि तत्क्षणात् ॥ ९॥  
  
विरिञ्चिशक्रविष्णूनां मनुष्याणां तु का कथा ।  
तेन त्वं सर्वसत्त्वेन ग्रहराजो महाबलः ॥ १०॥  
  
पुत्रान्देहि धनं देहि त्वामस्मि शरणं गतः ।  
ऋणदारिद्र्यदुःखेन शत्रूणां च भयात्ततः ॥ ११॥  
  
एभिर्द्वादशभिः श्लोकैर्यः स्तौति च धरासुतम् ।  
महतीं श्रियमाप्नोति ह्यपरो धनदो युवा ॥ १२॥  
  
इति श्रीस्कन्दपुराणे भार्गवप्रोक्तं ऋणमोचकमङ्गलस्तोत्रं सम्पूर्णम् ।  
  
  
Encoded by Aneesh Chinubhai  
Proofread by Aneesh Chinubhai, Kirk Wortman kirkwort at hotmail.com  
  
