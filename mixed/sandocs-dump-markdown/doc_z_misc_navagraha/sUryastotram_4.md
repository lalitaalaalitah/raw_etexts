---
Category: navagraha
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: sUryastotram4.itx
Language: Sanskrit
Latest update: February 20, 2017
Location: doc_z_misc_navagraha
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryastotram 4
engtitle: sUryastotram 4
itxtitle: sUryastotram 4
title: सूर्यस्तोत्रम् ४

---
  
 सूर्यस्तोत्रम् ४   
  
श्रीगणेशाय नमः ॥  
  
ॐ सप्ताश्वं समारुह्यारुणसारथिमुत्तमम् ।  
श्वेतपद्मधरं देवं त्वां सूर्यं प्रणमाम्यहम् ॥ १॥  
  
बन्धूकपुष्पसङ्काशं हारकुण्डलभूषणम् ।  
एकचक्रधरं देवं त्वां सूर्यं प्रणमाम्यहम् ॥ २॥  
  
लोहितस्वर्णसङ्काशं सर्वलोकपितामहम् ।  
सर्वव्याधिहरं देवं त्वां सूर्यं प्रणमाम्यहम् ॥ ३॥  
  
त्वं देव ईश्वरः शक्रब्रह्मविष्णुमहेशराट् ।  
परं धर्मं परं ज्ञानं त्वां सूर्यं प्रणमाम्यहम् ॥ ४॥  
  
त्वं देवलोककर्ता च कीर्त्यात्मा करणांशकम् ।  
तेजो रुद्रधरं दैवं त्वां सूर्यं प्रणमाम्यहम् ॥ ५॥  
  
पृथिव्यप्तेजो वायुश्चात्माप्याकाशमेव च ।  
सर्वज्ञं श्रीजगन्नाथं त्वां सूर्यं प्रणमाम्यहम् ॥ ६॥  
  
अखण्डमण्डलाकारं व्याप्तं येन चराचरम् ।  
गगनालिङ्गमाराध्यं त्वां सूर्यं प्रणमाम्यहम् ॥ ७॥  
  
निर्मलं निर्विकल्पं च निर्विकारं निरामयम् ॥  
  
जगत्कर्ता जगद्धर्तास्त्वां सूर्यं प्रणमाम्यहम् ॥ ८॥  
  
सूर्यस्तोत्रं जपेन्नित्यं ग्रहपीडाविनाशनम् ।  
धनं धान्यं मनोवाञ्छा श्रियः प्राप्नोति नित्यशः ॥ ९॥  
  
शिवरात्रिसहस्रेषु कृत्वा जागरणं भवेत् ।  
यत्फलं लभते सर्वं तद्वै सूर्यस्य दर्शनात् ॥ १०॥  
  
एकादशीसहस्राणि सङ्क्रान्त्ययुतमेव च ।  
सप्तकोडिसु दर्शेषु तत्फलं सूर्यदर्शनात् ॥ ११॥  
  
अश्वमेधसहस्राणि वाजपेयशतानि च ।  
कोटिकन्याप्रदानानि तत्फलं सूर्यदर्शनात् ॥ १२॥  
  
गयापिण्डः परं दाने पितृणां च समुद्धरम् ।  
दृष्ट्वा ह्यग्र्येश्वरं देवं तत्फलं समवाप्नुयात् ॥ १३॥  
  
अग्र्येश्वरसमोपेतो सोमनाथस्तथैव च ।  
कैदारमुदकं पीत्वा पुनर्जन्म न विद्यते ॥ १४॥  
  
सूर्यस्तोत्रं पठेन्नित्यमेकचित्तः समाहितः ।  
दुःखदारिद्र्यनिर्मुक्तः सूर्यलोकं स गच्छति ॥ १५॥  
  
इति सूर्यस्तोत्रं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
