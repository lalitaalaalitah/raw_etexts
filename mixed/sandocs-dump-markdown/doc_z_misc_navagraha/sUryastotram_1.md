---
Category: navagraha, stotra
Description-comments: From Grantha/Tamil book Adityadi Navagraha Stotra
File name: sUryastotram.itx
Language: Sanskrit
Latest update: June 25, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryastotram 1
Texttype: stotra
Transliterated by: KSR Ramachandran ramachandran_ksr at yahoo.ca
engtitle: sUryastotram 1
itxtitle: sUryastotram 1
title: सूर्यस्तोत्रम् १

---
  
 सूर्यस्तोत्रम् १   
आचम्य ॥  
  
 ॥ सङ्कल्प ॥  
  
श्रीसूर्यनारायणदेवतामुद्दिश्य, प्रीत्यर्थम् ।  
श्रीसूर्यस्तोत्रमहामन्त्रपठनं करिष्ये ॥  
  
अस्य श्रीभगवदादित्यस्तोत्रमहामन्त्रस्य, अगस्त्यभगवान् ऋषिः,  
अनुष्टुप्छन्दः, श्रीसूर्यनारायणो देवता ।  
ह्रां बीजं, ह्रीं शक्तिः, ह्रूं कीलकं,  
श्रीसूर्यनारायणदेवताप्रसादसिद्ध्यर्थे जपे विनियोगः ॥  
  
अथ सूर्यस्तोत्रप्रारम्भः ।  
अस्य श्रीभगवत्सूर्यस्तोत्रमहामन्त्रस्य अगस्त्य ऋषिः ।  अनुष्टुप्छन्दः ।  
श्रीसूर्यनारायणो देवता । सूं बीजम् ।  
रिं शक्तिः । यं कीलकम् । सूर्यप्रसादसिद्ध्यर्थे जपे विनियोगः ।  
  
आदित्याय अङ्गुष्ठाभ्यां नमः । अर्काय तर्जनीभ्यां नमः ।  
दिवाकराय मध्यमाभ्यां नमः । प्रभाकराय अनामिकाभ्यां नमः ।  
सहस्रकिरणाय कनिष्ठिकाभ्यां नमः । मार्ताण्डाय करतलकरपृष्ठाभ्यां नमः ।  
  
आदित्याय हृदयाय नमः । अर्काय शिरसे स्वाहा ।  
दिवाकराय शिखायै वषट् । प्रभाकराय कवचाय हुम् ।  
सहस्रकिरणाय नेत्रत्रयाय वौषट् । मार्ताण्डाय अस्त्राय फट् ।  
भूर्भुवः सुवरोमिति दिग्बन्धः ॥  
  
ध्यानम् ।  
ध्यायेत् सूर्यमनन्तशक्तिकिरणं तेजोमयं भास्वरं  
     भक्तानामभयप्रदं दिनकरं ज्योतिर्मयं शङ्करम् ।  
आदित्यं जगदीशमच्युतमजं त्रैलोक्यचूडामणिं  
     भक्ताभीष्टवरप्रदं दिनमणिं मार्ताण्डमाद्यं शुभम् ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
पञ्चब्रह्ममयाकाराः येन जाता नमामि तम् ॥ १॥  
  
कालात्मा सर्वभूतात्मा वेदात्मा विश्वतोमुखः ।  
जन्ममृत्युजराव्याधिसंसारभयनाशनः ॥ २॥  
  
ब्रह्मस्वरूप उदये मध्याह्ने तु सदाशिवः ।  
अस्तकाले स्वयं विष्णुस्त्रयीमूर्तिर्दिवाकरः ॥ ३॥  
  
एकचक्रो रथो यस्य दिव्यः कनकभूषितः ।  
सोऽयं भवतु नः प्रीतः पद्महस्तो दिवाकरः ॥ ४॥  
  
पद्महस्तः परञ्ज्योतिः परेशाय नमो नमः ।  
अण्डयोने कर्मसाक्षिन्नादित्याय नमो नमः ॥ ५॥  
  
कमलासन देवेश कर्मसाक्षिन्नमो नमः ।  
धर्ममूर्ते दयामूर्ते तत्त्वमूर्ते नमो नमः ॥ ६॥  
  
सकलेशाय सूर्याय सर्वज्ञाय नमो नमः ।  
क्षयापस्मारगुल्मादिव्याधिहन्त्रे नमो नमः ॥ ७॥  
  
सर्वज्वरहरं चैव सर्वरोगनिवारणम् ।  
स्तोत्रमेतच्छिवप्रोक्तं सर्वसिद्धिकरं परम् ॥ ८॥  
  
सर्वसम्पत्करं चैव सर्वाभीष्टप्रदायकम् ॥  
  
     इति सूर्यस्तोत्रं सम्पूर्णम् ।  
  
This stotra, if recited early morning everyday, diseases like  
Apasmara, Kshaya, Gulma, etc. will be cured and health will  
be restored soon.  
  
Encoded and proofread by KSR Ramachandran ramachandran\_ksr at yahoo.ca  
  
