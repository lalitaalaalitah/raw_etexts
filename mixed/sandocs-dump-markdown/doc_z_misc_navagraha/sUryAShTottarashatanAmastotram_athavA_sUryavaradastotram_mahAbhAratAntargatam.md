---
Category: aShTottarashatanAma, navagraha, stotra
Description-comments: yudhiShThiradhaumyasa.nvAde
File name: sUryAShTottarashatanAmastotram.itx
Indexextra: (stotra with 108 names)
Language: Sanskrit
Latest update: March 5, 2011, June 12, 2016
Location: doc_z_misc_navagraha
Proofread by: Kirk Wortman kirkwort at hotmail.com, Usha Iyer iyerku at gmail.com
Send corrections to: Sanskrit@cheerful.com
Site access: https://sanskritdocuments.org
Source: mahAbhArate AraNyakaparvaNi, BrihatstotraratnAkara 211
Subject: philosophy/hinduism/religion
Sublocation: navagraha
Text title: sUryAShTottarashatanAmastotram
Texttype: stotra
Transliterated by: Kirk Wortman kirkwort at hotmail.com
engtitle: sUryAShTottarashatanAma stotram
itxtitle: sUryAShTottarashatanAmastotram athavA sUryavaradastotram (mahAbhAratAntargatam)
title: सूर्याष्टोत्तरशतनामस्तोत्रम् अथवा सूर्यवरदस्तोत्रम् (महाभारतान्तर्गतम्)

---
  
 श्रीसूर्याष्टोत्तरशतनामस्तोत्रम् अथवा सूर्यवरदस्तोत्रम्   
श्रीगणेशाय नमः ।  
आचम्य ॥  
  
 ॥ सङ्कल्प ॥  
  
श्रीसूर्यनारायणदेवतामुद्दिश्य प्रीत्यर्थं,  
श्रीसूर्याष्टोत्तरशतनामस्तोत्रमहामन्त्रपठनं करिष्ये ॥  
  
अस्य श्रीसूर्याष्टोतरशतनामस्तोत्रमहामन्त्रस्य, ब्रह्मा ऋषिः,  
अनुष्टुप्च्छन्दः, श्रीसूर्यनारायणो देवता ।  
ह्रां बीजं, ह्रीं शक्तिः ह्रूं कीलकं,  
श्रीसूर्यनारायणदेवताप्रसादसिद्ध्यर्थे  
जपे विनियोगः ।  
 न्यासौ - करन्यासः           हृदयन्यासः  
ओं ह्रां अघोर श्रीसूर्यनारायणाय - अङ्गुष्ठाभ्यां नमः - हृदयायनमः  
ॐ ह्रीं चतुर्वेदपारायणाय - तर्जनीभ्यां नमः - शिरसेस्वाहा  
ॐ ह्रूं उग्रभयङ्कराय - मध्यमाभ्यां नमः - शिखायै वषट्  
ॐ हैं श्रीसूर्यनारायणाय - अनामिकाभ्यां नमः - कवचाय हुं  
ॐ हौं कौपीनमौञ्जीधराय - कनिष्ठिकाभ्यां नमः - नेत्रत्रयाय वौषट्  
ओं ह्रं सहस्रकिरणाय      करतलकरपृष्ठाभ्यां नमः - अस्त्राय फट्  
भूर्भुवस्स्वरोमिति दिग्बन्धः ॥  
  
ध्यानं  
सुरगणपितृयक्षसेवितं ह्यसुरनिशाचरसिद्धवन्दितम् ।  
वरकनकहुताशनप्रभं प्रणिपतितोऽस्मि हिताय भास्करम् ॥  
  
     लमिति पञ्चपूजां कृत्वा गुरुध्यानं कुर्यात् ।  
सूर्योऽर्यमा भगस्त्वष्टा पूषार्कस्सविता रविः ।  
     गभस्तिमानजः कालो मृत्युर्धाता प्रजापतिः ॥  
  
वैशम्पायन उवाच ।  
शृणुष्वावहितो राजन् शुचिर्भूत्वा समाहितः ।  
क्षणं च कुरु राजेन्द्र गुह्यं वक्ष्यामि ते हितम् ॥ १॥  
  
धौम्येन तु यथा प्रोक्तं पार्थाय सुमहात्मने ।  
नाम्नामष्टोत्तरं पुण्यं शतं तच्छृणु भूपते ॥ २॥  
  
सूर्योऽर्यमा भगस्त्वष्टा पूषार्कः सविता रविः ।   
गभस्तिमानजः कालो मृत्युर्धाता प्रभाकरः ॥ ३॥  
  
पृथिव्यापश्च तेजश्च खं वायुश्च परायणम् ।   
सोमो बृहस्पतिः शुक्रो बुधोऽङ्गारक एव च ॥ ४॥  
  
इन्द्रो विवस्वान्दीप्तांशुः शुचिः शौरिः शनैश्चरः ।   
ब्रह्मा विष्णुश्च रुद्रश्च स्कन्दो वैश्रवणो यमः ॥ ५॥  
  
वैद्युतो जाठरश्चाग्निरैन्धनस्तेजसां पतिः ।   
धर्मध्वजो वेदकर्ता वेदाङ्गो वेदवाहनः ॥ ६॥  
  
कृतं त्रेता द्वापरश्च कलिः सर्वामराश्रयः ।   
कला काष्ठा मुहुर्ताश्च पक्षा मासा ऋतुस्तथा ॥ ७॥  
  
संवत्सरकरोऽश्वत्थः कालचक्रो विभावसुः ।   
पुरुषः शाश्वतो योगी व्यक्ताव्यक्तः सनातनः ॥ ८॥  
  
लोकाध्यक्षः प्रजाध्यक्षो विश्वकर्मा तमोनुदः । कालाध्यक्षः  
वरुणः सागरोंऽशुश्च जीमूतो जीवनोऽरिहा ॥ ९॥  
  
भूताश्रयो भूतपतिः सर्वलोकनमस्कृतः ।  
स्रष्टा संवर्तको वह्निः सर्वस्यादिरलोलुपः ॥ १०॥  
  
अनन्तः कपिलो भानुः कामदः सर्वतोमुखः ।  
जयो विशालो वरदः सर्वधातुनिषेचिता ॥ ११॥  सर्वभूतनिषेवितः  
मनः सुपर्णो भूतादिः शीघ्रगः प्राणधारणः ॥  
  
धन्वन्तरिर्धूमकेतुरादिदेवोऽदितेः सुतः ॥ १२॥  
  
द्वादशात्मारविन्दाक्षः पिता माता पितामहः ।   
स्वर्गद्वारं प्रजाद्वारं मोक्षद्वारं त्रिविष्टपम् ॥ १३॥  
  
देहकर्ता प्रशान्तात्मा विश्वात्मा विश्वतोमुखः ।   
चराचरात्मा सूक्ष्मात्मा मैत्रेण वपुषान्वितः ॥ १४॥  
  
एतद्वै कीर्तनीयस्य सूर्यस्यैव महात्मनः । सूर्यस्यामिततेजसः  
नाम्नामष्टशतं पुण्यं शक्रेणोक्तं महात्मना ॥ १५॥ प्रोक्तमेतत्स्व्यम्भुवा  
शक्राच्च नारदः प्राप्तो धौम्यश्च तदनन्तरम् ।  
धौम्याद्युधिष्ठिरः प्राप्य सर्वान्कामानवाप्तवान् ॥ १६॥  
  
सुरपितृगणयक्षसेवितं ह्यसुरनिशाचरसिद्धवन्दितम् ।  
वरकनकहुताशनप्रभं त्वमपि मनस्यभिधेहि भास्करम् ॥ १७॥  
  
सूर्योदये यस्तु समाहितः पठेत्स पुत्रलाभं धनरत्नसञ्चयान् ।  
लभेत जातिस्मरतां सदा नरः स्मृतिं च मेधां च स विन्दते पराम् ॥ १८॥  
  
इमं स्तवं देववरस्य यो नरः प्रकीर्तयेच्छुचिसुमनाः समाहितः ।  
विमुच्यते शोकदवाग्निसागराल्लभेत कामान्मनसा यथेप्सितान् ॥ १९॥  
  
स्वर्भुवर्भूरोमिति दिग्विमोकः ।  
हरिः ओं तत्सत् ।  
श्रीसूर्यनारायणपरब्रह्मार्पणमस्तु ।  
  
॥ इति श्रीमहाभारते युधिष्ठिरधौम्यसंवादे  
आरण्यकपर्वणि श्रीसूर्याष्टोत्तरशतनामस्तोत्रं सम्पूर्णम् ॥  
  
  
  
(If this stotra is recited everyday morning, one will be rid  
of all sorrows and will be blessed with wealth, courage, progeny,  
knowledge, happiness, marriages, etc.)  
  
Encoded by Kirk Wortman kirkwort@hotmail.com, NA  
Proofread by Kirk Wortman and Usha Iyer, NA  
  
