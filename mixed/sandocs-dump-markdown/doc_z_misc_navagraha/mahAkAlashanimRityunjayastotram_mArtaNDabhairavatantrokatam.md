---
Category: navagraha, shataka
File name: mahAkAlashanimRityunjayastotra.itx
Indexextra: (Scans 1, 2)
Language: Sanskrit
Latest update: August 25, 2018
Location: doc_z_misc_navagraha
Send corrections to: Sanskrit@cheerful.com
Site access: https://sanskritdocuments.org
Source: Martandabhairavatantra
Subject: philosophy/hinduism/religion
Sublocation: navagraha
Text title: mahAkAlashanimRityunjayastotram
engtitle: mahAkAlashanimRityunjayastotram
itxtitle: mahAkAlashanimRityunjayastotram (mArtaNDabhairavatantrokatam)
title: महाकालशनिमृइत्युञ्जयस्तोत्रम् (मार्तण्डभैरवतन्त्रोकतम्)

---
  
 श्रीमहाकालशनिमृत्युञ्जयस्तोत्रम्   
अथ शनैश्चरमृत्युञ्जयस्तोत्रम् ।  
विनियोगः-  
ओं अस्य श्री महाकाल शनि मृत्युञ्जयस्तोत्रमन्त्रस्य पिप्लाद  
ऋषिरनुष्टुप्छन्दो महाकाल शनिर्देवता शं बीजं मायसी शक्तिः काल  
पुरुषायेति कीलकं मम अकाल अपमृत्यु निवारणार्थे पाठे विनियोगः ।  
श्री गणेशाय नमः ।  
  
ओं महाकाल शनि मृत्युञ्जायाय नमः ।  
नीलाद्रीशोभाञ्चितदिव्यमूर्तिः खड्गो त्रिदण्डी शरचापहस्तः ।  
शम्भुर्महाकालशनिः पुरारिर्जयत्यशेषासुरनाशकारी ॥ १  
मेरुपृष्ठे समासीनं सामरस्ये स्थितं शिवम् ।  
प्रणम्य शिरसा गौरी पृच्छतिस्म जगद्धितम् ॥ २॥  
  
पार्वत्युवाच -  
भगवन् ! देवदेवेश ! भक्तानुग्रहकारक ! ।  
अल्पमृत्युविनाशाय यत्त्वया पूर्व सूचितम् ॥ ३॥  
  
तदेवत्वं महाबाहो ! लोकानां हितकारकम् ।  
तव मूर्ति प्रभेदस्य महाकालस्य साम्प्रतम् ॥ ४॥  
  
शनेर्मृत्युञ्जयस्तोत्रं ब्रूहि मे नेत्रजन्मनः ।  
अकाल मृत्युहरणमपमृत्यु निवारणम् ॥ ५॥  
  
शनिमन्त्रप्रभेदा ये तैर्युक्तं यत्स्तवं शुभम् ।  
प्रतिनाम चथुर्यन्तं नमोन्तं मनुनायुतम् ॥ ६॥  
  
श्रीशङ्कर उवाच -  
नित्ये प्रियतमे गौरि सर्वलोक-हितेरते ।  
गुह्याद्गुह्यतमं दिव्यं सर्वलोकोपकारकम् ॥ ७॥  
  
शनिमृत्युञ्जयस्तोत्रं प्रवक्ष्यामि तवऽधुना ।  
सर्वमङ्गलमाङ्गल्यं सर्वशत्रु विमर्दनम् ॥ ८॥  
  
सर्वरोगप्रशमनं सर्वापद्विनिवारणम् ।  
शरीरारोग्यकरणमायुर्वृद्धिकरं नृणाम् ॥ ९॥  
  
यदि भक्तासि मे गौरी गोपनीयं प्रयत्नतः ।  
गोपितं सर्वतन्त्रेषु तच्छ्रणुष्व महेश्वरी ! ॥ १०॥  
  
ऋषिन्यासं करन्यासं देहन्यासं समाचरेत् ।  
महोग्रं मूर्घ्नि विन्यस्य मुखे वैवस्वतं न्यसेत् ॥ ११॥  
  
गले तु विन्यसेन्मन्दं बाह्वोर्महाग्रहं न्यसेत् ।  
हृदि न्यसेन्महाकालं गुह्ये कृशतनुं न्यसेत् ॥ १२॥  
  
जान्वोम्तूडुचरं न्यस्य पादयोस्तु शनैश्चरम् ।  
एवं न्यासविधि कृत्वा पश्चात् कालात्मनः शनेः ॥ १३॥  
  
न्यासं ध्यानं प्रवक्ष्यामि तनौ श्यार्वा पठेन्नरः ।  
कल्पादियुगभेदांश्च कराङ्गन्यासरुपिणः ॥ १४॥  
  
कालात्मनो न्यसेद् गात्रे मृत्युञ्जय ! नमोऽस्तु ते ।  
मन्वन्तराणि सर्वाणि महाकालस्वरुपिणः ॥ १५॥  
  
भावयेत्प्रति प्रत्यङ्गे महाकालाय ते नमः ।  
भावयेत्प्रभवाद्यब्दान् शीर्षे कालजिते नमः ॥ १६॥  
  
नमस्ते नित्यसेव्याय विन्यसेदयने भ्रुवोः ।  
सौरये च नमस्तेऽतु गण्डयोर्विन्यसेदृतून् ॥ १७॥  
  
श्रावणं भावयेदक्ष्णोर्नमः कृष्णनिभाय च ।  
महोग्राय नमो भार्दं तथा श्रवणयोर्न्यसेत् ॥ १८॥  
  
नमो वै दुर्निरीक्ष्याय चाश्विनं विन्यसेन्मुखे ।  
नमो नीलमयूखाय ग्रीवायां कार्तिकं न्यसेत् ॥ १९॥  
  
मार्गशीर्ष न्यसेद्-बाह्वोर्महारौद्राय ते नमः ।  
ऊर्द्वलोक-निवासाय पौषं तु हृदये न्यसेत् ॥ २०॥  
  
नमः कालप्रबोधाय माघं वै चोदरेन्यसेत् ।  
मन्दगाय नमो मेढ्रे न्यसेर्द्वफाल्गुनं तथा ॥ २१॥  
  
ऊर्वोर्न्यसेच्चैत्रमासं नमः शिवोस्भवाय च ।  
वैशाखं विन्यसेज्जान्वोर्नमः संवर्त्तकाय च ॥ २२॥  
  
जङ्घयोर्भावयेज्ज्येष्ठं भैरवाय नमस्तथा ।  
आषाढ़ं पाद्योश्चैव शनये च नमस्तथा ॥ २३॥  
  
कृष्णपक्षं च क्रूराय नमः आपादमस्तके ।  
न्यसेदाशीर्षपादान्ते शुक्लपक्षं ग्रहाय च ॥ २४॥  
  
नयसेन्मूलं पादयोश्च ग्रहाय शनये नमः ।  
नमः सर्वजिते चैव तोयं सर्वाङ्गुलौ न्यसेत् ॥ २५॥  
  
न्यसेद्-गुल्फ-द्वये विश्वं नमः शुष्कतराय च ।  
विष्णुभं भावयेज्जङ्घोभये शिष्टतमाय ते ॥ २६॥  
  
जानुद्वये धनिष्ठां च न्यसेत् कृष्णरुचे नमः ।  
ऊरुद्वये वारुर्णान्न्यसेत्कालभृते नमः ॥ २७॥  
  
पूर्वभाद्रं न्यसेन्मेढ्रे जटाजूटधराय च ।  
पृष्ठउत्तरभाद्रं च करालाय नमस्तथा ॥ २८॥  
  
रेवतीं च न्यसेन्नाभो नमो मन्दचराय च ।  
गर्भदेशे न्यसेद्दस्त्रं नमः श्यामतराय च ॥ २९॥  
  
नमो भोगिस्रजे नित्यं यमं स्तनयुगे न्यसेत् ।  
न्येसत्कृत्तिकां हृदये नमस्तैलप्रियाय च ॥ ३०॥  
  
रोहिणीं भावयेद्धस्ते नमस्ते खड्गधारीणे ।  
मृगं न्येसतद्वाम हस्ते त्रिदण्डोल्लसिताय च ॥ ३१॥  
  
दक्षोर्द्ध्व भावयेद्रौद्रं नमो वै बाणधारिणे ।  
पुनर्वसुमूर्द्ध्व नमो वै चापधारिणे ॥ ३२॥  
  
तिष्यं न्यसेद्दक्षबाहौ नमस्ते हर मन्यवे ।  
सार्पं न्यसेद्वामबाहौ चोग्रचापाय ते नमः ॥ ३३॥  
  
मघां विभावयेत्कण्ठे नमस्ते भस्मधारिणे ।  
मुखे न्यसेद्-भगर्क्ष च नमः क्रूरग्रहाय च ॥ ३४॥  
  
भावयेद्दक्षनासायामर्यमाणश्व योगिने ।  
भावयेद्वामनासायां हस्तर्क्षं धारिणे नमः ॥ ३५॥  
  
त्वाष्ट्रं न्यसेद्दक्षकर्णे कृसरान्न प्रियाय ते ।  
स्वातीं न्येसद्वामकर्णे नमो बृह्ममयाय ते ॥ ३६॥  
  
विशाखां च दक्षनेत्रे नमस्ते ज्ञानदृष्टये ।  
मैत्रं न्यसेद्वामनेत्रे नमोऽन्धलोचनाय ते ॥ ३७॥  
  
शाक्रं न्यसेच्च शिरसि नमः संवर्तकाय च ।  
विष्कुम्भं भावयेच्छीर्षेसन्धौ कालाय ते नमः ॥ ३८॥  
  
प्रीतियोगं भ्रुवोः सन्धौ महामन्दं ! नमोऽस्तु ते ।  
नेत्रयोः सन्धावायुष्मद्योगं भीष्माय ते नमः ॥ ३९॥  
  
सौभाग्यं भावयेन्नासासन्धौ फलाशनाय च ।  
शोभनं भावयेत्कर्णे सन्धौ पिण्यात्मने नमः ॥ ४०॥  
  
नमः कृष्णयातिगण्डं हनुसन्धौ विभावयेत् ।  
नमो निर्मांसदेहाय सुकर्माणं शिरोधरे ॥ ४१॥  
  
धृतिं न्यसेद्दक्षवाहौ पृष्ठे छायासुताय च ।  
तन्मूलसन्धौ शूलं च न्यसेदुग्राय ते नमः ॥ ४२॥  
  
तत्कूर्परे न्यसेदगण्डे नित्यानन्दाय ते नमः ।  
वृद्धिं तन्मणिबन्धे च कालज्ञाय नमो न्यसेत् ॥ ४३॥  
  
ध्रुवं तद्ङ्गुली-मूलसन्धौ कृष्णाय ते नमः ।  
व्याघातं भावयेद्वामबाहुपृष्ठे कृशाय च ॥ ४४॥  
  
हर्षणं तन्मूलसन्धौ भुतसन्तापिने नमः ।  
तत्कूर्परे न्यसेद्वज्रं सानन्दाय नमोऽस्तु ते ॥ ४५॥  
  
सिद्धिं तन्मणिबन्धे च न्यसेत् कालाग्नये नमः ।  
व्यतीपातं कराग्रेषु न्यसेत्कालकृते नमः ॥ ४६॥  
  
वरीयांसं दक्षपार्श्वसन्धौ कालात्मने नमः ।  
परिघं भावयेद्वामपार्श्वसन्धौ नमोऽस्तु ते ॥ ४७॥  
  
न्यसेद्दक्षोरुसन्धौ च शिवं वै कालसाक्षिणे ।  
तज्जानौ भावयेत्सिद्धिं महादेहाय ते नमः ॥ ४८॥  
  
साध्यं न्यसेच्च तद्-गुल्फसन्धौ घोराय ते नमः ।  
न्यसेत्तदङ्गुलीसन्धौ शुभं रौद्राय ते नमः ॥ ४९॥  
  
न्यसेद्वामारुसन्धौ च शुक्लकालविदे नमः ।  
ब्रह्मयोगं च तज्जानो न्यसेत्सद्योगिने नमः ॥ ५०॥  
  
ऐन्द्रं तद्-गुल्फसन्धौ च योगाऽधीशाय ते नमः ।  
न्यसेत्तदङ्गुलीसन्धौ नमो भव्याय वैधृतिम् ॥ ५१॥  
  
चर्मणि बवकरणं भावयेद्यज्वने नमः ।  
बालवं भावयेद्रक्ते संहारक ! नमोऽस्तु ते ॥ ५२॥  
  
कौलवं भावयेदस्थ्नि नमस्ते सर्वभक्षिणे ।  
तैत्तिलं भावयेन्मसि आममांसप्रियाय ते ॥ ५३॥  
  
गरं न्यसेद्वपायां च सर्वग्रासाय ते नमः ।  
न्यसेद्वणिजं मज्जायां सर्वान्तक ! नमोऽस्तु ते ॥ ५४॥  
  
विर्येविभावयेद्विष्टिं नमो मन्यूग्रतेजसे ।  
रुद्रमित्र ! पितृवसुवारीण्येतांश्च पञ्च च ॥ ५५॥  
  
मुहूर्तांश्च दक्षपादनखेषु भावयेन्नमः ।  
खगेशाय च खस्थाय खेचराय स्वरुपिणे ॥ ५६॥  
  
पुरुहूतशतमखे विश्ववेधो-विधूंस्तथा ।  
मुहूर्तांश्च वामपादनखेषु भावयेन्नमः ॥ ५७॥  
  
सत्यव्रताय सत्याय नित्यसत्याय ते नमः ।  
सिद्धेश्वर ! नमस्तुभ्यं योगेश्वर ! नमोऽस्तु ते ॥ ५८॥  
  
वह्निनक्तञ्चरांश्चैव वरुणार्यमयोनकान् ।  
मुहूर्तांश्च दक्षहस्तनखेषु भावयेन्नमः ॥ ५९॥  
  
लग्नोदयाय दीर्घाय मार्गिणे दक्षदृष्टये ।  
वक्राय चातिक्रूराय नमस्ते वामदृष्टये ॥ ६०॥  
  
वामहस्तनखेष्वन्त्यवर्णेशाय नमोऽस्तु ते ।  
गिरिशाहिर्बुध्न्यपूषाजपष्द्दस्त्रांश्च भावयेत् ॥ ६१॥  
  
राशिभोक्त्रे राशिगाय राशिभ्रमणकारिणे ।  
राशिनाथाय राशीनां फलदात्रे नमोऽस्तु ते ॥ ६२॥  
  
यमाग्नि-चन्द्रादितिजविधातृंश्च विभावयेत् ।  
ऊर्द्ध्व-हस्त-दक्षनखेष्वत्यकालाय ते नमः ॥ ६३॥  
  
तुलोच्चस्थाय सौम्याय नक्रकुम्भगृहाय च ।  
समीरत्वष्टजीवांश्च विष्णु तिग्म द्युतीन्नयसेत् ॥ ६४॥  
  
ऊर्ध्व-वामहस्त-नखेष्वन्यग्रह निवारिणे ।  
तुष्टाय च वरिष्ठाय नमो राहुसखाय च ॥ ६५॥  
  
रविवारं ललाटे च न्यसेद्-भीमदृशे नमः ।  
सोमवारं न्यसेदास्ये नमो मृतप्रियाय च ॥ ६६॥  
  
भौमवारं न्यसेत्स्वान्ते नमो ब्रह्म-स्वरुपिणे ।  
मेढ्रं न्यसेत्सौम्यवारं नमो जीव-स्वरुपिणे ॥ ६७॥  
  
वृषणे गुरुवारं च नमो मन्त्र-स्वरुपिणे ।  
भृगुवारं मलद्वारे नमः प्रलयकारिणे ॥ ६८॥  
  
पादयोः शनिवारं च निर्मांसाय नमोऽस्तु ते ।  
घटिका न्यसेत्केशेषु नमस्ते सूक्ष्मरुपिणे ॥ ६९॥  
  
कालरुपिन्नमस्तेऽस्तु सर्वपापप्रणाशकः !।  
त्रिपुरस्य वधार्थांय शम्भुजाताय ते नमः ॥ ७०॥  
  
नमः कालशरीराय कालनुन्नाय ते नमः ।  
कालहेतो ! नमस्तुभ्यं कालनन्दाय वै नमः ॥ ७१॥  
  
अखण्डदण्डमानाय त्वनाद्यन्ताय वै नमः ।  
कालदेवाय कालाय कालकालाय ते नमः ॥ ७२॥  
  
निमेषादिमहाकल्पकालरुपं च भैरवम् ।  
मृत्युञ्जयं महाकालं नमस्यामि शनैश्चरम् ॥ ७३॥  
  
दातारं सर्वभव्यानां भक्तानामभयङ्करम् ।  
मृत्युञ्जयं महाकालं नमस्यामि शनैश्चरम् ॥ ७४॥  
  
कर्त्तारं सर्वदुःखानां दुष्टानां भयवर्धनम् ।  
मृत्युञ्जयं महाकालं नमस्यामि शनैश्चरम् ॥ ७५॥  
  
हर्त्तारं ग्रहजातानां फलानामघकारिणाम् ।  
मृत्युञ्जयं महाकालं नमस्यामि शनैश्चरम् ॥ ७६॥  
  
सर्वेषामेव भूतानां सुखदं शान्तमव्ययम् ।  
मृत्युञ्जयं महाकालं नमस्यामि शनैश्चरम् ॥ ७७॥  
  
कारणं सुखदुःखानां भावाऽभाव-स्वरुपिणम् ।  
मृत्युञ्जयं महाकालं नमस्यामि शनैश्चरम् ॥ ७८॥  
  
अकाल-मृत्यु-हरणऽमपमृत्यु निवारणम् ।  
मृत्युञ्जयं महाकालं नमस्यामि शनैश्चरम् ॥ ७९॥  
  
कालरुपेण संसार भक्षयन्तं महाग्रहम् ।  
मृत्युञ्जयं महाकालं नमस्यामि शनैश्चरम् ॥ ८०॥  
  
दुर्निरीक्ष्यं स्थूलरोमं भीषणं दीर्घ-लोचनम् ।  
मृत्युञ्जयं महाकालं नमस्यामि शनैश्चरम् ॥ ८१॥  
  
ग्रहाणां ग्रहभूतं च सर्वग्रह-निवारणम् ।  
मृत्युञ्जयं महाकालं नमस्यामि शनैश्चरम् ॥ ८२॥  
  
कालस्य वशगाः सर्वे न कालः कस्यचिद्वशः ।  
तस्मात्त्वां कालपुरुषं प्रणतोऽस्मि शनैश्चरम् ॥ ८३॥  
  
कालदेव जगत्सर्वं काल एव विलीयते ।  
कालरुपं स्वयं शम्भुः कालात्मा ग्रहदेवता ॥ ८४॥  
  
चण्डीशो रुद्रडाकिन्याक्रान्तश्चण्डीश उच्यते ।  
विद्युदाकलितो नद्यां समारुढो रसाधिपः ॥ ८५॥  
  
चण्डीशः शुकसंयुक्तो जिह्वया ललितः पुनः ।  
क्षतजस्तामसी शोभी स्थिरात्मा विद्युता युतः ॥ ८६॥  
  
नमोऽन्तो मनुरित्येष शनितुष्टिकरः शिवे ।  
आद्यन्तेऽष्टोत्तरशतं मनुमेनं जपेन्नरः ॥ ८७॥  
  
यः पठेच्छ्रणुयाद्वापि ध्यात्त्वा सम्पूज्य भक्तितः ।  
त्रस्य मृत्योर्भयं नैव शतवर्षावधिप्रिये !॥ ८८॥  
  
ज्वराः सर्वे विनश्यन्ति दद्रु-विस्फोटकच्छुकाः ।  
दिवा सौरिं स्मरेत् रात्रौ महाकालं यजन् पठेत ॥ ८९॥  
  
जन्मर्क्षे च यदा सौरिर्जपेदेतत्सहस्रकम् ।  
वेधगे वामवेधे वा जपेदर्द्धसहस्रकम् ॥ ९०॥  
  
द्वितीये द्वादशे मन्दे तनौ वा चाष्टमेऽपि वा ।  
तत्तद्राशौ भवेद्यावत् पठेत्तावद्दिनावधि ॥ ९१॥  
  
चतुर्थे दशमे वाऽपि सप्तमे नवपञ्चमे ।  
गोचरे जन्मलग्नेशे दशास्वन्तर्दशासु च ॥ ९२॥  
  
गुरुलाघवज्ञानेन पठेदावृत्तिसङ्ख्यया ।  
शतमेकं त्रयं वाथ शतयुग्मं कदाचन ॥ ९३॥  
  
आपदस्तस्य नश्यन्ति पापानि च जयं भवेत् ।  
महाकालालये पीठे ह्यथवा जलसन्निधौ ॥ ९४॥  
  
पुण्यक्षेत्रेऽश्वत्थमूले तैलकुम्भाग्रतो गृहे ।  
नियमेनैकभक्तेन ब्रह्मचर्येण मौनिना ॥ ९५॥  
  
श्रोतव्यं पठितव्यं च साधकानां सुखावहम् ।  
परं स्वस्त्ययनं पुण्यं स्तोत्रं मृत्युञ्जयाभिधम् ॥ ९६॥  
  
कालक्रमेण कथितं न्यासक्रम समन्वितम् ।  
प्रातःकाले शुचिर्भूत्वा पूजायां च निशामुखे ॥ ९७॥  
  
पठतां नैव दुष्टेभ्यो व्याघ्रसर्पादितो भयम् ।  
नाग्नितो न जलाद्वायोर्देशे देशान्तरेऽथवा ॥ ९८॥  
  
नाऽकाले मरणं तेषां नाऽपमृत्युभयं भवेत् ।  
आयुर्वर्षशतं साग्रं भवन्ति चिरजीविनः ॥ ९९॥  
  
नाऽतः परतरं स्तोत्रं शनितुष्टिकरं महत् ।  
शान्तिकं शीघ्रफलदं स्तोत्रमेतन्मयोदितम् ॥ १००॥  
  
तस्मात्सर्वप्रयत्नेन यदीच्छेदात्मनो हितम् ।  
कथनीयं महादेवि ! नैवाभक्तस्य कस्यचित् ॥ १०१॥  
  
॥ इति मार्तण्डभैरवतन्त्रे महाकालशनिमृत्युञ्जयस्तोत्रं सम्पूर्णम् ॥  
  
  
  
