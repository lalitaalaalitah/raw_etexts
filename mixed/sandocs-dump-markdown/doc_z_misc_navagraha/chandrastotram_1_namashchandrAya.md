---
Category: navagraha
Description/comments: BhaktivivekasAra
File name: chandrastotram.itx
Indexextra: (Scanned)
Language: Sanskrit
Latest update: November 18, 2018
Location: doc_z_misc_navagraha
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: chandrastotram 1
engtitle: chandrastotram 1
itxtitle: chandrastotram 1 (namashchandrAya)
title: चन्द्रस्तोत्रम् १ (नमश्चन्द्राय)

---
  
 चन्द्रस्तोत्रम्   
नमश्चन्द्रमसे ॥  
  
नमश्चन्द्राय सोमायेन्दवे कुमुदबन्धवे ।  
विलोहिताय शुभ्राय शुक्लाम्बरधराय च ॥ १॥  
  
त्वमेव सर्वलोकानामाप्यायनकरः सदा ।  
क्षीरोद्भवाय देवाय नमः शङ्गरशेखर ॥ २॥  
  
युगानां युगकर्ता त्वं निशानाथो निशाकरः ।  
संवत्सराणां मासानामृतूनां तु तथैव च ॥ ३॥  
  
ग्रहाणां च त्वमेकोऽसि सौम्यः सोमकरः प्रभुः ।  
ओषधीपतये तुभ्यं रोहिणीपतये नमः ॥ ४॥  
  
इदं तु पठते स्तोत्रं प्रातरुत्थाय यो नरः ।  
दिवा वा यदि वा रात्रौ बद्धचित्तो हि यो नरः ॥ ५॥  
  
न भयं विद्यते तस्य कार्यसिद्धिर्भविष्यति ।  
अहोरात्रकृत्तं पापं पठनादेव नश्यति ॥ ६॥  
  
द्विजराजो महापुण्यस्तारापतिर्विशेषतः ।  
ओषधीनां च यो राजा स सोमः प्रीयतां मम ॥ ७॥  
  
इति चन्द्रस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
