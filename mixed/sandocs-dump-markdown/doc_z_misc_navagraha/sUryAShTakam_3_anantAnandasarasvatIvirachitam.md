---
Author: Anantanandasarasvati
Category: navagraha, aShTaka
Description/comments: Brihat Stotra Ratnakar Shivadutta Shastri
File name: sUryAShTakam3.itx
Language: Sanskrit
Latest update: February 19, 2019
Location: doc_z_misc_navagraha
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryAShTakam 3
engtitle: sUryAShTakam 3
itxtitle: sUryAShTakam 3 (anantAnandasarasvatIvirachitam)
title: सूर्याष्टकम् ३ (अनन्तानन्दसरस्वतीविरचितम्)

---
  
 सूर्याष्टकम् ३   
यस्योदयेनाब्जवनं प्रसन्नं प्रीतो भवत्याशु रथाङ्गवर्गः ।  
गावो मृगास्सम्मुदिताश्चरन्ति मार्तण्डमाकाशमणिं तमीडे ॥ १॥  
  
आशाः समस्ता मुदिता भवन्ति गाढं तमो द्यौर्विजहाति विष्वक् ।  
ग्राम्या जनाः कर्मणि सम्प्रवृत्ताः मार्त्तण्डमाकाशमणिं तमीडे ॥ २॥  
  
स्वाहा-स्वधाकारर्रवं द्विजेन्द्राः कुर्वन्ति कुत्रापि च वेदपाठम् ।  
पान्था मुदा सर्वदिशो व्रजन्ति मार्त्तण्डमाकाशमणिं तमीडे ॥ ३॥  
  
देवालये क्वापि नराश्च नार्यः पुष्पादिभिर्देववरं यजन्ति ।  
गायन्ति नृत्यन्ति नमन्ति भक्त्या मार्त्तण्डमाकाशमणिं तमीडे ॥ ४॥  
  
छात्राः सतीर्थ्यैरथवा वयस्यैः सार्धं हसन्तो निकटं गुरूणाम् ।  
गच्छन्ति विद्याध्ययनाय शीघ्रं मार्त्तण्डमाकाशमणिं तमीडे ॥ ५॥  
  
शीतार्तदेहा मनुजाः प्रसन्नाः कुर्वन्ति कार्याणि समीहितानि ।  
विद्यां यथा प्राप्य विदः प्रभग्ना मार्त्ताण्डमाकाशमणिं तमीडे ॥ ६॥  
  
येनैहिकामुष्मिक -कार्यजातं देवादिसन्तोषकरं विभाति ।  
योऽसौ विवस्वान् सकलार्थदाता मार्त्ताण्डमाकाशमणिं तमीडे ॥ ७॥  
  
ब्रह्मेश-हर्यादि-समस्तदवाः श्रुता हि नो चाक्षुषगोचरास्ते ।  
साक्षादसौ दृष्टिपुरागतो यो मार्त्ताण्डमाकाशमणिं तमीडे ॥ ८॥  
  
सूर्याष्टकमिदं पुण्यं ध्यात्वा सूर्यं पठेद्यदि ।  
रोगाः सर्वे विनश्यन्ति नूनं सूर्यप्रसादतः ॥ ९॥  
  
इति श्रीमदनन्तानन्दसरस्वतीविरचितं श्रीसूर्याष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
