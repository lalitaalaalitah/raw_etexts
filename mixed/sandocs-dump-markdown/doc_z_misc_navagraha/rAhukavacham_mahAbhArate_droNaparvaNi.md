---
Author: Traditional
Category: kavacha, navagraha
Description-comments: shrImahAbhArate dhRitarAShTrasanjayasa.nvAde droNaparvaNi
File name: rAhukavach.itx
Language: Sanskrit
Latest update: February 26, 2005, November 11, 2018
Location: doc_z_misc_navagraha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: rAhukavacham
Transliterated by: Ravin Bhalekar ravibhalekar at hotmail.com)
engtitle: rAhukavacham
itxtitle: rAhukavacham (mahAbhArate droNaparvaNi)
title: राहुकवचम् (महाभारते द्रोणपर्वणि)

---
  
 राहुकवचम्   
  
श्रीगणेशाय नमः ॥  
  
ॐ अस्य श्रीराहुकवचस्तोत्रमन्त्रस्य चन्द्रमा ऋषिः,  
अनुष्टुप्छन्दः, रां बीजम्, नमः शक्तिः,  
स्वाहा कीलकम्, राहुकृत पीडानिवारणार्थे, धनधान्य,  
आयुरारोग्य आदि समृद्धि प्राप्तयर्थे जपे विनियोगः ॥  
  
प्रणमामि सदा राहुं शूर्पाकारं किरीटिनम् ।  
सैंहिकेयं करालास्यं लोकानामभयप्रदम् ॥ १॥  
  
नीलाम्बरः शिरः पातु ललाटं लोकवन्दितः ।  
चक्षुषी पातु मे राहुः श्रोत्रे त्वर्धशरीरवान् ॥ २॥  
  
नासिकां मे धूम्रवर्णः शूलपाणिर्मुखं मम ।  
जिह्वां मे सिंहिकासूनुः कण्ठं मे कठिनाङ्घ्रिकः ॥ ३॥  
  
भुजङ्गेशो भुजौ पातु नीलमाल्याम्बरः करौ ।  
पातु वक्षःस्थलं मन्त्री पातु कुक्षिं विधुन्तुदः ॥ ४॥  
  
कटिं मे विकटः पातु ऊरू मे सुरपूजितः ।  
स्वर्भानुर्जानुनी पातु जङ्घे मे पातु जाड्यहा ॥ ५॥  
  
गुल्फौ ग्रहपतिः पातु पादौ मे भीषणाकृतिः ।  
सर्वाण्यङ्गानि मे पातु नीलचन्दनभूषणः ॥ ६॥  
  
राहोरिदं कवचमृद्धिदवस्तुदं यो  
     भक्त्या पठत्यनुदिनं नियतः शुचिः सन् ।  
प्राप्नोति कीर्तिमतुलां श्रियमृद्धिमायु-  
     रारोग्यमात्मविजयं च हि तत्प्रसादात् ॥ ७॥  
  
॥ इति श्रीमहाभारते धृतराष्ट्रसञ्जयसंवादे  
            द्रोणपर्वणि राहुकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
