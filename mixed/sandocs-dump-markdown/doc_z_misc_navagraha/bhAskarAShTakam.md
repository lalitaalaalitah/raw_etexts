---
Category: navagraha, aShTaka
File name: bhAskarAShTakam.itx
Language: Sanskrit
Latest update: April 25, 2020
Location: doc_z_misc_navagraha
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: navagraha
Text title: Shri Bhaskarashtakam
engtitle: bhAskarAShTakam
itxtitle: bhAskarAShTakam
title: भास्कराष्टकम्

---
  
 श्रीभास्कराष्टकम्   
श्रीपद्मिनीशमरुणोज्ज्वलकान्तिमन्तं  
     मौनीन्द्रवृन्दसुरवन्दितपादपद्मम् ।  
नीरेजसम्भवमुकुन्दशिवस्वरूपं  
     श्रीभास्करं भुवनबान्धवमाश्रयामि ॥ १॥  
  
मार्ताण्डमीशमखिलात्मकमंशुमन्तं  
     आनन्दरूपमणिमादिकसिद्धिदं च ।  
आद्यन्तमध्यरहितं च शिवप्रदं त्वां  
     श्रीभास्करं नतजनाश्रयमाश्रयामि ॥ २॥  
  
सप्ताश्वमभ्रमणिमाश्रितपारिजातं  
     जाम्बूनदाभमतिनिर्मलदृष्टिदं च ।  
दिव्याम्बराभरणभूषितचारुमूर्तिं  
     श्रीभास्करं ग्रहगणाधिपमाश्रयामि ॥ ३॥  
  
पापार्तिरोगभयदुःखहरं शरण्यं  
     संसारगाढतमसागरतारकं च ।  
हंसात्मकं निगमवेद्यमहस्करं त्वां  
     श्रीभास्करं कमलबान्धवमाश्रयामि ॥ ४॥  
  
प्रत्यक्षदैवमचलात्मकमच्युतं च  
     भक्तप्रियं सकलसाक्षिणमप्रमेयम् ।  
सर्वात्मकं सकललोकहरं प्रसन्नं  
     श्रीभास्करं जगदधीश्वरमाश्रयामि ॥ ५॥  
  
ज्योतिस्वरूपमघसञ्चयनाशकं च ।  
     तापत्रयान्तकमनन्तसुखप्रदं च ।  
कालात्मकं ग्रहगणेन सुसेवितं च ।  
     श्रीभास्करं भुवनरक्षकमाश्रयामि ॥ ६॥  
  
सृष्टिस्थितिप्रलयकारणमीश्वरं च  
     दृष्टिप्रदं परमतुष्टिदमाश्रितानाम् ।  
इष्टार्थदं सकलकष्टनिवारकं च  
     श्रीभास्करं मृगपतीश्वरमाश्रयामि ॥ ७॥  
  
आदित्यमार्तजनरक्षकमव्ययं च  
     छायाधवं कनकरेतसमग्निगर्भम् ।  
सूर्यं कृपालुमखिलाश्रयमादिदेवं  
     लक्ष्मीनृसिंहकविपालकमाश्रयामि ॥ ८॥  
  
फलश्रुतिः  
श्रीभास्कराष्टकमिदं परमं पवित्रं  
यत्र श्रुतं च पठितं सततं स्मृतं च ।  
तत्र स्थिराणि कमलाप्तकृपाविलासै-  
र्दीर्घायुरर्थबलवीर्यसुतादिकानि ॥  
  
हरिः ॐ तत् सत्  
  
इति श्रीभास्कराष्टकं सम्पूर्णम् ।  
  
  
Proofread by PSA Easwaran   
  
