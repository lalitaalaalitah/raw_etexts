---
Category: navagraha, stotra
Description-comments: From Grantha/Tamil book Adityadi Navagraha Stotra
File name: somastotram.itx
Language: Sanskrit
Latest update: June 25, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: somastotram
Texttype: stotra
Transliterated by: KSR Ramachandran ramachandran_ksr at yahoo.ca
engtitle: somastotram
itxtitle: somastotram
title: सोमस्तोत्रम्

---
  
 सोमस्तोत्रम्   
  
अथ सोमस्तोत्रप्रारम्भः ।  
अस्य श्रीसोमस्तोत्रमहामन्त्रस्य गौतम ऋषिः । अनुष्टुप्छन्दः ।  
सोमो देवता । सोमप्रीत्यर्थे जपे विनियोगः ।  
  
वां अङ्गुष्ठाभ्यां नमः । वीं तर्जनीभ्यां नमः ।  
वूं मध्यमाभ्यां नमः । वैं अनामिकाभ्यां नमः ।  
वौं कनिष्ठिकाभ्यां नमः । वः करतलकरपृष्ठाभ्यां नमः ।  
वां हृदयाय नमः । वीं शिरसे स्वाहा ।  
वूं शिखायै वषट् । वैं कवचाय हुम् ।  
वौं नेत्रत्रयाय वौषट् । वः अस्त्राय फट् ।  
भूर्भुवः सुवरोमिति दिग्बन्धः ।  
ध्यानम् ।  
श्वेताम्बरोज्ज्वलतनुं सितमाल्यगन्धं  
   श्वेताश्वयुक्तरथगं सुरसेविताङ्घ्रिम् ।  
दोर्भ्यां धृताभयगदं वरदं सुधांशुं  
   श्रीवत्समौक्तिकधरं प्रणमामि चन्द्रं  ॥ १॥  
  
आग्नेयभागे सरथो दशाश्वश्चात्रेयजो यामुनदेशजश्च ।  
प्रत्यङ्मुखस्थश्चतुरश्रपीठे गदाधरो नोऽवतु रोहिणीशः ॥ २॥  
  
चन्द्रं नमामि वरदं शङ्करस्य विभूषणम् ।  
कलानिधिं कान्तरूपं केयूरमकुटोज्ज्वलम् ॥ ३॥  
  
वरदं वन्द्यचरणं वासुदेवस्य लोचनम् ।  
वसुधाह्लादनकरं विधुं तं प्रणमाम्यहम् ॥ ४॥  
  
श्वेतमाल्याम्बरधरं श्वेतगन्धानुलेपनम् ।  
श्वेतछत्रोल्लसन्मौलिं  शशिनं प्रणमाम्यहम् ॥ ५॥  
  
सर्वं जगज्जीवयसि सुधारसमयैः करैः ।  
सोम देहि ममारोग्यं सुधापूरितमण्डलम् ॥ ६॥  
  
राजा त्वं ब्राह्मणानां च रमाया अपि सोदरः ।  
राजा नाथश्चौषधीनां रक्ष मां रजनीकर ॥ ७॥  
  
शङ्करस्य शिरोरत्नं शार्ङ्गिणश्च विलोचनम् ।  
तारकाणामधीशस्त्वं तारयाऽस्मान्महापदः ॥ ८॥  
  
कल्याणमूर्ते वरद करुणारसवारिधे ।  
कलशोदधिसञ्जातकलानाथ कृपां कुरु ॥ ९॥  
  
क्षीरार्णवसमुद्भूत चिन्तामणिसहोद्भव ।  
कामितार्थान् प्रदेहि त्वं कल्पद्रुमसहोदर ॥ १०॥  
  
श्वेताम्बरः श्वेतविभूषणाढ्यो गदाधरः श्वेतरुचिर्द्विबाहुः ।  
चन्द्रः सुधात्मा वरदः किरीटी श्रेयांसि मह्यं प्रददातु देवः ॥ ११॥  
  
इदं निशाकरस्तोत्रं यः पठेत् प्रत्यहं नरः ।  
उपद्रवात्स मुच्येत नात्र कार्या विचारणा ॥ १२॥  
  
         इति सोमस्तोत्रं सम्पूर्णम् ।  
  
Encoded and proofread by KSR Ramachandran ramachandran\_ksr at yahoo.ca  
  
