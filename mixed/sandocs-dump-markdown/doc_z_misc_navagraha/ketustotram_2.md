---
Category: navagraha
Description/comments: BhaktivivekasAra
File name: ketustotram2.itx
Indexextra: (Scanned)
Language: Sanskrit
Latest update: November 18, 2018
Location: doc_z_misc_navagraha
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: ketustotram 2
engtitle: ketustotram 2
itxtitle: ketustotram 2
title: केतुस्तोत्रम् २

---
  
 केतुस्तोत्रम् २   
ॐ धूम्रा द्विबाहवः सर्वे गोदानो विकृताननाः ।  
गृध्रयानासनस्थाश्च पान्तु नः शिखिनन्दनाः ॥ १॥  
  
श्रीभैरव्युवाच ।  
धन्या चानुगृहीतास्मि कृतार्थास्मि जगत्प्रभो ।  
यच्छ्रुतं त्वन्मुखाद्देव केतुस्तोत्रमिदं शुभम् ॥ २॥  
  
श्रीपरमेश्वर उवाच -  
शृणु देवि प्रवक्ष्यामि केतुस्तवमिमं परम् ।  
सर्वपापविशुद्धात्मा स रोगैर्मुच्यते धुवम् ॥ ३॥  
  
श्वेतपीतारुणः कृष्णः क्वचिच्चामीकरप्रभः  
शिवार्चनरतः केतुर्ग्रहपीडां व्यपोहतु ॥ ४॥  
  
नमो घोरायाघोराय महाघोरस्वरूपिणे ।  
आनन्देशाय देवाय जगदानन्ददायिने ॥ ५॥  
  
नमो भक्तजनानन्ददायिने विश्वभाविने ।  
विश्वेशाय महेशाय केतुरूपाय वै नमः ॥ ६॥  
  
नमो रुद्राय सर्वाय वरदाय चिदात्मने ।  
त्र्यक्षाय त्रिनिवासाय नमः सङ्कटनाशिने ॥ ७॥  
  
त्रिपुरेशाय देवाय भैरवाय महात्मने ।  
अचिन्त्याय चितिज्ञाय नमश्चैतन्यरूपिणे ॥ ८॥  
  
नमः शर्वाय चर्च्याय दर्शनीयाय ते नमः ।  
आपदुद्धरणायापि भैरवाय नमो नमः ॥ ९॥  
  
नमो नमो महादेव व्यापिने परमात्मने ।  
नमो लघुमते तुभ्यं ग्राहिणे सूर्यसोमयोः ॥ १०॥  
  
नमश्चापद्विनाशाय भूयो भूयो नमो नमः ।  
नमस्ते रुद्ररूपाय चोग्ररूपाय केतवे ॥ ११॥  
  
नमस्ते सौररूपाय शत्रुक्षयकराय च ।  
महातेजाय वै तुभ्यं पूजाफलविवर्धिने ॥ १२॥  
  
वह्निपुत्राय ते दिव्यरूपिणे प्रियकारिणे ।  
सर्वभक्ष्याय सर्वाय सर्वग्रहान्तकाय ते ॥ १३॥  
  
नमः पुच्छस्वरूपाय महामृत्युकराय च ।  
नमस्ते सर्वदा क्षोभकारिणे व्योमचारिणे ॥ १४॥  
  
नमस्ते चित्ररूपाय मीनदानप्रियाय च ।  
दैत्यदानवगधर्ववन्द्याय महते नमः ॥ १५॥  
  
य इदं पठते नित्यं प्रातरुत्थाय मानवः ।  
ग्रहशान्तिर्भवेत्तस्य केतुराजस्य कीर्तनात् ॥ १६॥  
  
यः पठेदर्धरात्रे तु वशं तस्य जगत्त्रयम् ।  
इदं रहस्यमखिलं केतुस्तोत्रं तु कीर्तितम् ॥ १७॥  
  
सर्वसिद्धिप्रदं गुह्यमायुरारोग्यवर्धनम् ।  
गुह्यं मन्त्रं रहस्यं तु तव भक्त्या प्रकाशितम् ॥ १८॥  
  
अभक्ताय न दातव्यमित्याज्ञा पारमेश्वरि ॥ १९॥  
  
श्रीदेव्युवाच \-  
भगवन्भवतानेन केतुस्तोत्रस्य मे प्रभो ।  
कथनेन महेशान सत्यं क्रीतास्म्यहं त्वया ॥ २०॥  
  
श्री ईश्वर उवाच ।  
इदं रहस्यं परमं न देयं यस्य कस्यचित् ।  
गुह्यं गोप्यतमं चेयं गोपनीयं  स्वयोनिवत् ॥ २१॥  
  
अग्निपुत्रो महातेजाः केतुः सर्वग्रहान्तकः ।  
क्षोभयन्यः प्रजाः सर्वाः स केतुः प्रीयतां मम ॥ २२॥  
  
इति केतुस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
