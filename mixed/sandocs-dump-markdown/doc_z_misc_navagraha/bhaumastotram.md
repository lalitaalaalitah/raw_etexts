---
Category: navagraha
Description/comments: BhaktivivekasAra
File name: bhaumastotram.itx
Indexextra: (Scanned)
Language: Sanskrit
Latest update: November 18, 2018
Location: doc_z_misc_navagraha
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: bhaumastotram
engtitle: bhaumastotram
itxtitle: bhaumastotram
title: भौमस्तोत्रम्

---
  
 भौमस्तोत्रम्   
ॐ उदयभूधरशिखरकोटरचर दिवाकरसन्निभ  
कुङ्कुमदहनविद्रुमललितपद्मदलाचलद्युते ।  
ललिततुण्डविचित्रशिखण्डनकुलकुलाधिपवाहन  
कुरु महीसुत सिद्ध सुसेवितपादसरोज मयि कृपाम् ॥ १॥  
  
मङ्गलो भूमिपुत्रश्च ऋणहर्ता धनप्रदः ।  
स्थिरासनो महाकायःसर्वकर्मावबोधकः ॥ २॥  
  
लोहितो लोहिताङ्गश्च सामगायी कृपाकरः ॥ ३॥  
  
धर्मराजः कुजो भौमो भूमिजो भूमिनन्दनः ।  
अङ्गारको यमश्चैव सर्वरोगापहारकः ॥ ४॥  
  
सृष्टिकर्ताऽपहर्ताच सर्वकामफलप्रदः ।  
भूतिदो ग्रहपूज्यश्च वक्रो रक्तवपुः प्रभुः ॥ ५॥  
  
एतानि कुजनामानि यो नित्यं प्रयतः पठेत् ।  
ऋणं न जायते तस्य धनं प्राप्नोत्यसंशयम् ॥ ६॥  
  
रक्तपुष्पैश्च गन्धैश्च दीपधूपादिभिस्तथा ।  
मङ्गलं पूजयित्वा तु मङ्गलेऽहनि सर्वदा ॥ ७॥  
  
ऋणरेखाः प्रकर्तव्या दग्धाङ्गारैस्तदग्रतः ।  
सप्तविंशतिनामानि पठित्वा तु तदन्तिके ॥ ८॥  
  
ताश्च प्रमार्जयेत्पश्चाद्वामपादेन संस्पृशन् ।  
एवं कृत्वा न सन्देहः ऋणहीनो धनी भवेत् ॥ ९॥  
  
भूमिजस्य प्रसादेन ग्रहपीडा विनश्यति ।  
येनार्जिता जगत्कीर्तिर्भूमिपुत्रेण शाश्वती ॥ १०॥  
  
शत्रवश्च हता येन भौमेन महितात्मना ।  
स प्रीयतां तु भौमोऽद्य तुष्टो भूयात्सदा मम ॥ ११॥  
  
इति भौमस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
