---
Category: navagraha, stotra
File name: sUryAryAstotram.itx
Language: Sanskrit
Latest update: January 9, 2020
Location: doc_z_misc_navagraha
Proofread by: NA, Karthik Raman
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryAryAstotram yAjnvalkyavirachitaM
Texttype: stotra
engtitle: Suryaryastotra
itxtitle: sUryAryAstotram
title: सूर्यार्यास्तोत्रम्

---
  
 सूर्यार्यास्तोत्रम्   
श्री गणेशाय नमः ॥  
  
शुकतुण्डच्छवि-सवितुश्चण्डरुचेः पुण्डरीकवनबन्धोः ।  
मण्डलमुदितं वन्दे कुण्डलमाखण्डलाशायाः ॥ १॥  
  
यस्योदयास्तसमये सुरमुकुटनिघृष्टचरणकमलोऽपि ।  
कुरुतेञ्जलिं त्रिनेत्रः स जयति धाम्नां निधिः सूर्यः ॥ २॥  
  
उदयाचलतिलकाय प्रणतोऽस्मि विवस्वते ग्रहेशाय ।  
अम्बरचूडामणये दिग्वनिताकर्णपूराय ॥ ३॥  
  
जयति जनानन्दकरः करनिकरनिरस्ततिमिरसङ्घातः ।  
लोकालोकालोकः कमलारुणमण्डलः सूर्यः ॥ ४॥  
  
प्रतिबोधितकमलवनः कृतघटनश्चक्रवाकमिथुनानाम् ।  
दर्शितसमस्तभुवनः परहितनिरतो रविः सदा जयति ॥ ५॥  
  
अपनयतु सकलकलिकृतमलपटलं सप्रतप्तकनकाभः ।  
अरविन्दवृन्दविघटनपटुतरकिरणोत्करः सविता ॥ ६॥  
  
उदयाद्रिचारुचामर हरितहयखुरपरिहितरेणुराग ।  
हरितहय हरितपरिकर गगनाङ्गनदीपक नमस्तेऽस्तु ॥ ७॥  
  
उदितवति त्वयि विकसति मुकुलीयति समस्तमस्तमितबिम्बे ।  
न ह्यन्यस्मिन्दिनकर सकलं कमलायते भुवनम् ॥ ८॥  
  
जयति रविरुदयसमये बालातपः कनकसन्निभो यस्य ।  
कुसुमाञ्जलिरिव जलधौ तरन्ति रथसप्तयः सप्त ॥ ९॥  
  
आर्याः साम्बपुरे सप्त आकाशात्पतिता भुवि ।  
यस्य कण्ठे गृहे वापि न स लक्ष्म्या वियुज्यते ॥ १०॥  
  
आर्याः सप्त सदा यस्तु सप्तम्यां सप्तधा जपेत् ।  
तस्य गेहं च दीपं च पद्मा सत्यं न मुञ्चति ॥ ११॥  
  
निधिरेश दरिद्राणां रोगिणां परमौषधम् ।  
सिद्धिः सकलकार्याणां गाथेयं संसृता रवेः ॥ १२॥  
  
इति श्रीयाज्ञवल्क्यविरचितं सूर्यार्यास्तोत्रं सम्पूर्णम् ।  
  
  
Proofread NA, Karthik Raman  
  
