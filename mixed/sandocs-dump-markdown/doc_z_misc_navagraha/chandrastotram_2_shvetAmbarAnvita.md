---
Category: navagraha
File name: chandrastotram2.itx
Indexextra: (Scan)
Language: Sanskrit
Latest update: January 18, 2020
Location: doc_z_misc_navagraha
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: Chandrastotram 2
Transliterated by: PSA Easwaran
engtitle: chandrastotram 2
itxtitle: chandrastotram 2 (shvetAmbarAnvita)
title: चन्द्रस्तोत्रम् २ (श्वेताम्बरान्वित)

---
  
 चन्द्रस्तोत्रम् २   
ध्यानं  
श्वेताम्बरान्वितवपुर्वरशुभ्रवर्णं  
     श्वेताश्वयुक्तरथगं सुरसेविताङ्घ्रिम् ।  
दोर्भ्यां वृताभयगदं वरदं सुधांशुं  
     श्रीवत्समौक्तिकधरं प्रणमामि चन्द्रम् ॥ १॥  
  
आग्नेयभागे सरथो दशाश्वश्चात्रेयजो यामुनदेशजश्च ।  
प्रत्यङ्मुखस्थश्चतुरस्रपीठे गदाधराङ्गो वररोहिणीशः ॥ २॥  
  
चन्द्रं चतुर्भुजं देवं केयूरमकुटोज्ज्वलम् ।  
वासुदेवस्य नयनं शङ्करस्य च भूषणम् ॥ ३॥  
  
चन्द्रं च द्विभुजं ज्ञेयं श्वेतवस्त्रधरं विभुम् ।  
श्वेतमाल्याम्बरधरं श्वेतगन्धानुलेपनम् ॥ ४॥  
  
श्वेतछत्रधरं देवं सर्वाभरणभूषणम् ।  
एतत्स्तोत्रं तु पठतां सर्वसम्पत्करं शुभम् ॥ ५॥  
  
फलश्रुतिः -  
क्षयापस्मारकुष्ठादि तापज्वरनिवारणम् ।  
इदं निशाकरस्तोत्रं यः पठेत् सततं नरः ।  
सोपद्रवाद्विमुच्येत नात्र कार्या विचारणा ॥ ६॥  
  
इति चन्द्रस्तोत्रं सम्पूर्णम् ।   
  
Encoded and proofread by PSA Easwaran  
  
