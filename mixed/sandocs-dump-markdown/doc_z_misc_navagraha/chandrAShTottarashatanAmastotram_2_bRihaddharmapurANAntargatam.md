---
Category: aShTottarashatanAma, navagraha, stotra
Description-comments: See corresponding nAmAvalI
File name: chandrAShTottarashatanAmastotram2.itx
Language: Sanskrit
Latest update: June 3, 2019
Location: doc_z_misc_navagraha
Proofread by: Gopal Upadhyay gopal.j.upadhyay gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: chandrAShTottarashatanAmastotram 2
Texttype: stotra
Transliterated by: Gopal Upadhyay gopal.j.upadhyay gmail.com
engtitle: chandra aShTottarashatanAma stotram 2
itxtitle: chandrAShTottarashatanAmastotram 2 (bRihaddharmapurANAntargatam)
title: चन्द्राष्टोत्तरशतनामस्तोत्रम् २ (बृइहद्धर्मपुराणान्तर्गतम्)

---
  
 श्रीचन्द्राष्टोत्तरशतनामस्तोत्रम् २   
अथ श्रीचन्द्राष्टोत्तरशतनामस्तोत्रम् ।  
अथ वक्ष्ये शशिस्तोत्रं तच्छृणुष्व मुदान्वितः ॥ १॥   
चन्द्रोऽमृतमयः श्वेतो विधुर्विमलरूपवान् ।   
विशालमण्डलः श्रीमान् पीयूषकिरणः करी ॥ २॥   
द्विजराजः शशधरः शशी शिवशिरोगृहः ।   
क्षीराब्धितनयो दिव्यो महात्माऽमृतवर्षणः ॥ ३॥   
रात्रिनाथो ध्वान्तहर्ता निर्मलो लोकलोचनः ।   
चक्षुराह्लादजनकस्तारापतिरखण्डितः ॥ ४॥   
षोडशात्मा कलानाथो मदनः कामवल्लभः ।   
हंसःस्वामी क्षीणवृद्धो गौरः सततसुन्दरः ॥ ५॥   
मनोहरो देवभोग्यो ब्रह्मकर्मविवर्धनः ।   
वेदप्रियो वेदकर्मकर्ता हर्ता हरो हरिः ॥ ६॥   
ऊर्द्ध्ववासी निशानाथः शृङ्गारभावकर्षणः ।   
मुक्तिद्वारं शिवात्मा च तिथिकर्ता कलानिधिः ॥ ७॥   
ओषधीपतिरब्जश्च सोमो जैवातृकः शुचिः ।   
मृगाङ्को ग्लौः पुण्यनामा चित्रकर्मा सुरार्चितः ॥ ८॥   
रोहिणीशो बुधपिता आत्रेयः पुण्यकीर्तकः ।   
निरामयो मन्त्ररूपः सत्यो राजा धनप्रदः ॥ ९॥   
सौन्दर्यदायको दाता राहुग्रासपराङ्मुखः ।   
शरण्यः पार्वतीभालभूषणं भगवानपि ॥ १०॥   
पुण्यारण्यप्रियः पूर्णः पूर्णमण्डलमण्डितः ।   
हास्यरूपो हास्यकर्ता शुद्धः शुद्धस्वरूपकः॥ ११॥   
शरत्कालपरिप्रीतः शारदः कुमुदप्रियः ।   
द्युमणिर्दक्षजामाता यक्ष्मारिः पापमोचनः ॥ १२॥  
  
इन्दुः कलङ्कनाशी च सूर्यसङ्गमपण्डितः ।   
सूर्योद्भूतः सूर्यगतः सूर्यप्रियपरःपरः ॥ १३॥   
स्निग्धरूपः प्रसन्नश्च मुक्ताकर्पूरसुन्दरः ।   
जगदाह्लादसन्दर्शो ज्योतिः शास्त्रप्रमाणकः ॥ १४ ॥  
  
सूर्याभावदुःखहर्ता वनस्पतिगतः कृती ।   
यज्ञरूपो यज्ञभागी वैद्यो विद्याविशारदः ॥ १५॥   
रश्मिकोटिर्दीप्तिकारी गौरभानुरिति द्विज ।   
नाम्नामष्टोत्तरशतं चन्द्रस्य पापनाशनम् ॥ १६॥   
चन्द्रोदये पठेद्यस्तु स तु सौन्दर्यवान् भवेत् ।   
पौर्णमास्यां पठेदेतं स्तवं दिव्यं विशेषतः ॥ १७॥   
स्तवस्यास्य प्रसादेन त्रिसन्ध्यापठितस्य च ।   
सदाप्रसादास्तिष्ठन्ति ब्राह्मणाश्च द्विजोत्तम ॥ १८॥   
श्राद्धे चापि पठेदेतं स्तवं पीयूषरूपिणम् ।   
तत्तु श्राद्धमनन्तञ्च कलानाथप्रसादतः ॥ १९॥   
दुःस्वप्ननाशनं पुण्यं दाहज्वरविनाशनम् ।   
ब्राह्मणाद्याः पठेयुस्तु स्त्रीशूद्राः शृणुयुस्तथा ॥ २०॥  
  
इति बृहद्धर्मपुराणान्तर्गतं श्रीचन्द्राष्टोत्तरशतनामस्तोत्रं सम्पूर्णम् ।  
  
  
Encoded and proofread by Gopal Upadhyay gopal.j.upadhyay gmail.com  
  
