---
Category: navagraha, kavacha
Description/comments: Hiranyagarbha Samhita
File name: sUryadivyakavachastotram5.itx
Language: Sanskrit
Latest update: April 25, 2020
Location: doc_z_misc_navagraha
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: navagraha
Text title: Shri Suryadivyakavacha Stotram 5
engtitle: sUryakavacham 5 sUryadivyakavachastotram
itxtitle: sUryakavacham 5 sUryadivyakavachastotram (hiraNyagarbhasaMhitAyAm)
title: सूर्यकवचम् ५ सूर्यदिव्यकवचस्तोत्रम् (हिरण्यगर्भसंहितायाम्)

---
  
 श्रीसूर्यदिव्यकवचस्तोत्रम् ५   
ॐ अस्य श्रीसूर्यनारायणदिव्यकवचस्तोत्रमहामन्त्रस्य  
हिरण्यगर्भ ऋषिः । अनुष्टुप्छन्दः श्रीसूर्यनारायणो देवता ।  
सूं बीजं, र्यां शक्तिः, यां कीलकम् ।  
श्रीसूर्यनारायणप्रसादसिद्ध्यर्थे जपे विनियोगः ।  
करन्यासः ।  
ॐ श्रीसूर्यनारायणाय अङ्गुष्ठाभ्यां नमः  
पद्मिनीवल्लभाय तर्जनीभ्यां नमः  
दिवाकराय मध्यमाभ्यां नमः ॥  
  
भास्कराय अनामिकाभ्यां नमः ॥  
  
मार्ताण्डाय कनिष्ठिकाभ्यां नमः ॥  
  
आदित्याय करतलकरपृष्ठाभ्यां नमः ॥  
  
एवं हृदन्यासः  
लोकत्रयेति दिग्बन्धः ।  
ध्यानं  
त्रिमूर्तिरूपं विश्वेशं शूलमुद्गरधारिणम् ।  
हिरण्यवर्णं सुमुखं छायायुक्तं रविं भजे ॥  
  
अथ स्तोत्रम् ।  
भास्करो मे शिरः पातु ललाटं लोकबान्धवः ।  
कपोलौ त्रयीमयः पातु नासिकां विश्वरूपभृत् ॥ १॥  
  
नेत्रे चाधोक्षजः पातु कण्ठं सप्ताश्ववाहनः ।  
मार्ताण्डो मे भुजौ पातु कक्षौ पातु दिवाकरः ॥ २॥  
  
पातु मे हृदयं पूषा वक्षः पातु तमोहरः ।  
कुक्षिं मे पातु मिहिरो नाभिं वेदान्तगोचरः ॥ ३॥  
  
द्युमणिर्मे कटिं पातु गुह्यं मे अब्जबान्धवः ।  
पातु मे जानुनी सूर्यो ऊरू पात्वुरुविक्रमः ॥ ४॥  
  
चित्रभानुस्सदा पातु जानुनी पद्मिनीप्रियः ।  
जङ्घे पातु सहस्रांशुः पादौ सर्वसुरार्चितः ॥ ५॥  
  
सर्वाङ्गं पातु लोकेशो बुद्धिसिद्धिगुणप्रदः ।  
सहस्रभानुर्मे विद्यां पातु तेजः प्रभाकरः ॥ ६॥  
  
अहोरात्रौ सदा पातु कर्मसाक्षी परन्तपः ।  
आदित्यकवचं पुण्यं यः पठेत्सततं शुचिः ॥ ७॥  
  
सर्वरोगविनिर्मुक्तो सर्वोपद्रववर्जितः ।  
तापत्रयविहीनस्सन् सर्वसिद्धिमवाप्नुयात् ॥ ८॥  
  
संवत्सरेण कालेन सुवर्णतनुतां व्रजेत् ।  
क्षयापस्मारकुष्ठादि गुल्मव्याधिविवर्जितः ॥ ९॥  
  
सूर्यप्रसादसिद्धात्मा सर्वाभीष्टफलं लभेत् ।  
आदित्यवासरे स्नात्वा कृत्वा पायसमुत्तमम् ॥ १०॥  
  
     अर्कपत्रे तु निक्षिप्य दानं कुर्याद्विचक्षणः ।  
एकभुक्तं व्रतं सम्यक्संवत्सरमथाचरेत् ।  
     पुत्रपौत्रान् लभेल्लोके चिरञ्जीवी भविष्यति ॥ ११॥  
  
स्वर्भुवर्भूरोमिति दिग्विमोकः ।  
  
इति श्रीहिरण्यगर्भसंहितायां श्रीसूर्यनारायणदिव्यकवचस्तोत्रं सम्पूर्णम् ।  
  
  
Proofread by PSA Easwaran  
  
