---
Category: navagraha, stotra
File name: navagrahamjyoti.itx
Language: Sanskrit
Latest update: May 5, 2008
Location: doc_z_misc_navagraha
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: navagrahastotra (jyotima.nDala)
Texttype: stotra
Transliterated by: N.Balasubramanian bbalu at satyam.net.in
engtitle: navagrahastotram
itxtitle: navagrahastotram (jyotimaNDala)
title: नवग्रहस्तोत्रम् (ज्योतिमण्डल)

---
  
 श्रीनवग्रहस्तोत्रम्   
  
ज्योतिर्मण्डलमध्यगं गदहरं लोकैक-भास्वन्मणिं  
     मेषोच्चं प्रणतिप्रियं द्विजनुतं छायपतिं वृष्टिदम् ।  
कर्मप्रेरकमभ्रगं शनिरिपुं प्रत्यक्षदेवं रविं  
     ब्रह्मेशान-हरिस्वरूपमनग़्हं सिंहेश-सूर्यं भजे ॥ १॥  
  
चन्द्रं शङ्कर-भूषणं मृगधरं जैवातृकं रञ्जकं  
     पद्मासोदरमोषधीशममृतं श्रीरोहिणीनायकम् ।  
शुभ्राश्वं क्षयवृद्धिशीलमुडुपं सद्बुद्धि-चित्तप्रदं  
     शर्वाणीप्रियमन्दिरं बुधनुतं तं कर्कटेशं भजे ॥ २॥  
  
भौमं शक्तिधरं त्रिकोणनिलयं रक्ताङ्गमङ्गारकम् ।  
     भूदं मङ्गलवासरं ग्रहवरं श्रीवैद्यनाथार्चकम् ।  
क्रूरं षण्मुखदैवतं मृगगृहोच्चं रक्तधात्वीश्वरं  
     नित्यं वृश्चिकमेषराशिपतिमर्केन्दुप्रियं भावये ॥ ३॥  
  
सौम्यं सिंहरथं बुधं कुजरिपुं श्रीचन्द्र-तारासुतं  
     कन्योच्चं मगधोद्भवं सुरनुतं पीताम्बरं राज्यदम् ।  
कन्यायुग्म-पतिं कवित्व-फलदं मुद्गप्रियं बुद्धिदं  
     वन्दे तं गदिनं च पुस्तककरं विद्याप्रदं सर्वदा ॥ ४॥  
  
देवेन्द्र-प्रमुखार्च्यमान-चरणं पद्मासने संस्थितं  
     सूर्यारिं गजवाहनं सुरगुरुं वाचस्पतिं वज्रिणम् ।  
स्वर्णाङ्गं धनुमीनपं कटकगेहोच्चं तनूजप्रदं  
     वन्दे दैत्यरिपुं च भौमसुहृदं ज्ञानस्वरूपं गुरुम् ॥ ५॥  
  
शुभ्राङ्गं नयशास्त्रकर्तृजयिनं सम्पत्प्रदं भोगदं  
     मीनोच्चं गरुडस्थितं वृष-तुलानाथं कलत्रप्रदम् ।  
केन्द्रे मङ्गलकारिणं शुभगुणं लक्ष्मी-सपर्याप्रियं  
     दैत्यार्च्यं भृगुनन्दनं कविवरं शुक्रं भजेऽहं सदा ॥ ६॥  
  
आयुर्दायकमाजिनैषधनुतं भीमं तुलोच्चं शनिं  
     छाया-सूर्यसुतं शरासनकरं दीपप्रियं काश्यपम् ।  
मन्दं माष-तिलान्न-भोजनरुचिं नीलांशुकं वामनं  
     शैवप्रीति-शनैश्चरं शुभकरं गृध्राधिरूढं भजे ॥ ७॥  
  
वन्दे रोगहरं करालवदनं शूर्पासने भासुरं  
     स्वर्भानुं विषसर्पभीति-शमनं शूलायुधं भीषणम् ।  
सूर्येन्दु-ग्रहणोन्मुखं बलमदं दत्याधिराजं तमं  
     राहुं तं भृगुपुत्रशत्रुमनिशं छायाग्रहं भावये ॥ ८॥  
  
गौरीशप्रियमच्छकाव्यरसिकं धूम्रध्वजं मोक्षदं  
     केन्द्रे मङ्गलदं कपोतरथिनं दारिद्र्य-विध्वंसकम् ।  
चित्राङ्गं नर-पीठगं गदहरं दान्तं कुलुत्थ-प्रियं  
     केतुं ज्ञानकरं कुलोन्नतिकरं छायाग्रहं भावये ॥ ९॥  
  
सर्वोपास्य-नवग्रहाः! जडजनो जाने न युष्मद्गुणान्  
     शक्तिं वा महिमानमप्यभिमतां पूजां च दिष्टं मम ।  
प्रार्थ्यं किन्नु कियत् कदा बत कथं किं साधु वाऽसाधु किं  
     जाने नैव यथोचितं दिशत मे सौख्यं यथेष्टं सदा ॥ १०॥  
  
नित्यं नवग्रह-स्तुतिमिमां देवालये वा गृहे  
     श्रद्धा-भक्ति-समन्वितः पठति चेत् प्राप्नोति नूनं जनः ।  
दीर्घं चायुररोगतां शुभमतिं कीर्तिं च सम्पच्चयं  
     सत्सन्तानमभीष्ट-सौख्यनिवहं सर्व-ग्रहानुग्रहात् ॥ ११॥  
  
      ॥ इति श्रीनवग्रहस्तोत्रं सम्पूर्णम्॥  
  
  
Encoded and proofread by  
N. Balasubramanian bbalu at satyam.net.in  
  
