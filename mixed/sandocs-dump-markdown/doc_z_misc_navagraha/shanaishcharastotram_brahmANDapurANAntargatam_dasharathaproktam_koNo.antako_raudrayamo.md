---
Category: navagraha, stotra
Description-comments: shriishanaishcharastotram.h
File name: shani.itx
Indexextra: (Meaning)
Language: Sanskrit
Latest update: March 9, 2005
Location: doc_z_misc_navagraha
Proofread by: Mike Magee  and NA
Send corrections to: Sanskrit@cheerful.com
Site access: https://sanskritdocuments.org
Subject: puraaNam
Sublocation: navagraha
Text title: shriishanaishcharastotram
Texttype: stotra
Transliterated by: Michael Magee
engtitle: shanaishcharastotram
itxtitle: shanaishcharastotram (brahmANDapurANAntargatam dasharathaproktam koNo.antako
  raudrayamo)
title: शनैश्चरस्तोत्रम् (ब्रह्माण्डपुराणान्तर्गतम् दशरथप्रोक्तम् कोणोऽन्तको रौद्रयमो)

---
  
 शनैश्चरस्तोत्रम्   
श्रीगणेशाय नमः ॥  
  
अस्य श्रीशनैश्चरस्तोत्रस्य । दशरथ ऋषिः ।  
शनैश्चरो देवता । त्रिष्टुप् छन्दः ॥  
  
शनैश्चरप्रीत्यर्थ जपे विनियोगः ।  
दशरथ उवाच ॥  
  
कोणोऽन्तको रौद्रयमोऽथ बभ्रुः कृष्णः शनिः पिङ्गलमन्दसौरिः ।  
नित्यं स्मृतो यो हरते च पीडां तस्मै नमः श्रीरविनन्दनाय ॥ १॥  
  
सुरासुराः किम्पुरुषोरगेन्द्रा गन्धर्वविद्याधरपन्नगाश्च ।  
पीड्यन्ति सर्वे विषमस्थितेन तस्मै नमः श्रीरविनन्दनाय ॥ २॥  
  
नरा नरेन्द्राः पशवो मृगेन्द्रा वन्याश्च ये कीटपतङ्गभृङ्गाः ।  
पीड्यन्ति सर्वे विषमस्थितेन तस्मै नमः श्रीरविनन्दनाय ॥ ३॥  
  
देशाश्च दुर्गाणि वनानि यत्र सेनानिवेशाः पुरपत्तनानि ।  
पीड्यन्ति सर्वे विषमस्थितेन तस्मै नमः श्रीरविनन्दनाय ॥ ४॥  
  
तिलैर्यवैर्माषगुडान्नदानैर्लोहेन नीलाम्बरदानतो वा ।  
प्रीणाति मन्त्रैर्निजवासरे च तस्मै नमः श्रीरविनन्दनाय ॥ ५॥  
  
प्रयागकूले यमुनातटे च सरस्वतीपुण्यजले गुहायाम् ।  
यो योगिनां ध्यानगतोऽपि सूक्ष्मस्तस्मै नमः श्रीरविनन्दनाय ॥ ६॥  
  
अन्यप्रदेशात्स्वगृहं प्रविष्टस्तदीयवारे स नरः सुखी स्यात् ।  
गृहाद् गतो यो न पुनः प्रयाति तस्मै नमः श्रीरविनन्दनाय ॥ ७॥  
  
स्रष्टा स्वयम्भूर्भुवनत्रयस्य त्राता हरीशो हरते पिनाकी ।  
एकस्त्रिधा ऋग्यजुःसाममूर्तिस्तस्मै नमः श्रीरविनन्दनाय ॥ ८॥  
  
शन्यष्टकं यः प्रयतः प्रभाते नित्यं सुपुत्रैः पशुबान्धवैश्च ।  
पठेत्तु सौख्यं भुवि भोगयुक्तः प्राप्नोति निर्वाणपदं तदन्ते ॥ ९॥  
  
कोणस्थः पिङ्गलो बभ्रुः कृष्णो रौद्रोऽन्तको यमः ।  
सौरिः शनैश्चरो मन्दः पिप्पलादेन संस्तुतः ॥ १०॥  
  
एतानि दश नामानि प्रातरुत्थाय यः पठेत् ।  
शनैश्चरकृता पीडा न कदाचिद्भविष्यति ॥ ११॥  
  
॥ इति श्रीब्रह्माण्डपुराणे श्रीशनैश्चरस्तोत्रं सम्पूर्णम् ॥  
  
  
Encoded by Mike Magee ac70 at cityscape.co.uk  
  
