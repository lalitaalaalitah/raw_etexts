---
Category: aShTottarashatanAma, navagraha, stotra
File name: sUrya108nAmastotra.itx
Language: Sanskrit
Latest update: November 19, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUrya aShTottarashatanAma stotraM
Texttype: stotra
Transliterated by: Manda Krishna Srikanth mandaksk at gmail.com
engtitle: sUrya aShTottarashatanAma stotram
itxtitle: sUryAShTottarashatanAmastotram 1 (atharvaNarahasyAntargatam aruNAya sharaNyAya)
title: सूर्याष्टोत्तरशतनामस्तोत्रम् १ (अथर्वणरहस्यान्तर्गतम् अरुणाय शरण्याय)

---
  
 श्रीसूर्याष्टोत्तरशतनामस्तोत्रम्   
  
सूर्य बीज मन्त्र - ॐ ह्राँ ह्रीं ह्रौं सः सूर्याय नमः ॥  
  
अरुणाय शरण्याय करुणारससिन्धवे ।  
असमानबलायाऽर्तरक्षकाय नमो नमः ॥ १॥  
  
आदित्यायाऽदिभूताय अखिलागमवेदिने ।  
अच्युतायाऽखिलज्ञाय अनन्ताय नमो नमः ॥ २॥  
  
इनाय विश्वरूपाय इज्यायैन्द्राय भानवे ।  
इन्दिरामन्दिराप्ताय वन्दनीयाय ते नमः ॥ ३॥  
  
ईशाय सुप्रसन्नाय सुशीलाय सुवर्चसे ।  
वसुप्रदाय वसवे वासुदेवाय ते नमः ॥ ४॥  
  
उज्ज्वलायोग्ररूपाय ऊर्ध्वगाय विवस्वते ।  
उद्यत्किरणजालाय हृषीकेशाय ते नमः ॥ ५॥  
  
ऊर्जस्वलाय वीराय निर्जराय जयाय च ।  
ऊरुद्वयाभावरूपयुक्तसारथये नमः ॥ ६॥  
  
ऋषिवन्द्याय रुग्घन्त्रे ऋक्षचक्रचराय च ।  
ऋजुस्वभावचित्ताय नित्यस्तुत्याय ते नमः ॥ ७॥  
  
ऋकारमातृकावर्णरूपायोज्ज्वलतेजसे ।  
ऋक्षाधिनाथमित्राय पुष्कराक्षाय ते नमः ॥ ८॥  
  
लुप्तदन्ताय शान्ताय कान्तिदाय घनाय च ।  
कनत्कनकभूषाय खद्योताय ते नमः ॥ ९॥  
  
लूनिताखिलदैत्याय सत्यानन्दस्वरूपिणे ।  
अपवर्गप्रदायाऽर्तशरण्याय नमो नमः ॥ १०॥  
  
एकाकिने भगवते सृष्टिस्थित्यन्तकारिणे ।  
गुणात्मने घृणिभृते बृहते ब्रह्मणे नमः ॥ ११॥  
  
ऐश्वर्यदाय शर्वाय हरिदश्वाय शौरये ।  
दशदिक्सम्प्रकाशाय भक्तवश्याय ते नमः ॥ १२॥  
  
ओजस्कराय जयिने जगदानन्दहेतवे ।  
जन्ममृत्युजराव्याधिवर्जिताय नमो नमः ॥ १३॥  
  
ओउन्नत्यपदसञ्चाररथस्थायात्मरूपिने ।  
कमनीयकरायाऽब्जवल्लभाय नमो नमः ॥ १४॥  
  
अन्तर्बहिःप्रकाशाय अचिन्त्यायाऽत्मरूपिणे ।  
अच्युताय सुरेषाय परस्मैज्योतिषे नमः ॥ १५॥  
  
अहस्कराय रवये हरये परमात्मने ।  
तरुणाय वरेण्याय ग्रहाणाम्पतये नमः ॥ १६॥  
  
ॐ नमो भास्करायाऽदिमध्यान्तरहिताय च ।  
सौख्यप्रदाय सकलजगताम्पतये नमः ॥ १७॥  
  
नमः सूर्याय कवये नमो नारायणाय च ।  
नमो नमः परेशाय तेजोरूपाय ते नमः ॥ १८॥  
  
ॐ श्रीं हिरण्यगर्भाय ॐ ह्रीं सम्पत्कराय च ।  
ॐ ऐं इष्टार्थदायाऽनुप्रसन्नाय नमो नमः ॥ १९॥  
  
श्रीमते श्रेयसे भक्तकोटिसौख्यप्रदायिने ।  
निखिलागमवेद्याय नित्यानन्दाय ते नमः ॥ २०॥  
  
यो मानवः सन्ततमर्कमर्चयन्पठेत्प्रभाते विमलेन चेतसा ।  
इमान् नामानि च तस्य पुण्यमायुर्धनं धान्यमुपैत्ति नित्यम् ॥२१॥  
  
इमं स्तवं देववरस्य कीर्तयेच्छ्रुणोति योऽयं सुमनाः समाहितः ।  
स मुच्यते शोकदवाग्निसागराल्लभेत सर्वं मनसो यथेप्सितम् ॥  
  
इति श्रीमदथर्वणरहस्ये सूर्याष्टोत्तरशतनामस्तोत्रं सम्पूर्णम् ।  
  
  
Provided by Manda Krishna shrikanth mandaksk at gmail.com  
Proofread by KSR Ramachandran ramachandran\_ksr at yahoo.ca  
  
