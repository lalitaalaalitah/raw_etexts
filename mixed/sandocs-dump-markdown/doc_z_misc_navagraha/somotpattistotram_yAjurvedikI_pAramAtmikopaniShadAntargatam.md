---
Acknowledge-Permission: http://kshetrayaatra.blogspot.com
Category: navagraha
File name: somotpattistotram.itx
Language: Sanskrit
Latest update: July 27, 2018
Location: doc_z_misc_navagraha
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: somotpattistotram
engtitle: somotpattistotram
itxtitle: somotpattistotram ((yAjurvedikI pAramAtmikopaniShadAntargatam)
title: सोमोत्पत्तिस्तोत्रम् ((याजुर्वेदिकी पारमात्मिकोपनिषदान्तर्गतम्)

---
  
 सोमोत्पत्तिस्तोत्रम्   
याजुर्वैदिकी पारमात्मिकोपनिषदन्तर्गतं  
॥ हरिः ॐ ॥  
  
ऋषय ऊचुः -  
कौतूहलं समुत्पन्नं देवता ऋषिभिः सह ।  
संशयं परिपृच्छन्ति व्यासं धर्मार्थकोविदम् ॥ १॥  
  
कथं वा क्षीयते सोमः क्षीणो वा वर्धते कथम् ।  
इमं प्रश्नं महाभाग ब्रूहि सर्वमशेषतः ॥ २॥  
  
व्यास उवच -  
शृण्वन्तु देवताः सर्वे यदर्थमिह आगताः ।  
तमर्थं सम्प्रवक्ष्यामि सोमस्य गतिमुत्तमाम् ॥ ३॥  
  
अग्नौ हुतं च दत्तं च सर्वं सोमगतं भवेत् ।  
तत्र सोमः समुत्पन्नः स्मितांशुहिमवर्षणः ॥ ४॥  
  
अष्टाशीति सहस्राणि विस्तीर्णो योजनानि तु ।  
प्रमाणं तत्र विज्ञेयं कलाः पञ्चदशैव तत् ॥ ५॥  
  
षोडशी तु कलाप्यत्र इत्येकोऽपि विधिर्भवेत् ।  
तं च सोमं पपुर्देवाः पर्यायेणानुपूर्बशः ॥ ६॥  
  
प्रथमां पिबते वह्निः  द्वितियां पिबते रविः ।  
विश्वेदेवास्तृतीयां तु चतुर्थीं सलिलाधिपः ॥ ७॥  
  
पञ्चमीं तु वषट्कारः षष्टीं पिबत वासवः ।  
सप्तमीं ऋषयो दिव्याः अष्टमीमज एकपात् ॥ ८॥  
  
नवमीं कृष्णपक्षस्य यमः प्राश्नाति वै कलाम् ।  
दशमीं पिबते वायुः पिबत्येकादशीमुमा ॥ ९॥  
  
द्वादशीं पितरः सर्वे सम्प्राश्नन्ति  भागशः ।  
त्रयोदशीं धनाध्यक्षः कुबेरः पिबते कलाम् ॥ १०॥  
  
चतुर्दशीं पशुपतिः पञ्चदशीं प्रजापतिः ।  
निष्पीत एककलाशेषः चन्द्रमा न प्रकाशते ॥ ११॥  
  
कला षोडशकायां तु आपः प्रविशते सदा ।  
अमायां तु सदा सोमः ओषधिः प्रतिपद्यते ॥ १२॥  
  
तमोषधिगतं गावः पिबन्त्यम्बुगतं च यत् ।  
यत्क्षीरममृतं भूत्वा मन्त्रपूतं द्विजातिभिः ॥ १३॥  
  
हुतमग्निषु यज्ञेषु पुनराप्यायते शशी ।  
दिने दिने कलावृद्धिः पौर्णिमास्यां तु पूर्णतः ॥ १४॥  
  
नवो नवो भवति जायमानोऽह्नां केतुरुषसामेत्यग्रे ।  
भागं देवेभ्यो विदधात्यायन् प्रचन्द्रमास्तगति  दीर्घमायुः ॥ १५॥  
  
त्रिमुहूर्तं वसेदर्के त्रिमुहूर्तं जले वसेत् ।  
त्रिमुहूर्तं वसेद्गोषु त्रिमुहूर्तं वनस्पतौ ॥ १६॥  
  
वनस्पतिगते सोमे यस्तु हिंस्याद्वनस्पतिम् ।  
घोरायां ब्रूणहत्यायां युज्यते नात्र संशयः ॥ १७॥  
  
वनस्पतिगते सोमे अनडुहो यस्तु वाहयेत् ।  
नाश्नन्ति पितरस्तस्य दशवर्षाणि पञ्च च ॥ १८॥  
  
वनस्पतिगते सोमे पन्थानं यस्तु कारयेत् ।  
गावस्तस्य प्रणश्यन्ति चिरकालमुपस्थिताः ॥ १९॥  
  
वनस्पतिगते सोमे स्त्रियं वा योऽधिगच्छति ।  
स्वर्गस्थाः पितरस्तस्य च्यवन्ते नात्र सेशयः ॥ २०॥  
  
वनस्पतिगते सोमे परान्नं यस्तु भुञ्जति ।  
तस्य मासकृतो होमः दातारमधिगच्छति ॥ २१॥  
  
वनस्पतिगते सोमे यः कुर्याद्दन्तधावनम् ।  
चन्द्रमा भक्षितो येन पितृवंशस्य घातकः ॥ २२॥  
  
सोमोत्पत्तिमिमां यस्तु श्राद्धकाले सदा पठेत् ।  
तदन्नममृतं भूत्वा पितॄणां दत्तमक्षयम् ॥ २३॥  
  
सोमोत्पत्तिमिमां यस्तु गुर्विणीं श्रावयेत्प्रियाम् ।  
ऋषभं जनयेत्पुत्रं सर्वज्ञं वेदपारगम् ॥ २४॥  
  
सोमोत्पत्तिमिमां यस्तु पर्वकाले सदा पठेत् ।  
सर्वान् कामानवाप्नोति सोमलोकं स गच्छति ॥ २५॥  
  
श्रीसोमलोकं स गच्छत्यों नम इति ॥  
  
शुक्ले देवान्, पितॄन् कृष्णे, तर्पयत्यमृतेन च  
यश्च राजा द्विजातीनां तस्मै सोमात्मने नमः ॥ २६॥  
  
इति सोमोत्पत्तिः स्तोत्रं सम्पूर्णम् ।  
॥ श्रीकृष्णार्पणमस्तु ॥  
  
  
Proofread by PSA Easwaran psaeaswaran at gmail.com  
  
