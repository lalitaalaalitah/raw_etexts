---
Category: stavarAja, navagraha, stotra
File name: shukrastavarAja.itx
Language: Sanskrit
Latest update: April 3, 2016
Location: doc_z_misc_navagraha
Proofread by: Sunder Hattangadi, Vineet Menon
Send corrections to: Sanskrit@cheerful.com
Site access: https://sanskritdocuments.org
Source: brahmayAmalatantra
Subject: philosophy/hinduism/religion
Sublocation: navagraha
Text title: shukrastavarAjastotram
Texttype: stotra
Transliterated by: Sunder Hattangadi sunderh at hotmail.com, Vineet Menon
engtitle: Shukra Stava
itxtitle: shukrastavarAjastotram
title: शुक्रस्तवराजस्तोत्रम्

---
  
 शुक्रस्तवराजः   
अस्य श्रीशुक्रस्तवराजस्य प्रजापतिः ऋषिः अनुष्टुप् छन्दः  
शुक्रो देवता श्रीशुक्रप्रीत्यर्थे पाठे विनियोगः ॥  
  
नमस्ते भार्गवश्रेष्ठ दैत्यदानवपूजित ।  
वृष्टिरोधप्रकर्त्रे च वृष्टिकर्त्रे नमो नमः ॥ १॥  
  
देवयानिपतिस्तुभ्यं वेदवेदाङ्गपारग ।  
परेण तपसा शुद्धः शङ्करो लोकसुन्दरः ॥ २॥  
  
प्राप्तौ विद्यां जीवनाख्यां तस्मै शुक्रात्मने नमः ।  
नमस्तस्मै भगवते भृगुपुत्राय वेधसे ॥ ३॥  
  
तारामण्डलमध्यस्थ स्वभासाभासिताम्बरः ।  
यस्योदये जगत्सर्वं मङ्गलार्हं भवेदिह ॥ ४॥  
  
अस्तं याते ह्यरिष्टं स्यात्तस्मै मङ्गलरूपिणे ।  
त्रिपुरावासिनो दैत्यान् शिवबाणप्रपीडितान् ॥ ५॥  
  
विद्ययाऽजीवयच्छुक्रो नमस्ते भृगुनन्दन ।  
ययातिगुरवे तुभ्यं नमस्ते कविनन्दन ॥ ६॥  
  
वलिराज्यप्रदो जीवस्तस्मै जीवात्मने नमः ।  
भार्गवाय नमस्तुभ्यं पूर्वगीर्वाणवन्दित ॥ ७॥  
  
जीवपुत्राय यो विद्यां प्रादात्तस्मै नमो नमः ।  
नमः शुक्राय काव्याय भृगुपुत्राय धीमहि ॥ ८॥  
  
नमः कारणरूपाय नमस्ते कारणात्मने ।  
स्तवराजमिमं पुण्यं भार्गवस्य महात्मनः ॥ ९॥  
  
यः पठेच्छृणुयाद्वापि लभते वाञ्छितं फलम् ।  
पुत्रकामो लभेत्पुत्रान् श्रीकामो लभते श्रियम् ॥ १०॥  
  
राज्यकामो लभेद्राज्यं स्त्रीकामः स्त्रियमुत्तमाम् ।  
भृगुवारे प्रयत्नेन पठितव्यं समाहितेः ॥ ११॥  
  
अन्यवारे तु होरायां पूजयेद्भृगुनन्दनम् ।  
रोगार्तो मुच्यते रोगाद्भयार्तो मुच्यते भयात् ॥ १२॥  
  
यद्यत्प्रार्थयते जन्तुस्तत्तत्प्राप्नोति सर्वदा ।  
प्रातःकाले प्रकर्तव्या भृगुपूजा प्रयत्नतः ।  
सर्वपापविनिर्मुक्तः प्राप्नुयाच्छिवसन्निधिम् ॥ १३॥  
  
इति श्रीब्रह्मयामले शुक्रस्तवराजः सम्पूर्णः ॥  
  
  
  
Encoded and proofread by Sunder Hattangadi sunderh at hotmail.com  
Vineet Menon  
  
