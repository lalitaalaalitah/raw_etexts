---
Category: navagraha, stotra, dvAdasha
File name: sAmbakRRitadvAdashAryAsUryastuti.itx
Language: Sanskrit
Latest update: August 16, 2014
Location: doc_z_misc_navagraha
Proofread by: Usha Rani Sanka usharani dot sanka at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sAmbakRitadvAdashAryAsUryastutiH
Texttype: stotra
Transliterated by: Usha Rani Sanka usharani dot sanka at gmail.com
engtitle: Sambakrita Dvadasharyasuryastuti
itxtitle: sUryastutiH dvAdashAryA (sAmbakRitA)
title: सूर्यस्तुतिः द्वादशार्या (साम्बकृइता)

---
  
 सूर्यस्तुती द्वादशार्या साम्बकृत   
  
अथ श्रीसाम्बकृतद्वादशार्यासूर्यस्तुतिः ।  
  
उद्यन्नद्यविवस्वानारोहन्नुत्तरां दिवं देवः ।  
हृद्रोगं मम सूर्यो हरिमाणं चाशु नाशयतु ॥ १॥  
  
निमिषार्धेनैकेन द्वे च शते द्वे सहस्रे द्वे ।  
क्रममाण योजनानां नमोऽस्तुते नलिननाथाय ॥ २॥  
  
कर्मज्ञानखदशकं मनश्च जीव इति विश्वसर्गाय ।  
द्वादशधा यो विचरति स द्वादशमूर्तिरस्तु मोदाय ॥ ३॥  
  
त्वं हि यजूऋक्सामः त्वमागमस्त्वं वषट्कारः ।  
त्वं विश्वं त्वं हंसः त्वं भानो परमहंसश्च ॥ ४॥  
  
शिवरूपात् ज्ञानमहं त्वत्तो मुक्तिं जनार्दनाकारात् ।  
शिखिरूपादैश्वर्यं त्वत्तश्चारोग्यमिच्छामि ॥ ५॥  
  
त्वचि दोषा दृशि दोषाः हृदि दोषा येऽखिलेन्द्रियजदोषाः ।  
तान् पूषा हतदोषः किञ्चिद् रोषाग्निना दहतु ॥ ६॥  
  
धर्मार्थकाममोक्षप्रतिरोधानुग्रतापवेगकरान् ।  
बन्दीकृतेन्द्रियगणान् गदान् विखण्डयतु चण्डांशुः ॥ ७॥  
  
येन विनेदं तिमिरं जगदेत्य ग्रसति चरमचरमखिलम् ।  
धृतबोधं तं नलिनीभर्तारं हर्तारमापदामीडे ॥ ८॥  
  
यस्य सहस्राभीशोरभीशु लेशो हिमांशुबिम्बगतः ।  
भासयति नक्तमखिलं भेदयतु विपद्गणानरुणः ॥ ९॥  
  
तिमिरमिव नेत्रतिमिरं पटलमिवाशेषरोगपटलं नः ।  
काशमिवाधिनिकायं कालपिता रोगयुक्ततां हरतात् ॥ १०॥  
  
वाताश्मरीगदार्शस्त्वग्दोषमहोदरप्रमेहांश्च ।  
ग्रहणीभगन्धराख्या महतीस्त्वं मे रुजो हंसि ॥ ११॥  
  
त्वं माता त्वं शरणं त्वं धाता त्वं धनं त्वमाचार्यः ।  
त्वं त्राता त्वं हर्ता विपदामर्क प्रसीद मम भानो ॥ १२॥  
  
इत्यार्याद्वादशकं साम्बस्य पुरो नभःस्थलात् पतितम् ।  
पठतां भाग्यसमृद्धिः समस्तरोगक्षयश्च स्यात् ॥ १३॥  
  
इति  श्रीसाम्बकृतद्वादशार्यासूर्यस्तुतिः सम्पूर्णा ।  
  
  
  
  
Encoded and proofread by Usha Rani Sanka usharani dot sanka at gmail.com  
  
