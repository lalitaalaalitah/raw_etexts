---
Author: Ichcharamashastri
Category: navagraha, shiva
Description/comments: Article is by Sharmila Bagchi, pp 393-400, Srutimahati, Glory
  of Sanskrit Tradition, Ram Karan Sarma Felicitation Volume, Ed. Radhavallabh Tripathi,
  Part 2
File name: taraNivAkkusumAnjaliH.itx
Indexextra: (article)
Language: Sanskrit
Latest update: September 4, 2018
Location: doc_z_misc_navagraha
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: taraNivAkkusumAnjaliH Shlokas addressed to Sun God and Lord Shiva
Transliterated by: Sunder Hattangadi sunderh at hotmail.com
engtitle: taraNivAkkusumAnjaliH
itxtitle: taraNivAkkusumAnjaliH (ichChArAmashAstrivirachitA)
title: तरणिवाक्कुसुमाञ्जलिः (इच्छारामशास्त्रिविरचिता)

---
  
 तरणिवाक्कुसुमाज्जलिः   
श्रीगणेशाय नमः ।  
अरुणकमलासनस्थं त्रिनयनवेदत्रयाकृतिं हस्तैः ।  
दानाभये सरोजे दधतं वन्देऽहमर्कमरुणाभम् ॥ १॥  
  
केयूरकटककुण्डलहारविभूषाविभूषणोत्तंसम् ।  
उदयाचलचूडामणिमनिशं धामैव वेद्मि किमपि परम् ॥ २॥  
  
हित्वा चरणाम्भोजं भोजं भोजं ह विषयविषवल्लिम् ।  
माद्यन्मनोमिलिन्दस्त्वया त्रपो मेऽज किमुपेक्ष्यः ॥ ३॥  
  
विषकन्दलौ, तरुण्याः कुचौ विजानन्नमृतकुम्भौ ।  
घूर्णंस्तत्र निमग्नः पूर्णं परिमन्यमानः एव स्वम् ॥ ४॥  
  
परिणामदुःखसाधनमखिलं सुखसा[ध]नत्वेन ।  
गृह्णन् परापवादं परनिन्दां परविमत्सरं कुर्वन् ॥ ५॥  
  
मदमत्ययं त्वदन्यैखार्यमाप्ते मनोमिलिन्दे मे ।  
यदिहौदासि(सी)न्यं ते गदहन्तृत्त्वं तवैव हतम् ॥ ६॥  
  
संसारसा(शा)खिशाखामृगया मे हा मनोवृत्त्या ।  
कामातिशीतशान्त्यै त्वत्स्मृतिवह्निर्न कामकाकिन्यः ॥ ७॥  
  
त्रातो मयूरमुख्यो जातो यशसः समुद्रेकः ।  
किमतः प्रयोजनं ते स्वयशःसङ्कोचनिर्भीकः ॥ ८॥  
  
यद्यतिपापिष्ठोऽहं तथापि ते नाथ नोपेक्ष्यः ।  
मात्रोदरपतितः किं सर्पः परिपाल्यते नैव ॥ ९॥  
  
मोहान्धतमसबहुतरपरिभृत्यपरसुन्दरीदर्याम् ।  
मय्यशक्ते कौशिकबुद्ध्या करुणोऽसि किमित नेन्द्रे हा ॥ १०॥  
  
त्वमदीनोऽहं दीनस्त्वं सर्वज्ञो ह्यहं तु किञ्चिज्ज्ञः ।  
त्वं शक्तोऽहमशक्तः कथमुभयोः शोभनाचर्य्यम् ॥ ११॥  
  
त्वदुपेक्षितं त्वनाथ । वदति जने मां न लज्जसे नाथ ।  
उचितं का गुणचिन्तां वेदान्ते निर्गुणे गीते ॥ १२॥  
  
पापशवादुत्पन्ना मन्मतिजायैव तेन विहरन्ती ।  
आशापाशं दत्त्वा भवकूपे क्षिपति पाहि दीन पुमान् ॥ १३॥  
  
करुणागौरवहितं लिप्सालघुमल्पमनिशं माम् ।  
अल्पोऽपि विषयवायुर्भ्रमयति बहु तूलमलसोऽसि ॥ १४॥  
  
त्वद्भक्तिसारशून्यं विषयमरुद्भ्रामितं कृपाचन्द्र ।  
करुणाकटाक्षकिरणस्तृणमिव किं मां विहाय विस्फुरति ॥ १५॥  
  
त्रिभुवनपाल महेश म्लायति ते बालकुलोऽसौ ।  
कामदवानलदग्धः करुणामृतसेचने कथं कठिनः ॥ १६॥  
  
तृष्णोत्कलिकाकुलितान्काममहानक्रकवलितान्तनयान् ।  
संसारसागरे मग्नाद्भीतः कथं सहस्रकरः ॥ १७॥  
  
विश्वम्भर त्वदाज्ञोल्लङ्घिनमव मां गले पतितम् ।  
पाययति न पयोधरमम्बा कुटिलं शिशुं गले लग्नम् ॥ १८॥  
  
दिशि दिशि सरस्सु सरसीरुहेषु कृपया करः कथं स्फुरति ।  
दीनदयालय तव मम शिरोऽम्बुजे नो स्वतन्त्रस्य ॥ १९॥  
  
गुणगुर्वी त्वन्माया नवरसमय मां नटं भुवनरङ्गे ।  
नर्त्तयति त्वत्पुरतस्तुष्यसि नानेकजन्मभूमिकया ॥ २०॥  
  
बलिपदवीं न न च सुधां प्रभुत्वमैन्द्रं पदं न याचेऽहम् ।  
करुणाकटाक्षलेशं शेषे भवतः कथं निमीलितदृक् ॥ २१॥  
  
रागद्वेषारण्यक कण्डगरीयातिजनितपङ्कमलम् ।  
संशोष्य मानसं मे सरः कथं पूर्यते न बोधजलैः ॥ २२॥  
  
रटनां शृणोषि नो मे विकर्तनानेकशोऽर्थितोऽपि बटोः ।  
सुप्तः किं गुरुकार्याशक्तः किं वा विकर्णोऽसि ॥ २३॥  
  
कामादिशत्रुभिर्मे पुरं वशीकृत्य पुण्यधनम् ।  
बोभुज्यते दयालो नैव शयालुत्वमुचितं ते ॥ २४॥  
  
शरणागते तु पामरबुद्ध्या मयि नावहेलनं घटते ।  
शबरी रामेण कथं कथय कृपालो कृता कृपापात्रम् ॥ २५॥  
  
दुःखचपेटां दातुं यद्युद्युक्तोऽसि तेऽंशुकप्राप्तम् ।  
मुञ्चेयं त्वपराधी लालनमभिलाषुकः कथं तात ॥ २६॥  
  
विष्णो मदीयसुमतिदुपदसुतां धर्मदुर्बलेशां हा ।  
कर्षति केशग्राहं मत्सरदुःशासनो गतः क्वासि ॥ २७॥  
  
उदरे नारककुण्डे पुनःपुनश्चेन्न तुष्यसि क्षिपसि ।  
क्षिप निःसृतं सृतौ मां मायापाशैर्बधान हृत्स्वामिन् ॥ २८॥  
  
तेजोऽभावस्तम इति वितथं किं नो भणन्ति काणादाः ।  
भवति त्रिभुवनदीपेऽन्यथा कथं तधृदि स्यान्मे ॥ २९॥  
  
त्रिभुवनदीपालोके तेऽर्थाञ्ज गतोऽवभास्यति तूर्णम् ।  
दूरीकृत्य तमो मे मनसि ततस्त्वं स्वयं न भासि कथम् ॥ ३०॥  
  
तरणौ मामपराधिनमति यदि जानास्यखण्डविततगुणैः ।  
स्वैर्बद्ध्वा करुणाब्धौ विरूपितं किं न मिहिर मज्जयसि ॥ ३१॥  
  
सप्ताश्वमनसतुरगः कामवशो मे स्ववृत्तिपरिणतिषु ।  
वडवासु किं वृषस्यति नारुह्य द्राक् कथं वशीकुरुषे ॥ ३२॥  
  
समदृष्टेस्तव 'करुणा मयि भूतलवज्जपासु लौहित्यम् ।  
अन्यत्र स्फटिक इव प्रभाति वैषम्यमिति कुतोऽधीतम् ॥ ३३॥  
  
रटयसि बहुलं घटयसि मयि न स्नेहं मनाङ्विरमति मे ।  
चेतस्तत् कटुवाग्भिर्यद्यसि रुष्टः कथं न नाशयसि ॥ ३४॥  
  
त्वत्करुणा द्वापरिणा त्वत्स्मृतिदुःखे मया प्रभो भजता ।  
सेषन्मुमुक्षुणाप्तानुमीयतेऽतो विरम्यते नैव ॥ ३५॥  
  
यद्यङ्कुरितानुमिता जन्यजनकभावभञ्जनापत्तेः ।  
साऽस्त्येव पामरे मयि पूर्णय पूर्णोऽसि नैव तेऽपेक्षा ॥ ३६॥  
  
गुणवर्णनोपदेशः प्रतारणेयं न विश्वरूपकृता ।  
गुणवर्णनं त्वदीयं जन्मशतेनापि केन कर्तव्यम् ॥ ३७॥  
  
मन्मतिरत्यल्पातोऽल्पमपि त्वां स्तोतुमीश ह्रेषेयम् ।  
करुणाकटाक्षरहितस्तस्त्रहि तस्यां न शक्तिह्रासः स्यात् ॥ ३८॥  
  
भवभयहारमहार्यं निगुर्णधार्यं भयादनुत्तार्यम् ।  
परमानन्दाचार्यं तमयानार्यं जहातु मा मूढः ॥ ३९॥  
  
पूरयति मानसं यस्त्वत्स्मृतिधाराभिरवकरव्याप्तम् ।  
भूषयति परमहंसस्तत्तेऽस्या लोलिताः प्रगततीराः ॥ ४०॥  
  
त्वन्नामस्मृत्यरणी समुद्गते ज्ञानहुतभुजि जितकालाः ।  
विषयहवींष्याजुहाति ये वैराग्यत्रुरुचा बुधाः खकुण्डस्थे ॥ ४१॥  
  
मानसररक्तो हंसो भवत्कथाकामधेनुपीयूषम् ।  
यः पिबति विषयनीरादुद्धत्यास्मान्न परमहंसोऽन्यः ॥ ४२॥  
  
कल्पतरुकामदोग्धीचिन्तामणयोऽपि यन्मनोरथदाः ।  
फलसि स्वं फलमुचितं स्वसेवितुस्तन्मनःपथातीतम् ॥ ४३॥  
  
क्षुण्णं यन्मनसा तत् स्वविलसितं कल्पपादपः फलति ।  
त्वमतः स्वसेवितुः स्वं फलं विजाने मनःपथातीतम् ॥ ४४॥  
  
त्वद्भक्तिकामधेनुं दोग्ध्यमृतं दुग्धरत्नगोर्मेरोः ।  
शिर आक्रमते कलयति कुटिलं कालं पलालसदृशं सः ॥ ४५॥  
  
त्वज्जन्ममधुरिमा यैरनुभूतस्ते बुधा बुधा न बुधाः ।  
स्पृहयन्ति त्वन्निपीताधरैम्बायै न रम्भायै ॥ ४६॥  
  
आरूढभक्तिवीरुद्भवदाह्वा मन्दाचलक्षुभितात् ।  
करुणाब्धेर्भवतोऽमृतमाप्तमनन्तं त एव बुधाः ॥ ४७॥  
  
अग्रस्थितमुखचन्द्राद्गलोदयाद्रेरुदितमात्तम् ।  
त्वन्नमहृद्गुहायास्तमस्ततिं हरति किं भवत्स्पर्धि ॥ ४८॥  
  
शतकोटिदानदक्षं विदग्धपापौघपर्वतस्मरणम् ।  
विमदीकृतपविपरिणतमैन्द्रपदत्वेन नाम भवदीयम् ॥ ४९॥  
  
पैतामहीं तनुं तां तदुज्झितां रागिणीं यदुदयास्ते ।  
यत् सम्पर्कात् प्रणमति हरोऽप्यतरोऽस्मात् परं न मन्येऽहम् ॥ ५०॥  
  
यश्चरिकरिति हि विश्वम्बरी भरित्यपि च सञ्जरिहरतितमाम् ।  
अञ्जलिरकारि तैरपि सायं प्रातर्यदग्रतो वन्दे ॥ ५१॥  
  
उदये विधिरूपस्त्वं मध्याह्ने शङ्करः स्वयं सायम् ।  
विष्णुरिति वदन्तु विमला वयं तु यत्त्वं न तन्न जानीमः ॥ ५२॥  
  
सप्तस्वरोदकान्तं रसमिव शान्तं सुवर्णसप्ताश्वैः ।  
सप्तभिरिव सामभिरहमूढं धामैव वेद्मि किमपि परम् ॥ ५३॥  
  
प्राक्तनमनुदिनमुदितं विरजस्कं रागिणं सदयमदयम् ।  
फलदमफलदं शरणं कुरु कुरु रे जीव जहिहि मृत्युभयम् ॥ ५४॥  
  
दीनदयालय रङ्कं शङ्कर कामानलातिपरितप्तम् ।  
गङ्गाधर भवजलधौ मग्नं मां पाहि परतन्त्रम् ॥ ५५॥  
  
अशुचिं चण्डचरित्रं मां यदि जानासि चण्डिकाजाने ।  
हालाहलं कपालं व्यालं भालानलप्रभो जहिहि ॥ ५६॥  
  
पापं त्वदेकशरणं हालाहलमेव मन्यसे यदि माम् ।  
तद्वत्कण्ठविलग्नं तत्र निमग्नं कथं कुरुषे वा ॥ ५७॥  
  
त्वन्महिममदपराधौ पारेसङ्ख्यं त्वपादपरिमाणौ ।  
तदनुपमत्वं गच्छति परिकरबन्धं कथं न कुरुषे द्राक् ॥ ५८॥  
  
मत्सदृशः पतितः स्यान्न पतितपावन कथं तथा त्वं ते ।  
मामतिपतितं मत्वा हित्वा वोढासि कां यशोग्रन्थिम् ॥ ५९॥  
  
यदि पतितपावनत्वं लब्धुं पतितोऽपि सृष्टाऽस्ति ।  
तल्लब्ध्वा मदुपेक्षाव्याधिनिवृत्तौ भिषग्द्रोहः ॥ ६०॥  
  
कलिकाले जनतायाः स्वार्थपरत्वं कथं हि दोषाय ।  
प्रभुरपि तथाविधः किं यन्मां कीनाश आर्पयसि पतितम् ॥ ६१॥  
  
सधृदयं नवनीतं मुञ्च कठोरत्वमुचितं ते ।  
संसारानलतप्तं मज्जय करुणामृतान्बुधौ मां ते ॥ ६२॥  
  
अपराधाम्बुधिवल्लभ रामसुतोत्थं वचो विषं कण्ठे ।  
सह राक्षेपकटुत्वं दधाति हरता न हस्तगा तस्य ॥ ६३॥  
  
साहुनृपतिबहुमान्यो गोकुलतनयः सुखानन्दः ।  
तदनुजवल्लभरामात्मेच्छारामेण मिहिरमग्नहृदा ॥ ६४॥  
  
श्रीमन्माधवनरपतिविरचितजीवातुजनितसत्त्ववता ।  
विलसितपदपत्रार्पितनन्दकसद्गन्धमुदितसमधुपम् ॥  
  
रचितं वाक्कुसुमाञ्जलि मीने फलदं युधोऽर्पयतु ॥ ६५॥  
  
॥ इति श्रीइच्छारामशास्त्रिविरचितस्तरणिवाक्कुसुमाज्जलिः समाप्तः ॥  
  
  
Encoded and proofread by Sunder Hattangadi sunderh at hotmail.com  
  
