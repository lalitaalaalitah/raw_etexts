---
Category: aShTottarashatanAma, navagraha, stotra
File name: shani108nAmastotra.itx
Language: Sanskrit
Latest update: November 19, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shani aShTottarashatanAma stotram
Texttype: stotra
Transliterated by: Manda Krishna Srikanth mandaksk at gmail.com
engtitle: shani aShTottarashatanAma stotram
itxtitle: shani aShTottarashatanAmastotram
title: शनि अष्टोत्तरशतनामस्तोत्रम्

---
  
 श्रीशनि अष्टोत्तरशतनामस्तोत्रम्   
  
शनि बीज मन्त्र - ॐ प्राँ प्रीं प्रौं सः शनैश्चराय नमः ॥  
  
शनैश्चराय शान्ताय सर्वाभीष्टप्रदायिने ।  
शरण्याय वरेण्याय सर्वेशाय नमो नमः ॥ १॥  
  
सौम्याय सुरवन्द्याय सुरलोकविहारिणे ।  
सुखासनोपविष्टाय सुन्दराय नमो नमः ॥ २॥  
  
घनाय घनरूपाय घनाभरणधारिणे ।  
घनसारविलेपाय खद्योताय नमो नमः ॥ ३॥  
  
मन्दाय मन्दचेष्टाय महनीयगुणात्मने ।  
मर्त्यपावनपादाय महेशाय नमो नमः ॥ ४॥  
  
छायापुत्राय शर्वाय शरतूणीरधारिणे ।  
चरस्थिरस्वभावाय चञ्चलाय नमो नमः ॥ ५॥  
  
नीलवर्णाय नित्याय नीलाञ्जननिभाय च ।  
नीलाम्बरविभूषाय निश्चलाय नमो नमः ॥ ६॥  
  
वेद्याय विधिरूपाय विरोधाधारभूमये ।  
भेदास्पदस्वभावाय वज्रदेहाय ते नमः ॥ ७॥  
  
वैराग्यदाय वीराय वीतरोगभयाय च ।  
विपत्परम्परेशाय विश्ववन्द्याय ते नमः ॥ ८॥  
  
गृध्नवाहाय गूढाय कूर्माङ्गाय कुरूपिणे ।  
कुत्सिताय गुणाढ्याय गोचराय नमो नमः ॥ ९॥  
  
अविद्यामूलनाशाय विद्याऽविद्यास्वरूपिणे ।  
आयुष्यकारणायाऽपदुद्धर्त्रे च नमो नमः ॥ १०॥  
  
विष्णुभक्ताय वशिने विविधागमवेदिने ।  
विधिस्तुत्याय वन्द्याय विरूपाक्षाय ते नमः ॥ ११॥  
  
वरिष्ठाय गरिष्ठाय वज्राङ्कुशधराय च ।  
वरदाभयहस्ताय वामनाय नमो नमः ॥ १२॥  
  
ज्येष्ठापत्नीसमेताय श्रेष्ठाय मितभाषिणे ।  
कष्टौघनाशकर्याय पुष्टिदाय नमो नमः ॥ १३॥  
  
स्तुत्याय स्तोत्रगम्याय भक्तिवश्याय भानवे ।  
भानुपुत्राय भव्याय पावनाय नमो नमः ॥ १४॥  
  
धनुर्मण्डलसंस्थाय धनदाय धनुष्मते ।  
तनुप्रकाशदेहाय तामसाय नमो नमः ॥ १५॥  
  
अशेषजनवन्द्याय विशेषफलदायिने ।  
वशीकृतजनेशाय पशूनाम्पतये नमः ॥ १६॥  
  
खेचराय खगेशाय घननीलाम्बराय च ।  
काठिन्यमानसायाऽर्यगणस्तुत्याय ते नमः ॥ १७॥  
  
नीलच्छत्राय नित्याय निर्गुणाय गुणात्मने ।  
निरामयाय निन्द्याय वन्दनीयाय ते नमः ॥ १८॥  
  
धीराय दिव्यदेहाय दीनार्तिहरणाय च ।  
दैन्यनाशकरायाऽर्यजनगण्याय ते नमः ॥ १९॥  
  
क्रूराय क्रूरचेष्टाय कामक्रोधकराय च ।  
कळत्रपुत्रशत्रुत्वकारणाय नमो नमः ॥ २०॥  
  
परिपोषितभक्ताय परभीतिहराय ।  
भक्तसङ्घमनोऽभीष्टफलदाय नमो नमः ॥ २१॥  
  
इत्थं शनैश्चरायेदं नान्नामष्टोत्तरं शतम् ।  
प्रत्यहं प्रजपन्मर्त्यो दीर्घमायुरवाप्नुयात् ॥    
  
  
Provided by Manda Krishna shrikanth mandaksk at gmail.com  
Proofread by KSR Ramachandran ramachandran\_ksr at yahoo.ca  
  
