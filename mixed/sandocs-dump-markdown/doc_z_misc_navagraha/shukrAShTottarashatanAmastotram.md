---
Category: aShTottarashatanAma, navagraha, stotra
File name: shukra108nAmastotra.itx
Language: Sanskrit
Latest update: November 19, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shukra aShTottarashatanAma stotraM
Texttype: stotra
Transliterated by: Manda Krishna Srikanth mandaksk at gmail.com
engtitle: shukra aShTottarashatanAma stotram
itxtitle: shukrAShTottarashatanAmastotram
title: शुक्राष्टोत्तरशतनामस्तोत्रम्

---
  
 श्रीशुक्राष्टोत्तरशतनामस्तोत्रम्   
  
शुक्र बीज मन्त्र - ॐ द्राँ द्रीं द्रौं सः शुक्राय नमः ॥  
  
शुक्रः शुचिः शुभगुणः शुभदः शुभलक्षणः ।  
शोभनाक्षः शुभ्ररूपः शुद्धस्फटिकभास्वरः ॥ १॥  
  
दीनार्तिहारको दैत्यगुरुः देवाभिवन्दितः ।  
काव्यासक्तः कामपालः कविः कळ्याणदायकः ॥ २॥  
  
भद्रमूर्तिर्भद्रगुणो भार्गवो भक्तपालनः ।  
भोगदो भुवनाध्यक्षो भुक्तिमुक्तिफलप्रदः ॥ ३॥  
  
चारुशीलश्चारुरूपश्चारुचन्द्रनिभाननः ।  
निधिर्निखिलशास्त्रज्ञो नीतिविद्याधुरन्धरः ॥ ४॥  
  
सर्वलक्षणसम्पन्नः सर्वापद्गुणवर्जितः ।  
समानाधिकनिर्मुक्तः सकलागमपारगः ॥ ५॥  
  
भृगुर्भोगकरो भूमिसुरपालनतत्परः ।  
मनस्वी मानदो मान्यो मायातीतो महाषयः ॥ ६॥  
  
बलिप्रसन्नोऽभयदो बली बलपराक्रमः ।  
भवपाशपरित्यागो बलिबन्धविमोचकः ॥ ७॥  
  
घनाशयो घनाध्यक्षो कम्बुग्रीवः कळाधरः ।  
कारुण्यरससम्पूर्णः कळ्याणगुणवर्धनः ॥ ८॥  
  
श्वेताम्बरः श्वेतवपुः चतुर्भुजसमन्वितः ।  
अक्षमालाधरोऽचिन्त्यः अक्षीणगुणभासुरः ॥ ९॥  
  
नक्षत्रगणसञ्चारो नयदो नीतिमार्गदः ।  
वर्षप्रदो हृषीकेशः क्लेशनाशकरः कविः ॥ १०॥  
  
चिन्तितार्थप्रदः शान्तमतिः चित्तसमाधिकृत् ।  
आधिव्याधिहरो भूरिविक्रमः पुण्यदायकः ॥ ११॥  
  
पुराणपुरुषः पूज्यः पुरुहूतादिसन्नुतः ।  
अजेयो विजितारातिर्विविधाभरणोज्ज्वलः ॥ १२॥  
  
कुन्दपुष्पप्रतीकाशो मन्दहासो महामतिः ।  
मुक्ताफलसमानाभो मुक्तिदो मुनिसन्नुतः ॥ १३॥  
  
रत्नसिंहासनारूढो रथस्थो रजतप्रभः ।  
सूर्यप्राग्देशसञ्चारः सुरशत्रुसुहृत् कविः ॥ १४॥  
  
तुलावृषभराशीशो दुर्धरो धर्मपालकः ।  
भाग्यदो भव्यचारित्रो भवपाशविमोचकः ॥ १५॥  
  
गौडदेशेश्वरो गोप्ता गुणी गुणविभूषणः ।  
ज्येष्ठानक्षत्रसम्भूतो ज्येष्ठः श्रेष्ठः शुचिस्मितः ॥ १६॥  
  
अपवर्गप्रदोऽनन्तः सन्तानफलदायकः ।  
सर्वैश्वर्यप्रदः सर्वगीर्वाणगणसन्नुतः ॥ १७॥  
  
एवं शुक्रग्रहस्यैव क्रमादष्टोत्तरं शतम् ।  
सर्वपापप्रशमनम् सर्वपुण्यफलप्रदम् ॥ १८॥  
  
यः पठेच्छ्रुणुयाद्वापि सर्वान्कामानवाप्नुयात् ॥ १९॥  
  
  
  
Provided by Manda Krishna shrikanth mandaksk at gmail.com  
Proofread by KSR Ramachandran ramachandran\_ksr at yahoo.ca  
  
