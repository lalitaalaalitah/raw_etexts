---
Category: navagraha, stotra
Description-comments: From Grantha/Tamil book Adityadi Navagraha Stotra
File name: angArakastotram.itx
Language: Sanskrit
Latest update: November 19, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: aNgArakastotram
Texttype: stotra
Transliterated by: KSR Ramachandran ramachandran_ksr at yahoo.ca
engtitle: AngArakastotram
itxtitle: RiNamochana aNgArakastotram
title: ऋइणमोचन अण्गारकस्तोत्रम्

---
  
 ऋणमोचन अङ्गारकस्तोत्रम्   
  
               । श्रीरस्तु ।  
            श्रीपरमात्मने नमः ।  
अथ ऋणग्रस्तस्य ऋणविमोचनार्थं अङ्गारकस्तोत्रम् ।  
  
स्कन्द उवाच ।  
ऋणग्रस्तनराणां तु  ऋणमुक्तिः कथं भवेत् ।  
ब्रह्मोवाच ।  
वक्ष्येऽहं सर्वलोकानां हितार्थं हितकामदम् ।  
अस्य श्री अङ्गारकमहामन्त्रस्य गौतम ऋषिः । अनुष्टुप्छन्दः ।  
अङ्गारको देवता । मम ऋणविमोचनार्थे  अङ्गारकमन्त्रजपे विनियोगः ।  
ध्यानम् ।  
रक्तमाल्याम्बरधरः शूलशक्तिगदाधरः ।  
चतुर्भुजो मेषगतो वरदश्च धरासुतः ॥ १॥  
  
मङ्गलो भूमिपुत्रश्च ऋणहर्ता धनप्रदः ।  
स्थिरासनो महाकायो सर्वकामफलप्रदः ॥ २॥  
  
लोहितो लोहिताक्षश्च सामगानां कृपाकरः ।  
धरात्मजः कुजो भौमो भूमिदो भूमिनन्दनः ॥ ३॥  
  
अङ्गारको यमश्चैव सर्वरोगापहारकः ।  
सृष्टेः कर्ता च हर्ता च सर्वदेशैश्च पूजितः ॥ ४॥  
  
एतानि कुजनामानि नित्यं यः प्रयतः पठेत् ।  
ऋणं न जायते तस्य श्रियं प्राप्नोत्यसंशयः ॥ ५॥  
  
अङ्गारक महीपुत्र भगवन् भक्तवत्सल ।  
नमोऽस्तु ते ममाशेषं ऋणमाशु विनाशय ॥ ६॥  
  
रक्तगन्धैश्च पुष्पैश्च धूपदीपैर्गुडोदनैः ।  
मङ्गलं पूजयित्वा तु मङ्गलाहनि सर्वदा ॥ ७॥  
  
एकविंशति नामानि पठित्वा तु तदन्तिके  ।  
ऋणरेखा प्रकर्तव्या अङ्गारेण तदग्रतः ॥ ८॥  
  
ताश्च प्रमार्जयेन्नित्यं वामपादेन संस्मरन् ।  
एवं कृते न सन्देहः ऋणान्मुक्तः सुखी भवेत् ॥ ९॥  
  
महतीं श्रियमाप्नोति धनदेन समो भवेत् ।  
भूमिं च लभते विद्वान् पुत्रानायुश्च विन्दति ॥ १०॥  
  
मूलमन्त्रः।  
अङ्गारक महीपुत्र भगवन् भक्तवत्सल ।  
नमस्तेऽस्तु महाभाग ऋणमाशु विनाशय ॥ ११॥  
  
अर्घ्यम् ।  
भूमिपुत्र महातेजः स्वेदोद्भव पिनाकिनः ।  
ऋणार्थस्त्वां प्रपन्नोऽस्मि गृहाणार्घ्यं नमोऽस्तु ते ॥ १२॥  
  
   इति ऋणमोचन अङ्गारकस्तोत्रं सम्पूर्णम् ।  
  
  
Encoded and proofread by KSR Ramachandran ramachandran\_ksr at yahoo.ca  
  
