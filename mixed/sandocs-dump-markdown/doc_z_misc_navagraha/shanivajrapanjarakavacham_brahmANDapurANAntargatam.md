---
Author: Traditional
Category: kavacha, navagraha
Description-comments: brahmANDapurANa
File name: shanaivajrakavach.itx
Language: Sanskrit
Latest update: February 23, 2003, November 11, 2018
Location: doc_z_misc_navagraha
Proofread by: NA, Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shanivajrapa.njarakavacham
engtitle: shanivajrapa.njarakavacham
itxtitle: shanivajrapanjarakavacham (brahmANDapurANAntargatam)
title: शनिवज्रपञ्जरकवचम् (ब्रह्माण्डपुराणान्तर्गतम्)

---
  
 श्रीशनिवज्रपञ्जरकवचम्   
श्री गणेशाय नमः ॥  
  
विनियोगः ।  
ॐ अस्य श्रीशनैश्चरवज्रपञ्जर कवचस्य कश्यप ऋषिः,  
अनुष्टुप् छन्दः, श्री शनैश्चर देवता,  
श्रीशनैश्चर प्रीत्यर्थे जपे विनियोगः ॥  
  
ऋष्यादि न्यासः ।   
श्रीकश्यप ऋषयेनमः शिरसि ।  
अनुष्टुप् छन्दसे नमः मुखे ।  
श्रीशनैश्चर देवतायै नमः हृदि ।  
श्रीशनैश्चरप्रीत्यर्थे जपे विनियोगाय नमः सर्वाङ्गे ॥  
  
ध्यानम् ।  
नीलाम्बरो नीलवपुः किरीटी गृध्रस्थितस्त्रासकरो धनुष्मान् ।  
चतुर्भुजः सूर्यसुतः प्रसन्नः सदा मम स्याद् वरदः प्रशान्तः ॥ १॥  
  
ब्रह्मा उवाच ॥  
  
शृणुध्वमृषयः सर्वे शनिपीडाहरं महत् ।  
कवचं शनिराजस्य सौरेरिदमनुत्तमम् ॥ २॥  
  
कवचं देवतावासं वज्रपञ्जरसञ्ज्ञकम् ।  
शनैश्चरप्रीतिकरं सर्वसौभाग्यदायकम् ॥ ३॥  
  
ॐ श्रीशनैश्चरः पातु भालं मे सूर्यनन्दनः ।  
नेत्रे छायात्मजः पातु पातु कर्णौ यमानुजः ॥ ४॥  
  
नासां वैवस्वतः पातु मुखं मे भास्करः सदा ।  
स्निग्धकण्ठश्च मे कण्ठं भुजौ पातु महाभुजः ॥ ५॥  
  
स्कन्धौ पातु शनिश्चैव करौ पातु-शुभप्रदः ।  
वक्षः पातु यमभ्राता कुक्षिं पात्वसितस्तथा ॥ ६॥  
  
नाभिं ग्रहपतिः पातु मन्दः पातु कटिं तथा ।  
ऊरू ममान्तकः पातु यमो जानुयुगं तथा ॥ ७॥  
  
पादौ मन्दगतिः पातु सर्वाङ्गं पातु पिप्पलः ।  
अङ्गोपाङ्गानि सर्वाणि रक्षेन् मे सूर्यनन्दनः ॥ ८॥  
  
इत्येतत् कवचं दिव्यं पठेत् सूर्यसुतस्य यः ।  
न तस्य जायते पीडा प्रीतो भवति सूर्यजः ॥ ९॥  
  
व्यय-जन्म-द्वितीयस्थो मृत्युस्थानगतोऽपि वा ।  
कलत्रस्थो गतो वापि सुप्रीतस्तु सदा शनिः ॥ १०॥  
  
अष्टमस्थे सूर्यसुते व्यये जन्मद्वितीयगे ।  
कवचं पठते नित्यं न पीडा जायते क्वचित् ॥ ११॥  
  
इत्येतत्कवचं दिव्यं सौरेर्यन्निर्मितं पुरा ।  
द्वादशाष्टमजन्मस्थदोषान्नाशयते सदा ।  
जन्मलग्नस्थितान् दोषान् सर्वान्नाशयते प्रभुः ॥ १२॥  
  
॥ इति श्रीब्रह्माण्डपुराणे ब्रह्म-नारदसंवादे  
शनिवज्रपञ्जरकवचं सम्पूर्णम् ॥  
  
  
  
Proofread by Kirk Wortman kirkwort at hotmail.com  
  
