---
Category: navagraha, kavacha
File name: sUryakavacham4.itx
Language: Sanskrit
Latest update: April 25, 2020
Location: doc_z_misc_navagraha
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: navagraha
Text title: Shri Surya Divya Kavacham 4
engtitle: sUryakavacham 4
itxtitle: sUryakavacham 4
title: सूर्यकवचम् ४

---
  
 श्रीसूर्यकवचम् ४   
घृणिर्मे शीर्षकं पातु सूर्यः पातु ललाटकम् ।  
आदित्यःपातु नेत्रे द्वे श्रोत्रे पातु दिवाकरः ॥ १॥  
  
नासिकां च त्रयीपातु पातु गण्डस्थले रविः ।  
पातूत्तरोष्ठमुष्णांशुरधरोष्ठमहर्पतिः ॥ २॥  
  
दन्तान्पातु जगच्चक्षुः जिह्वां पातु विभावसुः ।  
वक्त्रं पातु सहस्रांशुः चिबुकं पातु शङ्करः ॥ ३॥  
  
पार्शे पातु पतङ्गश्च पृष्ठं पातु प्रभाकरः ।  
कुक्षिं दिनमणिः पातु मध्यं पातु प्रजेश्वरः ॥ ४॥  
  
पात्वंशुमाली नाभिं मे कटिं पात्वमराग्रणीः ।  
ऊरू पातु ग्रहपतिः जानुनी पातु सर्वगः ॥ ५॥  
  
जङ्घे धामनिधिः पातु गुल्फौ पातु प्रभाकरः ।  
मार्ताण्डः पातु पादौ मे पातु मित्रोऽखिलं वपुः ॥ ६॥  
  
            फलश्रुतिः ।  
इदमादित्यनामाख्यं कवचं धारयेत्सुधीः ।  
सदीर्घायुस्सदा भोगी स्थिरसम्पद्विजायते ॥ ७॥  
  
धर्मसञ्चारिणो लोके त्रयीश्री सूर्यवर्मणा ।  
आवृतं पुरुषं द्रष्टुमशक्ता भयविह्वलाः ॥ ८॥  
  
मित्रयन्तोद्भवन्तस्तं तिरस्कर्तुं तदक्षमम् ।  
विरोधिनस्तु सर्वत्र तदाचरणतत्पराः ॥ ९॥  
  
दारिद्र्यं चैव दौर्भाग्यं मारकस्त्विह दह्यते ।  
सूर्येति सुरराजेति मित्रेति सुमनास्स्मरन् ॥ १०॥  
  
पुमान्न प्राप्नुयाद्दुःखं शाश्वतं सुखमश्नुते ।  
सर्वोन्नतगुणाधारं सूर्येणाशु प्रकल्पितम् ॥ ११॥  
  
कवचं धारयेद्यस्तु तस्य स्यादखिलं वशम् ।  
सदा गदाधरस्यापि छेत्तुं किं च तदक्षयम् ॥ १२॥  
  
तस्य हस्ते च सर्वापि सिद्धीः प्रत्ययदायिनीः ।  
सुखस्वपे यदा सूरः स्वस्य वर्मोपविष्टवान् ॥ १३॥  
  
याज्ञवल्क्यो स्तवान् सप्त समक्षं हृदये मुदा ।  
स घृणिस्सूर्य आदित्यस्तपनस्सविता रविः ॥ १४॥  
  
कर्मसाक्षी दिनमणिर्मित्रो भानुर्विभुर्हरिः ।  
द्वादशैतानि नामानि त्रिसन्ध्यं यः पठेन्नरः ॥ १५॥  
  
तस्य मृत्युभयं नास्ति सपुत्रो विजयी भवेत् ।  
द्वाभ्यां त्रिभिस्त्रिभिर्व??सन्मन्त्रपद्धतिम् ॥ १६॥  
  
विज्ञायाष्टाक्षरीमेतां ओङ्कारादि जपेत्कृती ।  
मन्त्रात्मकमिदं वर्म मन्त्रवद्गोपयेत्तथा ॥ १७॥  
  
अमन्दविदुषः पुंसो दातुं तद्दुर्लभं खलु ।  
दुर्लभं भक्तिहीनानां सुलभं पुण्यजीविनाम् ॥ १८॥  
  
य इदं पठते भक्त्या शृणुयाद्वा समाहितः ।  
तस्य पुण्यफलं वक्तुमशक्यं वर्षकोटिभिः ॥ १९॥  
  
इत्यादित्यपुराणे उत्तरखण्डे याज्ञवल्क्य विरचितं  
श्रीसूर्यकवचं सम्पूर्णम् ।  
स्वर्भुवर्भूरोमित दिग्विमोकः  
श्री सूर्यनारायण परब्रह्मार्पणमस्तु ।  
  
इति श्रीसूर्यकवचं सम्पूर्णम् ।  
  
  
Proofread by PSA Easwaran   
  
