---
Category: kavacha, navagraha
Description-comments: brahmayAmala tantra
File name: sUryakavachambrahmayAmale.itx
Language: Sanskrit
Latest update: April 29, 2013, March 25, 2017
Location: doc_z_misc_navagraha
Proofread by: Dinesh Agarwal  dinesh.garghouse at gmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryakavachaM 1 brahmayAmale
Transliterated by: Dinesh Agarwal  dinesh.garghouse at gmail.com
engtitle: sUryakavacham 1
itxtitle: sUryakavacham 1 (trailokyamaNgalanAma brahmayAmalatantrAntargatam sAmba
  sAmba mahAbAho)
title: सूर्यकवचम् १ (त्रैलोक्यमण्गलनाम ब्रह्मयामलतन्त्रान्तर्गतम् साम्ब साम्ब महाबाहो)

---
  
 सूर्यकवचं त्रैलोक्यमङ्गलं नाम   
श्रीगणेशाय नमः ॥   
श्रीसूर्य उवाच ।  
साम्ब साम्ब महाबाहो शृणु मे कवचं शुभम् ।  
त्रैलोक्यमङ्गलं नाम कवचं परमाद्भुतम् ॥ १॥  
  
यज्ज्ञात्वा मन्त्रवित्सम्यक् फलं प्राप्नोति निश्चितम् ।   
यद्धृत्वा च महादेवो गणानामधिपोभवत् ॥ २॥  
  
पठनाद्धारणाद्विष्णुः सर्वेषां पालकः सदा ।  
एवमिन्द्रादयः सर्वे सर्वैश्चर्यमवाप्मुयुः ॥ ३॥  
  
कवचस्य ऋषिर्ब्रह्मा छन्दोनुष्टुबुदाहृतः ।  
श्रीसूर्यो देवता चात्र सर्वदेवनमस्कृतः ॥ ४॥  
  
यश आरोग्यमोक्षेषु विनियोगः प्रकीर्तितः ।  
प्रणवो मे शिरः पातु घृणिर्मे पातु भालकम् ॥ ५॥  
  
सूर्योऽव्यान्नयनद्वन्द्वमादित्यः कर्णयुग्मकम् ।  
अष्टाक्षरो महामन्त्रः सर्वाभीष्टफलप्रदः ॥ ६॥  
  
ह्रीं बीजं मे मुखं पातु हृदयं भुवनेश्वरी ।  
चन्द्रबिम्बं विंशदाद्यं पातु मे गुह्यदेशकम् ॥ ७॥  
  
अक्षरोऽसौ महामन्त्रः सर्वतन्त्रेषु गोपितः ।  
शिवो वह्निसमायुक्तो वामाक्षीबिन्दुभूषीतः ॥ ८॥  
  
एकाक्षरो महामन्त्रः श्रीसूर्यस्य प्रकीर्तितः ।  
गुह्याद्गुह्यतरो मन्त्रो वाञ्छाचिन्तामणिः स्मृतः ॥ ९॥  
  
शीर्षादिपादपर्यन्तं सदा पातु मनूत्तमः ।  
इति ते कथितं दिव्यं त्रिषु लोकेषु दुर्लभम् ॥ १०॥  
  
श्रीप्रदं कान्तिदं नित्यं धनारोग्यविवर्धनम् ।  
कुष्ठादिरोगशमन महाव्याधिविनाशनम् ॥ ११॥  
  
त्रिसन्ध्यं यः पठेन्नित्यमरोगी बलवान्भवेत् ।  
बहुना किमिहोक्तेन यद्यन्मनसि वर्तते ॥ १२॥  
  
ततत्सर्वं भवेत्तस्य कवचस्य च धारणात् ।  
भूतप्रेतपिशाचाश्र्च यक्षगन्धर्वराक्षसाः ॥ १३॥  
  
ब्रह्मराक्षसवेताला न् द्रष्टुमपि तं क्षमाः ।  
दूरादेव पलायन्ते तस्य सङ्कीर्तणादपि ॥ १४॥   
भूर्जपत्रे समालिख्य रोचनागुरुकुङ्कुमैः ।  
रविवारे च सङ्क्रान्त्यां सप्तम्यां च विशेषतः ।  
धारयेत्साधकश्रेष्ठः श्रीसूर्यस्य प्रियोभवेत् ॥ १५॥  
  
त्रिलोहमध्यगं कृत्वा धारयेद्दक्षिणे करे ।  
शिखायामथवा कण्ठे सोपि सूर्यो न संशयः ॥ १६॥  
  
इति ते कथितं साम्ब त्रैलोक्यमङ्गलाभिधम् ।  
कवचं दुर्लभं लोके तव स्नेहात्प्रकाशितम् ॥ १७॥  
  
अज्ञात्वा कवचं दिव्यं यो जपेत्सूर्यमुत्तमम् ।  
सिद्धिर्न जायते तस्य कल्पकोटिशतैरपि ॥ १८॥  
  
इति श्रीब्रह्मयामले त्रैलोक्यमङ्गलं नाम सूर्यकवचं सम्पूर्णम् ॥   
  
  
Encoded and proofread by Dinesh Agarwal  dinesh.garghouse at gmail.com  
  
