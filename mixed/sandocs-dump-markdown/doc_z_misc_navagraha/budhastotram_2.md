---
Category: navagraha
Description/comments: BhaktivivekasAra
File name: budhastotram2.itx
Indexextra: (Scanned)
Language: Sanskrit
Latest update: November 18, 2018
Location: doc_z_misc_navagraha
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: budhastotram 2
engtitle: budhastotram 2
itxtitle: budhastotram 2
title: बुधस्तोत्रम् २

---
  
 बुधस्तोत्रम् २   
ॐ नमो बुधाय विज्ञाय सोमपुत्राय ते नमः ।  
रोहिणीगर्भसम्भूत कुङ्कुमच्छविभूषित ॥ १॥  
  
सोमप्रियसुताऽनेकशास्त्रपारगवित्तम ।  
रौहिणेय नमस्तेऽस्तु निशाकामुकसूनवे ॥ २॥  
  
पीतवस्त्रपरीधान स्वर्णतेजोविराजित ।  
सुवर्णमालाभरण स्वर्णदानकरप्रिय ॥ ३॥  
  
नमोऽप्रतिमरूपाय रूपानां प्रियकारिणे ।  
विष्णुभक्तिमते तुभ्यं चेन्दुराजप्रियङ्कर ॥ ४॥  
  
सिंहासनस्थो वरदः कर्णिकारसमद्युतिः ।  
खड्गचर्मगदापाणिः सौम्यो वोऽस्तु सुखप्रदः ॥ ५॥  
  
स्थिरासनो महाकायः सर्वकर्मावबोधकः ।  
विष्णुप्रियो विश्वरूपो महारूपो महेश्वरः ॥ ६॥  
  
बुधाय विष्णुभक्ताय महारूपधराय च ।  
सोमात्मजस्वरूपाय पीतवस्त्रप्रियाय च ॥ ७॥  
  
अग्रवेदी दीर्घश्मश्रुर्हेमाङ्गः कुङ्कुमच्छविः ।  
सर्वज्ञः सर्वदः सर्वः सर्वपूज्यो ग्रहेश्वरः ॥ ८॥  
  
सत्यवादी खड्गहस्तो ग्रहपीडानिवारकः ।  
सृष्टिकर्ताऽपहर्ता च सर्वकामफलप्रदः ॥ ९॥  
  
एतानि बुधनामानि प्रातरुत्थाय यः पठेत् ।  
न भयं विद्यते तस्य कार्यसिद्धिर्भविष्यति ॥ १०॥  
  
इत्येतत्स्तोत्रमुत्थाय प्रभाते पठते नरः ।  
न तस्य पीडा बाधन्ते बुद्धिभाक्च भवेत्सुधीः ॥ ११॥  
  
सर्वपापविनिर्मुक्तो विष्णुलोकं स गच्छति ।  
बुधो बुद्धिप्रदाता च सोमपुत्रो महाद्युतिः ।  
आदित्यस्य रथे तिष्ठन्स बुधः प्रीयतां मम ॥ १२॥  
  
इति बुधस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
