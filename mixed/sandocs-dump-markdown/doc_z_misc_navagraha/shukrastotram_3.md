---
Category: navagraha
Description/comments: BhaktivivekasAra
File name: shukrastotram3.itx
Indexextra: (Scanned)
Language: Sanskrit
Latest update: November 18, 2018
Location: doc_z_misc_navagraha
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shukrastotram 3
engtitle: shukrastotram 3
itxtitle: shukrastotram 3
title: शुक्रस्तोत्रम् ३

---
  
 शुक्रस्तोत्रम् ३   
ॐ कवीश्वर नमस्तुभ्यं हव्यकव्यविदां वर ।  
उपासक सरस्वत्या मृतसञ्जीवनप्रिय ॥ १॥  
  
दैत्यपूज्य नमस्तुभ्यं दैत्येन्द्रशासनाकर ।  
नीतिशास्त्रकलाभिज्ञ बलिजीवप्रभावन ॥ २॥  
  
प्रह्लादपरमाह्लाद विरोचनगुरो सित ।  
आस्फूर्जज्जितशिष्यारे नमस्ते भृगुनन्दन ॥ ३॥  
  
सुराशन सुरारातिचित्तसंस्थितिभावन ।  
उशना सकलप्राणिप्राणाश्रय नमोऽस्तु ते ॥ ४॥  
  
नमस्ते खेचराधीश शुक्र शुक्लयशस्कर ।  
वारुण वारुणीनाथ मुक्तामणिसमप्रभ ॥ ५॥  
  
क्षीबचित्त कचोद्भूतिहेतो जीवरिपो नमः ।  
देवयानीययातीष्ट दुहितृस्थेयवत्सल ॥ ६॥  
  
वह्निकोणपते तुभ्यं नमस्ते खगनायक ।  
त्रिलोचन तृतीयाक्षिसंस्थित शुकवाहन ॥ ७॥  
  
इत्थं दैत्यगुरोः स्तोत्रं यः स्मरेन्मानवः सदा ।  
दशादौ गोचरे तस्य भवेद्विघ्नहरः सितः ॥ ८॥  
  
सोमतुल्या प्रभा यस्य चासुराणां गुरुस्तथा ।  
जेता यः सर्वशत्रूणां स काव्यः प्रीयतां मम ॥ ९॥  
  
इति शुक्रस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
