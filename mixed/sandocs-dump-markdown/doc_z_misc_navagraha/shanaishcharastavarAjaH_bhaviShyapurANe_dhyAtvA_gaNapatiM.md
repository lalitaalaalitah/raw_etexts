---
Author: Traditional
Category: navagraha, stotra
Description-comments: bhaviShyapurANa
File name: shanaishcharastava.itx
Language: Sanskrit
Latest update: November 11, 2018
Location: doc_z_misc_navagraha
Proofread by: NA, Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shnaishcharastavarAjaH also aShtottarashatanaama stotra see verse 19
Texttype: stotra
engtitle: shanaishcharastavarAjaH
itxtitle: shanaishcharastavarAjaH (bhaviShyapurANe, dhyAtvA gaNapatiM)
title: शनैश्चरस्तवराजः (भविष्यपुराणे, ध्यात्वा गणपतिं)

---
  
 शनैश्चरस्तवराजः   
श्री गणेशाय नमः ॥  
  
नारद उवाच ॥  
  
ध्यात्वा गणपतिं राजा धर्मराजो युधिष्ठिरः ।  
धीरः शनैश्चरस्येमं चकार स्तवमुत्तमम् ॥ १॥  
  
शिरो मे भास्करिः पातु भालं छायासुतोऽवतु ।  
कोटराक्षो दृशौ पातु शिखिकण्ठनिभः श्रुती ॥ २॥  
  
घ्राणं मे भीषणः पातु मुखं बलिमुखोऽवतु ।  
स्कन्धौ संवर्तकः पातु भुजौ मे भयदोऽवतु ॥ ३॥  
  
सौरिर्मे हृदयं पातु नाभिं शनैश्चरोऽवतु ।  
ग्रहराजः कटिं पातु सर्वतो रविनन्दनः ॥ ४॥  
  
पादौ मन्दगतिः पातु कृष्णः पात्वखिलं वपुः ।  
रक्षामेतां पठेन्नित्यं सौरेर्नामबलैर्युताम् ॥ ५॥  
  
सुखी पुत्री चिरायुश्च स भवेन्नात्र संशयः ।  
सौरिः शनैश्चरः कृष्णो नीलोत्पलनिभः शनिः ॥ ६॥  
  
शुष्कोदरो विशालाक्षो दुर्निरीक्ष्यो विभीषणः ।  
शिखिकण्ठनिभो नीलश्छायाहृदयनन्दनः ॥ ७॥  
  
कालदृष्टिः कोटराक्षः स्थूलरोमावलीमुखः ।  
दीर्घो निर्मांसगात्रस्तु शुष्को घोरो भयानकः ॥ ८॥  
  
नीलांशुः क्रोधनो रौद्रो दीर्घश्मश्रुर्जटाधरः ।  
मन्दो मन्दगतिः खञ्जो तृप्तः संवर्तको यमः ॥ ९॥orअतृप्तः  
ग्रहराजः कराली च सूर्यपुत्रो रविः शशी ।  
कुजो बुधो गुरुः काव्यो भानुजः सिंहिकासुतः ॥ १०॥  
  
केतुर्देवपतिर्बाहुः कृतान्तो नैरृतस्तथा ।  
शशी मरुत्कुबेरश्च ईशानः सुर आत्मभूः ॥ ११॥  
  
विष्णुर्हरो गणपतिः कुमारः काम ईश्वरः ।  
कर्ता हर्ता पालयिता राज्यभुग् राज्यदायकः ॥ १२॥orराज्येशो  
छायासुतः श्यामलाङ्गो धनहर्ता धनप्रदः ।  
क्रूरकर्मविधाता च सर्वकर्मावरोधकः ॥ १३॥  
  
तुष्टो रुष्टः कामरूपः कामदो रविनन्दनः ।  
ग्रहपीडाहरः शान्तो नक्षत्रेशो ग्रहेश्वरः ॥ १४॥  
  
स्थिरासनः स्थिरगतिर्महाकायो महाबलः ।  
महाप्रभो महाकालः कालात्मा कालकालकः ॥ १५॥  
  
आदित्यभयदाता च मृत्युरादित्यनन्दनः ।  
शतभिरुक्षदयिता त्रयोदशीतिथिप्रियः ॥ १६॥  
  
तिथ्यात्मा तिथिगणनो नक्षत्रगणनायकः ।orतिथ्यात्मकस्तिथिगणो  
योगराशिर्मुहूर्तात्मा कर्ता दिनपतिः प्रभुः ॥ १७॥  
  
शमीपुष्पप्रियः श्यामस्त्रैलोक्याभयदायकः ।  
नीलवासाः क्रियासिन्धुर्नीलाञ्जनचयच्छविः ॥ १८॥  
  
सर्वरोगहरो देवः सिद्धो देवगणस्तुतः ।  
अष्टोत्तरशतं नाम्नां सौरेश्छायासुतस्य यः ॥ १९॥  
  
पठेन्नित्यं तस्य पीडा समस्ता नश्यति ध्रुवम् ।  
कृत्वा पूजां पठेन्मर्त्यो भक्तिमान्यः स्तवं सदा ॥ २०॥  
  
विशेषतः शनिदिने पीडा तस्य विनश्यति ।  
जन्मलग्ने स्थितिर्वापि गोचरे क्रूरराशिगे ॥ २१॥  
  
दशासु च गते सौरौ तदा स्तवमिमं पठेत् ।  
पूजयेद्यः शनिं भक्त्या शमीपुष्पाक्षताम्बरैः ॥ २२॥  
  
विधाय लोहप्रतिमां नरो दुःखाद्विमुच्यते ।  
बाधा याऽन्यग्रहाणां च यः पठेत्तस्य नश्यति ॥ २३॥  
  
भीतो भयाद्विमुच्येत बद्धो मुच्येत बन्धनात् ।  
रोगी रोगाद्विमुच्येत नरः स्तवमिमं पठेत् ॥ २४॥  
  
पुत्रवान्धनवान् श्रीमान् जायते नात्र संशयः ॥ २५॥  
  
नारद उवाच ॥  
  
स्तवं निशम्य पार्थस्य प्रत्यक्षोऽभूत् शनैश्चरः ।  
दत्त्वा राज्ञे वरः कामं शनिश्चान्तर्दधे तदा ॥ २६॥  
  
॥ इति श्री भविष्यपुराणे शनैश्चरस्तवराजः सम्पूर्णः ॥  
  
  
Proofread by Kirk Wortman kirkwort at hotmail.com  
  
