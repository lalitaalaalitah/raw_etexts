---
Category: navagraha, stotra
Description-comments: From Grantha/Tamil book Adityadi Navagraha Stotra
File name: budhastotram.itx
Language: Sanskrit
Latest update: June 28, 2012
Location: doc_z_misc_navagraha
Proofread by: KSR Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: budhastotram
Texttype: stotra
Transliterated by: KSR Ramachandran ramachandran_ksr at yahoo.ca
engtitle: budhastotram
itxtitle: budhastotram
title: बुधस्तोत्रम्

---
  
 बुधस्तोत्रम्   
  
अथ बुधस्तोत्रम् ।  
अस्य श्रीबुधस्तोत्रमहामन्त्रस्य वसिष्ठ ऋषिः । अनुष्टुप्छन्दः ।  
बुधो देवता । बुधप्रीत्यर्थे जपे विनियोगः ।  
ध्यानम् ।  
भुजैश्चतुर्भिर्वरदाभयासिगदं वहन्तं सुमुखं प्रशान्तम् ।  
पीतप्रभं चन्द्रसुतं सुरेढ्यं सिम्हे निषण्णं बुधमाश्रयामि ॥  
  
पीताम्बरः पीतवपुः पीतध्वजरथस्थितः ।  
पीयूषरश्मितनयः पातु मां सर्वदा बुधः ॥ १॥  
  
सिंहवाहं सिद्धनुतं सौम्यं सौम्यगुणान्वितम् ।  
सोमसूनुं सुराराध्यं सर्वदं सौम्यमाश्रये ॥ २॥  
  
बुधं बुद्धिप्रदातारं बाणबाणासनोज्ज्वलम् ।  
भद्रप्रदं भीतिहरं भक्तपालनमाश्रये ॥ ३॥  
  
आत्रेयगोत्रसञ्जातमाश्रितार्तिनिवारणम् ।  
आदितेयकुलाराध्यमाशुसिद्धिदमाश्रये ॥ ४॥  
  
कलानिधितनूजातं करुणारसवारिधिम् ।  
कल्याणदायिनं नित्यं कन्याराश्यधिपं भजे ॥ ५॥  
  
मन्दस्मितमुखाम्भोजं मन्मथायुतसुन्दरम् ।  
मिथुनाधीशमनघं मृगाङ्कतनयं भजे ॥ ६॥  
  
चतुर्भुजं चारुरूपं चराचरजगत्प्रभुम् ।  
चर्मखड्गधरं वन्दे चन्द्रग्रहतनूभवम् ॥ ७॥  
  
पञ्चास्यवाहनगतं पञ्चपातकनाशनम् ।  
पीतगन्धं पीतमाल्यं बुधं बुधनुतं भजे ॥ ८॥  
  
बुधस्तोत्रमिदं गुह्यं वसिष्ठेनोदितं पुरा ।  
यः पठेच्छृणूयाद्वापि सर्वाभीष्टमवाप्नुयात् ॥ ९॥  
  
    इति बुधस्तोत्रं सम्पूर्णम् ।  
  
Encoded and proofread by KSR Ramachandran ramachandran\_ksr at yahoo.ca  
  
  
