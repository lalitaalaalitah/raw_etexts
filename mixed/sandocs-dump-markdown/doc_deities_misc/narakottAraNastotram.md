---
Category: deities_misc
File name: narakottAraNastotram.itx
Indexextra: (Scan)
Language: Sanskrit
Latest update: September 29, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: Narakottarana Stotram
engtitle: narakottAraNastotram
itxtitle: narakottAraNastotram
title: नरकोत्तारणस्तोत्रम्

---
  
 नरकोत्तारणस्तोत्रम्   
ॐ नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ १॥  
  
नारायणं जगद्बीजं पुराणं पुरुषोत्तमम् ।  
परिपृच्छति धर्मात्मा पाण्डुपुत्रो युधिष्ठिरः ॥ २॥  
  
श्रीयुधिष्ठिर उवाच -  
किं जपन्पुरुषो मुच्येद्यमलोकैकशासनात् ।  
तन्मे कथय तत्त्वेन भक्तस्य तव केशव ॥ ३॥  
  
श्रीभगवानुवाच -  
शृणु राजन्महाबाहो धर्मात्मन्पाण्डुनन्दन ।  
अहं ते कथयिष्यामि नरकोत्तारणं महत् ॥ ४॥  
  
ओङ्कारात्मन्नमस्तेऽस्तु ऋग्यजुःसामरूपिणे ।  
यज्ञात्मने नमस्तेस्तु सर्वशास्त्रात्मने नमः ॥ ५॥  
  
भूतभव्यजगन्नाथ सर्वभूत जगत्पते ।  
नमस्ते सर्वलोकेश महापुरुष पूर्वज ॥ ६॥  
  
नमोमत्स्याय कूर्माय मूलप्रकृतये नमः ।  
नमो यज्ञवराहाय नरसिंहाय वै नमः ॥ ७॥  
  
त्रिविक्रमाय रामाय वैकुण्ठाय नराय च ।  
नमस्तेऽश्वमुखायापि कूटस्थायाक्षराय च ॥ ८॥  
  
अनन्तायाच्युतायापि जामदग्न्याय वै नमः ।  
मधुकैटभनाशाय शङ्कराय नमोनमः ॥ ९॥  
  
रामाय विश्वरूपाय वासुदेवाय वै नमः ।  
पीताम्बराय देवाय युगवर्णाय वै नमः ॥ १०॥  
  
स्थित्युत्पत्तिविनाशानां हेतुरूपाय वै नमः ।  
ब्रह्मणे वायुरूपाय रुद्ररूपाय वै नमः ॥ ११॥  
  
धनदेशस्वरूपाय मोक्षरूपाय वै नमः ।  
सोमाय सूर्यरूपाय हविर्गन्धाय वै नमः ॥ १२॥  
  
परमेश्वररूपाय नमः श्रीवत्सधारिणे ।  
बिभ्रत्सरस्वतीं वक्रे सर्वज्ञोऽसि नमोऽस्तु ते ॥ १३॥  
  
लक्ष्मीप्रियाय देवाय ह्यतसीश्यामरूपिणे ।  
प्रसीद मम दीनस्य भक्तियुक्तस्य माधव ॥ १४॥  
  
रौरवान्नरकाद्घोरात्पाहि मां गरुडध्वज ।  
असिपत्रवनात्पाहिशङ्खचक्रगदाधर ॥ १५॥  
  
कुम्भीपाकान्महादेव पाहि मां शरणागतम् ।  
अवीचेः कालसूत्राच्च पाहि मां दुःखनाशन ॥ १६॥  
  
सूच्यागारादम्बरीषात्पाहि मां मधुसूदन ।  
असृक्केशास्थिवाहिन्या वैतरण्याश्चतुर्भुज ॥ १७॥  
  
पाहि मां कर्मसाक्षी त्वं शरणागतवत्सल ।  
इक्षुपीडनकैर्यन्त्रैः पीड्यन्ते यत्र मानवाः ॥ १८॥  
  
देशात्तस्माज्जगन्नाथ पाहि मां भक्तवत्सल ।  
तप्तवालुकदेशश्च शल्मल्यायामवल्लितः ॥ १९॥  
  
तद्देशात्पुण्डरीकाक्ष पाहि मां करुणानिधे ।  
क्रकचैर्यत्र पाट्यन्ते मानुषा देवदारुवत् ॥ २०॥  
  
तेभ्योऽपि रक्ष मां हंस शरणागतवत्सल ।  
सारमेयैश्च खाद्यन्ते यामे वर्त्मनि मानवाः ॥ २१॥  
  
महाभयात्प्रभो तस्मात्केशव क्लेशनाशन ।  
अन्ये च नरका घोरा यमलोके प्रतिष्ठिताः ॥ २२॥  
  
तेभ्योऽपि रक्ष मां हंस नमस्तेऽस्तु सहस्रशः ।  
तिर्यग्योनिगतस्यापि भक्तिर्मे तव केशव ॥ २३॥  
  
अचला स्याद्यथा कृष्ण तथा कुरु वरप्रद ।  
बहुबाहूरुपादस्त्वं बहुकर्णाक्षिशीर्षवान् ॥ २४॥  
  
सर्वतो रक्ष मां हंस सर्वात्मन् सर्वतोमुख ।  
नमस्ते देवदेवेश यथा पास्यऽखिलं जगत् ॥ २५॥  
  
स्थितौ तथा समस्तेभ्यो दोषेभ्यो मां समुद्धर ।  
कृष्णाच्युत हृषीकेश सर्वभूतेश केशव ॥ २६॥  
  
महात्मन् पाहि मां भक्तं वासुदेव नमोऽस्तु ते ।  
 इति स्तवन्नरो राजन्सदा नारायणं प्रभुम् ॥ २७॥  
  
यमलोकं न पश्येच्च नरकं च कुतः पुनः ।  
स्मरन्नपि सदा मर्त्यः शृण्वन्नपि युधिष्ठिर ॥ २८॥  
  
महापातकजैर्घौरैर्मुच्यते सर्वकिल्बिषैः ।  
आयुरारोग्यमैश्वर्यं श्रियं मेधां तथा बलम् ॥ २९॥  
  
प्राप्नोति च पठेन्नित्यं तद्विष्णोः परमं पदम् ।  
भयकान्तारदुर्गेषु तथा संसारसागरात् ॥ ३०॥  
  
सत्यं सन्तरते मर्त्यः स्तवस्याप्यनुकीर्तनात् ।  
अन्ते सायुज्यमाप्नोति तद्विष्णोः परमं पदम् ॥ ३१॥  
  
इति श्रीनरकोत्तारणस्तोत्रं सम्पूर्णम् ।  
  
  
Proofread by Aruna Narayanan narayanan.aruna at  gmail.com  
  
