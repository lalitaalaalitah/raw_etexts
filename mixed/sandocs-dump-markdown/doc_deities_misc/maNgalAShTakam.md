---
Category: aShTaka, deities_misc
Description-comments: Devi book stall, Kodumgallur, Kerala
File name: maNgalAShTakam.itx
Language: Sanskrit
Latest update: August 6, 2016
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
Subject: philosophy/hinduism/religion
Sublocation: deities_misc
Text title: maNgalAShTakam
Transliterated by: PSA Easwaran psaeaswaran at gmail.com
engtitle: Mangala Ashtakam
itxtitle: maNgalAShTakam
title: मण्गलाष्टकम्

---
  
 मङ्गलाष्टकम्   
  
ब्रह्माविष्णुर्गिरीशः सुरपतिरनलः प्रेतराड्यातुनाथ-  
स्तोयाधीशश्च वायुर्धनदगुहगणेशार्कचन्द्राश्च रुद्राः ।  
विश्वादित्याश्विसध्या वसुपितृमरुतस्सिद्धविद्याश्च यक्षा  
गन्धर्वाः किन्नराद्याखिलगगनचरा मङ्गलं मे दिशन्तु ॥ १॥  
  
वाणी लक्ष्मी धरित्री हिमगिरितनया चण्डिका भद्रकाली  
ब्रह्माद्या मातृसङ्घा अदितिदितिसतीत्यादयो दक्षपुत्र्यः ।  
सावित्री जह्नुकन्या दिनकरतनयारुन्धती देवपत्न्यः  
पौलोमाद्यास्तथान्याः खचरयुवतयो मङ्गलं मे दिशन्तु ॥ २॥  
  
मत्स्यः कूर्मो वराहो नृहरिरथ वटुर्भार्गवो रामचन्द्र-  
स्सीरी कृष्णश्च खड्गी सकपिलनरनारायणात्रेयवैद्याः ।  
अन्ये नानावताराः नरकविजयिनश्चक्रमुख्यायुधानि  
तत्पत्न्यस्तत्सुताश्चाप्यखिलहरिकुला मङ्गलं मे दिशन्तु ॥ ३॥  
  
विश्वामित्रो वसिष्ठः कलशभव उतथ्योऽङ्गिराः काश्यपश्च  
व्यासः कण्वो मरीची क्रतुभृगुपुलहा शौनकोऽत्रिः पुलस्त्यः ।  
अन्ये सर्वे मुनीन्द्राः कुजबुधगुरुशुक्रार्कजाद्या ग्रहा ये  
नक्षत्राणि प्रजेशाः फणिगणमनवो मङ्गलं मे दिशन्तु ॥ ४॥  
  
तार्क्ष्योऽनन्तो हनूमान् बलिरपि सनकाद्याः शुको नारदश्च  
प्रह्लादः पाण्डुपुत्रा नृगनलनहुषाः विष्णुरातोऽम्बरीषः ।  
भीष्माक्रूरोद्धवोशीनरभरतहरिश्चन्द्ररुक्माङ्गदाद्याः  
अन्ये सर्वे नरेन्द्रा रविशशिकुलजा मङ्गलं मे दिशन्तु ॥ ५॥  
  
आकूत्याद्याश्च तिस्रः सकलमुनिकलत्राणि दारा मनूनां  
तारा कुन्ती च पाञ्चाल्यथ नलदयिता रुक्मिणी सत्यभामा ।  
देवक्याद्याश्च सर्वा यदुकुलवनिता राजभार्यास्तथान्याः  
गोप्यश्चारित्रयुक्ताः सकलयुवतयो मङ्गलं मे दिशन्तु ॥ ६॥  
  
विप्रा गावश्च वेदाः स्मृतिरपि तुलसी सर्वतीर्थानि विद्याः  
नानाशास्त्रेतिहासा अपि सकलपुराणानि वर्णाश्रमाश्च ।  
साङ्ख्यं ज्ञानं च योगावपि यमनियमौ सर्वकर्माणि कालाः  
सर्वे धर्माश्च सत्याद्यवयवसहिता मङ्गलं मे दिशन्तु ॥ ७॥  
  
लोका द्वीपाः समुद्राः क्षितिधरपतयो मेरुकैलासमुख्याः  
कावेरीनर्मदाद्याः शुभजलसरितः स्वर्द्रुमा दिग्गजेन्द्राः ।  
मेघा ज्योतींषिनानानरमृगपक्ष्यादयः प्राणिनोऽन्ये  
सर्वौषध्यश्च वृक्षाः सकलतृणलता मङ्गलं मे दिशन्तु  ॥ ८॥  
  
भक्त्या संयुक्तचित्ताः प्रतिदिवसमिमान् मङगलस्तोत्रमुख्यान्  
अष्टौ श्लोकान् प्रभाते दिवसपरिणतौ ये च मर्त्याः पठन्ति ।  
ते नित्यं पूर्णकामा इह भुवि सुखिनश्चार्थवन्तोऽपि भूत्वा  
निर्मुक्ता सर्वपापैर्वयसि च चरमे विष्णुलोकं प्रयान्ति ॥ ९॥  
  
इति मङ्गलाष्टकस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
