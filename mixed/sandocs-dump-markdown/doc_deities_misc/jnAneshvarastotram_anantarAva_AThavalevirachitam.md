---
Author: Anantarav Athavale
Category: deities_misc, gurudev
File name: jnAneshvarastotramAThavale.itx
Language: Sanskrit
Latest update: September 19, 2017
Location: doc_deities_misc
Proofread by: Shashank Purandare
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: jnAneshvarastotramAThavale
engtitle: jnAneshvarastotramAThavale
itxtitle: jnAneshvarastotram (anantarAva AThavalevirachitam)
title: ज्ञानेश्वरस्तोत्रम् (अनन्तराव आठवलेविरचितम्)

---
  
 श्रीज्ञानेश्वरस्तोत्रम्   
  
सद्गुरुं सच्चिदानन्दं केवलं करुणाकरम् ।  
ज्ञानयोगेश्वरं वन्दे ज्ञानदेवं पुनः पुनः ॥ १॥  
  
वाङ्मनोबुद्धिभावानामतीतं परमेश्वरम् ।  
निष्कलं सगुणं वन्दे ज्ञानदेवं पुनः पुनः ॥ २॥  
  
निर्मलं सदयं शान्तं प्रणताखिलमङ्लम् ।  
ज्ञानैकरूपिणं वन्दे ज्ञानदेवं पुनः पुनः ॥ ३॥  
  
भक्तिकल्पतरोर्मूलं बीजं साधनसम्पदः ।  
सर्वलोकहितं वन्दे ज्ञानदेवं पुनः पुनः ॥ ४॥  
  
आविर्भूतो हरिः साक्षात् पावने गौतमीतटे ।  
रुपेण यस्य तं वन्दे ज्ञानदेवं पुनः पुनः ॥ ५॥  
  
निवृत्तिमार्गिणो मुक्तिः सोपानसुलभा कृता ।  
कृपया यस्य तं वन्दे ज्ञानदेवं पुनः पुनः ॥ ६॥  
  
ज्ञानं भक्तिरसं यस्य यद्भक्तिर्ज्ञानभास्वती ।  
तमद्वैतपरं वन्दे ज्ञानदेवं पुनः पुनः ॥ ७॥  
  
दृष्टिः कृपावती यस्य नित्यं पीयूषवर्षिणी ।  
नताश्रयाङ्घ्रिं तं वन्दे ज्ञानदेवं पुनः पुनः ॥ ८॥  
  
सुधाविजयिनी तापशमनी लोकपावनी ।  
भारती यस्य तं वन्दे ज्ञानदेवं पुनः पुनः ॥ ९॥  
  
भावार्थदीपिका यस्य अनुभवामृतजीवनी ।  
तं बुद्धिभास्करं वन्दे ज्ञानदेवं पुनः पुनः ॥ १०॥  
  
शरदिन्दुमनोज्ञाङ्गं कमलायतलोचनम् ।  
पद्मासनस्थितं वन्दे ज्ञानदेवं पुनः पुनः ॥ ११॥  
  
प्रसन्नं परमोदारं वरदं सुस्मिताननम् ।  
आलन्दिवल्लभं वन्दे ज्ञानदेवं पुनः पुनः ॥ १२॥  
  
सुहृदं सर्वभूतानां मातरं पितरं प्रभूम् ।  
प्रेमलं वत्सलं वन्दे ज्ञानदेवं पुनः पुनः ॥ १३॥  
  
बुद्धिनद्याः शरत्कालं प्रग्रहं चित्तवाजिनः ।  
पापतापहरं वन्दे ज्ञानदेवं पुनः पुनः ॥ १४॥  
  
हे तात ! भवतैवोक्तं शिशोर्माता स्वयं हिता ।  
चित्तवृत्तेः समाधानं बुद्धेः स्थैर्यं सदाऽस्तु मे ॥ १५॥  
  
इति श्री अनन्तराव आठवलेविरचितम् श्रीज्ञानेश्वरस्तोत्रं सम्पूर्णम् ।  
  
  
