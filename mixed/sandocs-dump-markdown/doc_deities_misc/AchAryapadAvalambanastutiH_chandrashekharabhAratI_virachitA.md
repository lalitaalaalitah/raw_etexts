---
Author: chandrashekharabhAratI
Category: deities_misc, gurudev, chandrashekharabhAratI
Description/comments: Sri Gururaja Sukti Malika
File name: AchAryapadAvalambanastutiH.itx
Indexextra: (Translation)
Language: Sanskrit
Latest update: January 1, 2020
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Acharyapadavalambanastutih
Transliterated by: Aruna Narayanan narayanan.aruna at gmail.com
engtitle: AchAryapadAvalambanastutiH
itxtitle: AchAryapadAvalambanastutiH (chandrashekharabhAratI virachitA)
title: आचार्यपदावलम्बनस्तुतिः (चन्द्रशेखरभारती विरचिता)

---
  
 आचार्यपदावलम्बनस्तुतिः   
ओमित्यशेषविबुधाः शिरसा यदाज्ञां  
     सम्बिभ्रते सुममयीमिव नव्यमालाम् ।  
ओङ्कारजापरतलभ्यपदाब्ज स त्वं  
     श्रीशङ्करार्य मम देहि पदावलम्बम् ॥ १॥  
  
नम्रालिहृत्तिमिरचण्डमयूखमालिन्  
     कम्रस्मितापहृतकुन्दसुधांशुदर्प ।  
सम्राट यदीयदयया प्रभवेद्दरिद्रः  
     श्रीशङ्करार्य मम देहि पदावलम्बम् ॥ २॥  
  
मस्ते दुरक्षरततिर्लिखिता विधात्रा  
     जागर्तु साध्वसलवोपि न मेऽस्ति तस्याः ।  
लुम्पामि ते करुणया करुणाम्बुधे तां  
     श्रीशङ्करार्य मम देहि पदावलम्बम् ॥ ३॥  
  
शम्पालतासदृशभास्वरदेहयुक्त  
     सम्पादयाम्यखिलशास्त्रधियं कदा वा ।  
शङ्कानिवारणपटो नमतां नराणां  
     श्रीशङ्करार्य मम देहि पदावलम्बम् ॥ ४॥  
  
कन्दर्पदर्पदलनं कितवैरगम्यं  
     कारुण्यजन्मभवनं कृतसर्वरक्षम् ।  
कीनाशभीतिहरणं श्रितवानहं त्वां  
     श्रीशङ्करार्य मम देहि पदावलम्बम् ॥ ५॥  
  
राकासुधाकरसमानमुखप्रसर्प-  
     द्वेदान्तवाक्यसुधया भवतापतप्तम् ।  
संसिच्य मां करुणया गुरुराज शीघ्रं  
     श्रीशङ्करार्य मम देहि पदावलम्बम् ॥ ६॥  
  
यत्नं विना मधुसुधासुरदीर्घिकाव-  
     धीरिण्य आशु वृणते स्वयमेव वाचः ।  
तं त्वत्पदाब्जयुगलं बिभृते हृदा यः  
     श्रीशङ्करार्य मम देहि पदावलम्बम् ॥ ७॥  
  
विक्रीता मधुना निजा मधुरता दत्ता मुदा द्राक्षया  
     क्षीरैः पात्रधियाऽर्पिता युधि जिताल्लब्धा बलादिक्षुतः ।  
न्यस्ता चोरभयेन हन्त सुधया यस्मादतस्तद्गिरां  
     माधुर्यस्य समृद्धिरद्भुततरा नान्यत्र सा वीक्ष्यते ॥ ८॥  
  
श्रीशङ्करार्यकरुणावशतः प्रणीतं  
     स्तोत्रं तदीयमनुवर्णयुतं तदङ्घ्र्योः ।  
भक्त्या समर्पितमिदं पठतां नराणां  
     विद्यां विरक्तिमतुलां गुरुराट् तनोतु ॥ ९॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचिता आचार्यपदावलम्बनस्तुतिः समाप्ता ।  
  
Proofread by Aruna Narayanan narayanan.aruna at gmail.com  
  
