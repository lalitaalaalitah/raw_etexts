---
Category: deities_misc, gurudeva
File name: gurustutiH2.itx
Indexextra: (Scans 1, 2)
Language: Sanskrit
Latest update: December 25, 2018
Location: doc_deities_misc
Proofread by: Ganesh Kandu kanduganesh at gmail.com, NA
Send corrections to: sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: gurustutiH 2
Transliterated by: Ganesh Kandu kanduganesh at gmail.com
engtitle: gurustutiH 2
itxtitle: gurustutiH 2
title: गुरुस्तुतिः २

---
  
 श्रीगुरुस्तुतिः   
ॐ नमो गुरुवे ।  
यः सर्वात्माखिलजनविभुर्देवदेवो महेशः  
     स्वातन्त्र्यस्थो ध्रुवपदगतो निश्चलात्मा वरेण्यः ।  
विश्वोत्तीर्णों भवभयहरः स्वेच्छया विश्वपूर्णः  
     तं श्रीरामं त्रिभुवनगुरुं स्वात्मरूपं नमामि ॥ १॥  
  
यस्मादीशात्प्रसरति शिवतत्त्वप्रभृतिज्यान्त-  
     मेतद्विश्वं परमवपुषा स्थीयते येन सम्यक् ।  
यस्मिंस्तोयमिव क्रमतया लीयते वारिराशौ  
     तं श्रीरामं त्रिभुवनगुरुं स्वात्मरूपं नमामि ॥ २॥  
  
ब्राह्मीं मूर्तिं भुवनजनने राजसीं यो बिभर्ति  
     तद्रक्षायां परमदयया वैष्णवीं सात्विकीं च ।  
तत्संहारेऽनलशततनुस्तामसीं रौद्रमूर्तिं  
     तं श्रीरामं त्रिभुवनगुरुं स्वात्मरूपं नमामि ॥ ३॥  
  
संसाराब्धौ विषयमकरे दुस्तरे सम्प्रमग्ना-  
     नुद्धृत्यस्मात्परमकृपया भेददृष्टिं विभिद्य ।  
शैवं स्थानमचलममलं प्रापिता येन भक्त्या  
     तं श्रीरामं त्रिभुवनगुरुं स्वात्मरूपं नमामि ॥ ४॥  
  
अस्मिंल्लोके ह्यूपमन्युकुले यश्च मर्त्यावतार-  
     मायाति स्म तिमिरहरणः सज्जनानां हिताय ।  
प्राकट्यार्थं स्वमतयशसः प्रेरितोरुद्रव्रातैः  
     तं श्रीरामं त्रिभुवनगुरुं स्वात्मरूपं नमामि ॥ ५॥  
  
सूर्ये प्राप्ते धनुषि च गुरौ तारकेशे तुलाया-  
     माद्ये भौमे सुखगतबुधे शत्रुगे भार्गवेपि ।  
पङ्गुराहौर्दशमसदने सिंहलग्ने तु जातः  
     तं श्रीरामं त्रिभुवनगुरुं स्वात्मरूपं नमामि ॥ ६॥  
  
मूर्त्या शम्भुः परमसुखदः तेजसा द्वादशात्मा  
     प्रकृत्या तु शिशिरकिरणः पावनश्चित्रभानुः ।  
शैवीदीक्षागलितवृजिनैर्लक्ष्यते यश्च सद्भिः  
     तं श्रीरामं त्रिभुवनगुरुं स्वात्मरूपं नमामि ॥ ७॥  
  
रूपं यस्य निखिलजगतां हृत्प्रमोदस्य हेतु  
     यद्यन्तानां किरणपटलैः छात्रवृन्दा विरेजुः ।  
व्याख्यानेन प्रहसितमुखः कर्तनः संशयानां  
     तं श्रीरामं त्रिभुवनगुरुं स्वात्मरूपं नमामि ॥ ८॥  
  
बाल्यादेव परमतपसि दुःसह्ये वर्तते स्म  
     विश्वमेतत्परममहिमा यश्च स्वात्मन्यद्राक्षीत् ।  
स्वात्मानं च जगति निखिले ज्ञानदृष्टया सदैव  
     तं श्रीरामं त्रिभुवनगुरुं स्वात्मरूपं नमामि ॥ ९॥  
  
यः शैवाख्यं परममऽमृतं निर्गतं स्वाऽननाऽब्जात्  
     तत्पादाब्जानुगतमनसो भक्तवृन्दानपीप्यत् ।  
एतद्देहं परित्यज्य ह्यगाच्छाश्वतं शैवधाम  
     तं श्रीरामं त्रिभुवनगुरुं स्वात्मरूपं नमामि ॥ १०॥  
  
इति श्रीकाश्मीरिकमहामेश्वराचार्यवर्यं स्वामिवरश्रीरामभट्टारक  
पादचरित्रण् राजानकविद्याधरेण विरचितं श्रीगुरुस्तुतिः समाप्ता ।  
  
  
Encoded and proofread by Ganesh Kandu kanduganesh at gmail.com, NA  
  
