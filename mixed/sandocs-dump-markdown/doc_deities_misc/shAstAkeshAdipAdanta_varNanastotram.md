---
Category: deities_misc, ayyappa, stotra
File name: shaastaakeshaadipaadaantavarNanastotram.itx
Language: Sanskrit
Latest update: April 23, 2008
Location: doc_deities_misc
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
SubDeity: ayyappa
Subject: Hinduism/religion/traditional
Sublocation: deities_misc
Text title: dharmashAstAkeshAdipadAntavarNanastotram
Texttype: stotra
Transliterated by: Antaratma antaratma at Safe-mail.net
engtitle: shAstAkeshAdipAdanta varNana stotram
itxtitle: shAstAkeshAdipAdanta varNanastotram
title: शास्ताकेशादिपादन्त वर्णनस्तोत्रम्

---
  
 श्रीशास्ताकेशादिपादन्त वर्णनस्तोत्रम्   
  
आशानुरूपफलदं चरणारविन्द-  
भाजामपारकरुणार्णव पूर्ण चन्द्रम् ।  
नाशाय सर्वविपदामपि नौमि नित्य-  
मीशानकेशवभवं भुवनैकनाथम् ॥ १  
पिञ्छावली वलयिताकलित प्रसून-  
सञ्जात कान्तिभर भासुर केशभारम् ।  
शिज्ञान मञ्जुमणिभूषण रञ्जिताङ्गं  
चन्द्रावतं सहरिनन्दनमाश्रयामि ॥ २  
आलोलनीलललिताळुक हाररम्य-  
माकम्रनासमरुणाधरमायताक्षम् ।  
आलम्बनं त्रिजगतां प्रमथाधिनाथं  
मानम्रलोक हरिनन्दनमाश्रयामि ॥ ३  
कर्णावलम्बिमणिकुण्डल भासमान  
गण्डस्थलं समुदितानन पुण्डरीकम् ।  
अर्णोजनाभहरयोरिव मूर्तिमन्तं  
पुण्यातिरेकमिव भूतपतिं नमामि ॥ ४  
उद्दण्डचारुभुजदण्डयुगाग्रसम्स्थं  
कोदण्डबाण महितान्तमतान्तवीर्यम् ।  
उद्यत्प्रभापटलदीप्रमदभ्रसारं  
नित्यं प्रभापतिमहं प्रणतो भवामि ॥ ५  
मालेय पङ्कसमलङ्कृत भासमान  
दोरन्तराळ तराळमलहारजालम् ।  
नीलातिनिर्मल दुकूलधरं मुकुन्द-  
कालान्तक प्रतिनिधिं प्रणतोऽस्मि नित्यम् ॥ ६  
यत्पाद पङ्कजयुगं मुनयोऽप्यूजस्रं  
भक्त्या भजन्ति भवरोग निवारणाय ।  
पुत्रं पुरान्तकमुरान्तकयोरुदारं  
नित्यं नमाम्यहममित्रकुलान्तकम् तम् ॥ ७  
कान्तं कळाय कुसुमद्युतिलोभनीय-  
कान्तिप्रवाह विलसत्कमनीय रूपम् ।  
कान्तातनूज सहितं निखिलामयौघ-  
शान्तिप्रदं प्रमथयूथपतिं नमामि ॥ ८  
भूतेश भूरिकरुणामृत पूरपूर्ण  
वारान्निधे, वरद, भक्तजनैकबन्धो ।  
पायाद्भवान् प्रणतमेनमपारघोर-  
संसारभीतमिह मामखिलामयेभ्यः ॥ ९  
हे भूतनाथ भगवन्, भवदीय चारु-  
पादाम्भुजे भवतु भक्तिरचञ्चला मे ।  
नाथाय सर्वजगतां भजतां भवाब्धि-  
पोताय नित्यमखिलाङ्गभुवे नमस्ते ॥ १०  
इति श्री शास्ताकेशादिपादन्त वर्णन स्तोत्रं सम्पूर्णम् ॥  
  
  
Encoded and proofread by Antaratma antaratma at Safe-mail.net  
  
