---
Category: aShTaka, deities_misc, ayyappa
File name: kiraataashtakam.itx
Language: Sanskrit
Latest update: April 23, 2008
Location: doc_deities_misc
Proofread by: Antaratma, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: ayyappa
Subject: Hinduism/religion/traditional
Sublocation: deities_misc
Text title: kiraaTaaShTakam
Transliterated by: Antaratma antaratma at Safe-mail.net
engtitle: kirAtAShTakam
itxtitle: kirAtAShTakam
title: किराताष्टकम्

---
  
 किराताष्टकं   
  
श्रीः ॥  
  
श्रीगणेशाय नमः । किरातशास्त्रे नमः ॥  
  
अथ किराताष्टकम् ॥  
  
प्रत्यर्थि-व्रात-वक्षःस्थल-रुधिरसुरापानमत्ता पृषत्कं  
चापे सन्धाय तिष्ठन् हृदयसरसिजे मामके तापहं तम् ।  
पिम्भोत्तंसः शरण्यः पशुपतितनयो नीरदाभः प्रसन्नो  
देवः पायादपायात् शबरवपुरसौ सावधानः सदा नः ॥ १॥  
  
आखेटाय वनेचरस्य गिरिजासक्तस्य शम्भोः सुतः  
त्रातुं यो भुवनं पुरा समजनि ख्यातः किराताकृतिः ।  
कोदण्डक्षुरिकाधरो घनरवः पिञ्छावतंसोज्ज्वलः  
स त्वं मामव सर्वदा रिपुगणत्रस्तं दयावारिधे ॥ २॥  
  
यो मां पीडयति प्रसह्य सततं देहीत्यनन्याश्रयं  
भित्वा तस्य रिपोरुरः क्षुरिकया शाताग्रया दुर्मतेः ।  
देव त्वत्करपङ्कजोल्लसितया श्रीमत्किराताकृतेः  
तत्प्राणान् वितरान्तकाय भगवन् कालारिपुत्राञ्जसा ॥ ३॥  
  
विद्धो मर्मसु दुर्वचोभिरसतां सन्तप्तशल्योपमैः  
दृप्तानां द्विषतामशान्तमनसां खिन्नोऽस्मि यावद्भृशम् ।  
तावत्त्वं क्षुरिकाशरासनधरश्चित्ते ममाविर्भवन्  
स्वामिन् देव किरातरूप शमय प्रत्यर्थिगर्वं क्षणात् ॥ ४॥  
  
हर्तुं वित्तमधर्मतो मम रताश्चोराश्च ये दुर्जनाः  
तेषां मर्मसु ताडयाशु विशिखैस्त्वत्कार्मुकान्निःसृतैः ॥  
  
शास्तारं द्विषतां किरातवपुषं सर्वार्थदं त्वामृते  
पश्याम्यत्र पुरारिपुत्र शरणं नान्यं प्रपन्नोऽम्यहम् ॥ ५॥  
  
यक्षप्रेतपिशाचभूतनिवहा दुःखप्रदा भीषणाः  
बाधन्ते नरशोणितोत्सुकधियो ये मां रिपुप्रेरिताः ।  
चाप-ज्या-निनदैस्त्वमीश सकलान् संहृत्य दुष्टग्रहान्  
गौरीशात्मज दैवतेश्वर किराताकार संरक्ष माम् ॥ ६॥  
  
द्रोग्धुं ये निरताः त्वमद्य पदपद्मैकान्तभक्ताय मे  
मायाछन्नकळेबराश्रुविषदानाद्यैः सदा कर्मभिः ।  
वश्यस्तम्भनमारणादिकुशलप्रारम्भदक्षानरीन्  
दुष्टान् संहर देवदेव शबराकार त्रिलोकेश्वर ॥ ७॥  
  
तन्वा वा मनसा गिरापि सततं दोषं चिकीर्षत्यलं  
त्वत्पादप्रणतस्य निरपराधस्यापि ये मानवाः ।  
सर्वान् संहर तान् गिरीशसुत मे तापत्रयौघानपि  
त्वामेकं शबराकृते भयहरं नाथं प्रपन्नोऽस्म्यहम् ॥ ८॥  
  
क्लिष्टो राजभटैस्तदापि परिभूतोऽहं खलैर्व्यरिभिः  
चान्यैर्घोरतरैर्विपज्जलनिधौ मग्नोऽस्मि दुःखातुरम् ।  
हा हा किङ्करवै विभो शबरवेषं त्वामभीष्टार्थदं  
वन्देऽहं परदैवतं कुरु कृपानाथार्तबन्धो मयि ॥ ९॥  
  
स्तोत्रं यः प्रजपेत् प्रशान्तकरणैर्नित्यं किराताष्टकं  
स क्षिप्रं वशगान् करोति नृपतीनाबद्धवैरानपि ।  
संहृत्यात्मविरोधिनः खलजनान् दुष्टग्रहानप्यसौ  
यात्यन्ते यमदूतभीतिरहितो दिव्यां गतिं शाश्वतीम् ॥ १०।  
  
इति किराताष्टकं सम्पूर्णम् ॥  
  
  
Encoded by Antaratma antaratma at Safe-mail.net  
Proofread by Antaratma, PSA Easwaran  
  
