---
Author: Shri Vasudevanandasarasvati
Category: deities_misc, dattatreya, vAsudevAnanda-sarasvatI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: dattAtmapUjAstotram.itx
Language: Sanskrit
Latest update: March 24, 2017
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattAtmapUjAstotram
engtitle: dattAtmapUjAstotram
itxtitle: dattAtmapUjAstotram (vAsudevAnandasarasvatIvirachitam)
title: दत्तात्मपूजास्तोत्रम् (वासुदेवानन्दसरस्वतीविरचितम्)

---
  
 दत्तात्मपूजास्तोत्रम्   
  
श्रीगणेशाय नमः ॥  
  
अजितामृत योगनिद्रिताच्युत शक्तेः स्वकृतातिमोहित ।  
द्युमुखे श्रुतिबन्दिगीततो भगवञ्जागृहि जागृहि त्र्यधीट् ॥ १॥  
  
अथ ध्यानम् ।  
यतोऽस्य जनताद्यज स्ववशमाय आद्यो विभुः  
     स्वराट् सकलविद्गुरुः स सुखसच्चिदात्मा प्रभुः ।  
असंसृतिरूप उज्झितमलोऽमुमैक्याप्तये  
     निवर्त्य नयनं निषेधविधिवाक्यतश्चिन्तये ॥ २॥  
  
कार्याक्षमान्वीक्ष्य पृथग्युतान्वा योऽनुप्रविश्यापि विभुर्निजांशात् ।  
निन्ये प्रभुत्वं हि महन्मखांस्तमुपाह्वये त्रीशमवन्यचित्तः ॥ ३॥  
  
अनोजज्जवीयो हृदोऽप्याप्नुवन्नो सुराः पूर्वमर्शत्पराञ्चोऽपि तिष्ठत् ।  
परान्धावतोऽत्येति यद्व्यसनं ते त्र्यधीशाऽर्पितं चित्तमस्तान्यवृत्ति ॥ ४॥  
  
राहोः शीर्षादौपचारिकभिदा विष्णो पदं त्रीश ते  
     प्रत्यक्त्वाच्च निसर्गशुद्धमपि सन् मायांशतोऽशुद्धवत् ।  
भातं मूढधिया तदर्थममलं ज्ञानामृतं यत्नतो  
     ध्यामत्रेऽत्र हिरण्मये विनिहितं पाद्यं गृहाणात्मभ ॥ ५॥  
  
देवाचार्यप्रसादप्रजनितसुरसम्पत्तिसद्रत्नजात-  
श्रेण्याढ्ये मञ्जुलेऽस्मिन्नतितरविमले भाजने वै विशाले ।  
धृतभजनजलाद्वेष्टृताद्यर्थजाले  
स्वर्घ्यं सम्पादितं ते त्र्यधिप परम भोः स्वीकुरुष्वाप्तकाम ॥ ६॥  
  
विधिवच्छ्रवणादि यत्कृतं ते त्र्यधिपा भव मे प्रसीद शम्भो ।  
द्विदविधावरणाम्बु तेऽर्पितं सत्कृपयाऽऽचमनं कुरुष्व तेन ॥ ७॥  
  
प्रवचनादिसुदुर्लभता श्रुतेस्त्र्यधिपते त इह श्रुतिविश्रुते ।  
परमभक्तिसुशीतलसज्जलं वपुषि सिक्तमथाप्लुतयेऽस्त्वलम् ॥ ८॥  
  
यत्किञ्चिज्जगति त्रीश तत्त्वयाऽऽवास्यमीश ते ।  
वस्त्रत्वेनार्पितं तेन परानन्दार्हतास्तु मे ॥ ९॥  
  
यद्ब्रह्मसूत्रं त्रिवृतं कृत्वा समन्त्रं त्रिप सस्वन्त्रम् ।  
दत्तं सुमित्रं भजते न चात्र सन्त्रसुपात्रं कुरुमाऽन्यतन्त्रम् ॥ १०॥  
  
आह्लादनं चन्दनमुच्यते तत्सत्यर्तरूपं न ततः परं ते ।  
प्रेष्ठं त्र्यधीशागुण तेन नूनमालेपनं ते प्रकरोमि भक्त्या ॥ ११॥  
  
भगवंस्त्र्यधिप प्रददामि मुदे सुमनः सुमनः सकलार्थविदे ।  
खलु तुभ्यममूल्यमघौघभिदे सुमनः सुमनस्कमनन्यहृदे ॥ १२॥  
  
योगानलेऽत्र बलदर्पपरिग्रहाहङ्काराभिलाषममताप्रतिघांश्च दग्ध्वा ।  
धूपोऽयमुत्तमतमोऽर्पित आर्यशान्तिद्वारा त्र्यधीश पदपर्यवसाय्यसौ ते ॥ १३॥  
  
सोऽहम्भावप्रोज्वलज्ज्ञानदीपो मूलाज्ञानध्वान्तसम्पातहृत्यै ।  
स्थेयान्भास्वाँश्छाश्वतस्त्रीश तुभ्यं स्वात्मज्योतिर्दत्त एतं गृहाण ॥ १४॥  
  
यस्य ब्रह्मक्षत्रे मित्रे ग्रासो मृत्युर्लेह्यं पेयम् ।  
क्वान्वेष्टव्यं तस्मै कस्मै नैवेद्यार्थं दत्तं द्वैतम् ॥ १५॥  
  
त्रीश तेऽद्य परभक्तिवीटिका पञ्चमैकपुरुषार्थसाधिका ।  
निर्विकल्पकसमाधितः पुरा रञ्जिकाऽस्तु भवभञ्जिका वरा ॥ १६॥  
  
त्वं त्रीशाहमहं त्वमित्यवगते स्थेम्ने निदिध्यासना-  
त्मानस्ते परिदक्षिणा हि विहिता यद्यच्च मे क्रीडितम् ।  
तद्ब्रह्मास्तु चिदन्वयेक्षितुरथो त्वानुस्मरन् व्याहरे-  
त्तारं तारकमेकमात्मनि यथा शार्दूलविक्रीडितम् ॥ १७॥  
  
असकृदभिहिता तेऽनेकजन्माप्तपुण्यैः प्रणतिविततिरेषा द्वैतशेषा विशेषा ।  
त्वयि विनिहितमेतन्मेज्ञ सर्वं स्वकीयं त्र्यधिप जयतु पूजा त्वद्यशोमालिनीयम् ॥ १८॥  
  
यन्मे न्यूनं सम्मतं स्थूलदृष्ट्या भूमन् तेऽनुक्रोशपीयूषवृष्ट्या ।  
नित्यं प्रेयः स्वप्रभं शालिनीयं तस्याभूत्सम्पूर्णता शालिनीयम् ॥ १९॥  
  
रोधनं द्व्यात्मनः शोधनं द्व्यात्मनः पूजनं त्र्यात्मनो भोजनं स्वात्मनः ।  
यत्र सैषाऽऽत्मपूजाऽस्तु कण्ठे सतां स्रग्विणी मा परा स्त्रीव कण्ठे सताम् ॥ २०॥  
  
इति श्रीमद्वासुदेवानन्दसरस्वतीविरचिताऽऽत्मपूजास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
