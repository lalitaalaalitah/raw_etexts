---
Author: AnandatIrthasharmA AchArya
Category: deities_misc, gurudev
File name: raghunandanatIrthastutiH.itx
Indexextra: (Scan)
Language: Sanskrit
Latest update: June 13, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Raghunandanatirtha Stutih
Transliterated by: Krishnananda Achar
engtitle: Raghunandanatirtha StutiH
itxtitle: raghunandanatIrthastutiH (AnandatIrthasharmA AchAryakRitA)
title: रघुनन्दनतीर्थस्तुतिः (आनन्दतीर्थशर्मा आचार्यकृइता)

---
  
 श्रीरघुनन्दनतीर्थस्तुतिः   
ॐ ।  
विश्वानि देव सवितर्दुरितानि परा सुव । यद्भद्रं तन्न आ सुव ॥  
  
श्रीशः सर्वोत्तमः कृष्णो दण्डदामधरो हरिः ।  
श्रीमध्वहृदयावासो रूप्यपीठगतोवतात् ॥ १॥  
  
जयन्ति जानकीजानेः पादम्भोजरजकणाः ।  
लेभे शिलापि यैः स्पृष्टावाचं वाक्पतिदुर्लभाम् ॥ २॥  
  
श्रीभारतप्रवरयुद्धरथोद्धतश्रीः  
     पार्थैककेतनकरालविशालमूर्तिः ।  
उच्छैर्घनाघनघटाविकटाट्टहासः  
     श्रीकृष्णभक्षभरणो हनुमान् पुनातु ॥ ३॥  
  
श्रीमध्वागमसिद्धभव्यविभवं सौभाग्यभाग्योदयं  
ग्रन्थग्रन्थिविभेदने पटुतरं मायीभपञ्चाननम् ।  
वैराग्याङ्कुरवर्धने जलधरं श्रीमूलरामार्चकं  
वन्दे श्रीरघुनन्दनं यतिवृषं मध्वाध्वनीनावनम् ॥ ४॥  
  
आ कुमारं यशो यस्य वैष्णवस्य महात्मनः ।  
सत्यधर्मरतः सोसौ पातु श्रीरघुनन्दनः ॥ ५॥  
  
रोगपङ्कार्णवे मग्नान् यः समुद्धरते नरान् ।  
सोपूर्ववैद्यः पुण्यात्मा पातु श्रीरघुनन्दनः ॥ ६॥  
  
त्रिकोटिरूपः प्राणो यो वामनस्यार्चकोभवत् ।  
तन्मुख्यवायुसेवोत्कः पातु श्रीरघुनन्दनः ॥ ७॥  
  
प्राणाग्नीसूक्तवेद्यो यः पवमानो गुणोज्ज्वलः ।  
तन्मध्वदेवसेवोत्कः पातु श्रीरघुनन्दनः ॥ ८॥  
  
श्रीमध्वदेवसिद्दान्तवियद्विष्णुपदीधरम् ।  
रघुनन्दनतीर्थार्यं प्रणमामि मुहुर्मुहुः ॥ ९॥  
  
``परैरपहृता मूलरामार्चा गुर्वनुग्रहात् ।  
येनानीता नमस्तस्मै रघुनन्दनभिक्षवे'' ॥ १०॥  
  
यो ब्रह्मरुद्ररविन्द्रश्चन्द्रादिनामधेश्वरः ।  
तन्मूलरामसेवोत्कः पातु श्रीरघुनन्दनः ॥ ११॥  
  
प्राणेशं हनुमद्भीममध्वरूपिणमन्वहम् ।  
ध्यायं ध्यायं पुमान् प्राज्ञः पातु श्रीरघुनन्दनः ॥ १२॥  
  
श्रीमद्भागवतो योसौ जितामित्रकरोद्भवः ।  
स एव पातु मां नित्यं रघुनन्दनमस्करी ॥ १३॥  
  
श्रीमत्सुरेन्द्रतीर्थाय योदात् तुर्याश्रमं शुभम् ।  
स एव पातु मां नित्यं रघुनन्दनमस्करी ॥ १४॥  
  
पदवाक्यप्रमाणज्ञं वेदवेदाङ्गभास्करम् ।  
यतीन्द्रं पुण्यदं धन्यं रघुनन्दनमाश्रये ॥ १५॥  
  
पुरतो राजते यस्य श्रीहनूमान् चतुर्भुजः ।  
स एव प्राणतत्वज्ञः पातु श्रीरघुनन्दनः ॥ १६॥  
  
विष्णोःसर्वोत्तमत्वं च सर्वदा प्रतिपादयन् ।  
यो राजते स एवासौ पातु श्रीरघुनन्दनः ॥ १७॥  
  
``शङ्खचक्रगदाग्रन्थधारी यः प्राणनायकः'' ।  
पुरतो राजते यस्य सोव्यान्मां रघुनन्दनः ॥ १८॥  
  
यस्यास्थीनि विशुद्धानि शङ्खचक्राङ्कितानि च ।  
तं वन्दे वैष्णवं धन्यं रघुनन्दनयोगिनम् ॥ १९॥  
  
दिव्यं वृन्दावनं यस्य पम्पाक्षेत्रे विराजते ।  
स एव पातु मां नित्यं रघुनन्दनमस्करी ॥ २०॥  
  
सतां कार्याणि सिद्ध्यन्ति यद्वृन्दावनसेवया ।  
तं सेवे रुद्रदेवांशं रघुनन्दनयोगिनम् ॥ २१॥  
  
रघुनन्दनस्तुतिं भक्त्या ये पठन्ति दिने दिने ।  
तेषु श्रीजानकीजानिः प्रसन्नो भवति ध्रुवम् ॥ २२॥  
  
इति प्रबन्धपण्डित आनन्दतीर्थशर्मा आचार्यकृता  
   श्रीरघुनन्दनतीर्थस्तुतिः सम्पूर्णा ।  
श्रीकृष्णार्पणमस्तु ।  
  
  
Encoded and proofread by Krishnananda Achar  
  
