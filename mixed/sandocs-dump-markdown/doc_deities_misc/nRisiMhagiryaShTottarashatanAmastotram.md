---
Author: Traditional
Category: aShTottarashatanAma, deities_misc
File name: nRisimhagiriaShTottara.itx
Language: Sanskrit
Latest update: January 4, 2015
Location: doc_deities_misc
Proofread by: Nat Natarajan nat.natarajan at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: nRisimhagiriaShTottarashatanAmastotra
Transliterated by: Nat Natarajan nat.natarajan at gmail.com
engtitle: nRisimhagiriaShTottarashatanAmastotra
itxtitle: nRisiMhagiryaShTottarashatanAmastotram
title: नृइसिंहगिर्यष्टोत्तरशतनामस्तोत्रम्

---
  
 श्रीनृसिंहगिरिमहामण्डलेश्वराष्टोत्तरशतनामस्तोत्रम्   
  
ब्रह्मवर्ण समुद्भूतो ब्रह्ममार्गप्रवर्द्धकः ।  
ब्रह्मज्ञानसदासक्तो व्रह्मज्ञानपरायणः ॥ १॥  
  
शिवपञ्चाक्षररतोऽशिवज्ञानविनाशकः ॥  
  
शिवाभिषेकनिरतः शिवपूजापरायणः ॥ २॥  
  
नारायणप्रवचनो नारायणपरायणः ।  
नारायणप्रत्नतनुर्नारायणनयस्थितः ॥ ३॥  
  
दक्षिणामूर्तिपीठस्थो दक्षिणामूर्तिदेवतः ।  
श्रीमेधादक्षिणामूर्तिमन्त्रयन्त्रसदारतः ॥ ४॥  
  
मण्डलेशवरप्रेष्ठो मण्डलेशवरप्रदः ।  
मण्डलेशगुरुश्रेष्ठो मण्डलेशवरस्तुतः ॥ ५॥  
  
निरञ्जनप्रपीठस्थो निरञ्जनविचारकः ।  
निरञ्जनसदाचारो निरञ्जनतनुस्थितः ॥ ६॥  
  
वेदविद्वेदहृदयो वेदपाठप्रवर्तकः।  
वेदराद्धान्तसंविष्टोऽवेदपथप्रखण्डकः ॥ ७॥  
  
शाङ्कराद्वैतव्याख्याता शाङ्कराद्वैतसंस्थितः ।  
शाकराद्वैतविद्वेष्टृविनाशनपरायणः ॥ ८॥  
  
अत्याश्रमाचाररतो भूतिधारणतत्परः ।  
सिद्धासनसमासीनो काञ्चनाभो मनोहरः ॥ ९॥  
  
अक्षमालाधृतग्रीवः काषायपरिवेष्टितः ।  
ज्ञानमुद्रादक्षहस्तो वामहस्तकमण्डलुः ॥ १०॥  
  
सन्न्यासाश्रमनिर्भाता परहंसधुरन्धरः ।  
सन्न्यासिनयसंस्कर्ता परहंसप्रमाणकः ॥ ११॥  
  
माधुर्यपूर्णचरितो मधुराकारविग्रहः ।  
मधुवाङ्निग्रहरतो मधुविद्याप्रदायकः ॥ १२॥  
  
मधुरालापचतुरो निग्रहानुग्रहक्षमः ।  
आर्द्धरात्रध्यानरतस्त्रिपुण्ड्राङ्कितमस्तकः ॥ १३॥  
  
आरण्यवार्तिकपरः पुष्पमालाविभूषितः ।  
वेदान्तवार्तानिरतः प्रस्थानत्रयभूषणः ॥ १४॥  
  
सानन्दज्ञानभाष्यादिग्रन्थग्रन्थिप्रभेदकः ।  
दृष्टान्तानूक्तिकुशलो दृष्टान्तार्थनिरूपकः ॥ १५॥  
  
वीकानेरगुरुर्वाग्मी वङ्गदेशप्रपूजितः ।  
लाहौरसरगोदादौ हिन्दूधर्मप्रचारकः ॥ १६॥  
  
गणेशजययात्रादिप्रतिष्ठापनतत्परः ।  
गणेशशक्तिसूर्येशविष्णुभक्तिप्रचारकः ॥ १७॥  
  
सर्ववर्णसमाम्नातलिङ्गपूजाप्रवर्द्धकः ।  
गीतोत्सवसपर्यादिचित्रयज्ञप्रवर्तकः ॥ १८॥  
  
लोकेश्वरानन्दप्रियो दयानन्दप्रसेवितः ।  
आत्मानन्दगिरिज्ञानसतीर्थ्यपरिवेष्टितः ॥ १९॥  
  
अनन्तश्रद्धापरमप्रकाशानन्दपूजितः ।  
जूनापीठस्थरामेशवरानन्दगिरेर्गुरुः ॥ २०॥  
  
माधवानन्दसंवेष्टा काशिकानन्ददेशिकः ।  
वेदान्तमूर्तिराचार्यो शान्तो दान्तः प्रभुस्सुहृत् ॥ २१॥  
  
निर्ममो विश्वतरणिः स्मितास्यो निर्मलो महान् ।  
तत्त्वमस्यादिवाक्योत्थदिव्यज्ञानप्रदायकः ॥ २२॥  
  
गिरीशानन्दसम्प्राप्तपरमहंसपरम्परा  
जनार्दनगिरिब्रह्यसन्न्यासाश्रमदीक्षितः ॥ २३॥  
  
मण्डलेशकुलश्रेष्ठजयेन्द्रपुरीसंस्तुतः ।  
रामानन्दगिरिस्थानस्थापितो मण्डलेश्वरः ॥ २४॥  
  
शन्दमहेशानन्दाय स्वकीयपददायकः ।  
यतीन्द्रकृष्णानन्दैश्च पूजितपादपद्मक्ः ॥ २५॥  
  
उषोत्थानस्नानपूजाजपध्यानप्रचोदकः ।  
तुरीयाश्रमसंविष्ठभाष्यपाठप्रवर्तकः ॥ २६॥  
  
अष्टलक्ष्यीप्रदस्तृप्तः स्पर्शदीक्षाविधायकः ।  
अहैतुककृपासिन्धुरनघोभक्तवत्सलः ॥ २७॥  
  
विकारशून्यो दुर्धर्षः शिवसक्तो वरप्रदः ।  
काशीवासप्रियो मुक्तो भक्तमुक्तिविधायकः ॥ २८॥  
  
श्रीभत्परमहंसादिसमस्तबिरुदाङ्कितः ।  
नृसिंहब्रह्म वेदान्तजगत्यद्य जगद्गुरुः ॥ २९॥  
  
विलयं यान्ति पापानि गुरुनामानुकीर्तनात् ।  
मुच्यते नात्र सन्देहः श्रद्धाभक्तिसमन्वितः ॥ ३०॥  
  
इति श्रीनृसिंहगिरिमहामण्डलेश्वराष्टोत्तरशतनामस्तोत्रम् ॥  
  
  
Proforead by Nat Natarajan nat.natarajan at gmail.com  
  
