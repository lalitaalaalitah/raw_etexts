---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva
File name: shankarAchAryasuvarNamAlAstavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: shankarAchAryasuvarNamAlAstavaH
engtitle: shankarAchAryasuvarNamAlAstavaH
itxtitle: shaNkarAchAryasuvarNamAlAstavaH (shivAbhinavanRisiMhabhAratIvirachitaH)
title: शण्कराचार्यसुवर्णमालास्तवः (शिवाभिनवनृइसिंहभारतीविरचितः)

---
  
 शङ्कराचार्यसुवर्णमालास्तवः   
ओमिति दिविषत्प्रवराः शीर्षे कुर्वन्ति शासनं यस्य ।  
ओङ्कारपद्मभृङ्गं तमहं प्रणमामि शङ्कराचार्यम् ॥ १॥  
  
नत्वा यत्पदयुग्मं वाचस्पतिगर्वहारिवाक्ततयः ।  
प्रभवन्ति हि भुवि मूकास्तमहं प्रणमामि शङ्कराचार्यम् ॥ २॥  
  
मन्मथमातङ्गजये कण्ठीरवतां प्रयाति जनसङ्घः ।  
यत्पादाम्बुजनत्या तमहं प्रणमामि शङ्कराचार्यम् ॥ ३॥  
  
शम्पा प्राप पुरात्तैः पुण्यैर्नूनं यदीयतनुसाम्यम् ।  
शङ्कादुर्द्रुमपरशुं तमहं प्रणमामि शङ्कराचार्यम् ॥ ४॥  
  
कम्बुस्तपञ्जलान्तर्न प्राप तुला यदीयकण्ठस्य ।  
काङ्क्षितदानधुरीणं तमहं प्रणमामि शङ्कराचार्यम् ॥ ५॥  
  
राजाधिराजपदवीं सद्यः प्राप्नोति दीनधौरेयः ।  
यस्यापाङ्गालोकात्तमहं प्रणमामि शङ्कराचार्यम् ॥ ६॥  
  
यमनियमाद्यङ्गयुतो योगः सुलभो यदीयपदभाजाम् ।  
यमभीतिभञ्जनकरं तमहं प्रणमामि शङ्कराचार्यम् ॥ ७॥  
  
स्तवराजं गुरुकृपया कृतवान् श्रीसच्चिदानन्दः ।  
अवनौ भक्त्या पठतां शं तनुताच्छङ्कराचार्यः ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीशङ्करचार्यसुवर्णमालास्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
