---
Acknowledge-Permission: Mahaperiaval Trust
Author: chandrashekharabhAratI
Category: deities_misc, dattatreya, nava, chandrashekharabhAratI,
Description/comments: Dattatreya Stuti Manjari, Ed. S.V. Radhakrishnashastri
File name: dattanavaratnamAlikA.itx
Indexextra: (Scan)
Language: Sanskrit
Latest update: December 8, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattanavaratnamAlikA
engtitle: dattanavaratnamAlikA
itxtitle: dattanavaratnamAlikA (chandrashekharabhAratI virachitA)
title: दत्तनवरत्नमालिका (चन्द्रशेखरभारती विरचिता)

---
  
 श्रीदत्तनवरत्नमालिका   
वित्ततर्षरहितैर्मनुजानां सत्तमैरनिशसेव्यपदाब्जम् ।  
चित्तशुद्धिमभिलिप्सुरहं द्राक् दत्तदेवमनिशं कलयामि ॥ १॥  
  
कार्तवीर्यगुरुमत्रितनूजं पादनम्रशिर आहितहस्तम् ।  
श्रीदमुख्यहरिदीश्वरपूज्यं दत्तदेवमनिशं कलयामि ॥ २॥  
  
नाकनायकसमर्चितपादं पाकचन्द्रधर मौल्यवतारम् ।  
कोकबन्धुसमवेक्ष्यमहस्कं दत्तदेवमनिशं कलयामि ॥ ३॥  
  
मूकपङ्गु बधिरादिमलोकान्लोकतस्तदितरान्विदधानम् ।  
एकवस्तुपरिबोधयितारं दत्तदेवमनिशं कलयामि ॥ ४॥  
  
योगदानत इहैव हरन्तं रोगमाशु नमतां भवसञ्ज्ञम् ।  
रागमोहमुख वैरिनिवृत्त्यै दत्तदेवमनिशं कलयामि ॥ ५॥  
  
जामदग्न्यमुनये त्रिपुरायाः ज्ञानखण्डमवबोधितवन्तम् ।  
जामिताविदलनं नतपङ्क्तेः दत्तदेवमनिशं कलयामि ॥ ६॥  
  
तारकं भवमहाजलराशेः पूरकं पदनतेप्सितराशेः ।  
वारकं कलिमुखोत्थभयानां दत्तदेवमनिशं कलयामि ॥ ७॥  
  
सत्यवित्सुखनिरन्तरसक्तं स्वान्तमानतजनं विदधानम् ।  
श्रान्तलोकततितोषणचन्द्रं दत्तदेवमनिशं कलयामि ॥ ८॥  
  
रक्षणाय जगतो धृतदेहं शिक्षणाय च दुरध्वगतानाम् ।  
ऋक्षराजपरिभाविनिटालं दत्तदेवमनिशं कलयामि ॥ ९॥  
  
नवरत्नमालिकेयं ग्रथिता भक्तेन केनचिद्यतिना ।  
गुरुवरचरणाब्जयुगे तन्मोदायार्पिता चिरं जीयात् ॥ १०॥  
  
इति श्रीजगद्गुरुश्रीचन्द्रशेखरभारतीस्वामिपादैः  
                 विरचिता श्रीदत्तनवरत्नमालिका समाप्ता ।  
  
Proofread by Sunder Hattangadi sunderh at hotmail.com  
  
