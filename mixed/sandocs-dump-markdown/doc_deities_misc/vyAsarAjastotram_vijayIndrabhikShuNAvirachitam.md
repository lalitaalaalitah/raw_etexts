---
Acknowledge-Permission: C Narayanarao
Author: vijayIndrabhikShu
Category: deities_misc, gurudev
Description/comments: PanchayatistutiH
File name: vyAsarAjastotram.itx
Indexextra: (Scan)
Language: Sanskrit
Latest update: June 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Vyasaraja Stotram
Transliterated by: Krishnananda Achar
engtitle: vyAsarAjastotram
itxtitle: vyAsarAjastotram (vijayIndrabhikShuNAvirachitam)
title: व्यासराजस्तोत्रम् (विजयीन्द्रभिक्षुणाविरचितम्)

---
  
 श्रीव्यासराजस्तोत्रम्   
वन्दे मुकुन्दमरविन्दभवादिवन्द्यं  
     इन्दिन्दिराप्रततमेचकमाकटाक्षम् ।  
बन्दीकृतामरममन्दमतिं विदध्या-  
     दानन्दतीर्थहृदयाम्बुजमत्तभृङ्गः ॥ १॥  
  
श्रीव्यासयोगी हरिपादरागी  
     भक्तातिपूगी हितदक्षसद्गीः ।  
त्यागी विरागी विषयेषु भोगी  
     मुक्तौ सदा गीतसुरेन्द्रसङ्गी ॥ २॥  
  
लक्ष्मीशपादाम्बुजमत्तभृङ्गः  
     सदा दशप्रज्ञनयप्रसङ्गः ।  
अद्वैतवादे कृतमूलभङ्गः  
     महाव्रतीशो विषयेष्वसङ्गः ॥ ३॥  
  
सदा सदायत्तमहानुभावः  
     भक्ताघतूलोच्चयतीव्रदावः ।  
दौर्जन्यविध्वंसनदक्षरावः  
     शिष्याश्च यो यच्छति दिव्यगावः ॥ ४॥  
  
आद्वैतदावानलकालमेघः  
     रमारमस्नेहविदारिताघः ।  
वाग्वैखरीनिर्जितसज्जनौघः  
     मायामतव्रातहिमे निदाघः ॥ ५॥  
  
मध्वसिद्धान्तदुग्धाब्धिवृद्धि पूर्णकलाधरः ।  
व्यासराजयतीन्द्रो मे भूयादीप्सितसिद्दये ॥ ६॥  
  
यन्नामग्रहणादेव पापराशिः पलायते ।  
सोयं श्रीव्यासयोगीन्द्रो निहन्तु दुरितानि नः ॥ ७॥  
  
यन्मृत्तिकादर्शनमात्रभीतः  
     क्वचित्पिशाचस्तदनुव्रतेभ्यः ।  
दत्टा धनं वाञ्छितमाप्य तस्य  
     तैर्वा जितोयादचिरेण मुक्तिम् ॥ ८॥  
  
यत्कौशिकानासिकाक्तजलान्निःशङ्किते नरे ।  
व्याघ्रो महानपि स्प्रष्टुं नाशकत्त्वामिहाश्रये ॥ ९॥  
  
द्वात्रिंशत्सप्तशतकमूर्तीर्हनुमतः प्रभोः ।  
प्रतिष्ठाता स्मृतिख्यातस्तं भजे व्यासयोगिनम् ॥ १०॥  
  
सीमानं तत्र तत्रैत्य क्षेत्रेषु च महामतिः ।  
व्यवस्थाप्यात्र मर्यादां लब्धवांस्तमिहाश्रये ॥ ११॥  
  
मध्वदेशिकसिद्धान्तप्रवर्तकशिखामणिः ।  
सोयं श्रीव्यासयोगीन्द्रो भूयादीप्सितसिद्धये ॥ १२॥  
  
भूतप्रेतपिशाचाद्या यस्य स्मरणमात्रतः ।  
पलायन्ते श्रीनृसिंहस्थानं तमहमाश्रये ॥ १३॥  
  
वातज्वरादिरोगाश्च भक्त्या यमुपसेविनः ।  
दृढव्रतस्य नश्यन्ति पिशाचाश्च तमाश्रये ॥ १४॥  
  
तारपूर्णं बिन्दुयुक्तप्रथमाक्षरपूर्वकम् ।  
चतुर्थ्यन्तं च तन्नाम नमःशब्दान्तभूषितम् ॥ १५॥  
  
पाठयन्तं मध्वनयं मेघगम्भीरया गिरा ।  
ध्यायन्नावर्तयेद्यस्तु भक्त्या मेधां स विन्दते ॥ १६॥  
  
रत्नसिंहासनारूढं चामरैरभिवीजितम् ।  
ध्यायन्नावर्तते यस्तु महतीं श्रियमाप्नुयात् ॥  
  
प्रह्लादस्यावतारोसाविन्द्रस्यानुप्रवेशवान् ।  
तेन तत्सेविनां नॄणां सर्वमेतद्भवेद्ध्रुवम् ॥ १८॥  
  
नमो व्यासमुनीन्द्राय भक्ताभीष्टप्रदायिने ।  
नमतां कल्पतरवे भजतां कामधेनवे ॥ १९॥  
  
व्यासराजगुरो मह्यं त्वत्पादाम्बुजसेवनात् ।  
दुरितानि विनश्शन्तु यच्छ शीघ्रं मनोरथान् ॥ २०॥  
  
यो व्यासत्रयसञ्ज्ञकान् दृढतरान्ग् मध्वार्यशास्त्रार्थकान्  
     रक्षद्वज्रशिलाकृतीन् बहुमतान्ग् कृत्वा परैर्दुस्तरान् ।  
प्रायच्छन्निजपादपद्मसरसीजासक्त नॄणां मुदा  
     सोयं व्यासमुनीश्वरो भवतु मे तापत्रयक्षान्तये ॥ २१॥  
  
मध्वभक्तो व्यासशिष्यपूर्णप्रज्ञमतानुगः ।  
व्यासराजमुनिश्रेष्ठः पातु नः कृपया गुरुः ॥ २२॥  
  
व्यासराज व्यासराज इति भक्त्या सदा जपन् ।  
मुच्यते सर्वदुःखेभ्यस्तदन्तर्यामिणो बलात् ॥ २३॥  
  
स्तुवन्ननेन मन्त्रेण व्यासराजाय धीमते ।  
अभिषेकार्चनादीन्यः कुरुते स हि मुक्तिभाक् ॥ २४॥  
  
गुरुभक्त्या भवेद्विष्णुभक्तिरव्यभिचारिणी ।  
तया सर्वं लभेद्धीमांस्तस्मादेतत्सदा पठेत् ॥ २५॥  
  
इति श्रीपरमहंसपरिव्राजकाचार्याणां श्रीसुरेन्द्रतीर्थ पूज्यपादानां  
शिष्येण विजयीन्द्रभिक्षुणाविरचितं श्रीव्यासराजस्तोत्रं सम्पूर्णम् ।  
  
Encoded and proofread by Krishnananda Achar   
  
