---
Acknowledge-Permission: Shri Chitrapur Math - Publications Committee https://chitrapurmath.net/
Author: The Samvat Master, Iswarananda Giriji, Mount Abu
Category: deities_misc, aShTaka, raksha
File name: aShTamUrtirakShAstotram.itx
Language: Sanskrit
Latest update: March 2, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: deities_misc
Text title: aShTamUrtirakShAstotram
engtitle: aShTamUrtirakShAstotram
itxtitle: aShTamUrtirakShAstotram (Ishwaranandagirivirachitam)
title: अष्टमूर्तिरक्षास्तोत्रम् (ईश्वरनन्दगिरिविरचितम्)

---
  
 अष्टमूर्तिरक्षास्तोत्रम्   
हे शर्व भूरूप पर्वतसुतेश  
     हे धर्म वृषवाह काञ्चीपुरीश ।  
दववास सौगन्ध्य भुजगेन्द्रभूष  
     पृथ्वीश मां पाहि प्रथमाष्टमूर्ते ॥ १॥  
हे दोषमल जाड्यहर शैलजाप  
     हे जम्बुकेशेश भव नीररूप ।  
गङ्गार्द्र करुणार्द्र नित्याभिषिक्त  
     जललिङ्ग मां पाहि द्वितीयाष्टमूर्ते ॥ २॥  
हे रुद्र कालाग्निरूपाघनाशिन्  
     हे भस्मदिग्धाङ्ग मदनान्तकारिन् ।  
अरुणाद्रिमूर्तेर्बुर्दशैल वासिन्  
     अनलेश मां पाहि तृतीयाष्टमूर्ते ॥ ३॥  
हे मातरिश्वन् महाव्योमचारिन्  
     हे कालहस्तीश शक्तिप्रदायिन् ।  
उग्र प्रमथनाथ योगीन्द्रिसेव्य  
     पवनेश मां पाहि तुरियाष्टमूर्ते ॥ ४॥  
हे निष्कलाकाश-सङ्काश देह  
     हे चित्सभानाथ विश्वम्भरेश ।  
शम्भो विभो भीमदहर प्रविष्ट  
     व्योमेश मां पाहि कृपयाष्टमूर्ते ॥ ५॥  
हे भर्ग तरणेखिललोकसूत्र  
     हे द्वादशात्मन् श्रुतिमन्त्र गात्र ।  
ईशान ज्योतिर्मयादित्यनेत्र  
     रविरूप मां पाहि महसाष्टमूर्ते ॥ ६॥  
हे सोम सोमार्द्ध षोडषकलात्मन्  
     हे तारकान्तस्थ शशिखण्डमौलिन् ।  
स्वामिन्महादेव मानसविहारिन्  
     शशिरूप मां पाहि सुधयाष्टमूर्ते ॥ ७॥  
हे विश्वयज्ञेश यजमानवेष  
     हे सर्वभूतात्मभूतप्रकाश ।  
प्रथितः पशूनां पतिरेक ईड्य  
     आत्मेश मां पाहि परमाष्टमूर्ते ॥ ८॥  
परमात्मनः खः प्रथमः प्रसूतः  
     व्योमाच्च वायुर्जनितस्ततोग्निः  
अनलाज्जलोभूत् अद्भ्यस्तु धरणिः  
     सूर्येन्दुकलितान् सततं नमामि ।  
दिव्याष्टमूर्तीन् सततं नमामि  
     संविन्मयान् तान् सततं नमामि ॥ ९॥  
  
इति श्रीईश्वरनन्दगिरिविरचितं अष्टमूर्तिरक्षास्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
