---
Author: Pushpa Srivatsan
Category: deities_misc, gurudev, puShpAshrIvatsan
File name: guruvandanam.itx
Language: Sanskrit
Latest update: November 25, 2017
Location: doc_deities_misc
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali 2017
SubDeity: gurudev
Subject: philosophy/hinduism/religion
Sublocation: deities_misc
Text title: guruvandanam
Texttype: svara
Transliterated by: N V Vathsan nvvathsan at gmail.com
engtitle: guruvandanam
itxtitle: guruvandanam (puShpA shrIvatsena virachitam)
title: गुरुवन्दनम् (पुष्पा श्रीवत्सेन विरचितम्)

---
  
 श्रीगुरुवन्दनम्   
  
                ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
ॐ त्यागराजाय विद्महे । नादगङ्गाय धीमहि ।  
तन्नस्सद्गुरुः प्रचोदयात् ॥  
  
         अथ गुरुवन्दनम् ।  
नमः श्रीत्यागराजाय नमः सुज्ञानतेजसे ।  
नमः श्रीरामभक्ताय आचार्याय नमो नमः ॥ १॥  
  
नादावतारपूज्याय नादोपासनमार्गिणे ।  
नादार्चितपरब्रह्मश्रीरामाय नमो नमः ॥ २॥  
  
जप्ततारकसन्मन्त्रशतकोटिसुकीर्तये ।  
श्रीरामभद्रसन्नामतारकानन्दमूर्तये ॥ ३॥  
  
यागरक्षणसन्दर्शनाह्लादहृष्टिरूपिणे ।  
गङ्गाप्रवाहवाग्वर्षसंसिक्तराममूर्तये ॥ ४॥  
  
सुस्वरासारसत्कीर्तनानन्दबाष्पकण्ठिने ।  
प्रासानुप्राससम्भासशैलीगभीरगायिने ॥ ५॥  
  
सहस्रायुतसत्कीर्तनागीतरामतेजसे ।  
सुदिव्यनामसङ्कीर्तनालासलयलासिने ॥ ६॥  
  
रागताललयालास्यकृतिवृन्दप्रसारिणे ।  
रामभक्तिसुधाप्लावस्वानुभूतिप्रकाशिने ॥ ७॥  
  
रागानुरागसज्ज्ञानसङ्क्षेपकृतिबोधिने ।  
नामगानाधिराजाय सद्भक्तिरसगीतये ॥ ८॥  
  
नादयोगसुनिष्ठाय ध्यानयोगसमाधये ।  
भक्तियोगवरिष्ठाय ज्ञानयोगसुसिद्धये ॥ ९॥  
  
वेदोपनिषदासारकृतिगङ्गाप्रवाहिणे ।  
वेदवेदान्तसत्सारबोधसद्गुरवे नमः ॥ १०॥  
  
पुष्पासवसुगानाय नामपुष्पार्चिताय च ।  
पुष्पावलिसुरागाय त्यागराजाय मङ्गलम् ॥ ११॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीगुरुवन्दनं गुरुपादपुष्पे समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
