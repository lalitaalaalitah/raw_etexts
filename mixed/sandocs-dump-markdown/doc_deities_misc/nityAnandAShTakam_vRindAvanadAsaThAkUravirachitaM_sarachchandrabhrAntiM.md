---
Author: vRindAvanadAsa ThAkUra
Category: deities_misc, gurudev, krishna, aShTaka
File name: nityAnandAShTakam.itx
Indexextra: (Meaning, Nitai)
Language: Sanskrit
Latest update: February 22, 2019
Location: doc_deities_misc
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Nityanandashtakam Hymn to Nitai or Nityananda
Transliterated by: Syama Jivani Devi Dasi
engtitle: Nityanandashtakam
itxtitle: nityAnandAShTakam (vRindAvanadAsaThAkUravirachitaM, sarachchandrabhrAntiM)
title: नित्यानन्दाष्टकम् (वृइन्दावनदासठाकूरविरचितं, सरच्चन्द्रभ्रान्तिं)

---
  
 नित्यानन्दाष्टकम्   
शरच्चन्द्रभ्रान्तिं स्फुरदमलकान्तिं गजगतिं  
     हरिप्रेमोन्मत्तं धृतपरमसत्त्वं स्मितमुखम् ।  
सदाघूर्णन्नेत्रं करकलितवेत्रं कलिभिदं  
     भजे नित्यानन्दं भजनतरुकन्दं निरवधि ॥ १॥  
  
रसानामागारं स्वजनगणसर्वस्वमतुलं  
     तदीयैकप्राणप्रमितवसुधाजाह्नवपतिम् ।  
सदाप्रेमोन्मादं परमविदितं मन्दमनसां  
     भजे नित्यानन्दं भजनतरुकन्दं निरवधि ॥ २॥  
  
शचीसूनुप्रेष्ठं निखिलजगदिष्टं सुखमयं  
     कलौ मज्जज्जिवोद्धरणकरणोद्दामकरुणम् ।  
हरेराख्यानाद्वा भवजलधिगर्वोन्नतिहरं  
     भजे नित्यानन्दं भजनतरुकन्दं निरवधि ॥ ३॥  
  
अये भ्रातर्नॄणां कलिकलुषिणां किं नु भविता  
     तथा प्रायश्चित्तं रचय यदनायासत इमे ।  
व्रजन्ति त्वामित्थं सह भगवता मन्त्रयति यो  
     भजे नित्यानन्दं भजनतरुकन्दं निरवधि ॥ ४॥  
  
यथेष्ठं रे भ्रातः कुरु हरिहरिध्वानमनिशं  
     ततो वः संसाराम्बुधितरणदायो मयि लगेत् ।  
इदं बाहुस्फोटैरटति रटयन् यः प्रतिगृहं  
     भजे नित्यानन्दं भजनतरुकन्दं निरवधि ॥ ५॥  
  
बलात् संसाराम्भोनिधिहरणकुम्भोद्भवमहो  
     सतां श्रेयःसिन्धून्नतिकुमुदबन्धुं समुदितं ।  
खलश्रेणीस्फूर्जित्तिमिरहरसूर्यप्रभमहं  
     भजे नित्यानन्दं भजनतरुकन्दं निरवधि ॥ ६॥  
  
नटन्तं गायन्तं हरिमनुवदन्तं पथि पथि  
     व्रजन्तं पश्यन्तं स्वमपि न दयन्तं जनगणम् ।  
प्रकुर्वन्तं सन्तं सकरुणदृगन्तं प्रकलनाद्-  
     भजे नित्यानन्दं भजनतरुकन्दं निरवधि ॥ ७॥  
  
सुबिभ्राणं भ्रातुः करसरसिजं कोमलतरं  
     मिथो वक्त्रालोकोच्छलितपरमानन्दहृदयम् ।  
भ्रमन्तं माधुर्यैरहह मदयन्तं पुरजनान्  
     भजे नित्यानन्दं भजनतरुकन्दं निरवधि ॥ ८॥  
  
रसानामाधारं रसिकवरसद्वैष्णवधनं  
     रसागारं सारं पतितततितारं स्मरणतः ।  
परं नित्यानन्दाष्टकमिदमपूर्वं पठति यः  
     तदङ्घ्रिद्वन्द्वाब्जं स्फुरतु नितरां तस्य हृदये ॥ ९॥  
  
इति वृन्दावनदासठाकूरविरचितं नित्यानन्दाष्टकं सम्पूर्णम् ।  
  
  
Nityananda He Who embodies eternal bliss  
  
