---
Category: deities_misc, ayyappa, stotra, dashaka
File name: shaastaastutidashakam.itx
Language: Sanskrit
Latest update: April 23, 2008, June 26, 2018
Location: doc_deities_misc
Proofread by: Antaratma, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: ayyappa
Subject: Hinduism/religion/traditional
Sublocation: deities_misc
Text title: shAstAstutidashakam
Texttype: stotra
Transliterated by: Antaratma antaratma at Safe-mail.net
engtitle: shAstAstutidashakam
itxtitle: shAstAstutidashakam
title: शास्तास्तुतिदशकम्

---
  
 श्रीशास्तास्तुतिदशकं   
आशानुरूपफलदं चरणारविन्द-  
भाजामपारकरुणार्णवपूर्णचन्द्रम् ।  
नाशाय सर्वविपदामपि नौमि नित्य-  
मीशानकेशवभवं भुवनैकनाथम् ॥ १  
पिञ्छावली वलयिताकलितप्रसून-  
सञ्जातकान्तिभरभासुरकेशभारम् ।  
शिञ्जानमञ्जुमणिभूषणरञ्जिताङ्गं  
चन्द्रावतंसहरिनन्दनमाश्रयामि ॥ २  
आलोलनीलललिताळकहाररम्य-  
माकम्रनासमरुणाधरमायताक्षम् ।  
आलम्बनं त्रिजगतां प्रमथाधिनाथ-  
मानम्रलोकहरिनन्दनमाश्रयामि ॥ ३  
कर्णावलम्बिमणिकुण्डलभासमान-  
गण्डस्थलं समुदिताननपुण्डरीकम् ।  
अर्णोजनाभहरयोरिव मूर्तिमन्तं  
पुण्यातिरेकमिव भूतपतिं नमामि ॥ ४  
उद्दण्डचारुभुजदण्डयुगाग्रसंस्थं  
कोदण्डबाणमहितान्तमतान्तवीर्यम् ।  
उद्यत्प्रभापटलदीप्रमदभ्रसारं  
नित्यं प्रभापतिमहं प्रणतो भवामि ॥ ५  
मालेयपङ्कसमलङ्कृतभासमान-  
दोरन्तराळतरळामलहारजालम् ।  
नीलातिनिर्मलदुकूलधरं मुकुन्द-  
कालान्तकप्रतिनिधिं प्रणतोऽस्मि नित्यम् ॥ ६  
यत्पादपङ्कजयुगं मुनयोऽप्यजस्रं  
भक्त्या भजन्ति भवरोगनिवारणाय ।  
पुत्रं पुरान्तकमुरान्तकयोरुदारं  
नित्यं नमाम्यहममित्रकुलान्तकं तम् ॥ ७  
कान्तं कळायकुसुमद्युतिलोभनीय-  
कान्तिप्रवाहविलसत्कमनीयरूपम् ।  
कान्तातनूजसहितं निखिलामयौघ-  
शान्तिप्रदं प्रमथयूथपतिं नमामि ॥ ८  
भूतेश भूरिकरुणामृतपूरपूर्ण-  
वारान्निधे, वरद, भक्तजनैकबन्धो ।  परमभक्त  
पायाद्भवान् प्रणतमेनमपारघोर-  
संसारभीतमिह मामखिलामयेभ्यः ॥ ९  
हे भूतनाथ भगवन्, भवदीयचारु-  
पादाम्बुजे भवतु भक्तिरचञ्चला मे ।  
नाथाय सर्वजगतां भजतां भवाब्धि-  
पोताय नित्यमखिलाङ्गभुवे नमस्ते ॥ १०  
इति श्री शङ्करभगवद्पाद विरचितं  
श्री शास्तास्तुति दशकं सम्पूर्णम् ॥  
  
  
Encoded by Antaratma antaratma at Safe-mail.net  
Proofread by Antaratma, PSA Easwaran psaeaswaran at gmail.com  
  
