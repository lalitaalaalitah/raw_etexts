---
Author: Vadiraja
Category: deities_misc, gurudev, vAdirAja
File name: vedavyAsastotram1pAShaNDakhaNDana.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Veda Vyasa Stotram 1 Pashandakhandana
Transliterated by: Krishnananda Achar
engtitle: vedavyAsastotram 1 pAShaNDakhaNDana
itxtitle: vedavyAsastotram 1 pAShaNDakhaNDana (vAdirAjayativirachitam bhIShmeNa kAmyakavane)
title: वेदव्यासस्तोत्रम् १ पाषण्डखण्डन (वादिराजयतिविरचितम् भीष्मेण काम्यकवने)

---
  
 पाषण्डखण्डन श्रीवेदव्यासस्तोत्रम् १   
भीष्मेण काम्यकवने धर्मराजं नृपं प्रति ।  
सत्यं सत्यमिति श्लोको भुजावुद्धृत्य पीवरौ ॥ १॥  
  
उक्तः किल सभामध्ये कथेयमखिला स्फुटम् ।  
शेषधर्माश्चर्यपर्व द्वितीयाध्याय मध्यगा ॥ २॥  
  
अतस्तस्य भुजावेव छेद्यौ यद्यस्ति पौरुषम् ।  
व्यासस्तु तां कथां ग्रन्थे निबबन्ध परं सुधीः ॥ ३॥  
  
किं यमः पापिनं हन्यात्किं वा पापस्य साक्षिणः ।  
हृता सीता रावणेनेत्युक्ते न हि जटायुषः ॥ ४॥  
  
शिरश्चिच्छेद भगवान् रामो राजीवलोचनः ।  
किन्तु भार्यापहर्तारं जघान युधि रावणम् ॥ ५॥  
  
इदं निदर्शनं पश्य माविवेके मनः कृथाः ।  
उद्धृत्य शेषधर्मस्थ वाक्यान्यपि च कानिचित् ॥  
  
मन्दानामुपकाराय दर्शयिष्यामि तत्त्वतः ॥ ६॥  
  
युधिष्ठिर उवाच-  
पितामह महाप्राज्ञ सर्वशास्त्र विशारद ।  
कृष्णे धर्मे च मे भक्तिः यथास्याद्धि तथा वद ॥ ७॥  
  
भीष्म उवाच-  
शृणु पाण्डव वक्ष्यामि हरिभक्तिं सुदुर्लभाम् ।  
श्रोत्रूणां सर्वपापघ्नीं वदतां च युधिष्ठिर ॥ ८॥  
  
सत्यं सत्यं पुनः सत्यमुद्धृत्य भुजमुच्यते ॥ ९॥  
  
वेदशास्त्रात्परं नास्ति न दैवं केशवात्परम् ।  
सत्यं वच्मि हितं वच्मि सारं वच्मि पुनः पुनः ॥ १०॥  
  
असारे दग्धसंसारे सारं यद्विष्णु पूजनम् ।  
उद्धृत्य स्वभुजौ भीष्नः शशंस किल संसदि ॥ ११॥  
  
एवं च व्यासदेवस्य कोपराधो विचारय ।  
अतो मध्वमुनेर्वाक्ये भारतज्ञ शिरोमणे ॥ १२॥  
  
उद्धृतं बाहुयुगलं यथा भवति वैतथा ।  
भीष्माचार्य कृतस्योग्र शपथस्य समीरितम् ॥ १३॥  
  
यत्र तद्वै व्यासवचः शृणुतेत्येव योजना ।  
तत्तत्क्रत्त्यानुवक्ता च शास्त्राचार्योऽहिलस्य च ॥ १४॥  
  
अशेष निगमोद्धर्ता हर्ता दुस्समयस्य च ।  
मनस्सङ्कल्प मात्रेण कुरुपाण्डवसेनयोः ॥ १५॥  
  
कर्ता सत्यवती पुत्रो विहर्ता मुनिमण्डले ।  
राजसूयस्य चाचार्यः सर्पयागस्य च प्रभुः ॥ १६॥  
  
कस्तस्य भुजयोश्छेत्ता किं वा तच्छेद कारणम् ।  
भ्रममूला ततस्सर्वा कथासीद् व्यासवैरिणाम् ॥ १७॥  
  
रजक द्रोहतो भिक्षोः शूलारोपण वाक्यवत् ।  
भ्रामकं तस्य शास्त्रं च यत्रेत्थं समुदीरितम् ॥ १८॥  
  
नारीसङ्गम मत्तोसौ यस्मान्मामवमन्यते ।  
योनिलिङ्ग स्वरूपं हि तस्मादस्य भविष्यति ॥ १९॥  
  
इति पाद्मपुराणोक्त भ्रगुशापस्य साहसम् ।  
पश्यन्तु पञ्चशीर्षाणि भुजानां तु चतुष्टयम् ॥ २०॥  
  
द्वौपादावुदरंवक्षः कटी चोरू च धूर्जटेः ।  
विच्छिद्य तत्क्षणादेव पेतुः किल महीतले ॥ २१॥  
  
शिश्नमात्रं तूर्वरितं तच्च योन्यां विवेशितम् ।  
अत्र प्रमाणं शैवानां कण्ठे कण्ठेवलम्बिनी ॥ २२॥  
  
लिङ्गमालैव या नित्यं करे वामे प्रपूज्यते ।  
अतः पाद्मोदितकथा शैवानामपि सम्मता ॥ २३॥  
  
हस्तव्वयवती रम्य जटामण्डल मण्डिता ।  
पद्मपादा श्यामवर्णा लसत्कृष्णाजिनोज्ज्वला ॥ २४॥  
  
मन्दस्मिता चन्द्रमुखी बिम्बोष्ठी पङ्कजेक्षणा ।  
कुन्द कुड्मलदन्ताभा सान्द्र कुन्तल सङ्कुला ॥ २५॥  
  
कन्दर्पकोटि सदृशी सौन्दर्याम्बुधि मन्दिरा ।  
वन्दारूणामभयदा वन्द्यमाना सुरैर्नरैः ॥ २६॥  
  
अद्यापि पूज्यते व्यासप्रतिमा ज्ञानदायिनी ।  
चित्रकैर्लिख्यते भित्तौ मन्त्रशास्त्रेषु वर्ण्यते ॥ २७॥  
  
अहो व्यास भुजच्छेदमाशासानस्य दुर्मतेः ।  
स्वदैव सर्वगात्राणां च्छेदः खेदकरोभवत् ॥ २८॥  
  
तद्वृद्धि मिच्चतो मूलच्छेदोभूत्तव दुर्जन ।  
यद्व्यासाय द्रुह्यतस्ते शिवद्रोहोभवद् ध्रुवः ॥ २९॥  
  
विवाद परिहाराय कथेयं ग्रथिताखिला ।  
यतिना वादिराजेन व्यासकैङ्कर्यकामिना ॥ ३०॥  
  
इति श्रीवादिराजपूज्यचरणविरचितं पाषण्डखण्डन  
                 श्रीव्यासस्तोत्रं सम्पूर्णम् ॥  
  
  
Encoded and proofread by Krishnananda Achar   
  
