---
Acknowledge-Permission: Shri Chitrapur Math - Publications Committee https://chitrapurmath.net/
Category: deities_misc, gurudev
File name: gurubhajanastotram.itx
Language: Sanskrit
Latest update: March 2, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
SubDeity: gurudev
Subject: philosophy/hinduism/religion
Sublocation: deities_misc
Text title: gurubhajanastotram
engtitle: gurubhajanastotram
itxtitle: gurubhajanastotram
title: गुरुभजनस्तोत्रम्

---
  
 श्रीगुरुभजनस्तोत्रम्   
कलाभिः कल्पिताशेष-भुवनानन्दभोजनम् ।  
क्रीडन्तं त्रिपुरे नित्यं परसंविद्गुरुं भजे ॥ १॥  
हर्याकारं हराकारं ह्रीङ्कारं वाम्बिकातनुम् ।  
हृदयेऽद्वैतमात्मानं द्योतयं गुरुं भजे ॥ २॥  
शिवप्रियञ्च रुद्राक्षं गले भाले त्रिपुण्ड्र-कम् ।  
करे संविन्मयीं मुद्रां धारयन्तं गुरुं भजे ॥ ३॥  
काषायवसनोपेतं करुणार्द्रविलोचनम् ।  
कामारिसेवनासक्तं कल्मषघ्नं गुरुं भजे ॥ ४॥  
श्रितार्तिभेदनोद्युक्तं शर्मदं शमशोभितम् ।  
श्रुत्यन्तवाक्यमनिशं श्रावयन्तगुरुं भजे ॥ ५॥  
संशयोच्छेदने दक्षं रक्षिताचार्यसनिअतिम् ।  
स्वनाथ-करपाथोज-सञ्जातं सद्गुरुं भजे ॥ ६॥  
दीक्षितं शिष्यमोक्षार्थे साक्षात्कृतमहत्पदम् ।  
दक्षिणामुखदेवांशं ब्रह्मनिष्ठं गुरुं भजे ॥ ७॥  
ग्रन्थिं भित्त्वा विनिर्यान्तं वर्षन्तं गगनेऽमृतम् ।  
कोटिविद्युत्प्रतीकाशं शक्तिपुञ्जं गुरुं भजे ॥ ८॥  
जनयित्वा निजानन्दे रक्षित्वा मां क्षणे क्षणे ।  
पाययन्तं भक्तिरसं मातृभूतं गुरुं भजे ॥ ९॥  
अनन्यभावनगम्यं अभयं ज्योतिरान्तरम् ।  
इच्छाज्ञानक्रियामूलं आत्मरूपं गुरुं भजे ॥ १०॥  
देशिकेश्वरपश्वादि-भेदशून्यं चिदम्बरम् ।  
देशकालानवच्छिन्नं निर्विकल्पं गुरुं भजे ॥ ११॥  
मज्जन्मजन्मसाफल्यमहो जातमयत्नतः ।  
यदङ्घ्रिरेणुसंस्पर्शात् तमानन्दं गुरुं भजे ॥ १२॥  
श्रीगुरुद्वादशात्मानं ध्यात्वा स्तोत्रमिमं पठेत् ।  
साधकोत्तमः संविद्-दृष्टिसौष्ठवहेतवे ।  
  
इति श्रीगुरुभजनस्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
