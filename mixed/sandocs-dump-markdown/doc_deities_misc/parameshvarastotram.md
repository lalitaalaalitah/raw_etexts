---
Category: stotra, shiva, vishhnu, deities_misc, vishnu
Description/comments: In some stanzas it addresses Shiva and in others Vishnu but
  what it aims is to address God who is beyond such limited descriptions.
File name: parameshvarastotram.itx
Indexextra: (Translation)
Language: Sanskrit
Latest update: August 2, 2017
Location: doc_deities_misc
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: parameshvarastotram
engtitle: parameshvarastotram
itxtitle: parameshvarastotram
title: परमेश्वरस्तोत्रम्

---
  
 परमेश्वरस्तोत्रम्   
  
जगदीश सुधीश भवेश विभो  
परमेश परात्पर पूत पितः ।  
प्रणतं पतितं हतबुद्धिबलं  
जनतारण तारय तापितकम् ॥ १॥  
  
गुणहीनसुदीनमलीनमतिं  
त्वयि पातरि दातरि चापरतिम् ।  
तमसा रजसावृतवृत्तिमिमं  
जनतारण तारय तापितकम् ॥ २॥  
  
मम जीवनमीनमिमं पतितं  
मरुघोरभुवीह सुवीहमहो ।  
करुणाब्धिचलोमिर्जलानयनं  
जनतारण तारय तापितकम् ॥ ३॥  
  
भववारण कारण कर्मततौ  
भवसिन्धुजले शिव मग्नमतः ।  
करुणाञ्च समर्प्य तरिं त्वरितं  
जनतारण तारय तापितकम् ॥ ४॥  
  
अतिनाश्य जनुर्मम पुण्यरुचे  
दुरितौघभरैः परिपूर्णभुवः ।  
सुजघण्यमगण्यमपुण्यरुचिं  
जनतारण तारय तापितकम् ॥ ५॥  
  
भवकारक नारकहारक हे  
भवतारक पातकदारक हे ।  
हर शङ्कर किङ्करकर्मचयं  
जनतारण तारय तापितकम् । ६  
तृषितञ्चरमस्मि सुधां हित मे  
ऽच्युत चिन्मय देहि वदान्यवर ।  
अतिमोहवशेन विनष्टकृतं  
जनतारण तारय तापितकम् ॥ ७॥  
  
प्रणमामि नमामि नमामि भवं  
भवजन्मकृतिप्रणिषूदनकम् ।  
गुणहीनमनन्तमितं शरणं  
जनतारण तारय तापितकम् ॥ ८॥  
  
इति परमेश्वरस्तोत्रं सम्पूर्णम् ।  
  
Proofread by Jonathan Wiener wiener78 at sbcglobal.net, NA  
  
