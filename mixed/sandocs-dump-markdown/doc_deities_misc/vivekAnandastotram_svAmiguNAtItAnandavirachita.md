---
Author: Swami Gunatitananda
Category: deities_misc, gurudev
File name: vivekAnandastotram.itx
Indexextra: (stotramAlA, yugAchArya)
Language: Sanskrit
Latest update: March 5, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: vivekAnandastotram
Transliterated by: Sunder Hattangadi sunderh at hotmail.com
engtitle: vivekAnandastotram
itxtitle: vivekAnandastotram (svAmiguNAtItAnandavirachita)
title: विवेकानन्दस्तोत्रम् (स्वामिगुणातीतानन्दविरचित)

---
  
 विवेकानन्दस्तोत्रम्   
  
यतिसङ्घप्रतिष्ठाता तच्छिरोमणिसत्तमः ।  
रामकृष्णमहाशिष्यो नेता भुवि नरोत्तमः ।  
त्वमेव हि नमस्तुभ्यं विवेकानन्द ते नमः ॥ १॥  
  
दिगन्तव्याप्तसत्कीर्ती राष्ट्रोद्धारकमण्डनः ।  
महाराजगुरुर्दण्डी भारतोत्कर्षसाधनः ।  
त्वमेव हि नमस्तुभ्यं विवेकानन्द ते नमः ॥ २॥  
  
ज्ञाननेत्रस्फुरत्कायो नाट्यगानसुपारगः ।  
व्याख्यानपटुपूर्णज्ञः सन्न्यासी श्रेष्ठचिद्घनः ।  
त्वमेव हि नमस्तुभ्यं विवेकानन्द ते नमः ॥ ३॥  
  
तारुण्योज्ज्वलरम्याङ्गो वेदसिद्धान्तदर्शनः ।  
विश्वव्यापकहृत्प्रेमा विशालज्ञानलोचनः ।  
त्वत्तो न हि परः कोऽपि विवेकानन्द ते नमः ॥ ४॥  
  
भवरोगमहावैद्यो वेदान्ताभयदायकः ।  
मनोमलमहाशुद्धः कमलाक्षमहाशयः ।  
त्वमेव हि नमस्तुभ्यं विवेकानन्द ते नमः ॥ ५॥  
  
कलिदोषमहावह्निः साक्षाच्छिवविलोचनः ।  
दिव्यचारित्र्यपूर्णश्च विवेकान्धजनाञ्जनः ।  
त्वमेव हि नमस्तुभ्यं विवेकानन्द ते नमः ॥ ६॥  
  
राजराजशिरोरत्ननिघृष्टचरणोत्पलः ।  
महामतिर्महाभागो भूगर्भव्योमपारगः ।  
त्वमेव हि नमस्तुभ्यं विवेकानन्द ते नमः ॥ ७॥  
  
निर्विकल्पसमाधिस्थो विचारणविशारदः ।  
चिन्मात्रदिव्यपूर्णाङ्गश्चरमोन्नतिदायकः ।  
त्वमेव हि नमस्तुभ्यं विवेकानन्द ते नमः ॥ ८॥  
  
भारतोद्धारसन्त्यक्तसर्वसौख्यातिमानवः ।  
धर्मग्लानिमहारात्रिप्रभातैकसुभावनः ।  
त्वमेव हि महास्वामिन्विवेकानन्द ते नमः ॥ ९॥  
  
सद्योजाताय ते स्वामिन् विश्वैककमलावले ।  
नमस्तुभ्यं नमस्तुभ्यं विवेकानन्द ते नमः ॥ १०॥  
  
महावीर्यधरो राजा भूपानां यमिनां तथा ।  
पराक्रमप्रभावेण जितेन्द्रियो महाबलः ।  
त्वमेव हि नमस्तुभ्यं विवेकानन्द ते नमः ॥ ११॥  
  
मुनीनां योगिनां चैव पराक्रातमहद्यशः ।  
शब्दे परे च निष्णातः पारमार्थिकदेशिकः ।  
त्वत्तो न हि परः कोऽपि विवेकानन्द ते नमः ॥ १२॥  
  
धर्मग्लान्याप्लुता भूमिः सगौरवकृता हिया ।  
त्वयैव रामकृष्णाब्जमधुपानधुरन्धरः ।  
त्वत्तो न हि परः कोऽपि विवेकानन्द ते नमः ॥ १३॥  
  
यतिसङ्घमहोद्यानसुखसञ्चारकारिणे ।  
नरेन्द्रनाथदत्ताय विवेकानन्दस्वामिने ।  
त्वत्तो न हि परः कोऽपि विवेकानन्द ते नमः ॥ १४॥  
  
नमस्ते पूर्णप्रज्ञाय दिव्यत्यागमहात्मने ।  
नरेन्द्रनाथदत्ताय विवेकानन्दस्वामिने ॥ १५॥  
  
इति स्वामिगुणातीतानन्दविरचितं विवेकानन्दस्तोत्रम् ।  
  
उद्बोधनपत्रिकातः विवेकानन्दशतवार्षिकीसङ्ख्यायाः सङ्गृहीतम् ।  
  
Composed by Sw. Gunatitananda, who headed the San Francisco  
branch of Ramakrishna Math/Mission 1902-1915. He was one of  
the 16 direct disciples of Sri Ramakrishna. He built the first  
Hindu temple in North America.  
  
Encoded and proofread by Sunder Hattangadi sunderh at hotmail.com  
  
