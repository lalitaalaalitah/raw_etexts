---
Author: '?'
Category: aShTaka, deities_misc
Description-comments: Homage to Veda Vyasa
File name: vyasa-8.itx
Language: Sanskrit
Latest update: August 25, 2007
Location: doc_deities_misc
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: deities_misc
Text title: Shri Veda Vyasa Ashtakam
Transliterated by: Sunder Hattangadi (sunderh at hotmail.com)
engtitle: Shri Veda VyasAShTakam
itxtitle: vedavyAsAShTakam
title: वेदव्यासाष्टकम्

---
  
 श्रीवेदव्यासाष्टकम्   
  
कलिमलास्तविवेकदिवाकरं समवलोक्य तमोवलितं जनम् ।  
करुणया भुवि दर्शितविग्रहं मुनिवरं गुरुव्यासमहं भजे ॥ १॥  
  
भरतवंशसमुद्धरणेच्छया स्वजननीवचसा परिनोदितः ।  
अजनयत्तनयत्रितयं प्रभुः शुकनुतं गुरुव्यासमहं भजे ॥ २॥  
  
मतिबलादि निरीक्ष्य कलौ नृणां लघुतरं कृपया निगमाम्बुधेः ।  
समकरोदिह भागमनेकधा श्रुतिपतिं गुरुव्यासमहं भजे ॥ ३॥  
  
सकलधर्मनिरूपणसागरं विविधचित्रकथासमलङ्कृतम् ।  
व्यरचयच्च पुराणकदम्बकं कविवरं गुरुव्यासमहं भजे ॥ ४॥  
  
श्रुतिविरोधसमन्वयदर्पणं निखिलवादिमतान्ध्यविदारणम् ।  
ग्रथितवानपि सूत्रसमूहकं मुनिसुतं गुरुव्यासमहं भजे ॥ ५॥  
  
यदनुभाववशेन दिवङ्गतः समधिगम्य महास्त्रसमुच्चयम् ।  
कुरूचमूमजयद्विजयो द्रुतं द्युतिधरं गुरुव्यासमहं भजे ॥ ६॥  
  
समरवृत्तविबोधसमीहया कुरुवरेण मुदा कृतयाचनः ।  
सपतिसूतमदादमलेक्षणं कलिहरं गुरुव्यासमहं भजे ॥ ७॥  
  
वननिवासपरौ कुरुदम्पति सुतशुचा तपसा च विकर्शितौ ।  
मृततनूजगणं समदर्शयन् शरणदं गुरुव्यासमहं भजे ॥ ८॥  
  
व्यासाष्टकमिदं पुण्यं ब्रह्मानन्देन कीर्तितम् ।  
यः पठेन्मनुजो नित्यं स भवेच्छास्त्रपारगः ॥  
  
  
Encoded and proofread by Sunder Hattangadi sunderh at hotmail.com  
  
