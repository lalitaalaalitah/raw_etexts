---
Author: Traditional
Category: deities_misc
File name: nAgashAntistotram.itx
Language: Sanskrit
Latest update: October 20, 2018
Location: doc_deities_misc
Proofread by: Gopal Upadhyay gopal.j.upadhyayat gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: Naga Shanti Stotram
Texttype: stotra
Transliterated by: Gopal Upadhyay gopal.j.upadhyayat gmail.com
engtitle: Naga Shanti Stotram
itxtitle: nAgashAntistotram
title: नागशान्तिस्तोत्रम्

---
  
 नागशान्तिस्तोत्रम्   
श्री गणेशाय नमः ।  
श्री हाटकेश्वराय नमः ।  
आरक्तेन शरीरेण रक्तान्तायतलोचनः ।  
महाभोगकृताटोपः शङ्खाब्जकृतलाञ्छनः ॥ १॥  
  
अनन्तो नागराजेन्द्रः शिवपादार्चने रतः ।  
महापापविषं हत्वा शान्तिमाशु करोतु मे ॥ २॥  
  
सुश्वेतेन तु देहेन सुश्वेतोत्पलशेखरः ।  
चारुभोगकृताटोपो हारचारुविभूषणः ॥ ३॥  
  
वासुकिर्नाम नागेन्द्रो रुद्रपूजापरो महान् ।  
महापापं विषं हत्वा शान्तिमाशु (शान्तिं आशु) करोतु मे ॥ ४॥  
  
अतिपीतेन देहेन विस्फुरद्भोगसम्पदा ।  
तेजसाचाऽतिदीप्तेन कृतः स्वस्तिकलाञ्छनः ॥ ५॥  
  
नागराट् तक्षकः श्रीमान्नागकोट्यासमन्वितः ।  
करोतु मे महाशान्तिं सर्वदोषविषावहः ॥ ६॥  
  
अतिकृष्णेन वर्णेन स्फुटो विकटमस्तकः ।  
कण्ठे रेखात्रयोपेतो घोरदंष्ट्रायुधोद्यतः ॥ ७॥  
  
कर्कोटको महानागो विषदर्पबलाऽन्वितः ।  
विषशस्त्राग्निसन्तापं हत्वा शान्तिं करोतु मे ॥ ८॥  
  
पद्मवर्णेन देहेन चारुपद्मायतेक्षणः ।  
पञ्चबिन्दुकृताभासो ग्रीवायां शुभलक्षणः ॥ ९॥  
  
ख्यातः पद्मो महानागो हरपादार्चने रतः ।  
करोतु मे महाशान्तिं महापापं विषक्षयम् ॥ १०॥  
  
पुण्डरीकनिभेनाऽपि देहेनाऽमिततेजसा ।  
शङ्खशूलाब्जरुचिरैर्भूषितो मूर्ध्नि सर्वदा ॥ ११॥  
  
महापद्मो महानागो नित्यं पशुपतौ रतः ।  
विनिर्धूत(विनिहत्य) विषं घोरं शान्तिमाशु करोतु मे ॥ १२॥  
  
श्यामेन देहभारेण श्रीमत्कमललोचनः ।  
विषदर्पबलोन्मत्तो ग्रीवायामेकरेखया ॥ १३॥  
  
शङ्खपालः श्रिया दीप्तः शिवपादाब्जपूजकः ।  
महाविषं महापापं हत्वा शान्तिं करोतु मे ॥ १४॥  
  
अतिगौरेण देहेन चन्द्रार्धकृतमस्तकः ।  
दीप्तभोगकृताटोपः शुभलक्षणलक्षितः ॥ १५॥  
  
कुलिको नागराजेशो नित्यं हरपरायणः ।  
अपहृत्य विषं घोरं करोतु मम शान्तिकम् ॥ १६॥  
  
अन्तरिक्षे च ये नागा ये नागाः स्वर्गसंस्थिताः ।  
गिरिकन्दरदुर्गेषु ये नागा भूमिसंस्थिताः ॥ १७॥  
  
पाताले ये स्थिता नागाः सर्वेप्यन्ये समाहिताः ।  
रुद्रपादार्चने शान्ताः कुर्वन्तु मम शान्तिकम् ॥ १८॥  
  
नागिन्यो नागपत्न्यश्च तथा कन्याः कुमारिकाः ।  
शिवभक्ताः सुमनसः शान्तिं कुर्वन्तु मे सदा ॥ १९॥  
  
यदिदं नागसंस्थानं कीर्तनाच्छ्रवणादपि ।  
न तं सर्पा विहिंसन्ति न विषं क्रमते सदा ॥ २०॥  
  
चिन्तितं सिध्यते(लभ्यते) नित्यं तथा पापपरिक्षयः ।  
सिद्धिमाशु प्रयच्छन्ति सर्वविघ्न विवर्जिताः ॥ २१॥  
  
इति नागशान्तिस्तोत्रं सम्पूर्णम् ।  
  
  
Encoded and proofread by Gopal Upadhyay gopal.j.upadhyay at gmail.com  
  
