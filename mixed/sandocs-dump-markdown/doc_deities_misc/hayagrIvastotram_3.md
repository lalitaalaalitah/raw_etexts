---
Author: Vedanta Desika
Category: deities_misc, stotra, vedAnta-deshika
File name: hayagrIvastotramDesika.itx
Indexextra: Vedanta Desika
Language: Sanskrit
Latest update: November 23, 2011
Location: doc_deities_misc
Proofread by: Sundar Rajan RD sundar.rajanrd at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: hayagrIvastotram
Texttype: stotra
Transliterated by: Sundar Rajan RD sundar.rajanrd at gmail.com
engtitle: hayagrIvastotram
itxtitle: hayagrIvastotram 3
title: हयग्रीवस्तोत्रम् ३

---
  
॥ श्रीहयग्रीवस्तोत्रम् ॥  
  
                श्रिः  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
ज्ञानानन्दमयं देवं निर्मलस्फटिकाकृतिम् ।  
आधारं सर्वविद्यानां हयग्रीवमुपास्महे ॥ १॥  
  
स्वतः सिद्धं शुद्धस्फटिकमणि भूभृत्प्रतिभटं  
सुधासध्रीचीभिर्द्युतिभिरवदातत्रिभुवनम् ।  
अनन्तैस्त्रय्यन्तैरनुविहित हेषाहलहलं  
हताशेषावद्यं हयवदनमीडीमहि महः ॥ २॥  
  
समाहारः साम्नां प्रतिपदमृचां धाम यजुषां  
लयः प्रत्यूहानां लहरि विततिर्बोधजलधेः ।  
कथादर्पक्षुभ्यत्कथककुल कोलाहलभवं  
हरत्वन्तर्ध्वान्तं हयवदन हेषा हलहलः ॥ ३॥  
  
प्राची सन्ध्या काचिदन्तर्निशायाः  
प्रज्ञादृष्टेरञ्जनश्रीरपूर्वा ।  
वक्त्री वेदान् भातु मे वाजिवक्त्रा  
वागीशाख्या वासुदेवस्य मूर्तिः ॥ ४॥  
  
विशुद्ध विज्ञान घन स्वरूपं  
विज्ञान विश्राणन बद्धदीक्षम् ।  
दयानिधिं देहभृतां शरण्यं  
देवम् हयग्रीवमहं प्रपद्ये ॥ ५॥  
  
अपौरुषेयैरपि वाक्प्रपञ्चैः  
अद्यापि ते भूतिमदृष्टपाराम् ।  
स्तुवन्नहं मुग्ध इति त्वयैव  
कारुण्यतो नाथ कटाक्षणीयः ॥ ६॥  
  
दाक्षिण्यरम्या गिरिशस्य मूर्तिः  
देवी सरोजासन धर्मपत्नी ।  
व्यासादयोऽपि व्यपदेश्यवाचः  
स्फुरन्ति सर्वे तव शक्तिलेशैः ॥ ७॥  
  
मन्दोऽभविष्यन्नियतं विरिञ्चो  
वाचां निधे वञ्चितभागधेयः ।  
दैत्यापनीतान् दययैव भूयोऽपि  
अध्यापयिष्यो निगमान् न चेत् त्वम् ॥ ८॥  
  
वितर्कडोलां व्यवधूय सत्वे  
बृहस्पतिं वर्तयसे यतस्त्वम् ।  
तेनैव देव त्रिदशेश्वराणाम्  
अस्पृष्ट डोलायित माधिराज्यम् ॥ ९॥  
  
अग्नौ समिद्धार्चिषि सप्ततन्तोः  
आतस्थिवान् मन्त्रमयं शरीरम् ।  
अखण्डसारैर्हविषां प्रदानैः  
आप्यायनं व्योमसदां विधत्से ॥ १०॥  
  
यन्मूलमीदृक् प्रतिभाति तत्वं  
या मूलमाम्नाय महाद्रुमाणाम् ।  
तत्वेन जानन्ति विशुद्ध सत्वाः  
तामक्षरा मक्षरमातृकां त्वाम् ॥ ११॥  
  
अव्याकृताद् व्याकृतवानसि त्वम्  
नामानि रूपाणि च यानि पूर्वम् ।  
शंसन्ति तेषां चरमां प्रतिष्ठां  
वागीश्वर त्वां त्वदुपज्ञवाचः ॥ १२॥  
  
मुग्धेन्दु निष्यन्द विलोभनीयां  
मूर्तिं तवानन्द सुधा प्रसूतिम् ।  
विपश्चितश्चेतसि भावयन्ते  
वेलामुदारामिव दुग्धसिन्धोः ॥ १३॥  
  
मनोगतं पश्यति यः सदा त्वां  
मनीषिनां मानस राजहंसम् ।  
स्वयम् पुरोभाव विवादभाजः  
किङ्कुर्वते तस्य गिरो यथार्हम् ॥ १४॥  
  
अपि क्षणार्धं कलयन्ति ये त्वाम्  
आप्लावयन्तं विशदैर्मयूखैः ।  
वाचां प्रवाहैरनिवारितैस्ते  
मन्दाकिनीं मन्दयितुं क्षमन्ते ॥ १५॥  
  
स्वामिन् भवद्ध्यान सुधाभिषेकात्  
वहन्ति धन्याः पुलकानुबन्धम् ।  
अलक्षिते क्वापि निरूढमूलम्  
अङ्गेष्विवानन्दथुं अङ्कुरन्तम् ॥ १६॥  
  
स्वामिन् प्रतीचा हृदयेन धन्याः  
त्वद्ध्यन चन्द्रोदय वर्धमानम् ।  
अमान्तमानन्द पयोधिमन्त  
पयोभिरक्ष्णां परिवाहयन्ति ॥ १७॥  
  
स्वैरानुभावास्त्वदधीन भावाः  
समृद्धवीर्यास्त्वदनुग्रहेण ।  
विपश्चितो नाथ तरन्ति मायां  
वैहारिकीं मोहन पिञ्छिकां ते ॥ १८॥  
  
प्राङ्निर्मितानां तपसां विपाकाः  
प्रत्यग्रनिःश्रेयस सम्पदो मे ।  
समेधिषीरंस्तव पादपद्मे  
सङ्कल्प चिन्तामणयः प्रणामाः ॥ १९॥  
  
विलुप्त मूर्धन्य लिपि क्रमाणाम्  
सुरेन्द्र चूडापद लालितानाम् ।  
त्वदङ्घ्रि राजीव रजःकणानाम्  
भूयान् प्रसादो मयि नाथ भूयात् ॥ २०॥  
  
परिस्फुरन्नूपुर चित्रभानु-  
प्रकाश निर्धूत तमोनुषङ्गाम् ।  
पदद्वयीं ते परिचिन्महे ऽन्तः  
प्रबोध राजीव विभात सन्ध्याम् ॥ २१॥  
  
त्वत्किङ्करालम्करणोचितानां  
त्वयैव कल्पान्तर पालितानाम् ।  
मञ्जुप्रणादं मणिनूपुरं ते  
मञ्जूषिकां वेदगिरां प्रतीमः ॥ २२॥  
  
सञ्चिन्तयामि प्रतिभादशास्थान्  
सन्धुक्षयन्तं समय प्रदीपान् ।  
विज्ञान कल्पद्रुम पल्लवाभं  
व्याख्यान मुद्रा मधुरं करं ते ॥ २३॥  
  
चित्ते करोमि स्फुरिताक्षमालं  
सव्येतरं नाथ करं त्वदीयम् ।  
ज्ञानामृतोदञ्चनलम्पटानां  
लीलाघटी यन्त्रमिवाश्रितानाम् ॥ २४॥  
  
प्रबोध सिन्धोररुणैः प्रकाशैः  
प्रवाळ सङ्घातमिवोद्वहन्तम् ।  
विभावये देव सपुस्तकं ते  
वामं करं दक्षिणमाश्रितानाम् ॥ २५॥  
  
तमांसि भित्वा विशदैर्मयूखैः  
सम्प्रीणयन्तं विदुषश्चकोरान् ।  
निशामये त्वां नवपुण्डरीके  
शरद्घने चन्द्रमिव स्फुरन्तम् ॥ २६॥  
  
दिशन्तु मे देव सदा त्वदीयाः  
दयातरङ्गानुचराः कटाक्षाः ।  
श्रोत्रेषु पुम्साममृतम् क्षरन्तीं  
सरस्वतीं संश्रित कामधेनुम् ॥ २७॥  
  
विशेषवित्पारिषदेषु नाथ  
विदग्ध गोष्टीसमराङ्गणेषु ।  
जिगीषतो मे कवितार्किकेन्द्रान्  
जिह्वाग्र सिंहासनमभ्युपेयाः ॥ २८॥  
  
त्वां चिन्तयन् त्वन्मयतां प्रपन्नः  
त्वामुद्गृणन् शब्दमयेन धाम्ना ।  
स्वामिन् समाजेषु समेधिषीय  
स्वच्छन्द वादाहव बद्धशूरः ॥ २९॥  
  
नानाविधानामगतिः कलानां  
न चापि तीर्थेषु कृतावतारः ।  
ध्रुवं तवानाथपरिग्रहायाः  
नवं नवं पात्रमहं दयायाः ॥ ३०॥  
  
अकम्पनीयान्यपनीति भेदैः  
अलन्कृषीरन् हृदयं मदीयम् ।  
शङ्काकळङ्कापगमोज्ज्वलानि  
तत्वानि सम्यञ्चि तव प्रसादात् ॥ ३१॥  
  
व्याख्या मुद्रां करसरसिजैः पुस्तकम् शङ्खचक्रे  
बिभ्रद्भिन्नस्फटिकरुचिरे पुण्डरीके निषण्णः ।  
अम्लानश्रीरमृतविशदैरंशुभिः प्लावयन् मां  
आविर्भूयादनघ महिमा मानसे वागधीशः ॥ ३२॥  
  
वागर्थ सिद्धिहेतोः  
पठत हयग्रीवसंस्तुतिं भक्त्या ।  
कवितार्किककेसरिणा  
वेङ्कटनाथेन विरचितामेताम् ॥ ३३॥  
  
॥ इति श्रीहयग्रीवस्तोत्रं समाप्तम् ॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
  
  
  
  
Encoded and proofread by Sundar Rajan RD sundar.rajanrd at gmail.com  
  
  
