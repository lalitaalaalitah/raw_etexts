---
Acknowledge-Permission: Shri Chitrapur Math - Publications Committee https://chitrapurmath.net/
Category: deities_misc, gurudev
File name: gurupAdukAstotram.itx
Language: Sanskrit
Latest update: March 2, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
SubDeity: gurudev
Subject: philosophy/hinduism/religion
Sublocation: deities_misc
Text title: gurupAdukAstotram
engtitle: gurupAdukAstotram
itxtitle: gurupAdukAstotram
title: गुरुपादुकास्तोत्रम्

---
  
 श्रीगुरुपादुकास्तोत्रम्   
प्रणम्य संविन्-मार्गस्था-नागमज्ञान् महागुरुन् ।  
प्रायश्चित्तं प्रवक्ष्यामि सर्वतन्त्राविरोधतः ॥ १॥  
प्रमाददोषजमल-प्रविलापनकारणम् ।  
प्रायश्चित्तं परं सत्यं श्रीगुरोः पादुकास्मृतिः ॥ २॥  
यस्य श्रीपादरजसा रञ्जते मस्तके शिवः ।  
रमते सह पार्वत्या तस्य श्रीपादुकास्मृतिः ॥ ३॥  
यस्मै सर्वस्वमात्मान-मप्येकवृत्तिभक्तितः ।  
समर्पयति सच्छिष्यस्तस्य श्रीपादुकास्मृतिः ॥ ४॥  
यस्य पादतले सिद्धाः पादाग्रे कुलपर्वताः ।  
गुल्फौ नक्षत्रवृन्दानि तस्य श्रीपादुकास्मृतिः ॥ ५॥  
आधारे परमाशक्तिर्-नाभिचक्रे हृदाज्ञयोः ।  
योगिनीनां चतुःषष्ठि-स्तस्य श्रीपादुकास्मृतिः ॥ ६॥  
शुक्लरक्तपदद्वन्द्वं मस्तके यस्य राजते ।  
शाम्भवं तु तयोर्मध्ये तस्य श्रीपादुकास्मृतिः ॥ ७॥  
अन्यत्सर्वं सप्रपञ्चं निष्प्रपञ्चा गुरोः स्मृतिः ।  
तस्माच्छ्रीपादुकाध्यानं सर्वपापनिकृन्तनम् ॥ ८॥  
पालनाद्दुरितच्छेदात् कामितार्थ-प्रपूरणात् ।  
पादुका-मन्त्रशब्दार्थं विमृशन् मूर्ध्नि पूजयेत् ॥ ९॥  
श्रीगुरोः पादुकास्तोत्रं प्रातरुत्थाय यः पठेत् ।  
नश्यन्ति सर्वपापानि वह्निना तूलराशिवत् ॥ १०॥  
काशीक्षेत्रं निवासस्तव चरणजलं जाह्नवी श्रीगुरो नः ।  
साक्षाद्विश्वेश्वरो नस्तव वचनतया तारकब्रह्मबोधे ॥ ११॥  
त्वच्छ्रीपादाङ्किताभूरिह भवति गयास्त्वत् प्रसङ्गः प्रयागः ।  
त्वत्तोन्यत् तीर्थदेवः क्वचिदपि च वयं न प्रतीमः पृथिव्याम् ॥ १२॥  
  
इति श्रीगुरुपादुकास्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
