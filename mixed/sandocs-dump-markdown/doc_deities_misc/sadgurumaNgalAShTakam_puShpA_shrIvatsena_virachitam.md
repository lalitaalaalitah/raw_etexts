---
Author: Pushpa Srivatsan
Category: deities_misc, puShpAshrIvatsan, gurudev, aShTaka
File name: sadgurumangalAShTakam.itx
Indexextra: (Translation)
Language: Sanskrit
Latest update: April 14, 2018
Location: doc_deities_misc
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Himalaya Gadyam
SubDeity: gurudev
Subject: philosophy/hinduism/religion
Sublocation: deities_misc
Text title: sadgurumangalAShTakam
Texttype: svara
Transliterated by: N V Vathsan nvvathsan at gmail.com
engtitle: Sadguru Sri Tyagaraja Mangalashtakam
itxtitle: sadgurumaNgalAShTakam (puShpA shrIvatsena virachitam)
title: सद्गुरुमण्गलाष्टकम् (पुष्पा श्रीवत्सेन विरचितम्)

---
  
 सद्गुरुश्रीत्यागराजमङ्गलाष्टकम्   
                ॐ  
           श्रीरामजयम् ।  
सद्गुरु श्रीत्यागराजस्वामिने नमो नमः ।  
  
अथ सद्गुरुमङ्गलाष्टकम् ।  
हिमगद्यप्रसन्नाय हिमगद्यालयाय च ।  
हिमगद्यप्रसादाय गुरुदेवाय मङ्गलम् ॥ १॥  
  
हिमोत्तुङ्गसुपुण्याय हिमसानुसुकीर्तये ।  
हिमगङ्गासुवाग्गाय गुरुदेवाय मङ्गलम् ॥ २॥  
  
हिममौनप्रशान्ताय हिमगङ्गासुपूतये ।  
हिमशान्तिप्रदात्रे च गुरुदेवाय मङ्गलम् ॥ ३॥  
  
चतुर्धामसुपुण्याय पुष्पामोदसुगीतये ।  
नारायणसुगेयाय त्यागराजाय मङ्गलम् ॥ ४॥  
  
देवदारुसुगीताय नामपक्षिस्वराय च ।  
कृत्यामोदसमीराय गुरुदेवाय मङ्गलम् ॥ ५॥  
  
तलकाचतटाकाय तालरागहिमाद्रये ।  
गललीनसुगङ्गाय गुरुदेवाय मङ्गलम् ॥ ६॥  
  
नीलाकाशविकाशाय शुद्धश्वेतघनाय च ।  
बालालापप्रमोदाय गुरुदेवाय मङ्गलम् ॥ ७॥  
  
हिमालयप्रभावाय बृहदुत्तमगीतये ।  
सद्गुरुत्यागराजाय सर्वस्वाय सुमङ्गलम् ॥ ८॥  
  
ॐ तत्सदिति सद्गुरुश्रीत्यागब्रह्मचरणयुगले समर्पितं  
सद्गुरुमङ्गलाष्टकं सम्पूर्णम् ।  
  
ॐ शुभमस्तु  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
