---
Category: deities_misc, stotra, mangala
Description-comments: 12 Mangala Slokas and one Phala Sruti Sloka singing the praise
  of Sage Sri Yagnavalkya
File name: yAGYavalkyamangala.itx
Language: Sanskrit
Latest update: November 29, 2008
Location: doc_deities_misc
Proofread by: K Kalyanaraman srimatha12 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: shriiyogiishvara-yaaGYavalkya-maNgalaashaasanam
Texttype: stotra
Transliterated by: K Kalyanaraman srimatha12 at gmail.com
engtitle: yogIshvarayAGYavalkya-mangalAshAsanam
itxtitle: yAjnavalkyamaMgalashAsanam
title: याज्ञवल्क्यमंगलशासनम्

---
  
 श्रीयोगीश्वरयाज्ञवल्क्यमङ्गलशासनम्   
  
               ॥ श्रीगुरुभ्यो नमः ॥  
  
           ॥ ॐ श्रीमहागणाधिपतये नमः ॥  
  
          ॥ श्रीमच्चरणवैभवायै नमः ॥  
  
   ॥ श्रीयोगीश्वर-याज्ञवल्क्य-मङ्गलाशासनम् ॥  
  
ब्रह्मरात-महायोगि-बृहत्-सुकृत-मूर्तये ।  
सुनन्दा-सुतरत्नाय सानन्दायास्तु मङ्गलम् ॥ १॥  
  
जननी-जठर-प्राप्त-जलजाक्ष-दयोदयः ।  
योऽभूत् परात्मवेत्तास्मै याज्ञवल्क्याय मङ्गलम् ॥ २॥  
  
कृपागुरुर्गुरुर्यस्य ह्यकरोदुपनायनम् ।  
वृद्धव्यास-प्रसादात्त-वैदुष्यायास्तु मङ्गलम् ॥ ३॥  
  
वैशम्पायन-प्राप्तादृक्-वृजिनच्छेद-शक्तये ।  
वैदेह-वसुधानाथ-वन्दनीयाय मङ्गलम् ॥ ४॥  
  
मैथिलास्थ-नगस्थूणा-मञ्जुपल्लव-कारिणः ।  
मन्त्राक्षताः बभुर्यस्य माननीयाय मङ्गलम् ॥ ५॥  
  
वैशम्पायनतोऽधीतं ववाम यजुरुज्ज्वलम् ।  
यस्सभायां तपोभाजां योगिवर्याय मङ्गलम् ॥ ६॥  
  
स्वशक्ति-ख्यापनोद्युक्त-सप्तसैन्धवशासनात् ।  
आहर्त्रे बडवाश्वानां अर्कशिष्याय मङ्गलम् ॥ ७॥  
  
अयातयाममाम्नायं आम्नायवपुषो हरेः ।  
अध्यैष्ट यो मुनिस्तस्मा अक्षय्यं भूरि मङ्गलम् ॥ ८॥  
  
यस्य चित्ररथः शिष्यो योगिनेतुःप्रसादतः।  
कात्यायनीप्रियायास्मै कृपासाराय मङ्गलम् ॥ ९॥  
  
मिथिलाधिपदत्ताग्रमाननाय महात्मने ।  
आहर्त्रे सौरभेयीनां अध्वरान्तेस्तु मङ्गलम् ॥ १०॥  
  
पितामहमनःपुत्रीपरिणेत्रे पटीयसे ।  
शान्तोद्धालकगर्वाय शान्तिसाराय मङ्गलम् ॥ ११॥  
  
दर्भ-स्तम्भ-हृत-ग्रीव-दृप्त-शाकल्य-जीवनम् ।  
चकार यः प्रभावेन चित्रचर्याय मङ्गलम् ॥ १२॥  
  
इति माङ्गलिकैः श्लोकैः  
     उपनदतः कण्वमुख्यसच्छिष्यान् ।  
अनुगृह्णन् शुक्लयजुः-  
     शाखाचार्यो मुनीश्वरो जयति ॥ १३॥  
  
॥ शुभमस्तु ॥  
  
  
Encoded and proofread by  
K Kalyanaraman srimatha12@gmail.com  
  
