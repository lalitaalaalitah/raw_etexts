---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: deities_misc, gurudev, aShTaka, vishvanAthachakravartina, stavAmRRitalaharI
File name: manmahAprabhoraShTakam.itx
Indexextra: (Text, Meaning)
Language: Sanskrit
Latest update: March 16, 2019
Location: doc_deities_misc
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: manmahAprabhoraShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: manmahAprabhoraShTakam by vishvanAthachakravartin
itxtitle: manmahAprabhoraShTakam (vishvanAthachakravartin Thakkuravirachitam)
title: मन्महाप्रभोरष्टकम् (विश्वनाथचक्रवर्तिन् ठक्कुरविरचितम्)

---
  
 श्रीमन्महाप्रभोरष्टकम् श्रीस्वरूपचरितामृतम्   
स्वरूप ! भवतो भवत्वयमिति स्मितस्निग्धया  
     गिरैव रघुनाथमुत्पुलकिगात्रमुल्लासयन् ।  
रहस्युपदिशन् निजप्रणयगूढमुद्रां स्वयं  
     विराजतु चिराय मे हृदि स गौरचन्द्रः प्रभुः ॥ १॥  
  
स्वरूप ! मम हृद्व्रणं बत विवेद रूपः कथं  
     लिलेख यदयं पठ त्वमपि तालपत्रेऽक्षरम् ।  
 इति प्रणयवेल्लितं विदधदाशु रूपान्तरं  
     विराजतु चिराय मे हृदि स गौरचन्द्रः प्रभुः ॥ २॥  
  
स्वरूप ! परकीयसत्प्रवरवस्तुनाशेच्छतां  
     दधज्जन इह त्वया परिचितो न वेतीक्षयम् ।  
सनातनमुदित्य विस्मितमुखं महाविस्मितं  
     विराजतु चिराय मे हृदि स गौरचन्द्रः प्रभुः ॥ ३॥  
  
स्वरूप ! हरिनाम यज् जगदघोषयं तेन किं  
     न वाचयितुमप्यथाशकमिमं शिवानन्दजम् ।  
 इति स्वपदलेहनैः शिशुमचीकरन् यः कविं  
     विराजतु चिराय मे हृदि स गौरचन्द्रः प्रभुः ॥ ४॥  
  
स्वरूप ! रसरीतिरम्बुजदृशां व्रजे भण्यतां  
     घनप्रणयमानजा श्रुतियुगं ममोत्कण्ठते ।  
रमा यदिह मानिनी तदपि लोकयेति ब्रुवन्  
     विराजतु चिराय मे हृदि स गौरचन्द्रः प्रभुः ॥ ५॥  
  
स्वरूप ! रसमन्दिरं भवसि मन्मुदामास्पदं  
     त्वमत्र पुरुषोत्तमे व्रजभुवीव मे वर्तसे ।  
 इति स्वपरिरम्भणैः पुलकिनं व्यधात्तं च यो  
     विराजतु चिराय मे हृदि स गौरचन्द्रः प्रभुः ॥ ६॥  
  
स्वरूप ! किमपीक्षितं क्व नु विभो निशि स्वप्नतः  
     प्रभो कथय किं नु तन्नवयुवा वराम्भोधरः ।  
व्यधात्किमयमीक्ष्यते किमु न हीत्यगात्तां दशां  
     विराजतु चिराय मे हृदि स गौरचन्द्रः प्रभुः ॥ ७॥  
  
स्वरूप ! मम नेत्रयोः पुरत एव कृष्णो हसन्न्  
     उपैति न करग्रहं बत ददाति हा किं सखे ।  
 इति स्खलति धावति श्वसिति घूर्णते यः सदा  
     विराजतु चिराय मे हृदि स गौरचन्द्रः प्रभुः ॥ ८॥  
  
स्वरूपचरितामृतं किल महाप्रभोरष्टकं  
     रहस्यतममद्भुतं पठति यः कृती प्रत्यहम् ।  
स्वरूपपरिवारतां नयति तं शचीनन्दनो  
     घनप्रणयमाधुरीं स्वपदयोः समात्वादयन् ॥ ९॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीमहाप्रभोरष्टकं सम्पूर्णम् ।  
  
  
  
