---
Author: Shri Vasudevanandasarasvati
Category: deities_misc, dattatreya, vAsudevAnanda-sarasvatI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: dattaprabodhaH.itx
Language: Sanskrit
Latest update: February 10, 2017
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattaprabodhaH
engtitle: dattaprabodhaH
itxtitle: dattaprabodhaH (vAsudevAnandasarasvatIvirachitaH)
title: दत्तप्रबोधः (वासुदेवानन्दसरस्वतीविरचितः)

---
  
 दत्तप्रबोधः   
  
श्रीगणेशाय नमः ॥  
  
नित्यो हि यद्य महिमा न हि मानमेति  
     स त्वं महेश भगवन्मघवन्मुखेड्य ।  
उत्तिष्ठ तिष्टदमृतैरमृतैरिवोक्तै-  
     र्गीतागमैश्च पुरुधा पुरुधामशालिन् ॥ १॥  
  
भक्तेषु जागृहि मुदा हिमुदारभावं  
     तल्पं विधाय सविशेषविशेषहेतो ।  
यः शेष एष सकलः सकलः स्वगीतै-  
     स्त्वं जागृहि श्रितपते तपते नमस्ते ॥ २॥  
  
दृष्ट्वा जनान् विविधकष्टवशान्दयालु-  
     स्त्र्यात्मा बभूव सकलार्तिहरोऽत्र दत्तः ।  
अत्रेर्मुनेः सुतपसोऽपि फलं च दातुं  
     बुद्ध्यस्व स त्वमिह यन्महिमानियत्तः ॥ ३॥  
  
आयात्यशेषविनुतोऽप्यवगाहनाय  
     दत्तोऽधुनेति सुरसिन्धुरपेक्षते त्वाम् ।  
क्षेत्रे तथैव कुरुसञ्ज्ञक एत्य सिद्धा-  
     स्तस्थुस्तवाचमनदेश इनोदयात्प्राक् ॥ ४॥  
  
सन्ध्यामुपासितुमजोऽप्यधुना गमिष्य-  
     त्याकाङ्क्षते कृतिजनः प्रतिवीक्षते त्वाम् ।  
कृष्णातटेऽपि नरसिंहसुवाटिकायां  
     सारार्तिकः कृतिजनः प्रतिवीक्षते त्वाम् ॥ ५॥  
  
गान्धर्वसञ्ज्ञकपुरेऽपि सुभाविकास्ते  
     ध्यानार्थमत्र भगवान्समुपैष्यतीति ।  
मत्वास्थुराचरितसन्नियताप्लवाद्या  
     उत्तिष्ठ देव भगवन्नत एव शीघ्रम् ॥ ६॥  
  
पुत्री दिवः खगगणान् सुचिरं प्रसुप्ता-  
     नुत्पातयत्यरुणगा अधिरुह्य तूषाः ।  
काषायवस्त्रमपिधानमपावृणूद्य-  
     न्तार्क्ष्याग्रजोऽयमवलोकय तं पुरस्तात् ॥ ७॥  
  
शाटीनिभाभ्रपटलानि तवेन्द्रकाष्ठा-  
     भागं यतीन्द्र रुरुधुर्गरुडाग्रजोऽतः ।  
अस्माभिरीश विदितो ह्युदितोऽयमेवं  
     चन्द्रोऽपि ते मुखरुचिं चिरगां जहाति ॥ ८॥  
  
द्वारेऽर्जुनस्तव च तिष्ठति कार्तवीर्यः  
     प्रह्राद एष यदुरेष मदालसाजः ।  
त्वां द्रष्ट्वकाम इतरे मुनयोऽपि चाह-  
     मुत्तिष्ठ दर्शय निजं सुमुखं प्रसीद ॥ ९॥  
  
एवं प्रबुद्ध इव संस्तवनादभूत्स  
     मालां कमण्डलुमधो डमरुं त्रिशूलम् ।  
चक्रं च शङ्खमुपरि स्वकरैर्दधानो  
     नित्यं स मामवतु भावितवासुदेवः ॥ १०॥  
  
इति वासुदेवानन्दसरस्वतीविरचितो दत्तप्रबोधः सम्पूर्णः ।  
  
  
Proofread by PSA Easwaran psaeaswaran at gmail.com  
  
