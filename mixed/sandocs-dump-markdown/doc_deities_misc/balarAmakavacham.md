---
Category: kavacha, deities_misc
Description-comments: from Garga Samhita, Balabhadrakhanda, Adhyaya 12
File name: balarAmakavacha.itx
Language: Sanskrit
Latest update: April 18, 2014
Location: doc_deities_misc
Proofread by: PSA Easwaran psaeaswaran at gmail.com, Vishwas Bhide
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: balarAmakavacha
Transliterated by: Vishwas Bhide vrbhide at rediffmail.com http://satsangdhara.net/
engtitle: balarAmakavacham
itxtitle: balarAmakavacham
title: बलरामकवचम्

---
  
 बलरामकवचम्   
  
दुर्योधन उवाच -  
गोपीभ्यः कवचं दत्तं गर्गाचार्येण धीमता ॥   
सर्वरक्षाकरं दिव्यं देहि मह्यं महामुने ॥ १॥  
  
प्राड्विपाक उवाच -  
स्नात्वा जले क्षौमधरः कुशासनः पवित्रपाणिः कृतमन्त्रमार्जनः ॥   
स्मृत्वाथ नत्वा बलमच्युताग्रजं  सन्धारयेद्धर्मसमाहितो भवेत् ॥ २॥  
  
गोलोकधामाधिपतिः परेश्वरः परेषु मां पातु पवित्रकीर्तनः ॥   
भूमण्डलं सर्षपवद्विलक्ष्यते यन्मूर्ध्नि मां पातु स भूमिमण्डले ॥ ३॥  
  
सेनासु मां रक्षतु सीरपाणिर्युद्धे सदा रक्षतु मां हली च ॥   
दुर्गेषु चाव्यान्मुसली सदा मां वनेषु सङ्कर्षण आदिदेवः ॥ ४॥  
  
कलिन्दजावेगहरो जलेषु नीलाम्बरो रक्षतु मां सदाग्नौ ॥   
वायौ च रामोऽवतु खे बलश्च महार्णवेऽनन्तवपुः सदा माम् ॥ ५॥  
  
श्रीवासुदेवोऽवतु पर्वतेषु सहस्रशीर्षा च महाविवादे ॥   
रोगेषु मां रक्षतु रौहिणेयो मां कामपालोऽवतु वा विपत्सु ॥ ६॥  
  
कामात्सदा रक्षतु धेनुकारिः क्रोधत्सदा मां द्विविदप्रहारी ॥   
लोभात्सदा रक्षतु बल्वलारिर्मोहात्सदा मां किल मागधारिः ॥ ७॥  
  
प्रातः सदा रक्षतु वृष्णिधुर्यः  प्राह्णे सदा मां मथुरापुरेन्द्रः ॥   
मध्यन्दिने गोपसखः प्रपातु स्वराट् पराह्णेऽवतु मां सदैव ॥ ८॥     
सायं फणीन्द्रोऽवतु मां सदैव परात्परो रक्षतु मां प्रदोषे ॥   
पूर्णे निशीथे च दुरन्तवीर्यः प्रत्यूषकालेऽवतु मां सदैव ॥ ९॥  
  
विदिक्षु मां रक्षतु रेवतीपतिर्दिक्षु प्रलम्बारिरधो यदूद्वहः ॥   
ऊर्ध्वं सदा मां बलभद्र आरात्तथा समन्ताद्बलदेव एव हि ॥ १०॥      
अन्तः सदाव्यात्पुरुषोत्तमो बहिर्नागेन्द्रलीलोऽवतु मां महाबलः ॥   
सदान्तरात्मा च वसन् हरिः स्वयं प्रपातु पूर्णः परमेश्वरो महान् ॥ ११॥    
देवासुराणां भयनाशनं च हुताशनं पापचयेन्धनानाम् ॥     
विनाशनं विघ्नघटस्य विद्धि सिद्धासनं वर्मवरं बलस्य ॥ १२॥  
  
इति श्रीगर्गसंहितायां बलभद्रखण्डे   
स्तोत्रकवचवर्णनं नाम द्वादशोऽध्यायः ॥ ग. सं. अधाय १२॥  
  
  
Garga Samhita, Balabhadrakhanda, Adhaya 12  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
