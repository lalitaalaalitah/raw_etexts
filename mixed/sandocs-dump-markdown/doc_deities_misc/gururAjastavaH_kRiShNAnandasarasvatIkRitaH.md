---
Author: Krishnanandasarasvati
Category: deities_misc, gurudev
Description/comments: Brihat Stotra Ratnakar Shivadutta Shastri
File name: gururAjastavaH.itx
Language: Sanskrit
Latest update: February 19, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: gururAjastavaH
engtitle: gururAjastavaH
itxtitle: gururAjastavaH (kRiShNAnandasarasvatIkRitaH)
title: गुरुराजस्तवः (कृइष्णानन्दसरस्वतीकृइतः)

---
  
 गुरुराजस्तवः   
सद्गुरुं भज सद्गुरुं भज सदगुरु भज बुद्धिमन्  
     येन संसृतिपारमेष्यसि मुक्त इत्यपि गास्यसे ।  
आसुरीं त्यज सम्पदं विपदां पदं मुनिगर्हितां  
     तर्हि तां भज सम्पदं मुनिसंस्तुतां भगवत्प्रियाम् ॥ १॥  
  
गर्व-पर्वत-मस्तके तव संस्थितिनं हि शोभते  
     पातमेष्यसि घातकर्मणि युज्यसे न तु पूज्यसे ।  
सात्त्विकं फलमश्नुषे यदि सत्यवृत्तपरायणो  
     दनुजसूनुरिवामरद्रुममर्हणं भगवत्पदम् ॥ २॥  
  
दम्भमार्गपरायणं यदि सत्फलाय भवत्यहो  
     इल्वलादिकृताऽपि विप्रवरार्चना विषमा कथम् ।  
कष्टमेष्यसि दुष्टबुद्धिपरायणो यदि चाऽन्तरे  
     मृष्ट मृष्ट परं पदं तव दूरतः स्तवकर्मणाम् ॥ ३॥  
  
मुक्तताऽपि मुमुक्षुता कपटौघमूलनिकृन्तनी  
     नीतिरर्भकता तथा यदि नास्ति जन्म निरर्थकम् ।  
केषु ते गणना भवेद् वद विद्यवेद्यसमान्तरे  
     भासुरे जनजन्म कर्म निरर्थकं कुरुषे कुतः ॥ ४॥  
  
साधुचित्तविखण्डनाद् भगवत्प्रियावपि दानवौ  
     तत्र साधुविघर्षणादपि राक्षसौ मुनिभक्षकौ ।  
तेन हीनबलावथो नृपनामदूषकराक्षसौ  
     कृष्णहिंसन-तत्पराविति कर्मणो गहना गतिः ॥ ५॥  
  
व्रह्मनिष्ठ -विमाननान्निज -सूनुगीतहरेः पदे  
     द्वेष आविरभूद्भवग्रहमान्त्रिके निजसेविते ।  
दानवस्य च दानधर्मपरायणस्य च रक्षसः  
     शैवधर्मरतस्य मूलविनाशनोऽप्यघनाशने ॥ ६॥  
  
जीवतामपहापयञ्छिवतां दिशत्यतिकौशलात्  
     पूर्ववत् स्थितविश्वमेष तिरष्करोत्यतिलीलया ।  
तं गुरुं भज नम्रमोचनकारकं भवतारकं  
     तत्र शात्रवमत्र यच्छति वृक्षतां पितृकानने ॥ ७॥  
  
श्रीगुरोः पदपङ्कजं भजतां सतां सततं हरिः  
     सन्निधाविति सर्वशासनसारमेतदुदीरितम् ।  
तन्महत्त्वमहाम्बुधेरपरं तटं न हि केचन  
     प्राप्नुवन्ति परावरज्ञाः पण्डिताः सनकादयः ॥ ८॥  
  
शब्दमूलमहो गुरुः शिवजीवविश्वभिदास्पदं  
     विश्वजीवशिवादिनामत एष एव हि बुध्यते ।  
वाच्यकोटिनिविष्टमेव हि तत्त्रयं कृतपत्त्रयं  
     लक्ष्यभूतवपुर्गुंरुस्तमु जानते न हि केचन ॥ ९॥  
  
वृत्त्यनाश्रितचित्स्वरूपक एष एव समः प्रभो  
     वृत्तिरूढचिदम्बरं खलु जीव ईश इदं जगत् ।  
जन्म-मृत्यु-नियामकः परमेश्वरः स तु भोगभुग्  
     जन्ममृत्यु-निवारकः परमेश्वरादतिरिच्यते ॥ १०॥  
  
ब्रह्मरन्ध्रपदं गुरोर्हृदयं शिवस्य निजास्पदं  
     स्थानमेव हि तत्स्वरूप-विनिर्णयाय भवत्फलम् ।  
हृद्यतो विषयान् भजत्यथ नैव किञ्चन रन्ध्रगो  
     यच्छति क्रमतः फलं वद मुक्तिदोऽस्त्यनयोऽस्तु कः ॥ ११॥  
  
तत्स्वरूपविमर्शनं गुरुपादुकामनुसंशितं  
     तत्मनुस्तु तदीयपूर्णकृपाभरेण हि लभ्यते ।  
लाभतो गुरुणा सहैक्यविमर्शनं परमं पदं  
     तत्र मुक्तिवराङ्गना वृणुते स्वयं निजसम्पदा ॥ १२॥  
  
तत्र यो विमुखो नरो निजघातकीर्ति निगद्यते  
     तस्य सम्मुखतां भजन् परमद्वयं भवति क्षणात् ।  
ऋक्श्रुतिः शतधारमित्यपि नौति तां गुरुपादुकां  
     कृष्णभिक्षुरिमं स्तवं पदपङ्कजेऽर्पयते गुरोः ॥ १३॥  
  
द्रोणपर्वतवासिने नतशासिने मतिकाशिने  
     हारिणे विपदां मुहुर्मम दायिनेऽखिलसम्पदाम् ।  
सच्चिदादिसुखाभिधाय यतीश्वराय सहस्रशः  
     सन्त मे नतयो दयोदकसागराय दिने दिने ॥ १४॥  
  
स्तोत्रमेतदभीष्टसिद्धिद -मासुरव्रत -हारकं  
     तारकं निजदेशि -केन्द्रपदाब्जयोर्दृढसन्मतेः ।  
य पठेत् प्रयत्नः शुचिः सुविचायं भूरि दिने दिने  
     मुच्यते भवपाशपाशित एवमेव मतिर्मम ॥ १५॥  
  
इति श्रीमत्कृष्णानन्द-सरस्वतीकृत-गुरुराजस्तवः सम्पूर्णः ।  
  
  
Proofread by Aruna Narayanan narayanan.aruna at gmail.com  
  
