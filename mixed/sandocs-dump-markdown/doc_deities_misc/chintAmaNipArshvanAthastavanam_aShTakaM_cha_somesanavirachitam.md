---
Author: Somasena
Category: deities_misc, jaina, aShTaka
File name: chintAmaNipArshvanAthastavanam.itx
Indexextra: (Scan)
Language: Sanskrit
Latest update: July 7, 2018
Location: doc_deities_misc
Proofread by: madhu V, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: chintAmaNipArshvanAthastavanam
Transliterated by: Madhu V madhu.v100 at gmail.com
engtitle: chintAmaNipArshvanAthastavanam
itxtitle: chintAmaNipArshvanAthastavanam aShTakaM cha (somesanavirachitam)
title: चिन्तामणिपार्श्वनाथस्तवनम् अष्टकं च (सोमेसनविरचितम्)

---
  
 चिन्तामणिपार्श्वनाथस्तवनम्   
श्रीशारदाऽऽधारमुखारविन्दं सदाऽनवद्यं नतमौलिपादम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ १॥  
  
निराकृतारातिकृतान्तसङ्गं सन्मण्डलीमण्डितसुन्दराङ्गम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ २॥  
  
शशिप्रभारीतियशोनिवासं समाधिसाम्राज्यसुखावभासम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ३॥  
  
अनल्पकल्याणसुधाब्धिचन्द्रं सभावलीसूनसुभावकेन्द्रम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ४॥  
  
कराकल्पान्तनिवारकारं कारुण्यपुण्याकरशान्तिसारम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ५॥  
  
वाणीरसोल्लासकरीरभूतं निरञ्जनाऽलङ्कृतमुक्तिकान्तम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ६॥  
  
क्रूरोपसर्गं परिहतु मेकं वाञ्छाविधानं विगताऽपसङ्गम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ७॥  
  
निरामयं निर्जितवीरमारं जगद्धितं कृष्णापुरावतारम् ।  
चिन्तामणिं चिन्तितकामरूपं पार्श्वप्रभुं नौमि निरस्तपापम् ॥ ८॥  
  
अविरलकविलक्ष्मीसेनशिष्येन लक्ष्मी-  
      विभरणगुणपूतं सोमसेनेन गीतम् ।  
पठति विगतकामः पार्श्वनाथस्तवं यः  
      सुकृतपदनिधानं स प्रयाति प्रधानम् ॥ ९॥  
  
इति सोमसेनविरचितं चिन्तामणिपार्श्वनाथस्तवनं अष्टकं च सम्पूर्णम् ।  
  
Encoded and proofread by madhu v madhu.v100 at gmail.com, NA  
  
