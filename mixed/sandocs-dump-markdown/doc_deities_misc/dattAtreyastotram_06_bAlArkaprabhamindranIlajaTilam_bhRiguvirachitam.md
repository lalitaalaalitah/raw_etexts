---
Acknowledge-Permission: Mahaperiaval Trust
Author: Bhrigu Rishi
Category: deities_misc, dattatreya
Description/comments: Dattatreya Stuti Manjari, Ed. S.V. Radhakrishnashastri
File name: dattastotram6.itx
Indexextra: (Scan)
Language: Sanskrit
Latest update: December 8, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: Dattatreya Stotram 6
engtitle: dattatreya stotram 6
itxtitle: dattAtreyastotram 06 (bAlArkaprabhamindranIlajaTilam bhRiguvirachitam)
title: दत्तात्रेयस्तोत्रम् ०६ (बालार्कप्रभमिन्द्रनीलजटिलम् भृइगुविरचितम्)

---
  
 श्रीदत्तस्तोत्रम् ६   
बालार्कप्रभमिन्द्रनीलजटिलं भस्माङ्गरागोज्वलं  
     शान्तं नादविलीनचित्तपवनं शार्दूलचर्माम्बरम् ।  
ब्रह्मज्ञैः सनकादिभिः परिवृतं सिद्धैः समाराधितं  
     आत्रेयं समुपास्महे हृदि मुदा ध्येयं सदा योगिभिः ॥ १॥  
  
दिगम्बरं भस्मविलेपिताङ्गं चक्रं त्रिशूलं डमरुं गदां च ।  
पद्मासनस्थं शशिसूर्यनेत्रं दत्तात्रेयं ध्येयमभीष्टसिद्ध्यै ॥ २॥  
  
ॐ नमः श्रीगुरुं दत्तं दत्तदेवं जगद्गुरुम् ।  
निष्कलं निर्गुणं वन्दे दत्तात्रेयं नमाम्यहम् ॥ ३॥  
  
ब्रह्म लोकेश भूतेश शङ्खचक्रगदाधरम् ।  
पाणिपात्रधरं देवं दत्तात्रेयं नमाम्यहम् ॥ ४॥  
  
सुरेशवन्दितं देवं त्रैलोक्य लोकवन्दितम् ।  
हरिहरात्मकं देवं दत्तात्रेयं नमाम्यहम् ॥ ५॥  
  
निर्मलं नीलवर्णं च सुन्दरं श्यामशोभितम् ।  
सुलोचनं विशालाक्षं दत्तात्रेयं नमाम्यहम् ॥ ६॥  
  
त्रिशूलं डमरुं मालां जटामुकुटमण्डितम् ।  
मण्डितं कुण्डलं कर्णे दत्तात्रेयं नमाम्यहम् ॥ ७॥  
  
विभूतिभूषितदेहं हारकेयूरशोभितम् ।  
अनन्तप्रणवाकारं श्रीदत्तात्रेयं नमाम्यहम् ॥ ८॥  
  
प्रसन्नवदनं देवं भुक्तिमुक्तिप्रदायकम् ।  
जनार्दनं जगत्त्राणं दत्तात्रेयं नमाम्यहम् ॥ ९॥  
  
राजराजं मिताचारं कार्तवीर्यवरप्रदम् ।  
सुभद्रं भद्रकल्याणं दत्तात्रेयं नमाम्यहम् ॥ १०॥  
  
अनसूयाप्रियकरं अत्रिपुत्रं सुरेश्वरम् ।  
विख्यातयोगिनां मोक्षं दत्तात्रेयं नमाम्यहम् ॥ ११॥  
  
दिगम्बरतनुं श्रेष्ठं ब्रह्मचर्यव्रते स्थितम् ।  
हंसं हंसात्मकं नित्यं दत्तात्रेयं नमाम्यहम् ॥ १२॥  
  
कदा योगी कदा भोगी बाललीलाविनोदकः ।  
दशनैः रत्नसङ्काशैः दत्तात्रेयं नमाम्यहम् ॥ १३॥  
  
भूतबाधा भवत्रासः ग्रहपीडा तथैव च ।  
दरिद्रव्यसनध्वंसी दत्तात्रेयं नमाम्यहम् ॥ १४॥  
  
चतुर्दश्यां बुधे वारे जन्ममार्गशिरे शुभे ।  
तारकं विपुलं वन्दे दत्तात्रेयं नमाम्यहम् ॥ १५॥  
  
रक्तोत्पलदलपादं सर्वतीर्थे समुद्भवम् ।  
वन्दितं योगिभिः सर्वैः दत्तात्रेयं नमाम्यहम् ॥ १६॥  
  
ज्ञानदाता प्रभुः साक्षाद्गतिर्मोक्षप्रदायकः ।  
आत्मभूरीश्वरः कृष्णः दत्तात्रेयं नमाम्यहम् ॥ १७॥  
  
भृगुविरचितमिदं दत्तात्रेय पारायणान्वितम् ।  
साक्षाद्यद्वत्स्वयं ब्रह्मा दत्तात्रेयं नमाम्यहम् ॥ १८॥  
  
प्राणिनां सर्वजन्तूनां कर्मपाशप्रभञ्जनम् ।  
दत्तात्रेयगुरुस्तोत्रं सर्वान्कामानवाप्नुयात् ॥ १९॥  
  
अपुत्रो लभते पुत्रं धनधान्यसमन्वितः ।  
राजमान्यो भवेल्लक्ष्मीं अप्राप्यं प्राप्नुयात् नरः ॥ २०॥  
  
त्रिसन्ध्यं जपमानस्तु दत्तात्रेयस्तुतिं सदा ।  
तस्य रोगभयं नास्ति दीर्घायुर्विजयी भवेत् ॥ २१॥  
  
कूष्माण्डडाकिनीपक्षपिशाचब्रह्मराक्षसाः ।  
स्तोत्रस्य श्रुतमात्रेण गच्छन्त्यत्र न संशयः ॥ २२॥  
  
एतद्विंशतिश्लोकानां आवृत्तिं कुरु विंशतिम् ।  
तस्यावृत्तिसहस्रेण दर्शनं नात्र संशयः ॥ २३॥  
  
इति श्रीभृगुविरचितं दत्तस्तोत्रं सम्पूर्णम् ॥  
  
  
Proofread by Sunder Hattangadi sunderh at hotmail.com  
  
