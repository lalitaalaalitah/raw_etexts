---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: deities_misc, dattatreya, ApaTIkara
Description/comments: stotrapanchadashI by Shri M. S. Apatikar, Satara
File name: dattagurustavaH.itx
Indexextra: (Scan)
Language: Sanskrit
Latest update: September 14, 2019
Location: doc_deities_misc
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
SubDeity: dattatreya
Subject: philosophy/hinduism/religion
Sublocation: deities_misc
Text title: Dattaguru Stava
Transliterated by: Mandar Mali aryavrutta gmail.com
engtitle: dattagurustavaH
itxtitle: dattagurustavaH (ApaTIkaravirachitaH)
title: दत्तगुरुस्तवः (आपटीकरविरचितः)

---
  
 श्रीदत्तगुरुस्तवः   
     (दोधकम्)  
भक्तजनार्ति-विकर्तित-कीर्ति  
     वेदचतुष्टयपूजितमूर्तिम् ।  
दण्ड-कमण्डलु-मण्डित-पिण्डमं  
     दत्तगुरुं प्रणमामि सदाऽहम् ॥ १॥  
  
पाटल-वस्त्र-विभूषित-देहं  
     भस्म-विभूषित-गौर-शरीरम् ।  
भूतिकरं भव-भीति-कुठारं  
     दत्तगुरुं प्रणमामि सदाऽहम् ॥ २॥  
  
सज्जन-पोषण-रक्षण-दक्षं  
     दुर्जन-शासन-भञ्जन-मग्नम् ।  
सत्वर-दुस्तर-दुःखहरं तं  
     दत्तगुरुं प्रणमामि सदाऽहम् ॥ ३॥  
  
दुःखित-वन्दित-पाद-सरोजं  
     पद्म-सुशोभित-दक्षिण-हस्तम् ।  
योग-निधि नव-नाथ-सनाथं  
     दत्तगुरुं प्रणमामि सदाऽहम् ॥ ४॥  
  
भीति-युतो भव-सिन्धु-निमग्न-  
     स्त्वच्चरणं करवाणि शरण्यम् ।  
अत्रिसुतं त्रिगुणादि-विहीनं  
     दत्तगुरुं प्रणमामि सदाऽहम् ॥ ५॥  
  
स्नास्यविमुक्तक-तीर्थ-जलौघे  
     प्रार्थयसेऽन्नकणान् करवीरे ।  
त्वन्महिमा न हि मानमवैति  
     त्राहिगुरो प्रणमामि सदाऽहम् ॥ ६॥  
  
दुःख-हुताशन-तप्तमधीरं  
     दत्त दयार्णव दीनजनं माम् ।  
तारय पाहि निरन्तर-तप्तं  
     दत्तगुरो प्रणमामि सदाऽहम् ॥ ७॥  
  
नाभिज-विष्णु-सदाशिव-मूर्ति  
     दीन-जनावन-तत्पर-वृत्तिम् ।  
विश्व-विषाद-विनाशन-दक्षं  
     दत्तगुरुं प्रणमामि सदाऽहम् ॥ ८॥  
  
अष्टकमत्रिसुतस्य सुगेयं  
     दोधक-वृत्तमिदं रमणीयम् ।  
श्रीगुरुनाम सदा नमनीयं  
     भक्तजनैः सततं स्मरणीयम् ॥ ९॥  
  
इति श्री आपटीकरविरचितः श्रीदत्तगुरुस्तवः सम्पूर्णः ।  
  
Encoded and proofread by Mandar Mali aryavrutta gmail.com  
  
