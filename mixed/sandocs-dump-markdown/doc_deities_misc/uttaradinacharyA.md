---
Category: deities_misc, gurudev
Description/comments: Ramanuja Stotramala
File name: uttaradinacharyA.itx
Indexextra: (Scan)
Language: Sanskrit
Latest update: November 23, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Uttaradinacharya
engtitle: uttaradinacharyA
itxtitle: uttaradinacharyA
title: उत्तरदिनचर्या

---
  
 उत्तरदिनचर्या   
श्रीदेवराजगुरुभिरनुगृहीता  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
अथ गोष्ठीं गरिष्ठानामधिष्ठाय सुमेधसाम् ।  
वाक्यालङ्कृतिवाक्यानां व्याख्यातारं नमामि तम् ॥ १॥  
  
सायन्तनं ततः कृत्वा सम्यगाराधनं हरेः ।  
स्वैरालापैः शुभैश्श्रोतॄन्नन्दयन्तं नमामि तम् ॥ २॥  
  
ततः कनकपर्यङ्के तरुणद्युमणिद्युतौ ।  
विशालविमलश्लक्ष्णतुङ्गतूलासनोज्ज्वले ॥ ३॥  
  
समग्रसौरभोद्गारनिरन्तरदिगन्तरे ।  
सोपधाने सुखासीनं सुकुमारे वरासने ॥ ४॥  
  
उन्मीलत्पद्मगर्भद्युतितलमुपरि क्षीरसङ्घातगौरं  
     राकाचन्द्रप्रकाशप्रचुरनखमणिद्योतविद्योतमानम् ।  
अङ्गुल्यग्रेषु किञ्चिन्नतमतिमृदुलं रम्यजामातृयोगी  
     दिव्यं तत्पादयुग्मं दिशतु शिरसि मे देशिकेन्द्रो दयालुः ॥ ५॥  
  
त्वं मे बन्धुस्त्वमसि जनकस्त्वं सखा देशिकस्त्वं  
     विद्या वृत्तं सुकृतमतुलं वित्तमप्युत्तमं त्वम् ।  
आत्मा शेषी भवसि भगवन्नान्तरश्शासिता त्वं  
     यद्वा सर्वं वरवरमुने ! यद्यदात्मानुरूपम् ॥ ६॥  
  
अग्रे पश्चादुपरि परितो भूतलं पार्श्वतो मे  
     मौलौ वक्त्रे वपुषि सकले मानसाम्भोरुहे च ।  
दर्शन्दर्शं वरवरमुने दिव्यमङ्घ्रिद्वयं ते  
     नित्यं मज्जन्नमृतजलधौ निस्तरेयं भवाब्धिम् ॥ ७॥  
  
कर्माधीने वपुषि कुमतिः कल्पयन्नात्मभावं  
     दुःखे मग्नः किमिति सुचिरं दूयते जन्तुरेषः ।  
सर्वे त्यक्त्वा वरवरमुने ! सम्प्रति त्वत्प्रसादा-  
     द्दिव्यं प्राप्तुस्तव पदयुगं देहि मे सुप्रभातम् ॥ ८॥  
  
या या वृत्तिर्मनसि मम सा जायतां संस्मृतिस्ते  
     यो यो जल्पस्स भवतु! विभो! नामसङ्कीर्तनं ते ।  
या या चेष्टा वपुषि भगवन् ! सा भवेद्वन्दनं ते  
     सर्वे भूयाद्वरवरमुने ! सम्यगाराधनं ते ॥ ९॥  
  
अपगतमदमानैरन्तिमोपायनिष्ठै-  
     रधिगतपरमार्थैरर्थकामानपेक्षैः ।  
निखिलजनसुहृद्भिर्निर्जितक्रोधलोभै-  
     र्वरवरमुनिभृत्यैरस्तु मे नित्ययोगः ॥ १०॥  
  
 इति स्तुतिनिबन्धेन सूचितस्वमनीषितान् ।  
भृत्यान् प्रेमार्द्रया दृष्ट्या सिञ्चन्तं सिन्तयामि तम् ॥ ११॥  
  
अथ भृत्याननुज्ञाप्य कृत्वा चेतश्शुभाश्रये ।  
शयनीयं परिष्कृत्य शयानं संस्मरामि तम् ॥ १२॥  
  
दिनचर्यामिमां दिव्यां रम्यजामातृयोगिनः ।  
भक्त्या नित्यमनुध्यायन् प्राप्नोति परमं पदम् ॥ १३॥  
  
इति उत्तरदिनचर्या समाप्ता ।  
  
  
Proofread by Aruna Narayanan narayanan.aruna at gmail.com   
  
