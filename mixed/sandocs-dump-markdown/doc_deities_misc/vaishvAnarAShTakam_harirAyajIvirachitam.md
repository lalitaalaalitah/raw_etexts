---
Author: harirAyajI
Category: deities_misc, puShTimArgIya, aShTaka
Description/comments: puShTimArgIya stotraratnAkara
File name: vaishvAnarAShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: vaishvAnarAShTakam
engtitle: vaishvAnarAShTakam
itxtitle: vaishvAnarAShTakam (harirAyajIvirachitam)
title: वैश्वानराष्टकम् (हरिरायजीविरचितम्)

---
  
 श्रीवैश्वानराष्टकम्   
  
समुद्भूतो भूमौ भगवदभिधानेन सदयः  
समुद्धारं कर्तुं कृपणमनुजानां कलियुगे ।  
चकार स्वं मार्गं प्रकटमतुलानन्दजननं  
स मे मूर्धन्यास्तां हरिवदनवैश्वानरविभुः ॥ १॥  
  
निजानन्दे मग्नः सततमथ लग्नश्च मनसा  
हरौ भग्नासक्तिर्जगति जगदुद्धारकरणः ।  
कृपापारावारः परहृदयशोकापहरणः  
स मे मूर्धन्यास्तां हरिवदनवैश्वानरविभुः ॥ २॥  
  
महामायामोहप्रशमनमना दोषनिचया-  
प्रतीतः श्रीकृष्णः प्रकटपदविद्वेषसयुजाम् ।  
मुखध्वंसं चक्रे निगमवचनैर्मायिकनृणां  
स मे मूर्धन्यास्तां हरिवदनवैश्वानरविभुः ॥ ३॥  
  
प्रसिद्धैस्तैर्दोषैः सहजकलिदोषादिजनितो-  
यतः स्वीयैर्धर्मैरपि च रहितः सर्वमनुजः ।  
कृतः सम्बन्धेन प्रभुचरणसेवादिसहितः  
स मे मूर्धन्यास्तां हरिवदनवैश्वानरविभुः ॥ ४॥  
  
विभेदं यश्चक्रे हरिभजनपूजादिविधिषु  
स्वमार्गीयप्राप्यं फलमपि फलेभ्यः समधिकम् ।  
विना वैराग्यादेरपि परममोक्षैकफलदः  
स मे मूर्धन्यास्तां हरिवदनवैश्वानरविभुः ॥ ५॥  
  
परिक्रान्ता पृथ्वीचरणकमलैस्तीर्थमहिम-  
प्रसिद्ध्यर्थं स्वीयस्मरणसमवाप्त्यै निजनृणाम् ।  
तथा दैवाञ्जीवाञ्जगति च पृथक्कर्तुमखिलान्  
स मे मूर्धन्यस्तां हरिवदनवैश्वानरविभुः ॥ ६॥  
  
हरिं भावात्मानं तदखिलविहारानपि तथा  
समस्तां सामग्रीं मनुजपशुपक्ष्यादिसहितान् ।  
कृपामात्रेणात्र प्रकटयति दृक् पारकरुणः  
स मे मूर्धन्यास्तां हरिवदनवैश्वानरविभुः ॥ ७॥  
  
परेषामासक्तिं सुतधनशरीरादिषु दृढां  
द्रुतं भस्मीचक्रे बहुलमपि तूलं ज्वलन इव ।  
स्वसान्निध्यादेव व्यसनमपि कृष्णोऽपि विदधत्  
स मे मूर्धन्यास्तां हरिवदनवैश्वानरविभुः ॥ ८॥  
  
 इति श्रीमत्प्रोक्तं हरिचरणदासेन हरिणा-  
ऽष्टकं स्वाचार्यणां पठति परमप्रेमसहितः ।  
जनस्तस्य स्याद्वै हरिवदनवैश्वानरपदे  
परो भावस्तूर्णं सकलफलरूपस्तदधिकः ॥ ९॥  
  
इति श्रीहरिरायजीविरचितं श्रीवैश्वानराष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
