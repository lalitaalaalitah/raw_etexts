---
Acknowledge-Permission: Mahaperiaval Trust
Category: deities_misc, gurudev
Description-comments: From bAlAsaparyA edited by S.V.Radhakrishnasastri
File name: guruvandanam1.itx
Language: Sanskrit
Latest update: January 4, 2017
Location: doc_deities_misc
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: guruvandanam 1
engtitle: Prayer to Guru 1
itxtitle: guruvandanam 1
title: गुरुवन्दनम् १

---
  
 श्रीगुरुवन्दनम् १   
  
श्रीगणेशाय नमः ।  
  
गुरुर्ब्रह्मा गुरुर्विष्णुः गुरुर्देवो महेश्वरः ।  
गुरुः साक्षात् परं ब्रह्म तस्मै श्रीगुरवे नमः ॥ १॥  
  
ध्यानमूलं गुरोर्मूर्तिः पूजामूलं गुरोः पदम् ।  
मन्त्रमूलं गुरोर्वाक्यं मोक्षमूलं गुरोः कृपा ॥ २॥  
  
नित्यानन्दं परमसुखदं केवलं ज्ञानमूर्तिं  
भावातीतं गगनसदृशं तत्त्वमस्यादिलक्ष्यम् ।  
एकं नित्यं विमलमचलं सर्वधीसाक्षिभूतं  
विश्वातीतं त्रिगुणरहितं सद्गुरुं तं नमामि ॥ ३॥  
  
अज्ञानतिमिरान्धस्य ज्ञानाञ्जन शलाकया ।  
चक्षुरुन्मीलितं येन तस्मै श्रीगुरवे नमः ॥ ४॥  
  
चैतन्यं शाश्वतं शान्तं व्योमातीतं निरञ्जनम् ।  
नादबिन्दुकलातीतं तस्मै श्रीगुरवे नमः ॥ ५॥  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ ६॥  
  
स्थावरं जङ्गमं व्याप्तं यत्किञ्चित्सचराचरम् ।  
तत्पदं दर्शितं येन तस्मै श्रीगुरवे नमः ॥ ७॥  
  
चिन्मयं व्यापितं सर्वं त्रैलोक्यं सचराच्रम् ।  
असित्वं दर्शितं येन तस्मै श्रीगुरवे नमः ॥ ८॥  
  
सच्चिदानन्दरूपाय व्यापिने परमात्मने ।  
नमः श्रीगुरुनाथाय प्रकाशानन्दमूर्तये ॥ ९॥  
  
ज्ञानशक्तिं समारुह्य तत्त्वमालाविभूषिणे ।  
भुक्तिमुक्तिप्रदात्रे च तस्मै श्रीगुरवे नमः ॥ १०॥  
  
अनेकजन्मसम्प्राप्त कर्मधर्मविदाहिने ।  
ज्ञानानल्प प्रभावेन तस्मै श्रीगुरवे नमः ॥ ११॥  
  
मन्नाथः श्रीजगन्नाथो मद्गुरुः श्रीजगद्गुरुः ।  
स्वात्मैव सर्वभूतात्मा तस्मै श्रीगुरवे नमः ॥ १२॥  
  
गुरुः शिवो गुरुर्देवो गुरुर्बन्धुः शरीरिणाम् ।  
गुरुरात्मा गुरुर्जीवो गुरोरन्यन्न विद्यते ॥ १३॥  
  
ब्रह्मानन्दं परमसुखदं योगिनामप्यगम्यं  
द्वन्द्वातीतं गगनसदृशं तत्त्वमस्त्यादिलक्ष्यम् ।  
एकं नित्यं विमलमचलं सर्वधीसाक्षीभूतं  
भावातीतं त्रिगुणरहितं सद्गुरुं तं नमामि ॥ १४॥  
  
श्रुतिस्मृतिपुराणानामालयं करुणालयम् ।  
नमामि भगवत्पादं शङ्करं लोकशङ्करम् ॥ १५॥  
  
गुरुर्धाम्ना महिम्ना च शङ्करो यो विराजते ।  
तत्पदाम्भोरुहरजः कणायास्तु नमो मम ॥ १६॥  
  
गुरवे सर्वलोकानां भिषजे भवरोगिणाम् ।  
निधये सर्वविद्यानां दक्षिणामूर्तये नमः ॥ १७॥  
  
वन्दे गुरुपदद्वन्द्वं अवाङ्मनसगोचरम् ।  
रक्तशुक्ल प्रभामिश्रं अतर्क्यं त्रैपुरं महः ॥ १८॥  
  
  
Proofread by NA  
From Balasaparya edited by S.V.Radhakrishnasastri of Mahaperiaval Trust  
This is a compilation from different sources.  
  
