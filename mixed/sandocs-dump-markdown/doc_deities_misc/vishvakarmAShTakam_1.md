---
Category: aShTaka, deities_misc
File name: vishvakarmAShTakam1.itx
Indexextra: (stotra)
Language: Sanskrit
Latest update: July 8, 2017
Location: doc_deities_misc
Proofread by: Sunder Hattangadi, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: vishvakarmAShTakam 1
engtitle: vishvakarmAShTakam 1
itxtitle: vishvakarmAShTakam 1
title: विश्वकर्माष्टकम् १

---
  
 विश्वकर्माष्टकम् १   
  
निरञ्जनो निराकारः निर्विकल्पो मनोहरः ।  
निरामयो निजानन्दः निर्विघ्नाय नमो नमः ॥ १॥  
  
अनादिरप्रमेयश्च अरूपश्च जयाजयः ।  
लोकरूपो जगन्नाथः विश्वकर्मन्नमो नमः ॥ २॥  
  
नमो विश्वविहाराय नमो विश्वविहारिणे ।  
नमो विश्वविधाताय नमस्ते  विश्वकर्मणे ॥ ३॥  
  
नमस्ते विश्वरूपाय विश्वभूताय ते नमः ।  
नमो विश्वात्मभूथात्मन् विश्वकर्मन्नमोऽस्तु ते ॥ ४॥  
  
विश्वायुर्विश्वकर्मा च विश्वमूर्तिः परात्परः ।  
विश्वनाथः पिता चैव विश्वकर्मन्नमोऽस्तु ते ॥ ५॥  
  
विश्वमङ्गलमाङ्गल्यः विश्वविद्याविनोदितः ।  
विश्वसञ्चारशाली च विश्वकर्मन्नमोऽस्तु ते ॥ ६॥  
  
विश्वैकविधवृक्षश्च विश्वशाखा महाविधः ।  
शाखोपशाखाश्च तथा तद्वृक्षो विश्वकर्मणः ॥ ७॥  
  
तद्वृक्षः फलसम्पूर्णः अक्षोभ्यश्च परात्परः ।  
अनुपमानो ब्रह्माण्डः बीजमोङ्कारमेव च ॥ ८॥  
  
इति विश्वकर्माष्टकं सम्पूर्णम् ।  
  
Proofread by Sunder Hattangadi sunderh at hotmail.com, PSA Easwaran  
  
