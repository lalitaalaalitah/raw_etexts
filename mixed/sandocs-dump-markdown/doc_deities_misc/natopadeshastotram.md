---
Category: deities_misc
Description-comments: Devi book stall, Kodumgallur, Kerala
File name: natopadeshastotram.itx
Language: Sanskrit
Latest update: August 6, 2016
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
Subject: philosophy/hinduism/religion
Sublocation: deities_misc
Text title: natopadeshastotram
Transliterated by: PSA Easwaran psaeaswaran at gmail.com
engtitle: natopadeshastotram
itxtitle: natopadeshastotram
title: नतोपदेशस्तोत्रम्

---
  
 नतोपदेशस्तोत्रम्   
  
मनः समाधौ परमार्थरङ्गं विधाय निष्पन्दमनुत्तरङ्गम् ।  
बुधा विधातुं भवभीतिभङ्गं विभुं भजध्वं गिरिजाभुजङ्गम् ॥ १॥  
  
पाश्यावशेनेव महाविहङ्गं वल्गाबलेनेव महातुरङ्गम् ।  
निरुध्य योगेन मनःप्लवङ्गं विभुं भजध्वं गिरिजाभुजङ्गम् ॥ २॥  
  
मन्त्रौषधादिक्रियया भुजङ्गं यथा तथा वागुरया कुरङ्गम् ।  
मनस्तदायम्य धियास्तसङ्गं विभुं भजध्वं गिरिजाभुजङ्गम् ॥ ३॥  
  
भित्वालिकं सुभ्रुकुटीविभङ्गं यस्याग्निरुद्यद्रभसादनङ्गम् ।  
ददाह तं मोहतमःपतङ्गं विभुं भजध्वं गिरिजाभुजङ्गम् ॥ ४॥  
  
वहन्तमुद्दामभुजङ्गमङ्गं जटाभरं निर्भरनाकगङ्गम् ।  
विलोचनं चाग्निशिखाविषङ्गं विभुं भजध्वं गिरिजाभुजङ्गम् ॥ ५॥  
  
भवबन्धबद्धविधुरोद्धरणं फणिमण्डलज्वलदलङ्करणम् ।  
व्रजत क्ष्माधरदरीशरणं शरणं तुषारकिरणाभरणम् ॥ ६॥  
  
कृताघस्मरनिराकरणं कटुकालकूटकबलीकरणम् ।  
भजत प्रपन्नजनताशरणं शरणं तुषारकिरणाभरणम् ॥ ७॥  
  
मरुमेदिनीरचितसञ्चरणं त्रिदशेन्द्रशेखरनतचरणम् ।  
व्रजत त्रिदुःखहरस्मरणं शरणं तुषारकिरणाभरणम् ॥ ८॥  
  
प्रणतजनजितजरामरणं रचयन्तमाप्तभवनिस्सरणम् ।  
व्रजताहितत्रिपुरसंहरणं शरणं तुषारकिरणाभरणम् ॥ ९॥  
  
अवधूतमोहतिमिरावरणं करिकृत्तकल्पितपरावरणम् ।  
व्रजत प्रकल्पितपुरेशरणं शरणं तुषारकिरणाभरणम् ॥ १०॥  
  
तरुणतमालमलीमसतालं ज्वलनशिखापटलोज्ज्वलफालम् ।  
 शिरसि लसत्परमेष्ठिकपालं श्रयत विभुं हतकल्मषजालम् ॥ ११॥  
  
नरमुखकल्पितशेखरमालं नतजनजृम्भितमोहतमालम् ।  
नयनशिखाशतशातितकालं श्रयत विभुं हतकल्मषजालम् ॥ १२॥  
  
विषमविषाग्निशिखाविकरालं फणिपतिहारमतीव विशालम् ।  
गलभुविबिभ्रद्गरलकरालं श्रयत विभुं हतकल्मषजालम् ॥ १३॥  
  
विदलयितुं यमृते भवनालं त्रिभुवनसीमनि कश्चन नालम् ।  
तममलमानसवासमरालं श्रयत विभुं हतकल्मषजालम् ॥ १४॥  
  
कमलपरागपिशङ्गजटालं जलधिसमर्पणतर्पितबालम् ।  
भवभटभङ्गमहाकरवालं श्रयत विभुं हतकल्मषजालम् ॥ १५॥  
  
अधिकस्मरभस्मरजोधवलं नतलोकसमर्पितबोधबलम् ।  
ध्वजधामविराजिमहाधवलं भजत प्रभुमद्रिसुताधवलम् ॥ १६॥  
  
प्रभया परिभूतदलद्धवलं गलमङ्गदरत्नशिखाशबलम् ।  
दधतं विषक्लृप्तमहाकबलं  भजत प्रभुमद्रिसुताधवलम् ॥ १७॥  
  
शिखरं द्युनदीलहरीतरलं गलमूलमुपोढमहागरलम् ।  
दधतं हृदयं च सुधासरलं भजत प्रभुमद्रिसुताधवलम् ॥ १८॥  
  
अपनीतकुकर्मकलङ्कमलं नतलोकवितीर्णमहाघमलम् ।  
ददतं शुभसिद्धिविपाकमलं भजत प्रभुमद्रिसुताधवलम् ॥ १९॥  
  
दधतं वचनं घनहासकलं नमतां दलयन्तमघं सकलम् ।  
भजतां च दिशन्तमभीष्टफलं भजत प्रभुमद्रिसुताधवलम् ॥ २०॥  
  
इति नतोपदेशस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
