---
Author: kumAra varadAchArya
Category: deities_misc, gurudev, vedanta
File name: vedAntadeshikamaNgalAshAsanam.itx
Indexextra: (Text with comments)
Language: Sanskrit
Latest update: October 2, 2017
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
Source: Stotras of Vedanta Desika
SubDeity: gurudev
Subject: philosophy/hinduism/religion
Sublocation: deities_misc
Text title: vedAntadeshikamaNgalAshAsanam
engtitle: vedAntadeshikamaNgalAshAsanam
itxtitle: vedAntadeshikamaNgalAshAsanam (kumAra varadAchAryeNa kRitam)
title: वेदान्तदेशिकमण्गलाशासनम् (कुमार वरदाचार्येण कृइतम्)

---
  
 श्रीमद् वेदान्तदेशिक मङ्गलाशासनम्   
श्रीः  
  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
श्रीमल्लक्ष्मणयोगीन्द्र सिद्धान्तविजयध्वजम् ।  
विश्वामित्रकुलोद्भूतं वरदार्यमहं भजे ॥  
  
सर्वतन्त्रस्वतन्त्राय सिंहाय कविवादिनाम् ।  
वेदान्ताचार्यवर्यीय वेङ्कटेशाय मङ्गलम् ॥ १॥  
  
नभस्यमासि श्रोणायामवतीर्णाय सूरये ।  
विश्वामित्रान्वयायास्तु वेङ्कटेशाय मङ्गलम् ॥ २॥  
  
पिता यस्यानन्तसूरिः पुण्डरीकाक्षयज्वनः ।  
पौत्रो यस्तनयस्तोतारम्बायास्तस्य मङ्गलम् ॥ ३॥ var यस्तनयस्तोताद्र्यम्बायाः   
वेङ्कटेशावतारोऽयं तद्धण्टांशोऽथवा भवेत् ।  
यतीन्द्रांशोऽथवेत्येवं वितर्क्यायास्तु मङ्गलम् ॥ ४॥  
  
श्रीभाष्यकारः पन्थानमात्मना दर्शितं पुनः ।  
उद्धर्तुमागतो नूनमित्युक्तायास्तु मङ्गरम् ॥ ५॥  
  
यो बाल्ये वरदार्यस्य प्राचार्यस्य परां दयाम् ।  
अवाप्य वृद्धिं गमितः तस्मै योग्याय मङ्गलम् ॥ ६॥  
  
रामानुजार्यादात्रेयान्मातुलात् सकलाः कलाः ।  
अवाप विंशत्यब्दे यस्तस्मै प्राज्ञाय मङ्गलम् ॥ ७॥  
  
श्रुतप्रकाशिका भूमौ येनादौ परिरक्षिता ।  
प्रवर्तिता च पात्रेषु तस्मै श्रेष्ठाय मङ्गलम् ॥ ८॥  
  
सांस्क्रतीभिद्राविडीभिः बह्वीभिः कृतिभिजनान् ।  
यस्समुज्जीवयामास तस्मै सेव्याय मङ्गलम् ॥ ९॥  
  
यः ख्यातिलाभपूजासु विमुखो वैष्णवे जने ।  
क्रयणीयदशां प्राप्तः तस्मै भव्याय मङ्गलम् ॥ १०॥  
  
यस्मादेव मया सर्व शास्त्रमग्राहि नान्यतः ।  
तस्मै वेङ्कटनाथाय मम नाथाय मङ्गलम् ॥ ११॥  
  
पित्रे ब्रह्मोपदेष्ट्रे मे गुरवे दैवताय च ।  
प्राप्याय प्रापकायास्तु वेङ्कटेशाय मङ्गलम् ॥ १२॥  
  
यः कृतं वरदार्येण वेदान्ताचार्य मङ्गलम् ।  
आशास्तेऽनुदिनं सोऽपि भवेन्मङ्गल भाजनम् ॥ १३॥  
  
इति श्री कुमार वरदाचार्येण कृतं   
श्रीमद् वेदान्तदेशिकमङ्गलाशासनम् ॥  
  
  
Encoded and proofread by Pallasena Narayanaswami ppnswami at gmail.com  
  
