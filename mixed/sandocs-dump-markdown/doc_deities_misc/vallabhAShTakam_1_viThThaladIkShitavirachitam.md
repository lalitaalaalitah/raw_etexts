---
Author: viThThaladIkShita
Category: deities_misc, gurudev, puShTimArgIya, aShTaka
Description/comments: puShTimArgIya stotraratnAkara
File name: vallabhAShTakam1.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: vallabhAShTakam 1
engtitle: vallabhAShTakam 1
itxtitle: vallabhAShTakam 1 (viThThaladIkShitavirachitam)
title: वल्लभाष्टकम् १ (विठ्ठलदीक्षितविरचितम्)

---
  
 श्रीवल्लभाष्टकम् १   
  
श्रीमद्वृन्दावनेन्दुप्रकटितरसिकानन्दसन्दोहरूप-  
स्फूर्जद्रासादिलीलाऽमृतजलधिभराक्रान्तसर्वोऽपि शश्वत् ।  
तस्यैषात्मानुभावप्रकटनहृदयस्याज्ञया प्रादुरासीद्-  
भूमौ यः सन्मनुष्याकृतिरतिकरुणस्तं प्रपद्ये हुताशम् ॥ १॥  
  
नाविर्भूयाद्भवांश्चेदधिधरणितलं भूतनाथोदितास-  
न्मार्गध्वान्तान्धतुल्या निगमपथपतौ देवसर्गेऽपि जाताः ।  
घोषाधीशं तदेमे कथमपि मनुजाः प्राप्नुयुर्नैव देवी-  
सृष्टिर्व्यर्था च भूयान्निजफलरहिता देववैश्वानरैषा ॥ २॥  
  
न ह्यन्यो वागधीशाच्छ्रुतिगणवचसां भावमाज्ञातुमीष्टे  
यस्मात्साध्वी स्वभावं प्रकटयति वधूरग्रतः पत्युरेव ।  
तस्माच्छ्रीवल्लभाख्य त्वदुदितवचनादन्यथा रूपयन्ति  
भ्रान्ता ये ते निसर्गत्रिदशरिपुतया केवलान्धन्तमोगाः ॥ ३॥  
  
प्रादुर्भूतेन भूमौ व्रजपतिचरणाम्भोजसेवाख्यवर्त्म-  
प्राकट्यं यत्कृतं ते तदुत निजकृते श्रीहुताशेति मन्ये ।  
यस्मादस्मिंस्थितो यत्किमपि कथमपि क्वाप्युपाहर्तुमिच्छ-  
त्यद्धा तद्गोपिकेशः स्ववदनकमले चारुहासे करोति ॥ ४॥  
  
उष्णत्वैकस्वभावोऽप्यतिशिशिरवचःपुञ्जपीयूषवृष्टी-  
रार्तेष्वत्युग्रमोहासुरनृषु युगपत्तापमप्यत्र कुर्वन् ।  
स्वस्मिन् कृष्णास्यतां त्वं प्रकटयसि च नो भूतदेवत्वमेत-  
द्यस्मादानन्ददं श्रीव्रजजननिचये नाशकं चासुराग्नेः ॥ ५॥  
  
आम्नायोक्तं यदम्भोभवनमनलतस्तच्च सत्यं विभोर्य-  
त्सर्गादौ भूतरूपादभवदनलतः पुष्करं भूतरूपम् ।  
आनन्दैकस्वरूपात्त्वदधिभु यदभूत्कृष्णसेवारसाब्धि-  
श्चानन्दैकस्वरूपस्तदखिलमुचितं हेतुसाम्यं हि कार्ये ॥ ६॥  
  
स्वामिच्छ्रीवल्लभाग्ने क्षणमपि भवतः सन्निधाने कृपातः  
प्राणप्रेष्ठव्रजाधीश्वरवदनदिदृक्षार्तितापो जनेषु ।  
यत्प्रादुर्भावमाप्नोत्युचिततरमिदं यत्तु पश्चादपीत्थं  
दृष्टेऽप्यस्मिन्मुखेन्दौ प्रचुरतरमुदेत्येव तच्चित्रमेतत् ॥ ७॥  
  
अज्ञानाद्यन्धकारप्रशमनपटुताख्यापनाय त्रिलोक्या-  
मग्नित्त्वं वर्णितं ते कविभिरपि सदा वस्तुतः कृष्ण एव ।  
प्रादुर्भूतो भवानित्यनुभवनिगमाद्युक्तमानैरवेत्य  
त्वां श्रीश्रीवल्लभे मे निखिलबुधजना गोकुलेशं भजन्ते ॥ ८॥  
  
इति श्रीमद्विठ्ठलदीक्षितविरचितं श्रीवल्लभाष्टकं १ समाप्तम् ।  
  
  
Proofread by PSA Easwaran psaeaswaran at gmail.com  
  
