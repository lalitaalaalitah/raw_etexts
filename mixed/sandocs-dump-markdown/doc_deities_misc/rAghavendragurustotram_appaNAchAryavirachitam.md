---
Acknowledge-Permission: C Narayanarao
Author: appaNAchArya
Category: deities_misc, gurudev
Description/comments: PanchayatistutiH
File name: rAghavendragurustotram.itx
Indexextra: (Scan)
Language: Sanskrit
Latest update: June 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Raghavendraguru Stotram
Transliterated by: Krishnananda Achar
engtitle: rAghavendragurustotram
itxtitle: rAghavendragurustotram (appaNAchAryavirachitam)
title: राघवेन्द्रगुरुस्तोत्रम् (अप्पणाचार्यविरचितम्)

---
  
 श्रीराघवेन्द्रगुरुस्तोत्रम्   
श्रीपूर्णबोधगुरुतीर्थपयोब्बिपारा  
     कामारिमाक्षविषमाक्षशिरःस्पृशन्ती ।  
पूर्वोत्तरामिततरङ्गचरत्सुहंसा  
     देवालिसेवितपदाम्फ्रिपयोजलग्ना ॥ १॥  
  
जीवेशभेदगुणपूर्तिजगत्सुसत्वा  
     नीचोच्छभावमुखनक्रगणैः समेता ।  
दुर्वाद्यजापतिगिलैर्गुरुराघवेन्द्र  
     वाग्देवतासरिदमुं विमलीकरोतु ॥ २॥  
  
श्रीराघवेन्द्रः सकलप्रदाता  
     स्वपादकञ्जद्वयभक्तिमद्भ्यः ।  
अघाद्रिसम्भेदनदृष्टिवज्रः  
     क्षमासुरेन्द्रोवतु मां सदायम् ॥ ३॥  
  
श्रीराघवेन्द्रोहरिपादकञ्ज-  
     निषेवणाल्लब्ध समस्तसम्पत् ।  
देवस्वभावो दिविजद्रुमोयं  
     इष्टप्रदो मे सततं स भूयात् ॥ ४॥  
  
भव्यस्वरूपो भवदुःखतूलसङ्घाग्निचर्यः सुखधैर्यशाली ।  
समस्तदुष्टग्रहनिग्रहेशो दुरत्ययोपप्लवसिन्धुसेतुः ॥ ५॥  
  
निरस्तदोषो निरवद्यवेषः प्रत्यर्थिमूकत्वनिदानभाषः ।  
विद्वत्परिज्ञेयमहाविशेषो वाग्ग्वैखरीनिर्जितभव्यशेषः ॥ ६॥  
  
सन्तानसम्पत्परिशुद्ध भक्तिविज्ञानवाग्देहसुपाटवादीन्ग् ।  
दत्वा शरीरोत्थसमस्तदोषान् हत्वा स नोव्यात्ग् गुरुराघवेन्द्रः ॥ ७॥  
  
यत्पादोदकसञ्चयः सुरनदीमुख्यापगासादिता-  
     सङ्ख्यानुत्तमपुण्यसङ्घविलसत्प्रख्यातपुण्यावहः ।  
दुस्तापत्रयनाशनो भुवि महावन्ध्यासुपुत्रप्रदो  
     व्यङ्गस्वङ्गसमृद्धिदो ग्रहमहापापापहस्तं श्रये ॥ ८॥  
  
यत्पादकञ्जरजसा परिभूषिताङ्गा  
     यत्पादपद्ममधुपायितमानसा ये ।  
यत्पादपद्मपरिकीर्तनजीर्णवाचः  
     तद्दर्शनं दुरितकाननदावभूतम् ॥ ९॥  
  
सर्वतन्त्रस्वतन्त्रोसौ श्रीमध्वमतवर्धनः ।  
विजयीन्द्रकराब्जोत्थ सुधीन्द्र वरपुत्रकः ॥ १०॥  
  
श्रीराघवेन्द्रो यतिराट् गुरुर्मे स्याद्ग्भयापहः ।  
ज्ञानभक्तिसुपुत्रा युर्यशः श्रीपुण्यवर्धनः ॥ ११॥  
  
प्रतिवादिजयस्वान्तभेदचिह्नादरो गुरुः ।  
सर्वविद्याप्रवीणोन्यो राघवेन्द्रान् न विद्यते ॥ १२॥  
  
अपरोक्षीकृतश्रीशः समुपेक्षित भावजः ।  
अपेक्षितप्रदातान्यो राघवेन्द्रान् न विद्यते ॥ १३॥  
  
दयादाक्षिण्यवैराग्यवाक्पाटवमुखाङ्कितः ।  
शापानुग्रहशक्तोन्यो राघवेन्द्रान् न विद्यते ॥ १४॥  
  
अज्ञानविस्मृतिर्भ्रान्तिसंशयापस्मृतिक्षयाः ।  
तन्द्राकम्पवचः कौण्ठ्यमुखा ये चेन्द्रियोद्भवाः ।  
दोषास्ते नाशमायान्ति राघवेन्द्र प्रसादतः ॥ १५॥  
  
``श्रीराघवेन्द्राय नमः'' इत्यष्टाक्षरमन्त्रतः ।  
जपिताद्भावितान्ग् नित्यं इष्टार्था स्युर्न संशयः ॥ १६॥  
  
हन्तु नः कायजान् दोषान्ग् आत्मात्मीयसमुद्भवान् ।  
सर्वानपि पुमर्थांश्च ददातु गुरुरात्मवित् ॥ १७॥  
  
 इति कालत्रये नित्यं प्रार्थनां यः करोति सः ।  
इहामुत्राप्तसर्वेष्टो मोदते नात्र संशयः ॥ १८॥  
  
अगम्यमहिमा लोके राघवेन्द्रो महायशाः ।  
श्रीमध्वमतदुग्धाब्धिचन्द्रोवतु सदानघः ॥ १९॥  
  
सर्वयात्राफलावाप्त्यै यथाशक्ति प्रदक्षिणम् ।  
करोमि तव सिद्धस्य वृन्दावनगतं जलम् ।  
शिरसा धारयाम्यद्य सर्वतीर्थफलाप्तये ॥ २०॥  
  
सर्वाभीष्टार्थसिद्ध्यर्थं नमस्कारं करोम्यहम् ।  
तव सङ्कीर्तनं वेदशास्त्रार्थज्ञानसिद्दये ॥ २१॥  
  
संसारेक्षयसागरे प्रकृतितोगाधे सदा दुस्तरे  
     सर्वावद्यजलग्रहैरनुपमैः कामादिभङ्गाकुले ।  
नानाविभ्रमदुर्भ्रमेमितभयस्तोमाधिघेनोत्कटे  
     दुःखोत्क्रष्टविषे समुद्धर गुरो मां मग्नरूपं सदा ॥ २२॥  
  
राघवेन्द्र गुरुस्तोत्रं यः पठेत् भक्तिपूर्वकम्ग् ।  
तस्य कुष्ठादिरोगाणां निवृत्तिःः त्वरया भवेत् ॥ २३॥  
  
अन्धोपि दिव्यदृष्टिः स्याद् एडमूकोपि वाक्पतिः ।  
पूर्णायुः पूर्णसम्पत्तिः स्तोत्रस्यास्य जपाद्भवेत् ॥ २४॥  
  
यः पिबेज्जलमेतेन स्तोत्रेणैवाभिमन्त्रितम् ।  
तस्य कुक्षगता दोषाः सर्वे नश्यन्ति तत् क्षणात्ग् ॥ २५॥  
  
     यद्वृन्दावनमासाद्य पङ्गुः खञ्जोपि वा जनः ।  
स्तोत्रेणानेन यः कुर्यात् प्रदक्षिणनमस्क्रती ।  
     स जङ्घालो भवेदेव गुरुराजप्रसादतः ॥ २६॥  
  
     सोमसूर्योपरागे च पुष्यार्कादिसमागमे ।  
योनुत्तममिदं स्तोत्रं अष्टोत्तरशतं जपेत् ।  
     भूतप्रेतपिशाचादि पीडा तस्य न जायते ॥ २७॥  
  
एतत् स्तोत्रं समुच्चार्य गुरोर्वृन्दावनान्तिके ।  
दीपसंयोजनात् ज्ञानं पुत्र लाभो भवेद्धृवम्ग् ॥ २८॥  
  
परवादि जयो दिव्य ज्ञानभक्त्यादि वर्धनम् ।  
सर्वाभीष्टप्रवृद्दिः स्यान्नात्र कार्या विचारणा ॥ २९॥  
  
राजचोरमहाव्याघ्रसर्पनक्रादिपीडनम् ।  
न जायतेस्य स्तोत्रस्य प्रभावान् नात्र संशयः ॥ ३०॥  
  
यो भक्त्या गुरुराघवेन्द्रचरणद्वन्द्वं स्मरन् यः पठेत्ग्  
     स्तोत्रं दिव्यमिदं सदा न हि भवेत् तस्या सुखं किञ्चन ।  
किं त्विष्टार्थसमृद्धिरेव कमलानाथप्रसादो दयात्  
     कीर्तिर्दिग्विदिता विभूतिरतुला ``साक्षीहयास्तोत्र हि'' ॥ ३१॥  
  
 इति श्रीराघवेन्द्रार्यगुरुराजप्रसादतः ।  
कृतं स्तोत्रमिदं पुण्यं श्रीमद्भिर्ह्यप्पणाभिध्यः ॥ ३२॥  
  
पूज्याय राघवेन्द्राय सत्यधर्मरताय च ।  
भजतां कल्पवृक्षाय नमतां कामधेनवे ॥ ३३॥  
  
दुर्वादिध्वान्तरवये वैष्णवेन्दीवरेन्दवे ।  
श्रीराघवेन्द्रगुरवे नमोत्यन्त दयालवे ॥ ३४॥  
  
इति श्रीअप्पणाचार्यविरचितं श्रीराघवेन्द्रगुरुस्तोत्रं सम्पूर्णम् ।  
  
Encoded and proofread by Krishnananda Achar   
  
