---
Category: deities_misc, vishhnu, shiva, navagraha, devii, misc, dashamahAvidyA, sangraha,
  devI
Description/comments: Brihat Stotra Ratnakar Shivadutta Shastri (Ed.)
File name: devadevatAstutisangrahaH.itx
Language: Sanskrit
Latest update: February 24, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: Stutisangraha Short Hymns of Various Deities
engtitle: Stutisangraha Short Hymns of Various Deities
itxtitle: devadevatAstutisaNgrahaH
title: देवदेवतास्तुतिसण्ग्रहः

---
  
 सर्वविधदेवानां स्तोत्रसङ्ग्रहः   
प्रभाते करदर्शनम् ।  
कराग्रे वसते लक्ष्मी करमध्ये सरस्वती ।  
करमूले तु गोविन्दः प्रभाते करदर्शनम् ॥  
  
भगवद्भक्तस्मरणम् ।  
प्रह्लादनारदपराशरपुण्डरीक-  
     व्यासाऽम्बरीषशुकशौनकभीष्मदाल्भ्यान् ।  
रुक्माङ्गदाऽर्जुनवसिष्ठविभीषणादीन्  
     पुण्यानिमान् परमभागवतान् स्मरामि ॥  
  
पिप्पलस्तुतिः ।  
अश्वत्थ हुतभुग्वास गोविन्दस्य गदाप्रिय ।  
अशेषं हर मे पापं वृक्षराज! नमोऽस्तु ते ॥ १॥  
  
मूले ब्रह्मा त्वचि विष्णुः शाखायां शङ्कर एव च ।  
पत्रे पत्रे सर्वदेवा वासुदेवाय ते नमः ॥ २॥  
  
गरुडस्तुतिः ।  
श्रीविष्णुवाहनं प्रणमामि भवत्या सर्पाशनं दुःखहरं खगेशम् ।  
मनोहरे वासुसमानवेगं छन्दोमयं ज्ञानधनं प्रशान्तम् ॥ १॥  
  
विष्णुपुत्राय शान्ताय बलबुद्धियुताय च ।  
पक्षीन्द्रायाऽतिवेगाय गरुडाय नमो नमः ॥ २॥  
  
दीपस्तुतिः ।  
दीपो ज्योतिः परं ब्रह्म दीपो ज्योतिर्जनार्दनः ।  
दीपो हरतु मे पापं सन्ध्यादीप ! नमोऽस्तुते ॥ १॥  
  
शुभं करोतु कल्याणमारोग्यं सुखसम्पदाम् ।  
मम बुद्धिप्रकाशं च दीपज्योति ! नमोऽस्तु ते ॥ २॥  
  
शुभं भवतु कल्याणमारोग्यं पुष्टिवर्धनम् ।  
आत्मतत्त्वप्रबोधाय दीपज्योतिर्नमोऽस्तु ते ॥ ३॥  
  
तुलसीस्तुतिः ।  
देवैस्त्वं निर्मिता पूर्वमर्चिताऽसि मुनीश्वरैः ।  
नमो नमस्ते तुलसि! पापं हर हरिप्रिये ॥ १॥  
  
यन्मूले सर्वतीर्थानि यन्मध्ये सर्वदेवताः ।  
यदग्रे सर्ववेदाश्च तुलसि! त्वां नमाम्यहम् ॥ २॥  
  
हनुमत्स्तुतिः ।  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजं वानरयूथमुख्यं श्रीरामदूतं शिरसा नमामि ॥ १॥  
  
उल्लङ्घ्य सिन्धोः सलिलं सलीलं य शोकवह्निं जनकात्मजायाः ।  
आदाय तेनैव ददाह लङ्कां नमामि तं प्राञ्जलिराञ्जनेयम् ॥ २॥  
  
कुबेरस्तुतिः ।  
धनाध्यक्षाय देवाय नरयानोपवेशिने ।  
नमस्ते राजराजाय कुबेराय महात्मने ॥  
  
शङ्खस्तुतिः ।  
त्वं पुरा सागरोत्पन्नो विष्णुना विधृतः करे ।  
निर्मितः सर्वदेवैश्च पाञ्चजन्य! नमोऽस्तुते ॥  
  
दत्तात्रेयस्तुतिः ।  
पीताम्बरालङ्कृतपृष्ठभागं भस्मावगुण्ठाऽखिलरुक्मदेहम् ।  
विद्युत्सदापिङ्गजटाभिरामं श्रीदत्तयागीशमहन्नतोऽस्मि ॥ १॥  
  
ब्रह्मानन्दं परमसुखदं केक्त्यं ज्ञानमूर्तिं  
     द्वन्द्वातीतं गगनसदृशन्तत्त्वमस्यादिलक्ष्यम् ।  
एक नित्यं विमलमचलं सर्वधीसाक्षिभूतं  
     भावातीतं त्रिगुणरहितं सद्गुरुं तं नमामि ॥ २॥  
  
भगवत्स्तुतिः ।  
त्वमेव माता च पिता त्वमेव त्वमेव बन्धुश्च सखा त्वमेव ।  
त्वमेव विद्या द्रविणं त्वमेव त्वमेव सर्वं मम देवदेव ॥ १॥  
  
पिता माता गुरुर्भ्राता सखा बन्धुस्त्वमेव मे ।  
विद्या सत्कर्म वित्तं च पुरस्पृष्ठे च पार्श्वयोः ॥ २॥  
  
नवनागस्तुतिः ।  
अनन्तं वासुकिं शेषम्पद्मनाभं च कम्बलम् ।  
शङ्खपालं धृतराष्ट्रं तक्षकं कालियं तथा ॥ १॥  
  
     एतानि नवनामानि नागानां च महात्मनाम् ।  
सायङ्काले पठेन्नित्यं प्रातःकाले विशेषतः ।  
     तस्य विषभयं नास्ति सर्वत्र विजयी भवेत् ॥ २॥  
  
मुकुन्दस्तुतिः ।  
करारविन्देन पदारविन्दं मुखारविन्दे विनिवेशयन्तम् ।  
वटस्य पत्रस्य पुटे शयानं बालं मुकुन्दं मनसा स्मरामि ॥  
  
अन्नपूर्णास्तुतिः ।  
अन्नपूर्णे सदापूर्णे शङ्करप्राणवल्लभे ।  
ज्ञानवैराग्यसिद्ध्यर्थं भिक्षां देहि च पार्वति ॥  
  
शीतलास्तुतिः ।  
शीतले त्वं जगन्माता शीतले त्वं जगत्पिता ।  
शीतले त्वं जगद्धात्री शीतलायै नमो नमः ॥ १॥  
  
वन्देऽहं शीतलां देवीं रासभस्थां दिगम्बराम् ।  
मार्जनीङ्कलशोपेतां शूर्पालङ्कृतमस्तकाम् ॥ २॥  
  
वन्देऽहं शीतलां देवीं सर्वरोगभयापहाम् ।  
यामासाद्य निवर्तेत विस्फोटकभयं महत् ॥ ३॥  
  
लेखनीस्तुतिः ।  
कृष्णानने द्विजह्वे च चित्रगुप्तकरस्थिते ।  
सदक्षराणां पत्रे च लेख्यं कुरु सदा मम ॥  
  
कालीस्तुतिः ।  
काली काली महाकाली कालिके परमेश्वरी ।  
सर्वानन्दकरे देवि नारायणि! नमोऽस्तु ते ॥  
  
महाकालीस्तुतिः ।  
या कालिका रोगाहरा सुवन्द्या वैश्यैः समस्तैर्व्यवहारदक्षैः ।  
जनैर्जनानां भयहारिणी च सा देवमाता मयि सौख्यदात्री ॥  
  
महालक्ष्मीस्तुतिः ।  
वन्दे लक्ष्मीं परशिवमयीं शुद्धजाम्बूनदाभां  
     तेजोरूपां कनकवसनां सर्वभूषोज्ज्ववलाङ्गीम् ।  
बीजापूरं कनककलशं हेमपद्मं दधाना-  
     माद्यां शक्तिं सकलजननीं विष्णुवामाङ्कसंस्थाम् ॥ १॥  
  
सुराःऽसुरेन्द्रादिकिरीटमौक्तिकैर्युक्तं सदा यत्तव पादपङ्कजम् ।  
परावरं पातु वरं सुमङ्गलं नमामि भक्त्या तव कामसिद्धये ॥ २॥  
  
भवानि त्वं महालक्ष्मीः सर्वकामप्रदायिनि ।  
सुपूजिता प्रसन्ना स्यान्महालक्ष्म्यै नमोऽस्तु ते ॥ ३॥  
  
महासरस्वतीस्तुतिः ।  
शुक्लां ब्रह्मविचारसारपरमामाद्यां जगद्व्यापिनीं  
     वीणापुस्तकधारिणीमभयदां जाड्यान्धकारापहाम् ।  
हस्ते स्फाटिकमालिकां विदधतीं पद्मासने संस्थितां  
     वन्दे तां परमेश्वरीं भगवतीं बुद्धिप्रदां शारदाम् ॥ १॥  
  
या कुन्देन्दुतुषारहार धवला या शुभ्रवस्त्रावृता  
     या वीणावरदण्डमण्डितकरा या श्वेतपद्मासना ।  
या ब्रह्माऽच्युतशङ्करप्रभृतिभिर्देवैः सदा वन्दिता  
     सा मां पातु सरस्वती भगवती निःशेषजाड्यापहा ॥ २॥  
  
वीणाधरे विपुल मङ्गलदानशीले  
कीर्तिप्रदेऽखिलमनोरथदे महार्हे  
विद्याप्रदायिनि सरस्वति नौमि नित्यम् ॥ ३॥  
  
शारदा शारदाम्भोजवदना वदनाम्बुजे ।  
सर्वया सर्वदाऽस्माकं सन्निधिं सन्निधिं क्रियात् ॥ ४॥  
  
जन्मभूमिदर्शनफलम् ।  
कपिलागोसहस्रं च यो ददाति दिनेदिने ।  
तत्फलं समवाप्नोति जन्मूभूमेः प्रदर्शनात् ॥ १॥  
  
जन्मान्तरसहस्रेण यत्पापं समुपार्जितम् ।  
तत्सर्वं नाशमाप्नोति जन्मभूमेः प्रदर्शनात् ॥ २॥  
  
पुत्रार्थी लभते पुत्रं धनार्थी लभते धनम् ।  
मोक्षार्थी मोक्षमाप्नोति जन्मभूमेः प्रदर्शनात् ॥ ३॥  
  
भैरवस्तुतिः ।  
करकलितकपालः कुण्डली दण्डपाणि-  
     स्तरुणतिमिरनीलव्यालयज्ञोपवीती ।  
क्रतुसमयसपर्या विघ्नविच्छेदहेतु-  
     र्जयति वटुकनाथः सिद्धिदः साधकानाम् ॥  
  
पाण्डुरङ्गस्तुतिः ।  
समचरणसरोजं सान्द्रनीलाम्बुदाभं  
     जघननिहितपाणिं मण्डनं मण्डनानाम् ।  
तरुणतुलसिमालाकन्धरं कञ्जनेत्रं  
     सदयधवलहासं विट्ठलं चिन्तयामि ॥  
  
रामचन्द्रस्तुतिः ।  
ध्यायेदाजानुबाहुं धृतशरधनुषं बद्धपद्मासनस्थं  
     पीतं वासो वसानं नवकमलदलस्पर्द्धिनेत्रं प्रसन्नम् ।  
वामाङ्कारूढसीतामुखकमलमिलल्लोचनं नीरदाभं  
     नानालङ्कारदीप्तं दधतमुरुजटामण्डलं रामचन्द्रम् ॥ १॥  
  
कल्याणानां निधानं कलिमलमथनं पावनं पावनानां  
     पाथेयं यन्मुमुक्षोः सपदि परमपदप्राप्तये प्रस्थितस्य ।  
विश्रामस्थामेकं कविवरवचसां जीवनं सज्जनानां  
     बीजं धर्मद्रुमस्य प्रभवतु भवतां भूतये रामनाम ॥ २॥  
  
राज्यं येन पटान्तलग्नतृणवत्त्यक्तं गुरोराज्ञया  
     पाथेयं परिगृह्य कार्मुकवरं घोर वनं प्रस्थितः ।  
स्वाधीनः शशिमौलिचापविजये प्राप्तो न वै विक्रियां  
     पायाद् वः स विभीषणाग्रजनिहा रामाभिधानो हरिः ॥ ३॥  
  
कृष्णस्तुतिः ।  
श्रियाश्लिष्टो विष्णुः स्थिरचरगुरुर्वेदविषयो  
     धियां साक्षी शुद्धो हरिरसुरहन्ताब्जनयनः ।  
गदी शङ्खी चक्री विमलवनमाली स्थिररुचिः  
     शरण्यो लोकेशो मम भवतु कृष्णोऽक्षि विषयः ॥  
  
विष्णुस्तुतिः ।  
यं शैवाःसमुपासते शिव इति ब्रह्मेति वेदान्तिनो  
     बौद्धा बुद्ध इति प्रमाणपटवः कर्तेति नैयायिकाः ।  
अर्हन्नित्यथ जैनशासनरताः कर्मेति मीमांसकाः  
     सोऽयं वो विदधातु वाञ्छितफलं त्रैलोक्यनाथो हरिः ॥ १॥  
  
यं ब्रह्मावरुणेन्द्ररुद्रमरुतः स्तुन्वन्ति दिव्यैः स्तवै-  
     र्वेदैः साङ्गपदक्रमोपनिषदैर्गायन्ति यं सामगाः ।  
ध्यानावस्थिततद्गतेन मनसा पश्यन्ति यं योगिनो  
     यस्याऽन्तं न विदुः सुराऽसुरगणाः देवाय तस्मै नमः ॥ २॥  
  
शान्ताकारं भुजगशयनं पद्मनाभं सुरेशं  
     विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं  
     वन्दे विष्णुं भवभयहरं सर्वलोकैकनाथम् ॥ ३॥  
  
नमोऽस्त्वनन्ताय सहस्रमूर्तये सहस्रपादाक्षिशिरोरुबाहवे ।  
सहस्रनाम्ने पुरुषाय शाश्वते सहस्रकोटीयुगधारिणे नमः ॥ ४॥  
  
आकाशात् पतितं तोयं यथा गच्छति सागरम् ।  
सर्वदेवनमस्कारः केशवं प्रति गच्छति ॥ ५॥  
  
इति विष्णुस्तुतिः समाप्ता ।  
शिवस्तुतिः ।  
कर्पूरगौरं करुणावतारं संसारसारं भुजगेन्द्रहारम् ।  
सदा वसन्तं हृदयारविन्दे भवं भवानीसहितं नमामि ॥ १॥  
  
असितगिरिसमं स्यात् कज्जलं सिन्धुपात्रे  
     सुरतरुवरशाखालेखनीपत्रमूर्वी ।  
लिखति यदि गृहीत्वा शारदा सर्वकालं  
     तदपि तव गुणानामीशपारं नयाति ॥ २॥  
  
वन्दे देवमुमापतिं सुरुगुरुं वन्दे जगत्कारणं  
     वन्दे पन्नगभूषणं मृगधरं वन्दे पशूनां पतिम् ।  
वन्दे सूर्यशशाङ्कवह्निनयनं वन्दे मुकुन्दप्रियं  
     वन्दे भक्तजनाश्रयं च वरदं वन्दे शिवं शङ्करम् ॥ ३॥  
  
स्मशानेष्वाक्रीडा स्मरहर पिशाचाः सहचरा-  
     श्चिताभस्मालेपः स्रगपि नृकरोटीपरिकरः ।  
अमङ्गल्यं शीलं तव भवतु नामैवमखिलं  
     तथाऽपि स्मर्तृणां वरद परमं मङ्गलमसि ॥ ४॥  
  
निरावलम्बस्य ममाऽवलम्बं विपाटिताशेषविपत्कदम्बम् ।  
मदीयपापाचलपातशम्बं प्रवर्ततां वाचि सदैव बं बम् ॥ ५॥  
  
पापोऽहं पापकर्माऽहं पापात्मा पापसम्भवः ।  
त्राहि मां पार्वतीनाथ! सर्वपापहरो भव ॥ ६॥  
  
इति शिवस्तुतिः समाप्ता ।  
बुद्धस्तुतिः ।  
ध्यानव्याजमुपेत्य चिन्तयसि कामुन्मील्य चक्षुः क्षणं  
     पश्याऽनङ्गशरातुरं जनमिमं त्राताऽपि नो रक्षसि ।  
मिथ्याकारुणिकोऽसि निर्घृणतरस्त्वत्तः कुतोऽन्यः पुमान् ।  
     शश्वन्मारवधूभिरित्यभिहितो बुद्धो जिनः पातु वः ॥  
  
जिनस्तुतिः ।  
आबाहूद्गतमण्डलाग्ररुचयः सन्नद्धवक्षःस्थलाः  
     सोष्माणो व्रणिनो विपक्षहृदयप्रोन्माथिनः कर्कशाः ।  
उत्सृष्टाम्बरदृष्टिविभ्रमभरा यस्य स्मराग्रेसरा  
     योधा वारवधूस्तनाश्च न दधुः क्षोभं स वोऽव्याज्जिनः ॥  
  
जिनेन्द्रस्तुतिः ।  
सम्पूजकानां प्रतिपालकानां यतीन्द्रसामान्यतपोधनानाम् ।  
देशस्य राष्ट्रस्य पुरस्य राज्ञः करोतु शान्तिं भगवान् जिनेन्द्रः ॥  
  
महावीरस्तुतिः ।  
यदीये चैतन्ये मुकुर इव भावाश्चिदचितः  
     समं भ्रान्तिं ध्रौव्यव्ययजनिलसन्तोऽन्तरहिताः ।  
जगत्साक्षी मार्गप्रकटनपरो भानुरिव यो  
     महावीरः स्वामी नयनपथगामी भवतु मे ॥  
  
सत्यरूपस्तुतिः ।  
सत्यरूपं सत्यसन्धं सत्यनारायर्ण हरिणे  
यत्सत्यत्वेन जगतस्तं सत्यं त्वां नमाम्यहम् ॥ १॥  
  
त्रैलोक्यचैतन्यमयादिदेव! श्रीनाथ! विष्णो! भवदाज्ञया वै  
प्रातः समुत्थाय तव प्रियार्थं संसारयात्रामनुवर्तयिष्ये ॥ २॥  
  
दुःस्वप्ननाशनसूर्यस्तुतिः ।  
आदित्यः प्रथमं नाम द्वितीयं तु दिवाकरः ।  
तृतीयं भास्करः प्रोक्तं चतुर्थं च प्रभाकरः ॥ १॥  
  
पञ्चमं च सहस्रांशुः षष्ठं चैव त्रिलोचनः ।  
सप्तमं हरिदश्वश्च अष्टमं च विभावसुः ॥ २॥  
  
नवमं दिनकृत् प्रोक्तं दशमं द्वादशात्मकः ।  
एकादशं त्रयीमूर्तिर्द्वादशं सूर्य एव च ॥ ३॥  
  
द्वादशैतानि नामानि प्रातःकाले पठेन्नरः ।  
दुःस्वप्ननाशनं सद्यः सर्वसिद्धिः प्रजायते ॥ ४॥  
  
दुःस्वप्ननाशनदेवस्मरणम् ।  
अविमुक्तचरणयुगलं दक्षिणमूर्तेश्च कुक्कुटचतुष्कम् ।  
स्मरणं वाराणस्यां निहन्ति स्वप्नमशकुनं च ॥  
  
सप्तचिरञ्जीविस्तुतिः ।  
अश्वत्थामा बलिर्व्यासो हनूमांश्च विभीषणः ।  
कृपः परशुरामश्च सप्तैते चिरजीविनः ॥ १॥  
  
सप्तैतान् संस्मरेन्नित्यं मार्कण्डेयमथाष्टमम् ।  
जीवेद् वर्षशतं सोऽपि सर्वव्याधिविवर्जितः ॥ २॥  
  
पुण्यजनस्तुतिः ।  
पुण्यश्लोको नलो राजा पुण्यश्लोको युधिष्ठिरः ।  
पुण्यश्लोका च वैदेही पुण्यश्लोको जनार्दनः ॥  
  
हकारादिपञ्चदेवस्तुतिः ।  
हरं हरिं हरिश्चन्द्रं हनुमन्तं हलायुधम् ।  
पञ्चकं हं स्मरेन्नित्यं घोरसङ्कटनाशनम् ॥  
  
पञ्चदेवीस्तुतिः ।  
उमा उषा च वैदेही रमा गङ्गेति पञ्चकम् ।  
प्रातरेव स्मरेन्नित्यं सौभाग्यं वर्द्धते सदा ॥  
  
पञ्चकन्यास्तुतिः ।  
अहल्या द्रौपदी तारा कुन्ती मन्दोदरी तथा ।  
पञ्चकन्याः स्मरेन्नित्यं महापातकनाशनम् ॥  
  
सप्तर्षिस्मरणम् ।  
कश्यपोऽत्रिर्भरद्वाजो विश्वामित्रोऽथ गोतमः ।  
जमदग्निर्वसिष्ठश्च सप्तैते ऋषयः स्मृताः ॥ १॥  
  
तेषां वंशानुवंशानां वेदमन्त्रस्य द्रष्टृणाम् ।  
संस्मरामि सदा चैव भक्त्या धर्ममार्गप्रदर्शकान् ।  
सप्तपुरीस्तुतिः ।  
अयोध्या मथुरा माया काशी काञ्ची ह्यवन्तिका ।  
पुरी द्वारावती चैव सप्तैता मोक्षदायिकाः ॥  
  
राजर्षिस्तुतिः ।  
कर्कोटकस्य नागस्य दमयन्त्या नलस्य च ।  
ऋतुपर्णस्य राजर्षेः कीर्तनं कलिनाशनम् ॥  
  
अनिरुद्धादिदेवस्तुतिः ।  
अनिरुद्धं राजं ग्राहं वासुदेवं महाद्युतिम् ।  
सङ्कर्षणं महात्मानं प्रद्युम्नं च तथैव च ॥ १॥  
  
मत्स्यं कूर्मं च वाराहं वामनं तार्क्ष्यमेव च ।  
नारसिंहं च नागेन्द्रं सृष्टिसंहारकारकम् ॥ २॥  
  
विश्वरूपं हृषीकेशं गोविन्दं मधुसूदनम् ।  
त्रिदशैर्वन्दितं देवं दृढभक्तिमनूपमम् ॥ ३॥  
  
एतानि प्रातरुत्थाय संस्मरिष्यन्ति ये नराः ।  
सर्वपापैः प्रमुच्यन्ते स्वर्गलोकमवाप्नुयुः ॥ ४॥  
  
प्रातर्वन्दनीयस्तुतिः ।  
प्रातःकाले पिता माता ज्येष्ठभ्राता तथैव च ।  
आचार्याः स्थविराश्चैव वन्दनीया दिने दिने ॥  
  
प्रातर्दर्शनम् ।  
कपिलां दर्पणं धेनुं भाग्यवन्तं च भूपतिम् ।  
आचार्यं अन्नदातारं प्रातः पश्येद् बुधो जनः ॥ १॥  
  
श्रोत्रियं सुभगां गां च अग्निमग्निचितिं तथा ।  
प्रातरुत्थाय यः पश्येदापद्भ्यः स विमुच्यते ॥ २॥  
  
पृथ्वीस्तुतिः ।  
स्वर्गैकोभिरदोनिवासिपुरुषारब्धातिशुद्धाध्वर-  
     स्वाहाकारवषट्क्रियोत्थममृतं स्वादीय आदीयते ।  
आम्नायप्रवणैरलङ्कृतजुषेऽमुष्मै मनुष्यैः शुभै-  
     र्दिव्यक्षेत्रसरित्पवित्रवपुषे देव्यै पृथिव्यै नमः ॥ १॥  
  
समुदवसने देवि! पर्वतस्तनमण्डले ।  
विष्णुपत्नि नमस्तुभ्यं पादस्पर्शं क्षमस्व मे ॥ २॥  
  
दन्तधावनस्तुतिः ।  
आयुर्बल यशो वर्चः प्रजाः पशुवसूनि च ।  
ब्रह्म प्रज्ञां च मेधां च त्वन्नो देहि वनस्पते! ॥  
  
कुम्भस्तुतिः ।  
देवदानवसंवादे मथ्यमाने महोदधौ ।  
उत्पन्नोऽसि यदा कुम्भ! विधृतो विष्णुना स्वयम् ॥ १॥  
  
त्वत्तोये सर्वतीर्थानि देवाः सर्वे त्वयि स्थिताः ।  
त्वयि तिष्ठन्ति भूतानि त्वयि प्राणाः प्रतिष्ठिताः ॥ २॥  
  
     शिवः स्वयं त्वमेवाऽसि विष्णुस्त्वं च प्रजापतिः ।  
आदित्या वसवो रुद्रा विश्वेदेवाः सपैतृकाः ॥  
  
     त्वयि तिष्ठन्ति सर्वेऽपि यतः कामफलप्रदाः ॥ ३॥  
  
षोडशमातृकास्तुतिः ।  
गौरी पद्मा शची मेधा सावित्री विजया जया ।  
देवसेना स्वधा स्वाहा मातरो लोकमातरः ॥ १॥  
  
जयन्ती मङ्गला काली भद्रकाली कपालिनी ।  
दुर्गा क्षमा शिवा धात्री स्वाहा स्वधा नमोऽस्तु ते ॥ २॥  
  
नवदुर्गानामस्तोत्रम् ।  
प्रथमं शैलपुत्री च द्वितीयं ब्रह्मचारिणी ।  
तृतीयं चन्द्रघण्टेति कूष्माण्डेति चतुर्थकम् ॥ १॥  
  
पञ्चमं स्कन्दमातेति षष्ठं कात्यायनीति च ।  
सप्तमं कालरात्रिश्चमहागौरीति चाष्टमम् ॥ २॥  
  
नवमं सिद्धिदात्री च नव दुर्गाः प्रकीर्तिताः ।  
The shloka for each Durga form is given below.  
Also see navadurgAstotra in Devi section with different verses.  
शैलपुत्रीस्तुतिः ।  
जगत्पूज्ये जगद्वन्द्ये सर्वशक्तिस्वरूपिणि ।  
सर्वात्मिकेशि! कौमारि! जगन्मातर्नमोऽस्तु ते ॥  
  
ब्रह्मचारिणीस्तुतिः ।  
त्रिपुरां त्रिगुणाधारां मार्गज्ञानस्वरूपिणीम् ।  
त्रैलोक्यवन्दितां देवीं त्रिमूर्तिं प्रणमाम्यहम् ॥  
  
चन्द्रघण्टास्तुतिः ।  
कालिकां तु कलातीतां कल्याणहृदयां शिवाम् ।  
कल्याणजननीं नित्यं कल्याणीं प्रणमाम्यहम् ॥  
  
कूष्माण्डास्तुतिः ।  
अणिमादिगुणौदारां मकराकारचक्षुषम् ।  
अनन्तशक्तिभेदां तां कामाक्षीं प्रणमाम्यहम् ॥  
  
स्कन्दमातास्तुतिः ।  
चण्डवीरां चण्डमायां चण्डमुण्डप्रभञ्जनीम् ।  
तां नमामि च देवेशीं चण्डिकां चण्डविक्रमाम् ॥  
  
कात्यायनीस्तुतिः ।  
सुखानन्दकरीं शान्तां सर्वदेवैर्नमस्कृताम् ।  
सर्वभूतात्मिकां देवीं शाम्भवीं प्रणमाम्यहम् ॥  
  
कालरात्रिस्तुतिः ।  
चण्डवीरां चण्डमायां रक्तबीजप्रभञ्जनीम् ।  
तां नमामि च देवेशीं गायत्रीं गुणशालिनीम् ॥  
  
महागौरीस्तुतिः ।  
सुन्दरीं स्वर्णसर्वाङ्गीं सुखसौभाग्यदायिनीम् ।  
सन्तोषजननीं देवीं सुभद्रां प्रणमाम्यहम् ॥  
  
सिद्धिदास्तुतिः ।  
दुर्गमे दुस्तरे कार्ये भयदुर्गविनाशिनि ।  
प्रणमामि सदा भक्त्या दुर्गां दुर्गतिनाशिनीम् ॥  
  
सिद्धिलक्ष्मीस्तुतिः ।  
आकारब्रह्मरूपेण ओङ्कारं विष्णुमव्ययम् ।  
सिद्धिलक्ष्मि! परालक्ष्मि! लक्ष्यलक्ष्मि! नमोऽस्तु ते ॥ १॥  
  
या श्रीःपद्मवने कदम्बशिखरे राजगृहे कुञ्जरे  
     श्वेते चाऽश्वयुते वृषे च युगले यज्ञे च यूपस्थिते ।  
शङ्खे देवकुले नरेन्द्रभवने गङ्गातटे गोकुले  
     या श्रीस्तिष्ठति सर्वदा मम गृहे भूयात् सदा निश्चला ॥ २॥  
  
या सा पद्मासनस्था विपुलकटितटी पद्मपत्रायताक्षी  
     गम्भीरावर्तनाभिः स्तनभरनमिता शुद्धवक्त्रोत्तरीया ।  
लक्ष्मीर्दिव्यैर्गजेन्द्रैर्मणिगणखचितैः स्नापिता हेमकुम्भै-  
     र्नित्यं सा पद्महस्ता मम वसतु गहे सर्वमाङ्गल्ययुक्ता ॥ ३॥  
  
शनिस्तुतिः ।  
कोणस्थः पिङ्गलो बभ्रुः कृष्णो रौन्द्रान्तको यमः ।  
सौरिः शनैश्चरो मन्दः पिप्पलाश्रयसंस्थितः ॥ १॥  
  
एतानि शनिनामानि जपेदश्वत्थसन्निधौ ।  
शनैश्चरकृता पीडा न कदाऽपि भविष्यति ॥ २॥  
  
शनिपत्नीनामस्तुतिः ।  
ध्वजिनी धामनी चैव कङ्काली कलहप्रिया ।  
कण्टकी कलही चाऽथ तुरङ्गी महिषी अजा ॥ १॥  
  
शनेर्नामानि पत्नीनामेतानि सञ्जपन् पुमान् ।  
दुःखानि नाशयेन्नित्यं सौभाग्यमेधते सुखम् ॥ २॥  
  
ग्रहस्तुतिः ।  
ब्रह्मा मुरारिस्त्रिपुरान्तकारी भानुः शशी भूमिसुतो बुधश्च ।  
गुरुश्च शुक्रः शनिराहुकेतवः कुर्वन्तु सर्वे मम सुप्रभातम् ॥  
  
The one verse praise for navagrahas is given below under  
navagrahAH portion for each.  
गङ्गास्तुतिः ।  
शैलेन्द्रादवतारिणी निजजले मज्जज्जनात्तारिणी  
     पारावारविहारिणी भवभयश्रेणीसमुत्सारिणी ।  
शेषाहेरनुकारिणी हरशिरोवल्लोदलाकारिणी  
     काशीप्रान्तविहारिणी विजयते गङ्गामनोहारिणी ॥  
  
यमुनास्तुतिः ।  
अयि मधुरे मधुमोदविलासिनि शैलविहारिणि वेगभरे  
     परिजत्पालिनि दुष्टनिषूदिनि वाञ्छितकामविलासधरे ।  
व्रजपुरवासिजनार्दितपातकहारिणि विश्वजनोद्धरिके  
     जय यमुने जय भीतिनिवारिणिसङ्कटनाशिनि पावय माम् ॥  
  
मालास्तुतिः ।  
महामाये महामाले सर्वशक्तिस्वरूपिणि! ।  
चतुर्वर्गस्त्वयि न्यस्तस्तस्मान्मे सिद्धिदा भव ॥ १॥  
  
अविघ्नं कुरु माले ! त्वं गृह्णामि दक्षिणे करे ।  
जपकाले च सिद्ध्यर्थं प्रसीद मम सिद्धये ॥ २॥  
  
इन्द्रस्तुतिः ।  
ऐरावतसमारूढो वज्रहस्तो महाबलः ।  
शतयज्ञाभिधो देवस्तस्मादिन्द्राय ते नमः ॥  
  
शशाङ्कस्तुतिः ।  
ज्योत्स्नानां पतये तुभ्यं ज्योतिषां पतये नमः ।  
नमस्ते रोहिणीकान्त! सुधावास! नमोऽस्तु ते ॥ १॥  
  
नमो मण्डलदीपाय शिरोरत्नाय धूर्जटेः ।  
कलाभिर्वर्द्धमानाय नभश्चन्द्राय चारवे ॥ २॥  
  
नवग्रहाः  
रविस्तुतिः ।  
ग्रहाणामादिरादित्यो लोकरक्षणकारकः ।  
विषमस्थानसम्भूतां पीडां दहतु मे रविः ॥  
  
चन्द्रस्तुतिः ।  
रोहिणीशः सुधामूर्तिः सुधागात्रो सुधाशनः ।  
विषमस्थानसम्भूतां पीडां दहतु मे विधुः ॥  
  
कुजस्तुतिः ।  
भूमिपुत्रो महातेजा जगतोभयकृत्सदा ।  
वृष्टिकृद्वृष्टिहर्ता च पीडां दहतु मे कुजः ॥  
  
बुधस्तुतिः ।  
उत्पातरूपी जगतां चन्द्रपुत्रो महाद्युतिः  
सूर्यप्रियकरो विद्वान् पीडां दहतु मे बुधः ॥  
  
गुरुस्तुतिः ।  
देवमन्त्री विशालाक्षो सदा लोकहिते रतः ।  
अनेकशिष्यसम्पूर्णः पीडां दहतु मे गुरुः ॥  
  
भृगुस्तुतिः ।  
दैत्यमन्त्री गुरुस्तेषां प्रणवश्च महाद्युतिः ।  
प्रभुस्ताराग्रहाणां च पीडां दहतु मे भृगुः ॥  
  
शनिस्तुतिः ।  
सूर्यपुत्रो दीर्घदेहो विशालाक्षः शिवप्रियः ।  
मन्दचारः प्रसन्नात्मा पीडां दहतु मे शनिः ॥  
  
राहुस्तुतिः ।  
महाशीर्षी महावक्त्रो महादंष्ट्रो महायशाः ।  
अतनुश्चोर्ध्वकेशश्च पीडां दहतु मे तमः ॥  
  
केतुस्तुतिः ।  
अनेकरूपवर्णैश्च शतशोऽथ सहस्रशः ।  
उत्पातरूपी घोरश्च पीडां दहतु मे शिखी ॥  
  
सार्धश्लोकी दुर्गा ।  
मधुकैटभनाशं च महिषासुरघातनम् ।  
शक्रादिस्तुतिकं चैव दूतसंवाद एव च ॥ १॥  
  
शुम्भराजवधश्चैव नारायणकृतस्तुतिः ।  
सार्धपाठमिदं प्रोक्तं नवपाठफलप्रदम् ॥ २॥  
  
अर्धश्लोकीभागवतम् ।  
श्लोकार्धे तथा प्रोक्तं भगवत्याऽखिलार्थदम् ।  
सर्वं खल्विदमेवाऽहं नाऽन्यदस्ति सनातनम् ॥  
  
अनन्तस्तुतिः ।  
अनन्तसंसारमहासमुद्रे मग्नं समभ्युद्धर वासुदेव! ।  
अनन्तरूपे विनियोजयस्व अनन्तसूत्राय नमो नमस्ते ॥  
  
दशमहाविद्यानामानि ।  
काली तारा महाविद्या षोडशी भुवनेश्वरी ।  
भैरवी छिन्नमस्तां च विद्या धूमावती तथा ॥ १॥  
  
बगला सिद्धिविद्या च मातङ्गी कमलात्मिका ।  
एता दशमहाविद्याः सिद्धिविद्याः प्रकीर्तिताः ॥ २॥  
  
The shlokas for each dashamahAvidyA form are given below.  
Also see dashamahavidya section under devii dropdown menu  
for different extended hymns.  
कालीस्तुतिः ।  
रक्ताऽब्धिपोतारुणपद्मसंस्थां पाशाङ्कुशेष्वासशराऽसिबाणान् ।  
शूलं करालं दधतीं कराऽब्जै रक्तां त्रिनेत्रां प्रणमामि देवीम् ॥  
  
तारास्तुतिः ।  
मातर्नीलसरस्वति प्रणमतां सौभाग्यसम्पत्प्रदे  
     प्रत्यालीढपदस्थिते शवहृदि स्मेराननाम्भोरुहे ।  
फुल्लेन्दीवरलोचने त्रिनयने कर्त्री कपालोत्पले  
     खड्गञ्चादधती त्वमेव शरणं त्वामीश्वरीमाश्रये ॥ १॥  
  
वाचामीश्वरि भक्तकल्पलतिके सर्वार्थसिद्धीश्वरि !  
     गद्यप्राकृतपद्यजातरचनासर्वार्थसिद्धिप्रदे! ।  
नीलेन्दीवरलोचनत्रययुते कारुण्यवारान्निध!  
     सौभाग्यामृतवर्द्धनेन कृपया सिञ्चत्वमस्मादृशम् ॥ २॥  
  
षोडशीस्तुतिः ।  
बालव्यक्तविभाकरामितनिभां भव्यप्रदां भारतीं  
     ईषत्फुल्लमुखाम्बुजस्मितकरैराशाभवान्धापहाम् ।  
पाशं साभयमङ्कुशं च वरदं संविभ्रतीं भूतिदा  
     भ्राजन्तीं चतुरम्बुजाकृतिकरैर्भक्त्या भजे षोडशीम् ॥ १॥  
  
बालार्कमण्डलाभासां चतुर्वाहुं त्रिलोचनाम् ।  
पाशाऽङ्कुशशरांश्चापं धारयन्तीं शिवां भजे ॥ २॥  
  
भुवनेश्वरीस्तुतिः ।  
उद्यद्दिनद्युतिमिन्दुकिरीटां तुङ्गकुचां नयनत्रययुक्ताम् ।  
स्मेरमुखीं वरदाङ्कुशपाशाभीतिकरां प्रभजे भुवनेशीम् ॥ १॥  
  
जगज्जनानन्दकरीं जयाख्यां यशस्विनीं यन्त्रसुयज्ञयोनिम् ।  
जितामितामित्रकृतप्रपञ्चां भजामहे श्रीभुवनेश्वरी ताम् ॥ २॥  
  
हरौ प्रसुप्ते भुवनत्रयान्ते अवातरन्नाभिजपद्मजन्मा ।  
विधिस्ततोऽन्धे विदधारयत्पदं भजामहे श्रीभुवनेश्वरीं ताम् ॥ ३॥  
  
छिन्नमस्तास्तुतिः ।  
नाभौ शुद्धसरोजवक्त्रविलसद्बन्धूकपुष्पारुणं  
     भास्वद्भास्करमण्डलं तदुदरे तद्योनिचक्रं महत् ।  
तन्मध्ये विपरीतमैथुनरतप्रद्युम्नसत्कामिनी-  
     पृष्ठस्थां तरुणार्ककोटिविलसत्तेजःस्वरूपां भजे ॥  
  
त्रिपुरभैरवीस्तुतिः ।  
उद्यद्भानुसहस्रकान्तिमरुणक्षौमां शिरोमालिकां  
     रक्तालिप्तपयोधरां जपवटीं विद्यामभीतिं वरम् ।  
हस्ताब्जैर्दधतीं त्रिनेत्रविलसद्वक्त्रारविन्दश्रियं  
देवीं बद्धहिमांशुरत्नमुकुटां वन्दे समन्दस्मिताम् ॥ ( var  वन्देऽरविन्दस्थिताम्)  
धूमावतीस्तुतिः ।  
प्रातर्या स्यात् कुमारो कुसुमकलिकया जापमाला जपन्ती  
     मध्याह्ने प्रौढरूपाविकसितवदना चारुनेत्रा निशायां ।  
सन्ध्यायां वृद्धरूपा गलितकुचयुगा मुण्डमालां वहन्ती  
     सा देवी देवदेवी त्रिभुवनजननी कालिका पातु युष्मान् ॥  
  
बगलास्तुतिः ।  
मध्ये सुधाब्धिमणिमण्डपरत्नवेद्यां  
     सिंहासनोपरिगतां परिपीतवर्णाम् ।  
पीताम्बराभरणमाल्यविभूषिताङ्गीं  
     देवीं स्मरामि धृतमुद्गरवैरिजिह्वाम् ॥ १॥  
  
चलत्कनककुण्डलोल्लसितचारुगण्डस्थलां  
     लसत्कनकचम्पकद्युतिमदिन्दुबिम्बाननाम् ।  
गदाहतविपक्षकां कलितलोलजिह्वा चलां  
     स्मरामि बगलामुखीं विमुखवाङ्मनःस्तम्भिनीम् ॥ २॥  
  
जिह्वाग्रमादाय करेण देवीं वामेन शत्रून् परिपीडयन्तीम् ।  
गदाभिघातेन च दक्षिणेन पीताम्वराढ्यां द्विभुजां नमामि ॥ ३॥  
  
प्रभातकाले प्रयतो मनुष्यः पठेत् सुभक्त्या परिचिन्त्य पीताम् ।  
द्रुतं भवेत् तस्य समस्तवृद्धिर्विनाशमायाति च तस्य शत्रुः ॥ ४॥  
  
मातङ्गीस्तुतिः ।  
श्यामां शुभ्रांशुभालां त्रिकमलनयनां रत्नसिंहासनस्थां  
     भक्ताभीष्टप्रदात्रीं सुरनिकरकरासेव्यकञ्जाङ्रिघ्रयुग्माम् ।  
नीलाम्भोजांशुकान्तिं निशिचरनिकरारण्यदावाग्निरूपां  
     पाशं खड्गं चतुर्भिर्वरकमलकरैः खेटकं चाङ्कुशं च ॥ १॥  
  
नमस्ते मातङ्ग्यै मृदुमुदिततन्वै तनुमतां  
     परश्रेयोदायै कमलचरणध्यानमनसाम् ।  
सदा संसेव्यायै सदसि विबुधैर्दिव्यधिषणै-  
     र्द्रयाद्रायै देव्यै दुरितदलनोद्दण्डमनसे ॥ २॥  
  
कमलात्मिकास्तुतिः ।  
ध्यानम् -  
कान्त्या काञ्चनसन्निभां हिमगिरिप्रख्यश्चतुर्भिर्गजै-  
     र्हस्तोत्क्षिप्तहिरण्मयाऽमृतघटैरासिच्यमानां श्रियम् ।  
बिभ्राणां वरमब्जयुग्ममभयं हस्तैः किरीटोज्ज्वलां  
     क्षौमाबद्धनितम्बबिम्बललितां वन्देऽरविन्दस्थिताम् ॥  
  
स्तुतिः -  
त्रैलोक्यपूजिते देवि! कमले विष्णुवल्लभे! ।  
यथा त्वमचला कृष्णे तथा भव मयि स्थिरा ॥ १॥  
  
ईश्वरी कमला लक्ष्मीश्चला भूतिर्हरिप्रिया ।  
पद्मा पद्मालया सम्यगुच्चैः श्रीपद्मधारिणी ॥ २॥  
  
द्वादशैतानि नामानि लक्ष्मीं सम्पूज्य यः पठेत् ।  
स्थिरा लक्ष्मीर्भवेत् तस्यपुत्रदारादिभिः सह ॥ ३॥  
  
इति श्रीकमलात्मिकास्तुतिः समाप्ता ।  
  
  
  
Proofread by Aruna Narayanan narayanan.aruna at gmail.com  
  
