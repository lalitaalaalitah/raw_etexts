---
Category: deities_misc
File name: nIlastotra.itx
Language: Sanskrit
Latest update: March 18, 2016
Location: doc_deities_misc
Proofread by: Ankur Nagpal, NA
Send corrections to: Sanskrit@cheerful.com
Site access: https://sanskritdocuments.org
Source: Nilamata Purana Verses 442-460
Subject: philosophy/hinduism/religion
Sublocation: deities_misc
Text title: nIlastotram
Transliterated by: Ankur Nagpal ankurnagpal108 at gmail.com
engtitle: nIlastotram
itxtitle: nIlastotram (nIlamatapurANAntargatam)
title: नीलस्तोत्रम् (नीलमतपुराणान्तर्गतम्)

---
  
 श्रीनीलस्तोत्रम्   
॥ अथ श्रीनीलस्तोत्रम् ॥  
  
चन्द्रदेव उवाच -  
नमस्ते नागराजेन्द्र नील नीलोत्पलद्युते ।  
नीलमेघचयप्रेक्ष नीलतोलकृतालय ॥ १॥  
  
फणानां त्वं शतैर्नाग शैभसे सप्तभिः सदा ।  
सप्तसप्तिरिवार्चिस्माव्राजसे त्वं गभस्तिभिः ॥ २॥  
  
त्वं नील नीलभ विनीतपापैर्देवेश देवैरपि नेक्ष्यसे त्वम् ।  
नागेन्द्र भोगीन्द्र इवाम्बरस्थो ध्यानेन् विद्वद्भिरपीहमानः ॥ ३॥  
  
त्वं नील योगेश इवासनस्थो वेदार्थविद्भिर्विविधैर्विधानैः ।  
संसारकार्येषु सुरायकृद्भिराराध्यसे मोक्षफलाय विप्रैः ॥ ४॥  
  
नागेश नीलार्चिरिवामरेशैर्विज्ञायसे सूर्य इवाम्बरस्थः ।  
त्वं नील नीलार्चिरिवोज्ज्वलश्च सुभक्तकार्याणि विधास्यमानः ॥ ५॥  
  
दृष्टो मया कारणमेव देव भूमीसकाशात्पतता बलेन ।  
स्मृतोर्चितो मोचय मेऽतिदुःखात्त्रायस्व मां भोगिपते नमस्ते ॥ ६॥  
  
त्वं नील नीरौघचयप्रकाशो विराजसे विष्णुरिवामरेशः ।  
विधिर्विधाता रमसे फणीश त्वां वासुदेवं प्रणतोऽमि नित्यम् ॥ ७॥  
  
त्वां नीलनीलाम्बर नीलनत्रमाकाशवत्सर्वगतं सुरेशम् ।  
ध्यायन्नरो योऽप्यजितेन्द्रियो वा नागेन्द्र मुच्येत तव प्रसादात् ॥ ८॥  
  
नील त्वामेव वेदार्थे जगुर्वेदाः सनातनम् ।  
देवं बहु मुमुक्षूणां कामिनां चार्तसाधनम् ॥ ९॥  
  
त्वत्प्रकाशं यतो ब्रह्म निर्मलं निष्फलं परम् ।  
सूक्श्मतो व्योमनिर्दिष्टं सर्वगात्रैरकृत्रिमम् ॥ १०॥  
  
अकिञ्चनो वदान्यस्त्वमति सूक्श्मोऽसि च पृथुः ।  
अर्थाश्रयो महार्थस्त्वं स्तव्यस्तस्याक्शरस्य च ॥ ११॥  
  
कुद्रूः पुत्र सहस्रेण नागराजेन्द्रशोभिता ।  
त्वया तु राजतेऽत्यर्थं विष्णुनैवादितिर्यथा ॥ १२॥  
  
त्वमेव तपसाऽत्यर्थं तथा विद्योतसे प्रभो ।  
तोयं हिमं शीकरांश्च तथा मुञ्चसि धार्मिक ॥ १३॥  
  
प्रजापतिः कश्यपो हि सर्वभूतपिता प्रभुः ।  
त्वया तु शोभतेऽत्यर्थं पुत्रेणात्यन्तधार्मिकः ॥ १४॥  
  
त्वयि धर्मश्च सत्यं च क्शमा च सततं प्रभो ।  
देवासुरविमर्देषु शतशोऽथ सहस्रशः ॥ १५॥  
  
त्वया विनिहता दैत्या देवब्राह्मणकण्टकाः ।  
वरदस्त्वं वरेण्यश्च बलारिर्बलहा विभुः ॥ १६॥  
  
भक्तानुकम्पी भक्तश्च देव देवे जनार्दने ।  
तस्यातिदयितश्चासि यथा नागः स वासुकिः ॥ १७॥  
  
धनदस्ते सखा नाग यथा शर्वस्य नित्यदा ।  
धनदश्चासि भक्तानां धनेश इति विश्रुतः ॥ १८॥  
  
नागानां त्वं गतिर्नित्यं देवानामिव वासवः ।  
भक्तिमानस्मि ते नित्यं त्वं च जानासि धार्मिक ॥ १९॥  
  
॥ इति श्रीनीलमतपुराणे नीलस्तोत्रम् सम्पूर्णम् ॥  
  
  
  
Encoded and proofread by Ankur Nagpal ankurnagpal108 at gmail.com  
NA  
  
