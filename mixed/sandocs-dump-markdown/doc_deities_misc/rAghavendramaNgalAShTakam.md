---
Acknowledge-Permission: http://kshetrayaatra.blogspot.com
Category: deities_misc, stotra, gurudev, mangala, aShTaka
File name: rAghavendramangalAShTakam.itx
Language: Sanskrit
Latest update: July 27, 2018
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: rAghavendramangalAShTakam
engtitle: rAghavendramangalAShTakam
itxtitle: rAghavendramaNgalAShTakam
title: राघवेन्द्रमण्गलाष्टकम्

---
  
 श्री राघवेन्द्र मङ्गलाष्टकम्   
श्रीमद्रामपादारविन्दमधुपः श्रीमध्ववंशाधिपः  
सच्चिष्योडुगणोडुपः श्रितजगद्गीर्वाणसत्पादपः ।  
अत्यर्थं मनसा कृताच्युतजपः पापान्धकारातपः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ १॥  
  
कर्मन्दीन्द्रसुधीन्द्रसद्गुरुकराम्भोजोद्भवः सन्ततं  
प्राज्यध्यानवशीकृताखिलजगद्वास्तव्यलक्ष्मीधवः ।  
सच्छास्त्रादि विदूषकाखिलमृषावादीभकण्ठीरवः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ २॥  
  
सालङ्कारककाव्यनाटककलाकाणादपातञ्जल-  
त्रय्यर्थस्मृतिजैमिनीयकवितासङ्कीतपारङ्गतः ।  
विप्रक्षत्रविडङ्घ्रिजातमुखरानेकप्रजासेवितः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ३॥  
  
रङ्गोत्तुङ्गतरङ्गमङ्गलकर श्रीतुङ्गभद्रातट-  
प्रत्यक्स्थद्विजपुङ्गवालय लसन्मन्त्रालयाख्ये पुरे ।  
नव्येन्द्रोपलनीलभव्यकरसद्वृन्दावनान्तर्गतः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ४॥  
  
विद्वद्राजशिरःकिरीटखचितानर्घ्योरुरत्नप्रभा  
रागाघौघहपादुकाद्वयचरः पद्माक्षमालाधरः ।  
भास्वद्दण्टकमण्डलूज्ज्वलकरो रक्ताम्बराडम्बरः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ५॥  
  
यद्वृन्दावनसत्प्रदक्षिणनमस्काराभिषेकस्तुति-  
ध्यानाराधनमृद्विलेपनमुखानेकोपचारान् सदा ।  
कारं कारमभिप्रयान्ति चतुरो लोकाः पुमर्थान् सदा  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ६॥  
  
वेदव्यासमुनीशमध्वयतिराट् टीकार्यवाक्यामृतं  
ज्ञात्वाऽद्वैतमतं हलाहलसमं त्यक्त्वा समाख्याप्तये ।  
सङ्ख्यावत्सुखदां दशोपनिषदां व्याख्यां समाख्यन्मुदा  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ७॥  
  
श्रीमद्वैष्णवलोकजालकगुरुः श्रीमत्परिव्राड्गुरुः  
शास्त्रे देवगुरुः श्रितामरतरुः प्रत्यूहगोत्रस्वरुः ।  
चेतोऽतीतशिरुस्तथा जितवरुस्सत्सौख्यसम्पत्करुः  
श्रीमत्सद्गुरुराघवेन्द्रयतिराट् कुर्याद्ध्रुवं मङ्गलम् ॥ ८॥  
  
यस्सन्ध्यास्वनिशं गुरोर्यतिपतेः सन्मङ्गलस्याष्टकं  
सद्यः पापहरं स्वसेवि विदुषां भक्त्यैतदाभाषितम् ।  
भक्त्या वक्ति सुसम्पदं शुभपदं दीर्घायुरारोग्यकं  
कीर्तिं पुत्रकलत्रबान्धवसुहृन्मूर्तिः प्रयाति ध्रुवम् ॥  
  
इति श्रीमदप्पणाचार्यकृतं राघवेन्द्रमङ्गलाष्टकं सम्पूर्णम् ।  
  
Proofread by PSA Easwaran psaeaswaran at gmail.com  
  
