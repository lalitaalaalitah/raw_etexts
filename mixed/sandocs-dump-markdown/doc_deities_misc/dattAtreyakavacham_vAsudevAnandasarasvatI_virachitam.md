---
Author: vAsudevAnandasarasvatI
Category: kavacha, deities_misc, dattatreya, vAsudevAnanda-sarasvatI
File name: dattAtreyakavacham.itx
Language: Sanskrit
Latest update: August 13, 2016
Location: doc_deities_misc
Proofread by: Prasad M myshopping.prasad at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: Dattatreyakavacham
Transliterated by: Prasad M myshopping.prasad at gmail.com
engtitle: Dattatreyakavacham
itxtitle: dattAtreyakavacham (vAsudevAnandasarasvatI virachitam)
title: दत्तात्रेयकवचम् (वासुदेवानन्दसरस्वती विरचितम्)

---
  
 श्रीदत्तात्रेयकवचम्   
श्रीपादः पातु मे पादावूरू सिद्धासनस्थितः ।  
पायाद्दिगम्बरो गुह्यं नृहरिः पातु मे कटिम् ॥ १॥  
  
नाभिं पातु जगत्स्रष्टोदरं पातु दलोदरः ।  
कृपालुः पातु हृदयं षड्भुजः पातु मे भुजौ ॥ २॥  
  
स्रक्कुण्डीशूलडमरुशङ्खचक्रधरः करान् ।  
पातु कण्ठं कम्बुकण्ठः सुमुखः पातु मे मुखम् ॥ ३॥  
  
जिह्वां मे वेदवाक्पातु नेत्रे मे पातु दिव्यदृक् ।  
नासिकां पातु गन्धात्मा पातु पुण्यश्रवाः श्रुती ॥ ४॥  
  
ललाटं पातु हंसात्मा शिरः पातु जटाधरः ।  
कर्मेन्द्रियाणि पात्वीशः पातु ज्ञानेन्द्रियाण्यजः ॥ ५॥  
  
सर्वान्तरोऽन्तकरणं प्राणान्मे पातु योगिराट् ।  
उपरिष्टादधस्ताच्च पृष्ठतः पार्श्वतोऽग्रजः ॥ ६॥  
  
अन्तर्बहिश्च मां नित्यं नानारूपधरोऽवतु ।  
वर्जितं कवचेनाव्यात्स्थानं मे दिव्यदर्शनः ॥ ७॥  
  
राजतः शत्रुतो हिंस्राद् दुष्प्रयोगादितोऽघतः ।  
आधिव्याधिभयार्तिभ्यो दत्तात्रेयः सदावतु ॥ ८॥  
  
धनधान्यगृहक्षेत्रस्त्रीपुत्रपशुकिङ्करान् ।  
ज्ञातींश्च पातु नित्यं मेऽनसूयानन्दवर्धनः ॥ ९॥  
  
बालोन्मत्तपिशाचाभो द्युनिट्सन्धिषु पातु माम् ।  
भूतभौतिकमृत्युभ्यो हरिः पातु दिगम्बरः ॥ १०॥  
  
य एतद्दत्तकवचं सन्नह्याद्भक्तिभावितः ।  
सर्वानर्थविनिर्मुक्तो ग्रहपीडाविवर्जितः ॥ ११॥  
  
भूतप्रेतपिशाचाद्यैर्देवैरप्यपराजितः ।  
भुक्त्वात्र दिव्यभोगान्स देहान्ते तत्पदं व्रजेत् ॥ १२॥  
  
इति श्रीमद् परमपूजनीय श्रीवासुदेवानन्दसरस्वतीविरचितं  
श्रीदत्तात्रेयकवचं सम्पूर्णम् ।  
  
  
Encoded and proofread by Prasad M myshopping.prasad at gmail.com  
  
