---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva
File name: gurusuvarNamAlAstotram.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: gurusuvarNamAlAstotram
engtitle: gurusuvarNamAlAstotram
itxtitle: gurusuvarNamAlAstotram (shivAbhinavanRisiMhabhAratIvirachitam)
title: गुरुसुवर्णमालास्तोत्रम् (शिवाभिनवनृइसिंहभारतीविरचितम्)

---
  
 श्रीगुरुसुवर्णमालास्तोत्रम्   
श्रीमातृचिन्तनरतः श्रीशाङ्करभाष्यजलधिराकेन्दुः  
श्रीबोधदाननिरतः श्रीमान्मम मनसि देशिकः स्फुरतु ॥ १॥  
  
नृपमौलिराजिताङ्घ्रिर्नृहरिपदाम्भोजपूजनासक्तः ।  
नृवराराधितचरणो नृत्यतु गुरुराण्मदीयहृद्रङ्गे ॥ २॥  
  
सिन्धुरसमानगमनः सिन्धुतरङ्गाभनैजवाक्प्रसरः ।  
सिंहः प्रतिवादिगजे सिन्दूरसदृक्षवस्त्रयुग्जयति ॥ ३॥  
  
हसितविनिर्जितचन्द्रो हरिदन्तविराजमानसर्त्कार्तिः ।  
हरतादघमखिलं मे हतरिपुषट्कः सदानन्दः ॥ ४॥  
  
भाति नरोऽल्पविदां यो भारत्येव प्रकृष्टबुद्धीनाम् ।  
भाधीशतुल्यकान्तिर्भातु स मे चित्तसरसिजे गुरुराट् ॥ ५॥  
  
रतिरमणगर्वहारी रजताचलसदनसक्तचेतस्कः ।  
रचयतु मम हृदयाब्जं रजसा तमसा विहीनमाशु गुरुः ॥ ६॥  
  
तीर्णभववारिराशिस्तीर्थाटनलोलहृदयकञ्जातः ।  
तीव्राज्ञानमिदं मे तीर्थेट् शमयेद्द्रुतं दयया ॥ ७॥  
  
जडताम्बुधिबडवाग्निर्जनकमहीपादितुल्यबोधयुतः ।  
जनयतु तत्त्वज्ञानं जगदेकगुरुर्नृसिंहयतिराण्मे ॥ ८॥  
  
यतिपतिनिषेव्यपादो यमनियमाद्यङ्गयुक्तयोगज्ञः ।  
यमभयवारणदक्षो यच्छतु मह्यं गुरूत्तमो योगम् ॥ ९॥  
  
तिष्ठति यदीयचित्तं तिर्यग्बुधाग्रिमेषु समदर्शि ।  
तिर्यक्त्रिपुण्ड्रफालस्तिरयतु सोऽन्तर्बहिश्व शत्रून्मे ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीगुरुसुवर्णमालास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
