---
Author: Sw. Ramakrishnananda (1863-1911)
Category: deities_misc, gurudev
Description-comments: English and Hindi translations in the source book
File name: rAmakRiShNopadesha1.itx
Indexextra: (Scanned)
Language: Sanskrit
Latest update: July 10, 2016
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: ShriRamKrishna UpadeshSahasri by Swami Apurvananda
SubDeity: gurudev
Subject: philosophy/hinduism/religion
Sublocation: deities_misc
Text title: Shri RamakrishnaparamahamsopadeshAvaliH 1
Transliterated by: Sunder Hattangadi sunderh at hotmail.com
engtitle: Shri RamakrishnopadeshAvaliH 1
itxtitle: rAmakRiShNopadeshAvaliH 1
title: रामकृइष्णोपदेशावलिः १

---
  
 श्रीरामकृष्णपरमहंसोपदेशावलिः १   
वियत्तले सूर्यविभाप्रभावाद्  
यथा दिवा खे न विभान्ति भानि ।  
विभुन्तथा मोहबलाद्दृष्ट्वा  
निरीश्वरं केऽपि वदन्ति विश्वम् ॥ १॥  
  
अप्यब्धिनीरं लवणेन पूर्णं  
नास्वादनात् प्रागवगम्यते कैः ।  
इदं जगत् पूर्णमपीशशक्त्या  
कस्तां विजानाति विना सुचेष्टाम् ॥ २॥  
  
उड्डीयमानो वियतीह गृध्रो  
दृष्टिं यथायं कुणपेषु धत्ते ।  
दृष्टिस्तथा यात्यपि पण्डितानां  
निरर्थकेष्वर्थयशःसु नित्यम् ॥ ३॥  
  
यतोऽभ्यासात् स्वभावोऽयं स्त्रीपुंसां जायते ध्रुवम् ।  
यतः सर्वः सदैवेह स्वभावमनुवर्तते ।  
कदभ्यासं ततः सर्वो विहाय सत्स्वभावतः ।  
सद्भावान् समनुष्ठाय विमलानन्दभाग् भवेत् ॥ ४॥  
  
कृपणेषु यथार्थेषु स्पृहास्ति बलवत्तमा ।  
तथैव तव लोभोऽस्तु श्रीहरेः पादसेवने ॥ १॥  
  
फलोदये क्षयं यान्ति यथा पुष्पदलानि वै ।  
ज्ञानोदये तथा ह्यत्र मानमोहमदान्धताः ॥ २॥  
  
हृदाकाशमिदं यावद् वासनातमसावृतम् ।  
ब्रह्मसूर्योदयस्यास्मिन् तावद् वै सम्भवः कुतः ? ॥ ३॥  
  
तावद् गुञ्जति भृङ्गोऽयं यावत् पुष्पं न गच्छति ।  
पुष्पालिङ्गनमासाद्य निःशब्दो मधुपः सदा ॥ ४॥  
  
तथायं पण्डितस्तावद् वादतर्कपरायणः ।  
पाण्डित्यघोषणायोच्चैः शास्त्रार्थकथनोत्सुकः ॥ ५॥  
  
शास्त्राणां प्रतिपाद्यस्य सर्वेषामीश्वरस्य तु ।  
यावन्न लभते भक्तिं पादपङ्कजयुग्मयोः ॥ ६॥  
  
यदा तु तत्कृपालेशात् तद्भक्तिं लभते पराम् ।  
तदालोकननिर्वृत्या निश्चेष्टो जायते तदा ॥ ७॥  
  
चित्ते मायापरिच्छिन्ने विभुर्नैव विकाशते ।  
रूपं मलसमाच्छन्ने दर्पणे किं प्रकाशते ? ॥ ८॥  
  
यथा घनघटाकाशे सूर्यमावृत्य तिष्ठति ।  
महामाया तथैवेह विभुमावृत्य वर्तते ॥ ९॥  
  
मायायां विगतायान्तु विभुः सर्वत्र भाष्यते ।  
जलदेऽपगते सूर्यो यथा सर्वत्र दीप्यते ॥ १०॥  
  
तरङ्गसङ्कुलेऽम्भोधौ चन्द्रबिम्बानि खण्डशः ।  
खेलन्तीव यथा चन्द्रं संविभज्य सहस्रशः ॥ ११॥  
  
तथा सुचञ्चले चित्ते संसाराबद्धचेतसाम् ।  
पवित्रेऽपि ब्रह्मभावाः क्षणमायान्ति यान्ति च ॥ १२॥  
  
सहस्रवत्सरव्यापि-तमःपूर्णगृहोदरम् ।  
सर्वत्र द्युतिमद्भाति दीपयोगाद्यथाञ्जसा ॥ १३॥  
  
मनोमलं किल्बिषाख्यं सहस्रजन्मसञ्चितम् ।  
श्रीहरेः करुणालेशात् तथा तूर्णं पलायते ॥ १४॥  
  
त्यजन्ति सात्त्विकाः सर्वं कथं गोविन्दमानसाः ।  
धनं धान्यं यशोमानं पुत्रदारगृहादिकम् ? ॥ १५॥  
  
विस्मृत्य निखिलान् भोगान् विहाय जीवितस्पृहा ।  
पतङ्गोऽयं यथा याति प्रदीप्तज्वलनं प्रति ॥ १६॥  
  
यथापि मक्षिका तूर्णं तुच्छीकृत्य स्वजीवितम् ।  
परमानन्दमास्थाय मधुभाण्डे निमज्जति ॥ १७॥  
  
तथेतररसान् सर्वान् विस्मृत्य संविहाय च ।  
श्रीविष्णुमुपगच्छन्ति भगवत्परमायणाः ॥ १८॥  
  
जलं यथा भिन्ननामभिः ब्रुवते जनाः ।  
``ओवाटरिति'' वा केचिद् ``आकोवा'' इति वा परे ॥ १९॥  
  
``पानीति'' वा वदन्त्येके त्वभिन्नं सलिलं भुवि ।  
तथैवं सच्चिदानन्दं नामभिर्बहुभिः पृथक् ।  
वदन्ति भिन्नपुरुषा ``अल्ला'' ``गाॅड्'' ``जिहोवे''-ति वा ॥ २०॥  
  
``अधुनैव मया दृष्टः कृकलासो मनोहरः ।  
वृक्षशाखाग्र-भागेऽस्मिन् रक्तवर्णः समुज्ज्वलः ॥ २१॥  
  
पत्रान्तरं प्रविष्टोऽसौ इदानीन्तु न दृश्यते ।  
किं भ्रातः स त्वया दृष्टः सरटो भृशमद्भतः'' ॥ २२॥  
  
भ्रातर्मयापि दृष्टोऽसौ नूनं पीतो न रक्तभाक् ।  
तस्य तद्वचनं श्रुत्वाऽब्रवीत्तं प्रथमोऽध्वगः ॥ २३॥  
  
``किं कामलरुजा भ्रातर्दृष्टिस्ते कलुषीकृता ।  
कथं त्वं मन्यसे पीतममुं कोकनदच्छविम्'' ॥ २४॥  
  
परिहासमिमं श्रुत्वा तमुवाच ततोऽपरः ।  
``नाहं कामलवानस्मि न मे दृष्टिर्भ्रमात्मिका'' ॥ २५॥  
  
``पीतं द्रक्ष्यामि शोनं चेद् यास्यामि दुष्टदृष्टिताम् ।  
पीतान् सरटनिवहान् विधाता सृष्टवान् पुरा ॥ २६॥  
  
रक्तोऽसौ सरटो नूनं नवसृष्टिस्तवाधुना ।''  
इत्थं विवदमानौ तौ तृतीयः प्राप्तवान् पथि ।  
साग्रहं समकालञ्च तं प्राप्य पृच्छतः स्म तौ ॥ २७॥  
  
भ्रातर्यदि विजानासि सत्यं नु वद साम्प्रतम् ।  
``किंवर्णः सरटो भाति पीतः किमुत लोहितः ''॥ २८॥  
  
तयोस्तद्वचनं श्रुत्वा सस्मितं तावुवाच नः ।  
``युवयोर्वचने सत्यं बहुरूपः स एव हि ॥ २९॥  
  
पत्रान्तरेऽसौ हरितोऽपि भूत्वा चापेक्षते कालवशात् प्रनेयान् ।  
आहार्यकीटानतितीक्ष्णदृष्टिः स्वपत्रवर्णाच्च सुगुप्तदेहः ॥ ३०॥  
  
आहार्यमाहर्तुमनेकरूपं प्रयोजनस्यानुमतं स धत्ते ।  
स्वभावमित्यस्य निरीक्ष्य धीरा इमञ्च नित्यं बहुरूपमाहुः ॥ ३१॥  
  
अनन्तभावस्य च विश्वमूर्तेर्दभ्रान् विभिन्नानधिगम्य भावान् ।  
परस्परं मूढमनुष्यसङ्घाः इत्थं पृथिव्यां विवदन्त एव ॥ ३२॥  
  
युवां ततो नार्हथ एवमेव चित्ते निधातुं खलु दीनभावम् ।  
नान्यस्य धर्मे कुरुतञ्च निन्दां सर्वे विवादा हि तमःप्रसूताः ॥ ३३॥  
  
इति ।  
  
Encoded and proofread by Sunder Hattangadi sunderh at hotmail.com  
  
