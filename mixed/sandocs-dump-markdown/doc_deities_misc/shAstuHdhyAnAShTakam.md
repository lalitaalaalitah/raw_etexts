---
Category: deities_misc, ayyappa, aShTaka, dhyAnam
Description/comments: From Shastrarchana, Kannada publication
File name: shAstuHdhyAnAShTakam.itx
Language: Sanskrit
Latest update: June 29, 2018
Location: doc_deities_misc
Proofread by: PSA Easwaran, Sunder Hattangadi
Send corrections to: Sanskrit@cheerful.com
Site access: https://sanskritdocuments.org
SubDeity: ayyappa
Subject: philosophy/hinduism/religion
Sublocation: deities_misc
Text title: shAstuHdhyAnAShTakam
Transliterated by: PSA Easwaran psaeaswaran at gmail.com
engtitle: shAstuHdhyAnAShTakam
itxtitle: shAstuHdhyAnAShTakam
title: शास्तुःध्यानाष्टकम्

---
  
 शास्तुः ध्यानाष्टकं   
श्रीगणेशाय नमः ।  
नमामि धर्मशास्तारं योगपीठस्थितं विभुम् ।  
प्रसन्नं निर्मलं शान्तं सत्यधर्मव्रतं भजे ॥ १॥  
  
आश्यामकोमलविशालतनुं विचित्र-  
वासो वसानमरुणोत्पलवामहस्तम् ।  
उत्तुङ्गरत्नमुकुटं कुटिलाग्रकेशं  
शास्तारमिष्टवरदं शरणं प्रपद्ये ॥ २॥  
  
हरिहरशरीरजन्मा मरकतमणिभङ्गमेचकच्छायः ।  
विजयतु देवः शास्ता सकलजगच्चित्तमोहिनीमूर्तिः ॥ ३॥  
  
पार्श्वस्थापत्यदारं वटविटपितलन्यस्तसिंहासनस्थम् ।  
श्यामं कालाम्बरं च श्रितकरयुगलादर्शचिन्तामणिं च ।  
शस्त्री निस्त्रिंशबाणासनविशिखधृतं रक्तमाल्यानुलेपं  
वन्दे शास्तारमीड्यं घनकुटिलबृहत्कुन्तलोदग्रमौळिम् ॥ ४॥  
  
स्निग्धारालविसारिकुन्तलभरं सिंहासनाध्यासिनं  
स्फूर्जत्पत्रसुकॢप्तकुण्डलमथेष्विष्वासभृद्दोर्द्वयम् ।  
नीलक्षौमवसं नवीनजलदश्यामं प्रभासत्यक-  
स्वायत्पार्श्वयुगं सुरक्तसकलाकल्पं स्मरेदार्यकम् ॥ ५॥  
  
कोदण्डं सशरं भुजेन भुजगेन्द्राभोगभासा वहन्  
वामेन क्षुरिकां विपक्षदलने पक्षेण दक्षेण च ।  
कान्त्या निर्जितनीरदः पुरभिदः क्रीडत्किराताकृतेः  
पुत्रोऽस्माकमनल्पनिर्मलयशाः निर्मातु शर्मानिशम् ॥ ६॥  
  
काळाम्भोदकलाभकोमलतनुं बालेन्दुचूडं विभुं  
बालार्कायुतरोचिषं शरलसत्कोदण्डबाणान्वितम् ।  
वीरश्रीरमणं रणोत्सुकमिषद्रक्ताम्बुभूषाञ्जलिं  
कालारातिसुतं किरातवपुषं वन्दे परं दैवतम् ॥ ७॥  
  
साध्यं स्वपार्श्वेन विबुद्ध्य गाढं  
निपातयन्तं खलु साधकस्य ।  
पादाब्जयोर्मण्डधरं त्रिनेत्रं  
भजेम शास्तारमभीष्टसिद्ध्यै ॥ ८॥  
  
॥ इति शास्तुः ध्यानाष्टकं सम्पूर्णम् ॥  
  
  
Proofread by PSA Easwaran psawaswaran at gmail.com  
Appreciation : Mrs. Chandra V. Ramani and Sri TB Lakshmana Rao ᳚Guruji᳚  
  
