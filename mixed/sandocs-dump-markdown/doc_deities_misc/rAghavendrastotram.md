---
Author: Sri Appannaacharya, Translation by P.N. Ramachandran mail.vsnl.net pnramchandran@vsnl.net
Category: deities_misc, stotra, gurudev
File name: rAghavendra_stotra.itx
Language: Sanskrit
Latest update: March 20, 1996, April 10, 2009
Location: doc_deities_misc
Proofread by: Shrisha Rao , Kesava Tadipatri
Send corrections to: Sanskrit@cheerful.com, shrao@dvaita.org, or info@dvaita.org
Site access: https://sanskritdocuments.org
SubDeity: gurudev
Subject: Sri Raghavendra Swami
Sublocation: deities_misc
Text title: rAghavendra_stotra.inf
Texttype: stotra
Transliterated by: Shrisha Rao   http://www.dvaita.net
engtitle: rAghavendrastotram
itxtitle: rAghavendrastotram
title: राघवेन्द्रस्तोत्रम्

---
  
 श्रीराघवेन्द्रस्तोत्रम्   
  
श्रीपूर्णबोधगुरुतीर्थपयोब्धिपारा कामारिमाक्षविषमाक्षशिरः स्पृशन्ती ।  
पूर्वोत्तरामिततरङ्गचरत्सुहंसा देवाळिसेवितपराङ्घ्रिपयोजलग्ना ॥ १॥  
  
जीवेशभेदगुणपूर्तिजगत्सुसत्त्व नीचोच्चभावमुखनक्रगणैः समेता ।  
दुर्वाद्यजापतिगिळैर्गुरुराघवेन्द्रवाग्देवतासरिदमुं विमलीकरोतु ॥ २॥  
  
श्रीराघवेन्द्रः सकलप्रदाता स्वपादकञ्जद्वयभक्तिमद्भ्यः ।  
अघाद्रिसम्भेदनदृष्टिवज्रः क्षमासुरेन्द्रोऽवतु मां सदाऽयम् ॥ ३॥  
  
श्रीराघवेन्द्रोहरिपादकञ्जनिषेवणाल्लब्धसमस्तसम्पत् ।  
देवस्वभावो दिविजद्रुमोऽयमिष्टप्रदो मे सततं स भूयात् ॥ ४॥  
  
भव्यस्वरूपो भवदुःखतूलसङ्घाग्निचर्यः सुखधैर्यशाली ।  
समस्तदुष्टग्रहनिग्रहेशो दुरत्ययोपप्लवसिन्धुसेतुः ॥ ५॥  
  
निरस्तदोषो निरवद्यवेषः प्रत्यर्थिमूकत्त्वनिदानभाषः ।  
विद्वत्परिज्ञेयमहाविशेषो वाग्वैखरीनिर्जितभव्यशेषः ॥ ६॥  
  
सन्तानसम्पत्परिशुद्धभक्तिविज्ञानवाग्देहसुपाटवादीन् ।  
दत्त्वा शरीरोत्थसमस्तदोषान् हत्त्वा स नोऽव्याद्गुरुराघवेन्द्रः ॥ ७॥  
  
यत्पादोदकसञ्चयः सुरनदीमुख्यापगासादिता-  
सङ्ख्याऽनुत्तमपुण्यसङ्घविलसत्प्रख्यातपुण्यावहः ।  
दुस्तापत्रयनाशनो भुवि महा वन्ध्यासुपुत्रप्रदो  
व्यङ्गस्वङ्गसमृद्धिदो ग्रहमहापापापहस्तं श्रये ॥ ८॥  
  
यत्पादकञ्जरजसा परिभूषिताङ्गा यत्पादपद्ममधुपायितमानसा ये ।  
यत्पादपद्मपरिकीर्तनजीर्णवाचस्तद्दर्शनं दुरितकाननदावभूतम् ॥ ९॥  
  
सर्वतन्त्रस्वतन्त्रोऽसौ श्रीमध्वमतवर्धनः ।  
विजयीन्द्रकराब्जोत्थसुधीन्द्रवरपुत्रकः ।  
श्रीराघवेन्द्रो यतिराट् गुरुर्मे स्याद्भयापहः ॥ १०॥  
  
ज्ञानभक्तिसुपुत्रायुः यशः श्रीपुण्यवर्धनः ।  
प्रतिवादिजयस्वान्तभेदचिह्नादरो गुरुः ।  
सर्वविद्याप्रवीणोऽन्यो राघवेन्द्रान्नविद्यते ॥ ११॥  
  
अपरोक्षीकृतश्रीशः समुपेक्षितभावजः ।  
अपेक्षितप्रदाताऽन्यो राघवेन्द्रान्नविद्यते ॥ १२॥  
  
दयादाक्षिण्यवैराग्यवाक्पाटवमुखाङ्कितः ।  
शापानुग्रहशक्तोऽन्यो राघवेन्द्रान्नविद्यते ॥ १३॥  
  
अज्ञानविस्मृतिभ्रान्तिसंशयापस्मृतिक्षयाः ।  
तन्द्राकम्पवचःकौण्ठ्यमुखा ये चेन्द्रियोद्भवाः ।  
दोषास्ते नाशमायान्ति राघवेन्द्रप्रसादतः ॥ १४॥  
  
`ॐ श्री राघवेन्द्राय नमः '  इत्यष्टाक्षरमन्त्रतः ।  
जपिताद्भावितान्नित्यं इष्टार्थाः स्युर्नसंशयः ॥ १५॥  
  
हन्तु नः कायजान्दोषानात्मात्मीयसमुद्भवान् ।  
सर्वानपि पुमर्थांश्च ददातु गुरुरात्मवित् ॥ १६॥  
  
इति कालत्रये नित्यं प्रार्थनां यः करोति सः ।  
इहामुत्राप्तसर्वेष्टो मोदते नात्र संशयः ॥ १७॥  
  
अगम्यमहिमा लोके राघवेन्द्रो महायशाः ।  
श्रीमध्वमतदुग्धाब्धिचन्द्रोऽवतु सदाऽनघः ॥ १८॥  
  
सर्वयात्राफलावाप्त्यै यथाशक्तिप्रदक्षिणम् ।  
करोमि तव सिद्धस्य वृन्दावनगतं जलम् ।  
शिरसा धारयाम्यद्य सर्वतीर्थफलाप्तये ॥ १९॥  
  
सर्वाभीष्टार्थसिद्ध्यर्थं नमस्कारं करोम्यहम् ।  
तव सङ्कीर्तनं वेदशास्त्रार्थज्ञानसिद्धये ॥ २०॥  
  
संसारेऽक्षयसागरे प्रकृतितोऽगाधे सदा दुस्तरे ।  
सर्वावद्यजलग्रहैरनुपमैः कामादिभङ्गाकुले ।  
नानाविभ्रमदुर्भ्रमेऽमितभयस्तोमादिफेनोत्कटे ।  
दुःखोत्कृष्टविषे समुद्धर गुरो मा मग्नरूपं सदा ॥ २१॥  
  
राघवेन्द्रगुरुस्तोत्रं यः पठेद्भक्तिपूर्वकम् ।  
तस्य कुष्ठादिरोगाणां निवृत्तिस्त्वरया भवेत् ॥ २२॥  
  
अन्धोऽपि दिव्यदृष्टिः स्यादेडमूकोऽपि वाग्पतिः ।  
पूर्णायुः पूर्णसम्पत्तिः स्तोत्रस्यास्य जपाद्भवेत् ॥ २३॥  
  
यः पिबेज्जलमेतेन स्तोत्रेणैवाभिमन्त्रितम् ।  
तस्य कुक्षिगता दोषाः सर्वे नश्यन्ति तत्क्षणात् ॥ २४॥  
  
यद्वृन्दावनमासाद्य पङ्गुः खञ्जोऽपि वा जनः ।  
स्तोत्रेणानेन यः कुर्यात्प्रदक्षिणनमस्कृति ।  
स जङ्घालो भवेदेव गुरुराजप्रसादतः ॥ २५॥  
  
सोमसूर्योपरागे च पुष्यार्कादिसमागमे ।  
योऽनुत्तममिदं स्तोत्रमष्टोत्तरशतं जपेत् ।  
भूतप्रेतपिशाचादिपीडा तस्य न जायते ॥ २६॥  
  
एतत्स्तोत्रं समुच्चार्य गुरोर्वृन्दावनान्तिके ।  
दीपसंयोजनाज्ञानं पुत्रलाभो भवेद्ध्रुवम् ॥ २७॥  
  
परवादिजयो दिव्यज्ञानभक्त्यादिवर्धनम् ।  
सर्वाभीष्टप्रवृद्धिस्स्यान्नात्र कार्या विचारणा ॥ २८॥  
  
राजचोरमहाव्याघ्रसर्पनक्रादिपीडनम् ।  
न जायतेऽस्य स्तोत्रस्य प्रभावान्नात्र संशयः ॥ २९॥  
  
यो भक्त्या गुरुराघवेन्द्रचरणद्वन्द्वं स्मरन् यः पठेत् ।  
स्तोत्रं दिव्यमिदं सदा नहि भवेत्तस्यासुखं किञ्चन ।  
किं त्विष्टार्थसमृद्धिरेव कमलानाथप्रसादोदयात् ।  
कीर्तिर्दिग्विदिता विभूतिरतुला साक्षी हयास्योऽत्र हि ॥ ३०॥  
  
इति श्री राघवेन्द्रार्य गुरुराजप्रसादतः ।  
कृतं स्तोत्रमिदं पुण्यं श्रीमद्भिर्ह्यप्पणाभिदैः ॥ ३१॥  
  
इति श्री अप्पण्णाचार्यविरचितं  
श्रीराघवेन्द्रस्तोत्रं सम्पूर्णम्  
॥ भारतीरमणमुख्यप्राणान्तर्गत श्रीकृष्णार्पणमस्तु ॥  
  
  
Encoded and proofread by Shrisha Rao shrao@dvaita.org  
See http://www.dvaita.net for additional information.  
  
