---
Category: kavacha, deities_misc
File name: shaastranugrahakavacam.itx
Language: Sanskrit
Latest update: April 23, 2008
Location: doc_deities_misc
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: deities_misc
Text title: shAstranugrahakavacam
Transliterated by: Antaratma antaratma at Safe-mail.net
engtitle: mahAshAstranugraha kavachastotram
itxtitle: mahAshAstrAnugrahakavacham stotram cha
title: महाशास्त्रानुग्रहकवचम् स्तोत्रम् च

---
  
 श्रीमहाशास्त्रनुग्रहकवचम्स्तोत्रम्   
  
श्रीदेव्युवाच-  
भगवन् देवदेवेश सर्वज्ञ त्रिपुरान्तक  
प्राप्ते कलियुगे घोरे महाभूतैः समावृते ॥ १  
महाव्याधिमहाव्याळघोरराजैः समावृते  
दुःस्वर्प्नशोकसन्तापैः दुर्विनीतैः समावृते ॥ २  
स्वधर्मविरते मार्गे प्रवृत्ते हृदि सर्वदा  
तेषां सिद्धिञ्च मुक्तिञ्चत्वं मे ब्रूहिवृषद्वज ॥ ३  
ईश्वर उवाच-  
शृणु देवि महाभागे सर्वकल्याणकारणे ।  
महाशास्तुश्च देवेशि कवचं पुण्यवर्धनम् ॥ ४  
अग्निस्तम्भ जलस्तम्भ सेनास्तम्भ विधायकम् ।  
महाभूतप्रशमनं महाव्याधि निवारणम् ॥ ५  
महाज्ञानप्रदं पुण्यं विशेषात् कलितापहम् ।  
सर्वरक्षोत्तमं आयुरारोग्यवर्धनम् ॥ ६  
किमतो बहुनोक्तेन यं यं कामयते द्विजः ।  
तन्तमाप्नोत्यसन्देहो महाशास्तुः प्रसादनात् ॥ ७  
कवचस्य ऋषिर्ब्रह्मा गायत्रीःछन्द उच्यते ।  
देवता श्रीमहाशास्ता देवो हरिहरात्मजः ॥ ८  
षडङ्गमाचरेद्भक्त्या मात्रया जातियुक्तया ।  
ध्यानमस्य प्रवक्ष्यामि शृणुष्वावहिता प्रिये ॥ ९  
अस्य श्री महाशास्तुः कवचमन्त्रस्य । ब्रह्मा ऋषिः ।  
गायत्रीः छन्दः । महाशास्ता देवता । ह्रां बीजम् ।  
ह्रीं शक्तिः । ह्रूं कीलकम् ।  
श्री महाशास्तुः प्रसाद सिद्ध्यर्थे जपे विनियोगः ॥  
  
ह्रां इत्यादि षडङ्गन्यासः ॥  
  
                ध्यानम् ॥  
  
तेजोमण्डल मध्यगं त्रिनयनं दिव्याम्बरालङ्कृतं  
देवं पुष्पशरेषु कार्मुकलसन्माणिक्यपात्राभयम् ।  
बिभ्राणं करपङ्कजैः मदगज स्कन्धाधिरूढं विभुं  
शास्तारं शरणं व्रजामि सततं त्रैलोक्य सम्मोहनम् ॥  
  
लं इत्यादि पञ्चोपचार पूजा ॥  
  
महाशास्ता शिरः पातु फालं हरिहरात्मजः ।  
कामरूपी दृशं पातु सर्वज्ञो मे श्रुती सदा ॥ १  
घ्राणं पातु कृपाध्यक्षो मुखं गौरीप्रियः सदा ।  
वेदाध्यायी च मे जिह्वां पातु मे चिबुकं गुरुः ॥ २  
कण्ठं पातु विशुद्धात्मा स्कन्धौ पातु सुरार्चितः ।  
बाहु पातु विरूपाक्षः करौ तु कमलाप्रियः ॥ ३  
भूताधिपो मे हृदयं मध्यं पातु महाबलः ।  
नाभिं पातु महावीरः कमलाक्षोऽवतात् कटीम् ॥ ४  
सनीपं पातु विश्वेशो गुह्यं गुह्यार्थवित्सदा ।  
ऊरु पातु गजारूढो वज्रधारी च जानुनी ॥ ५  
जङ्घे पाशाङ्कुशधरः पादौ पातु महामतिः ।  
सर्वाङ्गं पातु मे नित्यं महामायाविशारदः ॥ ६  
इतीदं कवचं पुण्यं सर्वाघौघनिकृन्तनम् ।  
महाव्याधिप्रशमनं महापातक नाशनम् ॥ ७  
ज्ञानवैराग्यदं दिव्यमणिमादिविभूषितम् ।  
आयुरारोग्यजननं महावश्यकरं परम् ॥ ८  
यं यं कामयते कामं तं तमाप्नोत्यसंशयः ।  
त्रिसन्ध्यं यः पठेद्विद्वान् स याति परमां गतिम् ॥  
  
इति श्रीगुह्यरत्न चिन्तामणौ श्रीमहाशास्त्रनुग्रहकवचं समाप्तम् ॥  
  
  
Encoded and proofread by Antaratma antaratma at Safe-mail.net  
  
