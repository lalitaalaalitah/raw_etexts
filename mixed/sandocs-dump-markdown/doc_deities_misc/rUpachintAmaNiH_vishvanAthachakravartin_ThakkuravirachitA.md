---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: deities_misc, gurudeva, vishvanAthachakravartin, stavAmRRitalaharI
File name: rUpachintAmaNiH.itx
Indexextra: (Text, Meaning)
Language: Sanskrit
Latest update: March 16, 2019
Location: doc_deities_misc
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: rUpachintAmaNiH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: rUpachintAmaNiH by vishvanAthachakravartin
itxtitle: rUpachintAmaNiH (vishvanAthachakravartin ThakkuravirachitA)
title: रूपचिन्तामणिः (विश्वनाथचक्रवर्तिन् ठक्कुरविरचिता)

---
  
 श्रीरूपचिन्तामणिः   
छत्रं शक्तियवाङ्कुशं पविचतुर्जम्बूफलं कुण्डलं  
     वेदीदण्डगदारथाम्बुजचतुःस्वस्तिं च कोणाष्टकम् ।  
शुद्धं पर्वतमूर्ध्वरेखामलोऽङ्गष्ठात्कनिष्ठावधे-  
     र्बिभ्रद्दक्षिणपादपद्मममलं शच्यात्मजश्रीहरेः ॥ १॥  
  
शङ्खाकाशकमण्डलुं ध्वजलतापुष्पस्रगर्धेन्दुकं  
     चक्रं निर्ज्यधनुस्त्रिकोणवलयापुष्पं चतुस्कुम्भकम् ।  
मीनं गोष्पदकूर्ममासुहृदयाङुष्ठात्कनिष्ठावधे-  
     र्बिभ्रद्सव्यपदाम्बुजं भगवतो विश्वम्भरस्य स्मर ॥ २॥  
  
यवमङ्गुष्ठमूले च तत्तले चातपत्रकम् ।  
अङ्गुष्ठतर्जनीसन्धिभागस्थामूर्ध्वरेखिकाम् ॥ ३॥  
  
सुकुञ्जिकां सूक्ष्मरूपां स्मर रे मे मनः सदा ।  
तर्जन्यास्तु तले दण्डं वारिजं मध्यमातले ॥ ४॥  
  
तत्तले पर्वताकारं तत्तले च रथं स्मर ।  
रथस्य दक्षिणे पार्श्वे गदां वामे च शक्तिकाम् ॥ ५॥  
  
कनिष्ठायास्तलेऽङ्कुशं तत्तले कुलिशं स्मर ।  
वेदिकां तत्तले व्याप्तां तत्तले कुण्डलं ततः ॥ ६॥  
  
एषां चिह्नतले दीप्तं स्वस्तिकानां चतुष्टयम् ।  
अष्टकोणसमायुक्तं सन्धौ जम्बूचतुष्टयम् ॥ ७॥  
  
असव्याङ्घ्रौ महालक्ष्म स्मर गौरहरेर्मनः ।  
अथ वामपदाङ्गुष्ठमूले शङ्खं तले पविम् ॥ ८॥  
  
मध्यमातलयाकाशं तद्द्वयाधो धनुः स्मर ।  
गुणेन रहितं चापं वलयां मणिमूलके ॥ ९॥  
  
कनिष्ठायास्तले चैकं सुशोभनकमण्डलुम् ।  
तस्य तले गोष्पदाख्यं सत्पताकां ध्वजां पुनः ॥ १०॥  
  
चिन्तय तत्तले पुष्पं वल्लीं तस्य तले स्मर ।  
गोष्पदस्य तलेऽप्येकं त्रिकोणाकृतिमण्डलम् ॥ ११॥  
  
चिन्तय तत्तले कुम्भान् चतुरः समनोरमान् ।  
तेषां मध्ये चार्धचन्द्रं तले कूर्मं सुशोभनम् ॥ १२॥  
  
शफरीं तत्तले रम्यां तस्यापि दक्षिणे पुनः ।  
कूर्मस्य तुल्यभागे तु निम्ने घटतलेऽपि च ॥ १३॥  
  
मनोरमां पुष्पमालां स्मर वामाङ्घ्रिपङ्कजे ।  
 इति द्वात्रिंशच्चिह्नानि गौराङ्गस्य पदाब्जयोः ॥ १४॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीरूपचिन्तामणिः सम्पूर्णा ।  
  
  
  
