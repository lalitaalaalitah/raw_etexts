---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva
File name: gurustutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: gurustutiH
engtitle: gurustutiH
itxtitle: gurustutiH (shivAbhinavanRisiMhabhAratIvirachitA)
title: गुरुस्तुतिः (शिवाभिनवनृइसिंहभारतीविरचिता)

---
  
 श्रीगुरुस्तुतिः   
गुरुवरकरुणां हित्वा को वा स्वेष्टं लभेत लोकेऽस्मिन् ।  
तस्माद्गुरुवरचरणं भज चेतः सर्वसौख्यमूलं त्वम् ॥ १॥  
  
गुरुवर करुणासागर तरुणारुणवस्त्रसंवृताङ्ग विभो ।  
कुरु करुणां मयि दीने सुरवरतरुगर्वहरणनिपुणकर ॥ २॥  
  
हित्वा तव चरणं मम शरणं जानासि नान्यदस्तीति ।  
गुरुवर नृसिंह तस्मात्पालय बुद्धिं सुनिश्चलां दत्त्वा ॥ ३॥  
  
बहुशः कृतपापमपि क्रियमाणाघं गुरो पाहि ।  
दोषाकरमपि शम्भुर्धत्ते शीर्षे न किं ब्रूहि ॥ ४॥  
  
नावोचः किं पूर्वं त्वमपि भवेः श्रीसदाशिवेन्द्राभः ।  
इति कस्मान्मम ममता देहे जागर्ति गुरुवर ब्रूहि ॥ ५॥  
  
स्वप्ने ममोत्तमाङ्गे स्वयमाहूयातिकरुणया चरणौ ।  
दधतस्तव निकटे मम गुरुवर नरसिंह याचना कास्ति ॥ ६॥  
  
स्वप्नेऽपि रामनिकटे मच्छ्रेयः प्रार्थनाकर्तुः ।  
गुरुवर तव निकटे मम कर्तव्या प्रार्थना कास्ति ॥ ७॥  
  
नरसिंहापररूपे मत्पालनबद्धकङ्कणे भवति ।  
जाग्रति सति मम निकटे गुरुवर भीतिर्भवेत्कस्मात् ॥ ८॥  
  
कुत्र गतोऽत्रैवाहं तिष्ठामीत्यभयवितरणव्यग्रे ।  
भवति भवतापहारिणि गुरुवर भीतिः कुतस्त्या मे ॥ ९॥  
  
त्वच्चरणभक्तिपूरितमानसमेनं गुरो विधायाशु ।  
सकलभयशून्यहृदयं कुरु करुणावारिधे नृसिंहगुरो ॥ १०॥  
  
प्रणताद्वैतविबोधनमचिरात्कर्तुं गिरेव नाम्ना च ।  
स्वीकृतनरसिंहाभिधमनिशं कलयामि गुरुवरं कञ्चित् ॥ ११॥  
  
प्रत्यक्षं बहुकरुणं प्रविहाय त्वां गुरोऽन्यभजनं मे ।  
करसंस्थान्नविसर्जनपूर्वकभिक्षाटनं न किमु ॥ १२॥  
  
नैसर्गिककरुणाजनिभूमौ मन्मूर्तिमद्भाग्ये ।  
त्वय्यपराधा मत्का गुरुवर कुर्वन्ति कल्मषं किं भो ॥ १३॥  
  
चित्तं मामकमनिशं सच्चित्सुखरूपगं दृढं प्रभवेत् ।  
यद्वत्तथाशु कृत्वा पालय सततं नृसिंहगुरो ॥ १४॥  
  
विकृतिर्नैव मम स्यात्कायेऽस्मिंश्छिद्यमानेऽपि ।  
चित्ते यथा तथा त्वं कुरु करुणावारिधे नृसिंहगुरो ॥ १५॥  
  
सच्चित्सुखरूपोऽहं नैवेदं दृश्यमित्यचलाम् ।  
बुद्धिं प्रयच्छ मह्यं करुणामृतवारिधे नृसिंहगुरो ॥ १६॥  
  
अपुनःस्मरणं लोकं देहं शास्त्रं च विस्मृत्य ।  
आनन्दं निरवधिकं प्राप्नोमि कदा नृसिंहगुरो ॥ १७॥  
  
स्थूले सूक्ष्मे हेतौ देहेऽहन्तां समुत्सृज्य ।  
चिषेऽहननन्ता मे समुदेति कदा नृसिंहगुरो ॥ १८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीगुरुस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
