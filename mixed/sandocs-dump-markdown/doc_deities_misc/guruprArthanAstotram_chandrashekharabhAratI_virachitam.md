---
Author: chandrashekharabhAratI
Category: deities_misc, gurudev, chandrashekharabhAratI
Description/comments: Sri Gururaja Sukti Malika
File name: guruprArthanAstotram.itx
Indexextra: (Translation)
Language: Sanskrit
Latest update: January 1, 2020
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Guruprarthana Stotram
Transliterated by: Aruna Narayanan narayanan.aruna at gmail.com
engtitle: guruprArthanAstotram
itxtitle: guruprArthanAstotram (chandrashekharabhAratI virachitam)
title: गुरुप्रार्थनास्तोत्रम् (चन्द्रशेखरभारती विरचितम्)

---
  
 गुरुप्रार्थना स्तोत्रम्   
पृथ्वीमण्डलराजमाननृपमौल्याभात्किरीटोज्ज्वल-  
     द्रत्नाभाञ्चितपादयुगलश्रीमद्गुरो सत्वरम् ।  
त्वत्पादैकशरण्यमन्दमतयेऽमुष्मै जनाय प्रभो  
     हस्तालम्बनमादराद्वितर मां दुःसंसृतेस्तारय ॥ १॥  
  
श्रीमच्छङ्करदेशिकेन्द्ररचिते पीठे जगद्देशिक  
     त्वादृक्षाः शिवरूपिणोऽखिलविदो ब्रह्मस्थिता वर्तितुम् ।  
युक्तं कोऽहमतीव मन्दधिषणो बाह्येषु सक्तोऽधुना  
     स्थातुं तद्भगवान्भवान्करुणया मामुद्धरत्वञ्जसा ॥ २॥  
  
नित्यानित्यविवेकविरक्तिशमादिमुमुक्षुताहीनम् ।  
दृष्ट्वा कृपार्द्रदृष्ट्या मुक्त्यध्वनि पथिकमातनुष्व गुरो ॥ ३॥  
  
ज्ञानेतरेष्टदाने चतुराः कल्पद्रुमणिमुखाः सन्तु ।  
लोकत्रयेऽपि सत्यं ज्ञानदवस्तु त्वया विना नास्ति ॥ ४॥  
  
पापीयानिति मत्वा मां यदि लोकैकदेशिक त्यजसि ।  
सर्वजनत्यक्तमिमं को वा परिपालयेत्कृपाजलधे ॥ ५॥  
  
त्वत्पादाम्बुजयुगलं हित्वा नान्या गतिर्हि मे लोके ।  
इति मत्वा तव चरणौ शरणं प्राप्तोऽस्मि करुणया रक्ष ॥ ६॥  
  
नास्तिक्यतमसि लोके सर्वजनानां हृदम्बुजातानि ।  
मलिनीकुर्वति धर्मे प्रायो नष्टे सदाशिवो भगवान् ॥ ७॥  
  
गुरुरूपेण धरायामवतीर्याखिलजनानवन्विपदः ।  
धिक्कृतसूर्यमहोभिर्नास्तिक्यतमो विनाश्य दुर्वारम् ॥ ८॥  
  
कृत्वाऽनेकामानुषकार्याणि जनैः समर्चितो निखिलैः ।  
तद्विदितशङ्करांशः लेभे स्वं धाम खलु विसृष्टाङ्गः ॥ ९॥  
  
तत्तादृङ्महिमानं लोकानुग्रहनिबद्धदीक्षमहम् ।  
वैराग्यदाननिरतं शरणं करवाणि देशिकं भक्त्या ॥ १०॥  
  
यन्नैसर्गिककरुणालेशमनुप्राप्य मानवा जगति ।  
स्वीयाचाररताः स्युस्तं देशिकवर्यमादरान्नौमि ॥ ११॥  
  
श्रीमद्देशिकवर्यान्वन्देऽनुदिनं शिवाभिनवपूर्वान् ।  
सच्चित्सुखरूपान् सद्विद्यां ददतः स्वपादनम्रेभ्यः ॥ १२॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
श्रीपादैः विरचिता गुरुप्रार्थना स्तोत्रं सम्पूर्णम् ।  
  
Proofread by Aruna Narayanan narayanan.aruna at gmail.com   
  
