---
Author: appaNAchArya
Category: deities_misc, gurudev, kavacha
File name: rAghavendrakavacham.itx
Language: Sanskrit
Latest update: April 25, 2020
Location: doc_deities_misc
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Raghavendra Kavacham
engtitle: rAghavendrakavacham
itxtitle: rAghavendrakavacham (appaNAchAryavirachitam)
title: राघवेन्द्रकवचम् (अप्पणाचार्यविरचितम्)

---
  
 श्रीराघवेन्द्रकवचम्   
(श्रीअप्पण्णाचार्य कृत)  
कवचं राघवेन्द्रस्य यतीन्द्रस्य महात्मनः ।  
वक्ष्यामि गुरुवर्यस्य वाञ्छितार्थप्रदायकम् ॥ १॥  
  
ऋषिरस्याप्पणाचार्यः छन्दोऽनुष्टुप् प्रकीर्तितम् ।  
देवता श्रीराघवेन्द्रगुरुरिष्टार्थसिद्धये ॥ २॥  
  
अष्टोत्तरशतं जप्यं भक्तियुक्तेन चेतसा ।  
उद्यत्प्रद्योतनद्योतभर्मकूर्मासने स्थितम् ॥ ३॥  
  
एद्यखद्योतनद्योतप्रतापं राममानसम् ।  
धृतकाषायवसनं तुलसीहारवक्षसम् ॥ ४॥  
  
दोर्दण्डविलसद्दण्डकमण्डलुविराजितम् ।  
अभयज्ञानमुद्राक्षमालाशीलकराम्बुजम् ॥ ५॥  
  
योगीन्द्रवन्द्यपादाब्जं राघवेन्द्रगुरुं भजे ।  
शिरो रक्षतु मे नित्यं राघवेन्द्रोऽखिलेष्टदः ॥ ६॥  
  
पापाद्रिपाटने वज्रः केशान् रक्षतु मे सदा ।  
क्षमासुरगणाधीशो मुखं रक्षतु मे गुरुः ॥ ७॥  
  
हरिसेवालब्धसर्वसम्पत्फालं ममावतु ।  
देवस्वभावोऽवतु मे दृशौ तत्त्वप्रदर्शकः ॥ ८॥  
  
इष्टप्रदाने कल्पद्रुः श्रोत्रे श्रुत्यर्थबोधकः ।  
भव्यस्वरूपो मे नासां जिह्वां मेऽवतु भव्यकृत् ॥ ९॥  
  
आस्यं रक्षतु मे दुःखतूलसङ्घाग्निचर्यकः ।  
सुखधैर्यादिसुगुणो भ्रुवौ मम सदाऽवतु ॥ १०॥  
  
ओष्ठौ रक्षतु मे सर्वग्रहनिग्रहशक्तिमान् ।  
उपप्लवोदधेस्सेतुर्दन्तान् रक्षतु मे सदा ॥ ११॥  
  
निरस्तदोषो मे पातु कपोलौ सर्वपालकः ।  
निरवद्यमहावेषः कण्ठं मेऽवतु सर्वदा ॥ १२॥  
  
कर्णमूले तु प्रत्यर्थिमूकत्वाकरवाङ् मम ।  
बहुवादिजयी पातु हस्तौ सत्तत्त्ववादकृत् ॥ १३॥  
  
करौ रक्षतु मे विद्वत्परिज्ञेयविशेषवान् ।  
वाग्वैखरीभव्यशेषजयी वक्षस्थलं मम ॥ १४॥  
  
सतीसन्तानसम्पत्तिभक्तिज्ञानादिवृद्धिकृत् ।  
स्तनौ रक्षतु मे नित्यं शरीरावद्यहानिकृत् ॥ १५॥  
  
पुण्यवर्धनपादाब्जाभिषेकजलसञ्चयः ।  
नाभिं रक्षतु मे पार्श्वौ द्युनदीतुल्यसद्गुणः ॥ १६॥  
  
पृष्ठं रक्षतु मे नित्यं तापत्रयविनाशकृत् ।  
कटिं मे रक्षतु सदा वन्ध्यासत्पुत्रदायकः ॥ १७॥  
  
जघनं मेऽवतु सदा व्यङ्गस्वङ्गसमृद्धिकृत् ।  
गुह्यं रक्षतु मे पापग्रहारिष्टविनाशकृत् ॥ १८॥  
  
भक्ताघविध्वंसकरनिजमूर्तिप्रदर्शकः ।  
मूर्तिमान्पातु मे रोमं राघवेन्द्रो जगद्गुरुः ॥ १९॥  
  
सर्वतन्त्रस्वतन्त्रोऽसौ जानुनी मे सदाऽवतु ।  
जङ्घे रक्षतु मे नित्यं श्रीमध्वमतवर्धनः ॥ २०॥  
  
विजयीन्द्रकराब्जोत्थसुधीन्द्रवरपुत्रकः ।  
गुल्फौ श्रीराघवेन्द्रो मे यतिराट् सर्वदाऽवतु ॥। २१॥  
  
पादौ रक्षतु मे सर्वभयहारी कृपानिधिः ।  
ज्ञानभक्तिसुपुत्रायुर्यशः श्रीपुण्यवर्धनः ॥ २२॥  
  
करपादाङ्गुलीः सर्वा ममावतु जगद्गुरुः ।  
प्रतिवादिजयस्वान्तभेदचिह्नादरो गुरुः ॥ २३॥  
  
नखानवतु मे सर्वान् सर्वशास्त्रविशारदः ।  
अपरोक्षीकृतश्रीशः प्राच्यां दिशि सदाऽवतु ॥ २४॥  
  
स दक्षिणे चावतु मां समुपेक्षितभावजः ।  
अपेक्षितप्रदाता च प्रतीच्यामवतु प्रभुः ॥ २५॥  
  
दयादाक्षिण्यवैराग्यवाक्पाटवमुखाङ्कितः ।  
सदोदीच्यामवतु मां शापानुग्रहशक्तिमान् ॥ २६॥  
  
निखिलेन्द्रियदोषघ्नो महानुग्रहकृद्गुरुः ।  
अधश्चोर्ध्वं चावतु मामष्टाक्षरमनूदितम् ॥ २७॥  
  
आत्माऽऽत्मीयाघराशिघ्नो मां रक्षतु विदिक्षु च ।  
चतुर्णां च पुमर्थानां दाता प्रातः सदाऽवतु ॥ २८॥  
  
सङ्ग्रामेऽवतु मां नित्यं तत्त्ववित्सर्वसौख्यकृत् ।  
मध्याह्नेऽगम्यमहिमा मां रक्षतु महायशाः ॥ २९॥  
  
मृतपोतप्राणदाता सायाह्ने मां सदाऽवतु ।  
वेदिस्थपुरुषोज्जीवी निशीथे पातु मां गुरुः ॥ ३०॥  
  
वह्निस्थमालिकोद्धर्ता वह्नितापात्सदाऽवतु ।  
समग्रटीकाव्याख्याता गुरुर्मे विषयेऽवतु ॥ ३१॥  
  
कान्तारेऽवतु मां नित्यं भाट्ट (भाष्य) सङ्ग्रहकृद्गुरुः ।  
सुधापरिमळोद्धर्ता सु (स्व)च्छन्दस्तु सदाऽवतु ॥ ३२॥  
  
राजचोरविषव्याधियादोवन्यमृगादिभिः ।  
अपस्मारापहर्ता नः शास्त्रवित्सर्वदाऽवतु ॥ ३३॥  
  
गतौ सर्वत्र मां पातूपनिषदर्थकृद्गुरुः ।  
ऋग्व्याख्यानकृदाचार्यः स्थितौ रक्षतु मां सदा ॥ ३४॥  
  
मन्त्रालयनिवासी मां जाग्रत्काले सदाऽवतु ।  
न्यायमुक्तावलीकर्ता स्वप्ने रक्षतु मां सदा ॥ ३५॥  
  
मां पातु चन्द्रिकाव्याख्याकर्ता सुप्तौ हि तत्त्वकृत् ।  
सुतन्त्रदीपिकाकर्ता मुक्तौ रक्षतु मां गुरुः ॥ ३६॥  
  
गीतार्थसङ्ग्रहकरस्सदा रक्षतु मां गुरुः ।  
श्रीमध्वमतदुग्धाब्धिचन्द्रोऽवतु सदाऽनघः ॥ ३७॥  
  
इति श्रीराघवेन्द्रस्य कवचं पापनाशनम् ।  
सर्वव्याधिहरं सद्यः पावनं पुण्यवर्धनम् ॥ ३८॥  
  
य इदं पठते नित्यं नियमेन समाहितः ।  
अदृष्टिः पूर्णदृष्टिः स्यादेडमूकोऽपि वाक्पतिः ॥ ३९॥  
  
पूर्णायुः पूर्णसम्पत्तिभक्तिज्ञानाभिवृद्धिकृत् ।  
पीत्वा वारि नरो येन कवचेनाभिमन्त्रितम् ॥ ४०॥  
  
जहाति कुक्षिगान् रोगान् गुरुवर्यप्रसादतः ।  
प्रदक्षिणनमस्कारान् गुरोर्वृन्दावनस्य यः ॥ ४१॥  
  
करोति परया भक्त्या तदेतत्कवचं पठन् ।  
पङ्गुः कूणिश्च पौगण्डः पूर्णाङ्गो जायते ध्रुवम् ॥ ४२॥  
  
शेषाश्च कुष्ठपूर्वाश्च नश्यन्त्यामयराशयः ।  
अष्टाक्षरेण मन्त्रेण स्तोत्रेण कवचेन च ॥ ४३॥  
  
वृन्दावने सन्निहितमभिषिच्य यथाविधि ।  
यन्त्रे मन्त्राक्षराण्यष्टौ विलिख्यात्र प्रतिष्ठितम् ॥ ४४॥  
  
षोडशैरुपचारैश्च सम्पूज्य त्रिजगद्गुरुम् ।  
अष्टोत्तरशताख्याभिरर्चयेत्कुसुमादिभिः ॥ ४५॥  
  
फलैश्च विविधैरेव गुरोरर्चां प्रकुर्वतः ।  
नामश्रवणमात्रेण गुरुवर्यप्रसादतः ॥ ४६॥  
  
भूतप्रेतपिशाचाद्याः विद्रवन्ति दिशो दश ।  
पठेदेतत्त्रिकं नित्यं गुरोर्वृन्दावनान्तिके ॥ ४७॥  
  
दीपं संयोज्य विद्यावान् सभासु विजयी भवेत् ।  
राजचोरमहाव्याघ्रसर्पनक्रादिपीडनात् ॥ ४८॥  
  
कवचस्य प्रभावेण भयं तस्य न जायते ।  
सोमसूर्योपरागादिकाले वृन्दावनान्तिके ॥ ४९॥  
  
कवचादित्रिकं पुण्यमप्पणाचार्यदर्शितम् ।  
जपेद्यः स धनं पुत्रान् भार्यां च सुमनोरमाम् ॥ ५०॥  
  
ज्ञानं भक्तिं च वैराग्यं भुक्तिं मुक्तिं च शाश्वतीम् ।  
सम्प्राप्य मोदते नित्यं गुरुवर्यप्रसादतः ॥ ५१॥  
  
इति श्रीमदप्पणाचार्यविरचितं श्रीराघवेन्द्रकवचं सम्पूर्णम् ।  
  
  
Proofread by PSA Easwaran   
  
