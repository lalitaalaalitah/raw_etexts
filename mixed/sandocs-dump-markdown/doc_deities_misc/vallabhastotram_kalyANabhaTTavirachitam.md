---
Author: kalyANabhaTTa
Category: deities_misc, gurudev, puShTimArgIya
Description/comments: puShTimArgIya stotraratnAkara
File name: vallabhastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: vallabhastotram
engtitle: vallabhastotram
itxtitle: vallabhastotram (kalyANabhaTTavirachitam)
title: वल्लभस्तोत्रम् (कल्याणभट्टविरचितम्)

---
  
 श्रीवल्लभस्तोत्रम्   
  
पुरुषोत्तममुखाब्जाधिकसौभाग्यपद्रजाः ।  
गोकुलेन्दुमुखीवृन्दजीवनं यन्नतोऽस्म्यहम् ॥ १॥  
  
निजप्रकाशप्रसरावधूत-तमःकृतार्थीकृतजीववृन्दम् ।  
स्फुरन्मुखश्रीजितशारदेन्दुं श्रीगोकुलेन्दुं शरणं प्रपद्ये ॥ २॥  
  
श्रीमद्वल्लभसत्कुल-निर्मलकमलप्रकाशमार्तण्डः ।  
सज्जनकुमुदकुलेन्दुर्गोकुलनाथो हरिर्जयति ॥ ३॥  
  
सम्पूर्णः पुरुषोत्तमभावाभिव्यक्तिसुखदमधुरश्रीः ।  
अङ्गीकृतद्विजवपुर्गोकुलनाथो हरिर्जयति ॥ ४॥  
  
चन्द्रमुखो नलिनाक्षस्तुलसीमणिमालिकां दधत्कण्ठे ।  
स्मितमधुराधरबिम्बो गोकुलनाथो हरिर्जयति ॥ ५॥  
  
निर्मलशारदहिमकरकरनिकरक्षीरहीरसत्कीर्तिः ।  
श्रीविठ्ठलेशतनुजो गोकुलनाथो हरिर्जयति ॥ ६॥  
  
आहृतवरवेदगणो मथितक्षीरनीरधिः परमः ।  
उद्धृतवरगिरिराजो गोकुलनाथो हरिर्जयति ॥ ७॥  
  
श्रवणेन स्मरणेन च नमनेन च सङ्कथावलोकाभ्याम् ।  
स्वयमेव च स्वरसदो गोकुलनाथो हरिर्जयेति ॥ ८॥  
  
सन्न्यासिवेशमोहितसाधुगणः सोऽसुरो हरिद्रोही ।  
येन निराक्रियतासौ गोकुलनाथो हरिर्जयति ॥ ९॥  
  
क्लेशमहोदधिमग्नः कल्याणो नाममात्रकल्याणः ।  
स्वयमुदधारि स येन गोकुलनाथो हरिर्जयति ॥ १०॥  
  
इति श्रीमठपतिकल्याणभट्टविरचितं श्रीवल्लभस्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
