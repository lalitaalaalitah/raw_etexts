---
Author: Sarvabhauma Bhattacharya
Category: deities_misc, aShTaka, krishna, gurudev, sArvabhaumabhaTTAchArya
Description/comments: Nitai or Nityananda
File name: shachItanayAShTakam.itx
Indexextra: (Meaning)
Language: Sanskrit
Latest update: February 22, 2019
Location: doc_deities_misc
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shachitanayashtakam
engtitle: Shachitanayashtakam
itxtitle: shachItanayAShTakam (sArvabhauma bhaTTAchAryavirachitaM ujjvalavaraNagauravaradeham)
title: शचीतनयाष्टकम् (सार्वभौम भट्टाचार्यविरचितं उज्ज्वलवरणगौरवरदेहम्)

---
  
 शचीतनयाष्टकम्   
उज्ज्वलावरणगौरवरदेहं  
     विलसितनिरवधिभावविदेहम् ।  
त्रिभुवनपावनकृपायाः लेशं  
     तं प्रणमामि च श्रीशचीतनयम् ॥ १॥  
  
गद्गदान्तरभावविकारं  
     दुर्जनतर्जननादविशालम् ।  
भवभयभञ्जनकारणकरुणं  
     तं प्रणमामि च श्रीशचीतनयम् ॥ २॥  
  
अरुणाम्बरधरचारुकपोलं  
     इन्दुविनिन्दितनखचयरुचिरम् ।  
जल्पितनिजगुणनामविनोदं  
     तं प्रणमामि च श्रीशचीतनयम् ॥ ३॥  
  
विगलितनयनकमलजलधारं  
     भूषणनवरसभावविकारम् ।  
गतिअतिमन्थरनृत्यविलासं  
     तं प्रणमामि च श्रीशचीतनयम् ॥ ४॥  
  
चञ्चलचारुचरणगतिरुचिरं  
     मञ्जीररञ्जितपदयुगमधुरम् ।  
चन्द्रविनिन्दितशीतलवदनं  
     तं प्रणमामि च श्रीशचीतनयम् ॥ ५॥  
  
धृतकटिडोरकमण्डलुदण्डं  
     दिव्यकलेवरमुण्डितमुण्डम् ।  
दुर्जनकल्मषखण्डनदण्डं  
     तं प्रणमामि च श्रीशचीतनयम् ॥ ६॥  
  
भूषणभूरज अलकावलितं  
     कम्पितबिम्बाधरवररुचिरम् ।  
मलयजविरचित उज्ज्वलतिलकं  
     तं प्रणमामि च श्रीशचीतनयम् ॥ ७॥  
  
निन्दितारुणकमलदलनयनं  
     आजानुलम्बितश्रीभुजयुगलम् ।  
कलेवरकैशोरनर्तकवेशं  
     तं प्रणमामि च श्रीशचीतनयम् ॥ ८॥  
  
इति सार्वभौमभट्टाछर्यविरचितं शचीतनयाष्टकं सम्पूर्णम् ।  
  
  
