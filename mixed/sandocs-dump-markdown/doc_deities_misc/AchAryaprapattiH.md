---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: deities_misc, gurudev, rAmAnujasampradAya, prapatti
File name: AchAryaprapattiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: AchAryaprapattiH
engtitle: AchAryaprapattiH
itxtitle: AchAryaprapattiH
title: आचार्यप्रपत्तिः

---
  
 श्री आचार्यप्रपत्तिः   
  
श्रीमत्प्रसन्नमुखमण्डलमुज्ज्वलन्तं,  
विश्वप्रकाशकृतये जगदाश्रयं तम् ।  
श्री श्रीनिवासचरितामृतपूर्णपात्रं,  
श्रीबालदेशिकमहं शरणं प्रपद्ये ॥ १॥  
  
निर्हेतुकेन करुणाचरणेन नित्यं  
लोकस्य सर्वहृदयानि समाविशन्तम् ।  
विद्वद्विचक्षणविलक्षणभक्तिरम्यं  
श्रीबालदेशिकमहं शरणं प्रपद्ये ॥ २॥  
  
नित्यं प्रसन्नमनसा मनसां मुनीनां  
सम्मोहनाय धृतचारुचरित्रचर्यम् ।  
निर्लेपनिमर्दनिरामयमद्वयं तं  
श्रीबालदेशिकमहं शरणं प्रपद्ये ॥ ३॥  
  
योगं परं भगवतः प्रतिपत्तिजातं  
नारायणस्य जगतीषु विबोधयन्तम् ।  
विद्या विवृद्धतपसा वपुषा विवृद्धं  
श्रीबालदेशिकमहं शरणं प्रपद्ये ॥ ४॥  
  
सुप्रातरेव सततं परिहाय शय्यां  
प्रेयां समादरभरेण हरिं स्तुवन्तम् ।  
स्वाध्यायपाठनिरतं विरतं विवादैः  
श्रीबालदेशिकमहं शरणं प्रपद्ये ॥ ५॥  
  
कृत्वा क्रियाः सपठनाः पटुना क्रमेण  
सान्ध्यं समाप्य सकलं च तदाश्रयेण ।  
सत्कृत्य चातिथिकुलं सुखमास्थितं तं  
श्रीबालदेशिकमहं शरणं प्रपद्ये ॥ ६॥  
  
नानारससमृद्धपरिचारकपाणिपात्रैः  
सम्प्रार्थिताङ्घ्रिरजसं परमादरेण  
श्री श्रीपतेरपि सदा मनसोऽनुरूपं  
श्रीबालदेशिकमहं शरणं प्रपद्ये ॥ ७॥  
  
धर्मप्रधानचरितैर्व्यपनीय कालं  
माध्याह्निकं परिसमाप्य यथा क्रमेण ।  
किञ्चिद्विरम्य पठकानपि पाठयन्तं  
श्रीमन्मुकुन्दगुरुमन्वहमाश्रयामि ॥ ८॥  
  
अध्यास्य लोकमुपदिश्य हितोपदेशान्  
सम्भाष्य भूसुरगणान्समुपास्य सन्ध्याम् ।  
नीराजने भगवतः कृतचित्तमार्यं  
श्रीमन्मुकुन्दगुरुमन्वहमाश्रयामि ॥ ९॥  
  
श्रीभारतेन किल भागवतेन वापि  
श्रीसाम्प्रदायिकनिबन्धशतैस्तथान्यैः ।  
रामायणादिचरितै रजनीं नयन्तं  
श्रीमन्मुकुन्दगुरुमन्वहमाश्रयामि ॥ १०॥  
  
होराचतुष्टयविवक्षितमध्यरात्रे  
योगं दधान इव यः प्रतियाति नीचम् ।  
तं सर्वभव्यविभवैर्भुवि भासमानं  
श्रीमन्मुकुन्दगुरुमन्वहमाश्रयामि ॥ ११॥  
  
सौशील्यमङ्गलगुणैः समलङ्कृतं तं  
सद्भाववर्तनविधिं प्रदिशन्तमुच्चैः ।  
आचार्यवृत्तविकसत्सुयशो मयूखं  
श्रीमन्मुकुन्दगुरुमन्वहमाश्रयामि ॥ १२॥  
  
श्रीडीडवानपुरतः प्रकटीभवन्तं  
श्रीरामधाम बहुधा च समाश्रयन्तम् ।  
श्रीमद्घनाभगुरुमञ्जुलपुण्यपुञ्जं  
श्रीमन्मुकुन्दगुरुमन्वहमाश्रयामि ॥ १३॥  
  
इत्यात्मबोधरसिकस्य गुरोर्नवीनां  
दासेन रामकविना रचितां प्रपत्तिम् ।  
प्रीत्या प्रभातसमये पठतां जनानां  
कल्याणकल्पलतिका वितता भवन्ति ॥ १४॥  
  
इति श्री आचार्यप्रपत्तिः ॥  
  
  
Proofread by PSA Easwaran psaeaswaran at gmail.com  
  
