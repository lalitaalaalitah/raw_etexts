---
Author: santoShAnanda
Category: deities_misc, dattatreya
File name: kAthabodhaH.itx
Indexextra: (Sanskrit-Hindi TIkA commentary)
Language: Sanskrit
Latest update: August 25, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: kAthabodhaH
Transliterated by: Sunder Hattangadi sunderh at hotmail.com
engtitle: kAthabodhaH
itxtitle: kAthabodhaH (santoShAnandavirachitaH)
title: काथबोधः (सन्तोषानन्दविरचितः)

---
  
 काथबोधः   
(दत्तात्रेयसम्प्रदायाऽनुगतः)  
श्रीगणेशाय नमः ।  
  
वागर्याऽऽत्मा सर्वभूतान्तरात्मा  
     वक्ता श्रोता विश्वरूपश्चिदात्मा ।  
सर्वावासश्चैको नित्योपलब्धि-  
     र्यः सन्तोषानन्ददस्तं भजेऽहम् ॥ १॥  
  
नत्वा हंसं सद्गुरुं तं परेशं  
     शुद्धं व्यक्तं भार्गवारण्यवासम् ।  
ईशादीनामष्टकं पूर्वजानां  
     वक्ष्यामेनं सत्त्वदं काथबोधम् ॥ २॥  
  
कश्चिच्छिष्यः सङ्गदोषैर्विमूढः  
     क्रोधेनाऽसौ तप्तरूपो बभूव ।  
ऐशात्मा अनीशवत्सोऽपि जातः  
     स्वात्मत्यागाच्चैत्यस्ङ्गोन्मुखत्वात् ॥ ३॥  
  
बद्ध्वा पाणी तप्तकायो बभाषे  
     काथावस्थां विश्वविश्वान्तकाले ।  
क्रोधघ्नाऽस्याः काथविद्या परान्या  
     शान्तिः काथेत्यादिसर्वं वदस्व ॥ ४॥  
  
का वै विश्वो यः क्यभावे सेवेद्यः  
कस्त्वन्या सा काथशब्देन वाच्या  
काक्यौ लुप्ते यत्र ते योगिलक्ष्ये  
     तत्त्वन्त्वेक काथवेत्ताऽवशिष्टः ॥ ५॥  
  
काशब्दोऽयं वाच्यकायी हृदिस्थ-  
     स्तस्यावासं कायमाहुर्मुनीन्द्राः ।  
तदुभयं कायिकायौ व काथौ  
     तत्त्वन्त्वेकः काथवेत्ताऽवशिष्टः ॥ ६॥  
  
नाहं काक्यौ तौ क्षरौ चाक्षरो भो!  
     ज्ञात्वा ज्ञाता चैक्यलिङ्गं त्यज त्वम् ।  
वाच्ये त्यक्त्वा लक्ष्ययौरैक्यशुद्धं-  
     तत्त्वन्त्वेकः काथवेत्ताऽवशिष्टः ॥ ७॥  
  
लोकालोको यस्य सिद्ध्या प्रलुप्तौ  
     शीतोष्णे ते सप्रभे द्वे प्रलीने ।  
आ आद्यन्तौ साभिमानौ प्रणष्टौ  
     तत्त्वन्तेकः काथवेत्ताऽवशिष्टः ॥ ८॥  
  
भूरापोग्निर्वायुखे मानसन्त-  
     द्बुद्ध्यात्मा वै षोडशान्ये विकाराः ।  
शुद्धस्त्वं यः प्राकृतः पञ्चविंश-  
     स्तत्त्वन्त्वेकः काथवेत्ताऽवशिष्टः ॥ ९॥  
  
द्रष्टा दृश्यं दर्शनं लुप्तं  
     सत्संवित्त्या योगिभिश्चानुभूतम् ।  
वेदे गीतं नेति नेतीति शब्दै-  
     स्वत्त्वन्त्वेकः काथवेत्ताऽवशिष्टः ॥ १०॥  
  
अस्मद्युष्मद्वाच्यबाह्यान्तरे द्वे  
     स्थूलं सूक्ष्मं कारणं सच्चासच्च ।  
यस्मिन्नेव मायया कल्पितं वै  
     तत्त्वन्त्वेकः काथवेत्ताऽवशिष्टः ॥ ११॥  
  
व्यक्ते दृश्यादृश्यधर्मेऽथ भावे  
     सन्मात्रन्त्वं स्वानुभूत्या भवेयम् ।  
शून्यङ्कृत्वा शून्यमेतच्च चित्त्वा-  
     च्चिद्रूपं त्वं काथवेत्ताऽवशिष्टः ॥ १२॥  
  
अन्तर्बाह्ये चित्त्वसत्त्वे त्यज द्वे  
     स्वानन्दैक्यं केवलं त्वम्भव स्वम् ।  
तद्रूपत्वादद्वयं तत्त्वन्तत्त्व-  
     वेत्ता कोऽस्मिन्कस्य वेत्तृत्वमस्ति ॥ १३॥  
  
एवम्भूते शुद्धबुद्धे स्वरूपे  
     काथावस्थां ब्रूहि मे त्वम्प्रबुद्धः ।  
काथावेत्ता कोऽहमित्यात्मबाधः  
     निःसङ्गेऽस्मिन्नुत्थिता त्वय्यविद्या ॥ १४॥  
  
शून्यालम्बाऽलम्बनं सा भवेत्ते  
     सूर्याभायां वारिभासस्तथेयम् ।  
भिन्नाभिन्ना नैव तस्मादवाच्या  
     जह्येनां स्वामद्वयानन्दबोधात् ॥ १५॥  
  
वेद्याभावे कस्य वेत्ताऽत्र कोऽसौ  
     वक्ष्याम्यस्मिन्भाषणं मे शृणु त्वम् ।  
काथेत्यस्याः सा न भाति त्वमेकः  
     सद्बोधार्थं वाक्यमेतत्प्रवृत्तम् ॥ १६॥  
  
सन्मात्रोऽहं सत्तया सर्वमेकः  
     क्रोधघ्नाऽस्याः काथविद्यापराऽन्या ।  
चिन्मात्रोऽहं चित्स्वरूपश्चिदात्मा  
     सृष्ट्यन्तानां साक्षिरूपोऽव्ययोऽहम् ॥ १७॥  
  
एवं भूते काऽथ  शुद्धास्त्यवस्था  
     व्यक्ताव्यक्तातीतमन्तर्बहिःस्थम् ।  
व्यक्ताव्यक्तं तन्न बाह्यान्तरे द्वे  
     मौनेनाऽयं वाचकस्त्र्यक्षरोऽस्य ॥ १८॥  
  
आत्मा शब्दो बिन्दुनादान्वितोऽयं  
     शक्त्या साकं मायिकेनैव शान्तः ।  
निर्वाणं तत्केवलाऽनन्दबोध-  
     मेवम्भूता काथशान्तिः परात्मा ॥ १९॥  
  
धर्मं कृत्वा माऽस्तु ते तत्फलेप्सा  
     त्यक्त्वा त्रित्वं तूर्यधर्मे रमस्व ।  
भूतेभ्यः कमानन्दं त्वम्भवस्व  
     मानं त्यक्त्वा स्वस्वसिद्धोऽनपेक्षः ॥ २०॥  
  
कस्याऽपेक्षां मा कुरु त्वं समात्मा  
     क्षन्तव्यास्ते तर्ज्जना दारुस्ताः ।  
साङ्ख्ये योगे लौकिके सप्रपञ्चे  
     कृष्णविष्णुं(?)जिष्णुशर्वं वद त्वम् ॥ २१॥  
  
सर्वैः खैस्तैर्देहगेहेन चाऽर्थै-  
     र्वन्दस्व त्वं रुक्मिणीशं परेशम् ।  
द्रोहं लोभं मुञ्च दम्भमसूयां  
     दुर्बुद्धे त्वं स्वरूपञ्च भजेदम् ॥ २२॥  
  
निःसङ्गस्त्वं सङ्गमात्सज्जनानां  
     निष्कामस्त्वं सेवया निःस्पृहाणाम् ।  
गाङ्गं पीत्वा सोमपस्त्वं भवस्व  
     शुद्धो भूत्वा शुद्धखं तद्भजस्व ॥ २३॥  
  
नत्वा साधून्योगिनो देवसिद्धान्  
     सर्वर्षीस्तानर्यमादीन् गुरून् भो ।  
विश्वाधारं रुक्मिणीशं शिवेशं  
     नत्वा ज्ञातः काथबोधः समाप्तः ॥ २४॥  
  
श्रुत्वा त्वेनं शान्तरूपो बभूव  
     सद्ग्रन्थनं काशकं मुक्तिमार्गे ।  
योगीन्द्राणां सद्रहस्यञ्च गुह्यं  
सन्तोषान्तर्व्यापकेनैव गीतम् ॥ २५॥  
  
अनादिनिधनो देवः सर्वव्यापी निरञ्जनः ।  
हृदयस्थः स्वयं वक्ता कर्त्ता कारयिता हरिः ॥ २६॥  
  
इति श्रीमत्सन्तोषानन्दविरचितः काथबोधः सम्पूर्णः ।  
  
  
Encoded and proofread by Sunder Hattangadi sunderh at hotmail.com  
  
