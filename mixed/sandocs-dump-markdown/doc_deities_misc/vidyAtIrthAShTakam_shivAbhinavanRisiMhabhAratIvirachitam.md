+++
"Text title" = "vidyAtIrthAShTakam"
"File name" = "vidyAtIrthAShTakam.itx"
itxtitle = "vidyAtIrthAShTakam (shivAbhinavanRisiMhabhAratIvirachitam)"
engtitle = "vidyAtIrthAShTakam"
Category = "deities_misc, sachchidAnanda-shivAbhinava-nRisiMhabhAratI, gurudeva, aShTaka"
Location = "doc_deities_misc"
Sublocation = "deities_misc"
SubDeity = "gurudeva"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विद्यातीर्थाष्टकम् (शिवाभिनवनृइसिंहभारतीविरचितम्)"

+++
  
 श्रीविद्यातीर्थाष्टकम्   
वर्णचतुष्टयमेतद्विद्यातीर्थेति यस्य जिह्वाग्रे ।  
विलसति सदा स योगी भोगी च स्यान्न तत्र सन्देहः ॥ १॥  
  
लम्बिकायोगनिरतमम्बिकापतिरूपिणम् ।  
विद्याप्रदं नतौघाय विद्यातीर्थमहेश्वरम् ॥ २॥  
  
पापगधकारसूर्यं तापाम्भोधिप्रवृद्धबडवाग्निम् ।  
नतहृन्मानसहंसं विद्यातीर्थं नमामि योगीशम् ॥ ३॥  
  
पद्यावलिर्मुखाब्जादयत्नतो निःसरेच्छीघ्रम् ।  
हृद्या यत्कृपया तं विद्यातीर्थं नमामि योगीशम् ॥ ४॥  
  
भक्त्या यत्पदपद्मं भजतां योगः षडङ्गयुतः ।  
सुलभस्तं करुणाब्धिं विद्यातीर्थं नमामि योगीशम् ॥ ५॥  
  
हृद्या विद्या वृणुते यत्पदनम्रं नरं शीघ्रम् ।  
तं कारुण्यपयोधिं विद्यातीर्थं नमामि योगीशम् ॥ ६॥  
  
विद्यां दत्त्वाविद्यां क्षिप्रं वारयति यः प्रणम्राणाम् ।  
दयया निसर्गया तं विद्यातीर्थं नमामि योगीशम् ॥  
  
विद्यारण्यप्रमुखैर्विद्यापारङ्गतैः सेव्यम् ।  
अद्यापि योगनिरतं विद्यातीर्थं नमामि योगीशम् ॥ ८॥  
  
विद्यातीर्थाष्टकमिदं पठन्भक्तिपुरःसरम् ।  
विद्यामनन्यसामान्यां प्राप्य मोदमवाप्नुयात् ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीविद्यातीर्थाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
