---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva
File name: shankarAryapadAvalambastavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: shankarAryapadAvalambastavaH
engtitle: shankarAryapadAvalambastavaH
itxtitle: shaNkarAryapadAvalambastavaH (shivAbhinavanRisiMhabhAratIvirachitaH)
title: शण्करार्यपदावलम्बस्तवः (शिवाभिनवनृइसिंहभारतीविरचितः)

---
  
 श्रीशङ्करार्यपदावलम्बस्तवः   
(कालटिक्षेत्रे )॥  
  
नाकादिलोकविरतिः प्रभवेद्दृढा य-  
द्वाक्यामृतश्रवणतोऽप्यतिकामुकस्य ।  
स त्वं विरक्तिद जवात्पदनम्रपङ्क्त्यै  
श्रीशङ्करार्य मम देहि पदावलम्बम् ॥ १॥  
  
अन्नासुचित्तमुखकोशविवेचनेन  
तत्त्वं परं द्रुततरं प्रतिबोधयंस्त्वम् ।  
मोक्षप्रदायक पदाम्बुजसन्नतेभ्यः  
श्रीशङ्करार्य मम देहि पदावलम्बम् ॥ २॥  
  
क्लेशान्निवार्य कृपया तरसास्मितादीन्  
पञ्चापि साधनचतुष्टयमाशु दत्त्वा ।  
बुद्धिं विचारपरमां प्रविधाय सम्यक्  
श्रीशङ्करार्य मम देहि पदावलम्बम् ॥ ३॥  
  
बद्ध्वा त्वदङ्घ्रिसरसीरुहभक्तिरज्ज्वा  
चेतःकपिं विषयकण्टकपादपेषु ।  
छायाफलादिरहितेषु वृथा चरन्तं  
श्रीशङ्करार्य मम देहि पदावत्ठम्बम् ॥ ४॥  
  
प्राणैर्विहीनतनयं तरसा समीप-  
मानीय रोदनकरौ पितरौ समीक्ष्य ।  
यः प्रातनोदसुयुतं तनयं हि स त्वं  
श्रीशङ्करार्य मम देहि पदावलम्बम् ॥ ५॥  
  
भट्टादिभास्करसितेतरकण्ठमुख्यान्  
वादे विजित्य कुतुकाद्विदुषां वरेण्यान् ।  
अद्वैतमार्गपरिरक्षणजागरूक  
श्रीशङ्करार्य मम देहि पदावलम्बम् ॥ ६॥  
  
श्रीमत्प्रणीतशुकतातमुनीन्द्रसूत्र-  
भाष्यादिपाठनविधावधिकं पटुत्वम् ।  
दत्वापि शून्यपरिमाणजडत्ववार्धेः  
श्रीशङ्करार्य मम देहि पदावलम्बम् ॥ ७॥  
  
भाष्याख्यपुष्परसपूर्णमुखारविन्द-  
नम्रान्तरङ्गमधुकृत्परितुष्टिदक्ष ।  
रुद्राक्षकण्ठ निजनीलगलत्वसिद्ध्यै  
श्रीशङ्करार्य मम देहि पदावलम्बम् ॥ ८॥  
  
आस्तिक्यरत्नमिह पुण्यचयेन लभ्यं  
कल्यम्बुधौ निपतितं तरसाऽऽर्यपाद ।  
उद्धृत्य तेन परिपालय लोकमेनं  
श्रीशङ्करार्य मम देहि पदावलम्बम् ॥ ९॥  
  
योगप्रदायक जवान्नतमस्करिभ्यो  
भोगप्रदाथ गृहिणामविरक्तिभाजाम् ।  
कालस्मयापह विपापजनेड्यपाद  
श्रीशङ्करार्य मम देहि पदावलम्बम् ॥ १०॥  
  
छिन्नेऽपि शस्त्रनिचयैर्बहुधा शरीरे  
खेदं न कञ्चिदपि याति यथा मनो मे ।  
तद्वत्स्थिरां कुरु मतिं सुखचित्स्वरूपे  
श्रीशङ्करार्य मम देहि पदावलम्बम् ॥ ११॥  
  
अन्यैर्भिषग्भिरनिवार्यमहाऽऽमयं मे  
यस्मात्त्वमाद्यभिषगस्यचिरान्निवार्य ।  
अज्ञानसञ्ज्ञमतिनिश्चलबोधदाना-  
च्छ्रीशङ्करार्य मम देहि पदावलम्बम् ॥ १२॥  
  
वातावधूतवरुणालयभङ्गगर्व-  
भङ्गप्रचण्डवचसः प्रभवन्ति यत्ते ।  
मूका अपि प्रणमनात्पदयोः सकृत्त-  
च्छ्रीशङ्करार्य मम देहि पदावलम्बम् ॥ १३॥  
  
लीनं तथा कुरु मनः परमार्थवस्तु-  
न्यैक्यावबोधनवशान्मम निःसरेन्न ।  
यद्वत्पुनः परमकारुणिकाग्रगण्य  
श्रीशङ्करार्य मम देहि पदावद्ध्यबम् ॥ १४॥  
  
सन्न्यासिनां हि विषवद्विषयेषु बुद्धिं  
तन्वस्तथा च गृहिणां शुभकर्मवाञ्छाम् ।  
सर्वान्क्रमेण च परं पदमापयंस्त्वं  
श्रीशङ्करार्य मम देहि पदाबलम्बम् ॥ १५॥  
  
यत्पादपङ्कजनतेरपि जातु मूक-  
लोकोऽपि दिव्यकवितामयते हि तूर्णम् ।  
स त्वं तव स्तुतिकृते कवितां वितीर्य  
श्रीशङ्करार्य मम देहि पदावलम्बम् ॥ १६॥  
  
आकर्ण्य दीनगृहिणीवचनं कृपार्द्रः  
स्वर्णात्मकामलकसन्ततिमासमन्तात् ।  
गेहस्य योऽतितरसा हि ववर्ष स त्वं  
श्रीशङ्करार्य मम देहि पदावलम्बम् ॥ १७॥  
  
आनेष्ट दूरगनदीं जननीहिताय  
यो बाल्य एव जगतां हितकृत्स्वभावः  
स त्वं समस्तजनरक्षणबद्धदीक्ष  
श्रीशङ्करार्य मम देहि पदावलम्बम् ॥ १८॥  
  
मोहाद्वृथा विरसगन्धविहीनशब्द-  
स्पर्शाख्यपुष्पचलनादतिखेदभाजम् ।  
हृद्भृङ्गमात्मपदपद्मगतं विधाय  
श्रीशङ्करार्य मम देहि पदावलम्बम् ॥ १९॥  
  
सर्वान्स्वकीयमततत्त्वपरीक्षणेच्छूं-  
स्तत्तन्मतार्थकथनेन विजित्य मोदम् ।  
सर्वज्ञपीठमधिरुह्य य आप स त्वं  
श्रीशङ्करार्य मम देहि पदावलम्बम् ॥ २०॥  
  
शान्त्यादिसाधनवता पुरुषोत्तमेन  
सम्प्राप्य सद्गुरुमतः श्रवणादि कृत्वा ।  
यः प्राप्यते विमलबोधतनुर्हि स त्वं  
श्रीशङ्करार्य मम देहि पदावलम्बम् ॥ २१॥  
  
श्रीनाथशम्भुविधिशुद्धपरात्मरूप  
काशान्तचञ्चलहृदां पदसन्नतानाम् ।  
पाषाणनिश्चलमनस्त्वनिधानदक्ष  
श्रीशङ्करार्य मम देहि पदावलम्बम् ॥ २२॥  
  
राजीवपादमुखलभ्यमनन्तपुण्यै  
राजाधिराजनिचयार्थितमन्वहं च ।  
निर्व्याजपूर्णकृपयास्य वराकराजः  
श्रीशङ्करार्य मम देहि पदावलम्बम् ॥ २३॥  
  
वाचोऽपि चित्तसहिता न हि यत्र गन्तुं  
शक्ष्यन्ति तद्विषयतां कथमेति वस्तु ।  
त्यक्त्वा कृपां गुरुवरस्य हि चित्स्वरूप  
श्रीशङ्करार्य मम देहि पदावलम्बम् ॥ २४॥  
  
जाड्याम्बुधौ निरवधौ दृढमग्नमग्न-  
मत्यन्तविस्मृतचिदात्मसुखस्वरूपम् ।  
उद्धृत्य धीरशनया तरसा कृपाब्धे  
श्रीशङ्करार्य मम देहि पदावलम्बम् ॥ २५॥  
  
हस्ताम्बुजं शिरसि हेतुविहीनपूर्ण-  
कारुण्यतोऽतितरसा विनिधाय मत्के ।  
स्वाराज्यमाशुवितरात्मपदेऽभिषिच्य  
श्रीशङ्करार्य मम देहि पदावलम्बम् ॥ २६॥  
  
माता पिता च भगिनी तनुजश्च जाया  
नैवाश्रयाय पुरुषस्य भवन्ति काले ।  
एकं विना गुरुवराङ्घ्रिपयःप्रभूतं  
श्रीशङ्करार्य मम देहि पदाबलम्बम् ॥ २७॥  
  
सम्प्राप्तयोगसरणिं सदसद्विवेक-  
दक्षं दमादिगुणसम्भृतमानसं च ।  
कृत्वा सरोजभवचित्तपयोजभानो  
श्रीशङ्करार्य मम देहि पदाबलम्बम् ॥ २८॥  
  
श्रीशङ्करेति सततं परिकीर्तयन्ति  
पादाम्बुजं परगुरोर्हृदि चिन्तयन्ति ।  
ये वै त एव सुखिनः पुरुषा हि लोके  
श्रीशङ्करार्य मम देहि पदावलम्बम् ॥ २९॥  
  
मात्सर्यमुख्यभयहेतुमृगावर्कार्णे  
सङ्कल्पनामकमहाजवपक्षियुक्ते ।  
स्वान्ताख्यघोरविपिने चरतः कृपाब्धे  
श्रीशङ्करार्य मम देहि पदावलम्बम् ॥ ३०॥  
  
वर्णाश्रमादिपरिपालनसक्तिमाशु  
दत्त्वा दृढां नृपततेरपि भूयसीं च ।  
श्रद्धां श्रुतिस्मृतिततिष्वचलां च लक्ष्मीं  
श्रीशङ्करार्य मम देहि पदावलम्बम् ॥ ३१॥  
  
आदौ तु साधनचतुष्टयहेतुभूतं  
पश्चाच्छ्रुतार्थपरिचिन्तनसाधनं च ।  
अन्ते च दृश्यरहितात्मसुखप्रदं ते  
श्रीशङ्करार्य मम देहि पदावलम्बम् ॥ ३२॥  
  
विद्यानिधे विशदितानतचित्तपद्म  
विद्याप्रदाननिरताङ्घ्रिसरोजपूज ।  
विष्ण्वीशभेदमतिवारणपञ्चवक्त्र  
श्रीशङ्करार्य मम देहि पदावलम्बम् ॥ ३३॥  
  
दक्षेण पाणिकमलेन विबोधमुद्रा-  
मन्येन नम्रवरदानसमर्थचिह्नम् ।  
बिभ्राणपद्मनिभनेत्र कृपाम्बुराशे  
श्रीशङ्करार्य मम देहि पदावलम्बम् ॥ ३४॥  
  
श्रीकालटीधरणिभूषणभूतजन्मन्  
जन्मादिदुःखविनिवारणबद्धदीक्ष ।  
कारुण्यपूर्णनयनावनिदेवभाग्य  
श्रीशङ्करार्य मम देहि पदावलम्बम् ॥ ३५॥  
  
वेदाविरुद्धमतसाधनबद्धदीक्ष  
वादे विजित्य तरसा क्षितिमण्डलं यः ।  
अद्वैतरक्षणमहो कृतवांश्च स त्वं  
श्रीशङ्करार्य मम देहि पदावलम्बम् ॥ ३६॥  
  
त्तत्त्वार्थबोधनविहीनहृदम्बुजस्य  
रागादिदोषपरिपूरितचेतसो मे ।  
तत्त्वं विबोध्य विनिवार्य च रागरोगं  
श्रीशङ्करार्य मम देहि पदाबलम्बम् ॥ ३७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीशङ्करार्यपदावलम्बस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
