---
Author: Traditional
Category: deities_misc, gurudev
File name: gurustotraparameshvaratantra.itx
Language: Sanskrit
Latest update: January 4, 2015
Location: doc_deities_misc
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Source: Brihadvijnana Parameshvaratantra
SubDeity: gurudev
Subject: philosophy/hinduism/religion
Sublocation: deities_misc
Text title: gurustotra from parameshvaratantra
engtitle: gurustotra
itxtitle: gurustotram (na guroradhikaM bRihadvijnAna parameshvaratantrArgatam)
title: गुरुस्तोत्रम् (न गुरोरधिकं बृइहद्विज्ञान परमेश्वरतन्त्रार्गतम्)

---
  
 श्रीगुरुस्तोत्रम्   
बृहद्विज्ञान परमेश्वरतन्त्रार्गतम्  
  
॥ ॐ नमः श्रीनाथाय ॥  
  
॥ श्रीमहादेव्युवाच ॥  
  
गुरोरर्मन्त्रस्य देवस्य धर्मस्य तस्य एव वा ।  
विशेषस्तु महादेव! तद् वदस्व दयानिधे ॥  
  
॥ श्रीमहादेव उवाच ॥  
  
जीवात्मनं परमात्मनं दानं ध्यानं योगो ज्ञानम् ।  
उत्कलकाशीगङ्गामरणं न गुरोरधिकं न गुरोरधिकम् ॥ १॥  
  
प्राणं देहं गेहं राज्यं स्वर्गं भोगं योगं मुक्तिम् ।  
भार्यामिष्टं पुत्रं मित्रं न गुरोरधिकं न गुरोरधिकम् ॥ २॥  
  
वानप्रस्थं यतिविधधर्मं पारमहंस्यं भिक्षुकचरितम् ।  
साधोःसेवां बहुसुखभुक्तिं न गुरोरधिकं न गुरोरधिकम्॥ ३॥  
  
विष्णोभक्तिं पूजनरक्तिं वैष्णवसेवां मातरिभक्तिम् ।  
विष्णोरिव पितृसेवनयोगं न गुरोरधिकं न गुरोरधिकम् ॥ ४॥  
  
प्रत्याहारं चेन्द्रिययजनं प्राणायामं न्यासविधानम् ।  
इष्टे पूजा जप तपभक्तिर्न न गुरोरधिकं न गुरोरधिकम् ॥ ५॥  
  
काली दुर्गा कमला भुवना त्रिपुरा भीमा बगला पूर्णा ।  
श्रीमातङ्गी धूमा तारा न गुरोरधिकं न गुरोरधिकम् ॥ ६॥  
  
मात्स्यं कौर्मं श्रीवाराहं नरहरिरूपं वामनचरितम् ।  
नरनारायणचरितं योगं न गुरोरधिकं न गुरोरधिकम् ॥ ७॥  
  
श्रीभृगुदेवं श्रीरघुनाथं श्रीयदुनाथं बौद्धं कल्क्यम् ।  
अवतारा दश वेदविधानं न गुरोरधिकं न गुरोरधिकम् ॥ ८॥  
  
गङ्गा काशी काञ्ची द्वारा मायाऽयोध्याऽवन्ती मथुरा ।  
यमुना रेवा पुष्करतीर्थं न गुरोरधिकं न गुरोरधिकम् ॥ ९॥  
  
गोकुलगमनं गोपुररमणं श्रीवृन्दावनमधुपुररटनम् ।  
एतत् सर्वंसुन्दरि! मातर्न गुरोरधिकं न गुरोरधिकम् ॥ १०॥  
  
तुलसीसेवा हरिहरभक्तिः गङ्गासागरसङ्गममुक्तिः ।  
किमपरमधिकं कृष्णेभक्तिर्न गुरोरधिकं न गुरोरधिकम् ॥ ११॥  
  
एतत्सोत्रं पठति च नित्यं मोक्षज्ञानी सोऽपि च धन्यम् ।  
ब्रह्माण्डान्तर्यद्यद्ध्येयं न गुरोरधिकं न गुरोरधिकम् ॥ १२॥  
  
॥ बृहद्विज्ञान परमेश्वरतन्त्रे त्रिपुराशिवसंवादे श्रीगुरोःस्तोत्रम् ॥  
  
  
  
Proofread by Nat Natarajan nat.natarajan at gmail.com, NA  
  
  
