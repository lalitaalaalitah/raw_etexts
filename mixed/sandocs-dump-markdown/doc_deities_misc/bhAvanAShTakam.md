---
Category: aShTaka, deities_misc
File name: bhaavanaashtakam.itx
Language: Sanskrit
Latest update: April 23, 2008
Location: doc_deities_misc
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: deities_misc
Text title: bhAvanAShTakam
Transliterated by: Antaratma antaratma at Safe-mail.net
engtitle: bhAvanAShTakam
itxtitle: bhAvanAShTakam
title: भावनाष्टकम्

---
  
 भावनाष्टकम्   
  
अङ्गनामङ्गनामन्तरे विग्रहं  
कुण्डलोद्भासितं दिव्यकर्णद्वयम् ।  
बिभृतं सुस्थितं योगपीठोत्तमे  
सन्ततं भावये श्रीपतीशात्मजम् ॥ १  
मोहनीयाननं शृङ्गपर्वस्थितं  
काननेषु प्रियावासमत्यद्भुतम् ।  
दीनसंरक्षणकं वासवेनार्चितं  
सन्ततं भावये श्रीपतीशात्मजम् ॥ २  
कोमळम् कुन्तळं स्निग्धमत्यद्भुतं  
बिभृतं मोहनं नीलवर्णाञ्चितम् ।  
कामदं निर्मलं भूतवृन्दावृतं  
सन्ततं भावये श्रीपतीशात्मजम् ॥ ३  
अम्बरं दिव्यनीलद्युतिं शोभनं  
अम्बुवर्णोपमं गात्रशोभाकरम् ।  
बिम्बमत्यद्भुताकारजं बिभृतं  
सन्ततं भावये श्रीपतीशात्मजम् ॥ ४  
वाहनं तुङ्गमश्वोत्तमं सुन्दरं  
सैन्धवं संश्रितं विश्ववश्याकृतिम् ।  
बान्धवं बन्धुहीनाश्रितं मोहनं  
सन्ततं भावये श्रीपतीशात्मजम् ॥ ५  
भासितं वक्षसा हारमुक्ताञ्चितं  
देवदेवार्चितं केरळेसुस्थितम् ।  
भूसुरैर्वन्दितं दिव्यपीठस्थितं  
सन्ततं भावये श्रीपतीशात्मजम् ॥ ६  
पावनं पङ्कजं दिव्यपादद्वयं  
बिभृतं भक्तसङ्घ प्रशोभ्यङ्घ्रिकम् ।  
कामदं मोक्षदं तारकं सादरं  
सन्ततं भावये श्रीपतीशात्मजम् ॥ ७  
विग्रहं मङ्गळं सर्वकामार्थदं  
अग्रिमैर्वन्दितं दीनरक्षात्मकम् ।  
भूषणैर्मण्डितं मालयाराजितं  
सन्ततं भावये श्रीपतीशात्मजम् ॥ ८  
इति भावनाष्टकं सम्पूर्णम् ॥  
  
  
Encoded and proofread by Antaratma antaratma at Safe-mail.net  
  
