---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva, aShTaka
File name: narasiMhabhAratIpAdAShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: narasiMhabhAratIpAdAShTakam
engtitle: narasiMhabhAratIpAdAShTakam
itxtitle: narasiMhabhAratIpAdAShTakam (shivAbhinavanRisiMhabhAratIvirachitam)
title: नरसिंहभारतीपादाष्टकम् (शिवाभिनवनृइसिंहभारतीविरचितम्)

---
  
 श्रीनरसिंहभारतीपादाष्टकम्   
श्रीकीर्तिप्रतिभानां भवनं भविता यदीयपदनत्या  
तान्दासीकृतभूपान्वन्दे नरसिंहभारतीपादान् ॥ १॥  
  
चित्रं यन्मुखचन्द्रालोकाद्विकसन्ति चित्तपद्मानि ।  
शिष्याणामनिशं तान्वन्दे नरसिंहभारतीपादान् ॥ २॥  
  
सरसान्कवितासारान्वर्षत्यास्येषु नम्रजनतायाः ।  
यदपाङ्गवारिदस्तान्वन्दे नरसिंहभारतीपादान् ॥ ३॥  
  
एनःपर्वतभेदे शतकोटिधुरं दधाति यद्भक्तिः ।  
पापाब्धिबाडवांस्तान्वन्दे नरसिंहभारतीपादान् ॥ ४॥  
  
यद्वाक्श्रुतिर्नराणां भवसागरतारणे नौका ।  
शीलितनिगमान्तांस्तान्वन्दे नरसिंहभारतीपादान् ॥ ५॥  
  
त्रासितकामगजेन्द्रान्स्ववचश्चातुर्यतोषितार्यजनान् ।  
क्रोधाहिवैनतेयान्वन्दे नरसिंहभारतीपादान् ॥ ६॥  
  
वितरणधिक्कृतकर्णान्क्षमया निर्धूतमेदिनीगर्वान् ।  
विरतिविधूतार्यशुकान्वन्दे नरसिंहभारतीपादान् ॥ ७॥  
  
यत्पादाम्बुजभक्तिस्तत्त्वप्रासादगमननिःश्रेणी ।  
तान्नतसुखाब्धिचन्द्रान्वन्दे नरसिंहभारतीपादान् ॥ ८॥  
  
भूषितविभाण्डकात्मजजनिभूमीन्कीर्तिराजितदिगन्तान् ।  
विश्वोत्तंसितपादान्वन्दे नरसिंहभारतीपादान् ॥ ९॥  
  
स्तुतिमेनां गुरुकृपया रचितामवनावहर्निशं पठताम् ।  
करुणानीरधयः स्युर्हृष्टा नरसिंहभारतीपादाः ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीनरसिंहभारतीपादाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
