---
Category: deities_misc, panchaka, devii
File name: mAtripanchakam2.itx
Indexextra: (Scan)
Language: Sanskrit
Latest update: February 14, 2020
Location: doc_deities_misc
Proofread by: Sunder Hattangadi, Shankara
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: matrupanchakam 2
Transliterated by: Sunder Hattangadi
engtitle: Matripanchakam 2
itxtitle: mAtRipanchakam 2
title: मातृइपञ्चकम् २

---
  
 श्रीमातृपञ्चकम् २   
     श्रीमातृदेवताचरणेभ्यो नमः ।  
अहो मातर्नित्यं तव तु महिमा वेदकथितः  
     पुराणादौ सिद्धः खलु जगति जागर्ति परमे ।  
अतो वै मच्चित्ते दृढमिति परं जातमनिशं  
     कुपुत्रो जायेत क्वचिदपि कुमाता न भवति ॥ १॥  
  
अहं दीनः पुत्रस्तवचरणसेवाविरहितः  
     परं त्वद्द्रव्याणामपहरणकर्ता शठमतिः ।  
तथाऽऽप्याऽऽर्ये पाल्यस्त्विति जननि संवीक्ष्यपदवीं  
     कुपुत्रो जायेत क्वचिदपि कुमाता न भवति ॥ २॥  
  
इदानीं पर्यन्तं स्वजननाथारभ्य कुधिया  
     समास्लिष्टेनाहो जननि नु न बुद्धं तवमहः ।  
तथाऽप्यम्बप्रेम्णा मम हितविधिं चेच्छसि यतः  
     कुपुत्रो जायेत क्वचिदपि कुमाता न भवति ॥ ३॥  
  
मया गर्भाऽऽवासात् क्वचिदपि सकृन्नैव सुखिता  
     परं त्वं क्लेशानामयि जननिपात्रं बतकृता ।  
तथाप्येषा चित्ते मम वसति विश्वासपदयी  
     कुपुत्रो जायेत क्वचिदपि कुमाता न भवति ॥ ४॥  
  
कदाचित्सेवा ते जननि खलचित्तेन हि मया  
     कृता नो सद्वाक्यैरपि किमुत शास्त्रीय विधिना ।  
तथाप्यार्ये मातः क्वचिदपि न रुष्टा मयि यतः  
     कुपुत्रो जायेत क्वचिदपि कुमाता न भवति ॥ ५॥  
  
श्रीमातृपञ्चकमिदं रचितं सुपद्यै-  
     र्दुर्गाऽभिधेन कवि-नन्दकिशोरजेन ।  
यो मातृपूजनमनुप्रपठेत्सुपुत्र-  
     स्तस्याशु तुष्यति हरिः सकलार्तिहन्ता ॥ ६॥  
  
इति श्रीमातृपञ्चकं सम्पूर्णम् ॥  
  
  
Encoded by Sunder Hattangadi  
Proofread by Sunder Hattangadi, Shankara  
  
