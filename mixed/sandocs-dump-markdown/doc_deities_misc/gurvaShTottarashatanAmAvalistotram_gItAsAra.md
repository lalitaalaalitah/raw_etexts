---
Author: R. Krishnaswami
Category: aShTottarashatanAma, deities_misc, gurudev, nAmAvalI
Description/comments: On shrIchandrashekharabhAratI
File name: gurvaShTottarashatanAmAvalistotramgItAsAra.itx
Language: Sanskrit
Latest update: June 8, 2018
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: gurvaShTottarashatanAmAvalistotram gItAsAra
engtitle: gurvaShTottarashatanAmAvalistotram gItAsAra
itxtitle: gurvaShTottarashatanAmAvalistotram (gItAsAra)
title: गुर्वष्टोत्तरशतनामावलिस्तोत्रम् (गीतासार)

---
  
 श्रीगीतासार गुर्वष्टोत्तरशतनामावलिस्तोत्रम्   
श्रीगणेशाय नमः ।  
श्रीगुरुभ्यो नमः ।  
गीतामध्यगतैरेव ग्रथितेयं पदैः शुभैः ।  
आचार्येन्द्रपदाम्भोजे भक्त्या माला समर्प्यते ॥  
  
वक्तुं ब्रह्मविदां श्रेष्ठं मनोवाचामगोचरम् ।  
कथमन्याः समर्थाः स्युर्वाचो भागवतीर्विना ॥  
  
प्रशान्तात्मा विगतभीर्योगी विगतकल्मषः ।  
योगयुक्तो विशुद्धात्मा यतचित्तेन्द्रियक्रियः ॥ १॥  
  
स्वकर्मनिरतः शान्तो धर्मात्माऽमितविक्रमः ।  
मुक्तसङ्गोऽनहंवादी धृत्युत्साहसमन्वितः ॥ २॥  
  
स्थिरबुद्धिरसम्मूढो जितात्मा विगतस्पृहः ।  
सर्वसङ्कल्पसन्न्यासी भक्तः सङ्गविवर्जितः ॥ ३॥  
  
विविक्तसेवी लघ्वाशी यतवाक्कायमानसः ।  
एकाकी योगसंसिद्धो योगारूढोऽपरिग्रहः ॥ ४॥  
  
ध्यानयोगपरो मौनी स्वस्थः संशुद्धकिल्बिषः ।  
वीतरागभयक्रोधः स्थितधीर्विगतज्वरः ॥ ५॥  
  
सर्वारम्भपरित्यागी कृत्स्नवित् कृत्स्नकर्मकृत् ।  
यतेन्द्रियमनोबुद्धिर्मुनिर्मोक्षपरायणः ॥ ६॥  
  
यदृच्छालाभसन्तुष्टो द्वन्द्वातीतो विमत्सरः ।  
अनिकेतः स्थिरमतिर्महात्मा दृढनिश्चयः ॥ ७॥  
  
निर्द्वन्द्वो नित्यसत्त्वस्थो निर्योगक्षेम आत्मवान् ।  
निर्ममो निरहङ्कारः समदुःखसुखः क्षमी ॥ ८॥  
  
निराशीर्यतचित्तात्मा त्यक्तसर्वपरिग्रहः ।  
अनपेक्षः शुचिर्दक्ष उदासीनो गतव्यथः ॥ ९॥  
  
ज्ञानविज्ञानतृप्तात्मा कूटस्थो विजितेन्द्रियः ।  
निस्त्रैगुण्यो वशी ज्ञानी समलोष्टाश्मकाञ्चनः ॥ १०॥  
  
तुल्यप्रियाप्रियो धीरस्तुल्यनिन्दात्मसंस्तुतिः ।  
त्यागी सत्त्वसमाविष्टो मेधावी छिन्नसंशयः ॥ ११॥  
  
विद्वानात्मरतिर्मुक्तो नित्यतृप्तो निराश्रयः ।  
अन्तस्सुखोऽन्तरारामः सन्तुष्टः सर्ववित् पुमान् ॥ १२॥  
  
सर्वभूतात्मभूतात्मा तत्त्ववित् समदर्शनः ।  
गतिर्भर्ता प्रभुः साक्षी निवासः शरणं सुहृत् ॥ १३॥  
  
आत्मतृप्तो गुरुः पूज्यो गरीयान् पुरुषोत्तमः ।  
ब्रह्मभूतः प्रसन्नात्मा लोकानुग्रहकाम्यया ॥ १४॥  
  
स्थितप्रज्ञो गुणातीतः चन्द्रशेखरभारती ।  
शारदायाश्चरा मूर्तिः शृङ्गशैले विराजते ॥ १५॥  
  
इति श्रीचन्द्रशेखरभारतीशिष्येण श्री आर. कृष्णस्वामिना  
रचितं श्रीगीतासार गुर्वष्टोत्तरशतनामावलिस्तोत्रम् ॥  
  
  
Encoded and proofread by Sunder Hattangadi sunderh at hotmail.com  
  
