---
Category: varNamAlA, deities_misc, shankarAchArya
File name: shankaracharyapadAvalambsuvarNamAlAstuti.itx
Language: Sanskrit
Latest update: May 18, 2012
Location: doc_deities_misc
Proofread by: Ramakrishna Upadrasta
Send corrections to: Sanskrit@cheerful.com
Site access: https://sanskritdocuments.org
Subject: hinduism
Sublocation: deities_misc
Text title: shrimad sha.nkarachAryapadAvalambsuvarNamAlAstuti
Transliterated by: Ramakrishna Upadrasta uramakrishna at gmail.com
engtitle: shaNkarAchAryapadAvalambasuvarNamAlAstutiH
itxtitle: shaNkarAchAryapadAvalambasuvarNamAlAstutiH
title: शण्कराचार्यपदावलम्बसुवर्णमालास्तुतिः

---
  
 श्रीशङ्कराचार्यपदावलम्बसुवर्णमालास्तुती   
  
ओङ्कारपङ्कजमधुव्रत वेदशीर्ष-  
कञ्जातबालदिननाथ कृपासमुद्र ।  
वृन्दारकेन्द्रपदतौच्छ्यमनःप्रदायिन्  
श्रीशङ्करार्य मम देहि पदावलम्बम् ॥ १॥  
  
नत्वा पदाम्बुजनियुग्ममहो यदीयं  
वाचस्पतित्वमधिगच्छति जन्ममूकः ।  
स त्वं कृपार्णव सरोरुहपत्रनेत्र  
श्रीशङ्करार्य मम देहि पदावलम्बम् ॥ २॥  
  
मत्तो मनःप्रभव एष पुरा यदीय-  
नेत्राग्निनाप तरसा भसितस्वभावम् ।  
स त्वं विरक्तिमचलां प्रवितीर्य मह्यं  
श्रीशङ्करार्य मम देहि पदावलम्बम् ॥ ३॥  
  
शङ्कानिवारणपटो प्रणतव्रजस्य  
यं कालकाल इति कुम्भभवो जगाद ।  
स त्वं वितीर्य परमायुरभीष्टपूगं  
श्रीशङ्करार्य मम देहि पदावलम्बम् ॥ ४॥  
  
कन्येव रूपगुणशालिनमादरेण  
मर्त्यं प्रमोदभरतः स्वयमेव मुक्तिः ।  
यद्वाक्सुधाप्रणयिनं वृणुते हि स त्वं  
श्रीशङ्करार्य मम देहि पदावलम्बम् ॥ ५॥  
  
राजाधिराजपदवीं तरसा प्रयाति  
यत्पादपङ्कजयुगं सकृदेव नत्वा ।  
दीनाग्रयाय्यपि विना कमपि प्रयत्नं  
श्रीशङ्करार्य मम देहि पदावलम्बम् ॥ ६॥  
  
यत्यग्रयायिजनतावनबद्धदीक्ष  
तत्त्वं प्रबोध्य तरसा बहुलैः स्वकीयैः ।  
ग्रन्थैश्च पूर्णकरुणाभरितैः कटाक्षैः  
श्रीशङ्करार्य मम देहि पदावलम्बम् ॥ ७॥  
  
स्तोत्रं त्वदङ्घ्रिकमलालितमानसेन  
सूक्तं पठेद्य इह भक्तियुतान्तरङ्गः ।  
पात्रं भवेत्स खलु सर्वसुखस्य सत्यं  
न द्वापरोऽत्र विषये मनसापि कार्यः ॥ ८॥  
  
इति श्रीसच्चिदानन्दशिवाभिनवनृसिंहभारतीमहास्वामिभिः विरचितम्  
शङ्कराचार्यपदावलम्बसुवर्णमालास्तुतिः सम्पूर्णं ॥   
  
  
  
Encoded and proofread by Ramakrishna Upadrasta uramakrishna at gmail.com  
  
