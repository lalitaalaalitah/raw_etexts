---
Category: deities_misc, brahma
Description/comments: Brihat Stotra Ratnakar Shivadutta Shastri
File name: parabrahmastotram.itx
Language: Sanskrit
Latest update: February 19, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: parabrahmastotram
engtitle: parabrahmastotram
itxtitle: parabrahmastotram (adya svasthAya devAya)
title: परब्रह्मस्तोत्रम् (अद्य स्वस्थाय देवाय)

---
  
 परब्रह्मस्तोत्रम्   
अद्य स्वस्थाय देवाय नित्याय हतपाप्मने ।  
त्यक्तक्रमविभागाय चैतन्यज्योतिषे नमः ॥ १॥  
  
अनन्तनामधेयाय सर्वाकारविधायिने ।  
समस्तमन्त्रवाच्याय विश्वैकपतये नमः ॥ २॥  
  
दिक्कालाद्यनवच्छिन्नाऽनन्त-चिन्मात्रमूर्तये ।  
स्वानुभूत्येकमानाय नमः शान्ताय तेजसे ॥ ३॥  
  
कर्णिकादिष्विव स्वर्णमर्णवादिष्विवोदकम् ।  
भेदिष्वभेदि यत्तस्मै परस्मै महसे नमः ॥ ४॥  
  
नमो वाङ्मनसातीत-महिम्ने परमेष्ठिने ।  
त्रिगुणाष्टगुणानन्त-गुणनिर्गुणमूर्तये ॥ ५॥  
  
यथा तथाऽपि यः पूज्यो यत्र तत्रापि योऽर्चितः ।  
योऽपि वासोऽपि वा योऽसौ देवस्तस्यै नमोऽस्तु ते ॥ ६॥  
  
नमः स्वतन्त्रचिच्छक्तिमुद्रितस्वविभूतये ।  
अव्यक्त-व्यक्तरूपाय कस्मैचिन्मन्त्रमूर्तये ॥ ७॥  
  
चराऽचर-जगतस्फार-स्फुरत्तामात्रधर्मिणे ।  
दुर्विज्ञेयरहस्याय युक्तैरप्यात्मने नमः ॥ ८॥  
  
इति परब्रह्मस्तोत्रं समाप्तम् ।  
  
  
Proofread by Aruna Narayanan narayanan.aruna at gmail.com  
  
