---
Author: Pushpa Srivatsan
Category: deities_misc, gurudev, puShpAshrIvatsan
File name: gurustutipramANikA.itx
Language: Sanskrit
Latest update: September 30, 2017
Location: doc_deities_misc
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali 2017
SubDeity: gurudev
Subject: philosophy/hinduism/religion
Sublocation: deities_misc
Text title: gurustutipramANikA
Texttype: svara
Transliterated by: N V Vathsan nvvathsan at gmail.com
engtitle: gurustutipramANikA
itxtitle: gurustutipramANikA (puShpA shrIvatsena virachitA)
title: गुरुस्तुतिप्रमाणिका (पुष्पा श्रीवत्सेन विरचिता)

---
  
 गुरुस्तुतिप्रमाणिका   
                ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
ॐ त्यागराजाय विद्महे । वाक्स्वरूपाय धीमहि ।  
तन्नो गुरुः प्रचोदयात् ॥  
    अथ गुरुस्तुतिप्रमाणिका ।  
सुनादरामपूजनं सुगानसर्वमोदनम् ।  
सरागभक्तिवन्दितं सुगीतसेवितं गुरुम् ॥ १॥  
सुरामनामकीर्तनं सुनामगानतल्लजम् ।  
समाधियोगसंस्थितं सदासुलीननामकम् ॥ २॥  
सुगानवर्षगङ्गिकं सुगीतनामतारकम् ।  
गलस्वरातिमञ्जुलं श्रुतिस्वलीनगीतकम् ॥ ३॥  
लयप्रशान्तिकीर्तनं प्रवाहरागसारतम् ।  
सुनामतारकाजपं सुदृष्टरामविग्रहम् ॥ ४॥  
सुनादरूपतेजसं सुलीननादसद्रसम् ।  
सदाविलीनरामकं सदानुभूतदैविकम् ॥ ५॥  
कराम्बुजस्थझल्लकं सुलासपादपङ्कजम् ।  
लयश्रुतिस्वभावकं प्रगीतभावकीर्तनम् ॥ ६॥  
सुतत्त्वसत्त्वदर्शनं अहंहरम् अहँल्लयम् ।  
मनोविलीनसद्गुरुं विलीनमानसार्चितम् ॥ ७॥  
मनःप्रसन्नदैवतं मनःप्रसादरूपकम् ।  
मनोजपुष्पसार्चितं मनोजभावसामुदम् ॥ ८॥  
स्वभावमानसार्पणं सुरागभावमोदितम् ।  
स्वरागरत्नमालिकं स्वशिष्यपुष्पमालिकम् ॥ ९॥  
सुपादसेविताश्रयं पदागतासुरक्षणम् ।  
सदा भजे गुरुं शुभं सुभव्यमङ्गलास्पदम् ॥ १०॥  
गुरुस्तुतिप्रमाणिका गुरुप्रचोदमातृका ।  
गुरुप्रमोददायिका गुरुप्रसादमङ्गला ॥ ११॥  
गुरुप्रसादमङ्गलं सदाशुभं सुमङ्गलम् ।  
सरक्तिगाथमङ्गलं सुभक्तिगीतमङ्गलम् ॥ १२॥  
  
मङ्गलं त्यागराजाय गुरुदेवाय मङ्गलम् ।  
प्रमाणिकास्तुतिस्तोत्रपुष्पार्चिताय मङ्गलम् ॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृता  
गुरुस्तुतिप्रमाणिका गुरुपादपुष्पे समर्पिता ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
