---
Category: stavarAja, deities_misc
Description-comments: from Garga Samhita, Balabhadrakhanda, Adhyaya 11
File name: balabhadrastavarAja.itx
Language: Sanskrit
Latest update: April 18, 2014
Location: doc_deities_misc
Proofread by: PSA Easwaran psaeaswaran at gmail.com, Vishwas Bhide
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: balabhadrastavarAja
Transliterated by: Vishwas Bhide vrbhide at rediffmail.com http://satsangdhara.net/
engtitle: balabhadrastavarAja
itxtitle: balabhadrastavarAjaH
title: बलभद्रस्तवराजः

---
  
 बलभद्रस्तवराज   
  
दुर्योधन उवाच -  
स्तोत्रं श्रीबलदेवस्य प्राड्विपाक महामुने ।  
वद मां कृपया साक्षात्सर्वसिद्धिप्रदायकम् ॥ १॥  
  
प्राड्विपाक उवाच -  
स्तवराजं तु रामस्य वेदव्यासकृतं शुभम् ।  
सर्वसिद्धिप्रदं राजञ्छृणु कैवल्यदं नृणाम् ॥ २॥  
  
देवादिदेव भगवन्कामपाल नमोऽस्तु ते ।  
नमोऽनन्ताय शेषाय साक्षाद्रामाय ते नमः ॥ ३॥  
  
धराधराय पूर्णाय स्वधाम्ने सीरपाणये ।  
सहस्रशिरसे नित्यं नमः सङ्कर्षणाय ते ॥ ४॥  
  
रेवतीरमण त्वं वै बलदेवाच्युताग्रजः ।  
हलायुध प्रलम्बघ्न पाहि मां पुरुषोत्तम ॥ ५॥  
  
बलाय बलभद्राय तालाङ्काय नमो नमः ।  
नीलाम्बराय गौराय रौहणेयाय ते नमः ॥ ६॥  
  
धेनुकारिर्मुष्टिकारिः कूटारिर्बल्वलान्तकः ।  
रुक्म्यरिः कूपकर्णारिः कुम्भाण्डारिस्त्वमेव हि ॥ ७॥  
  
कालिन्दीभेदनोऽसि त्वं हस्तिनापुरकर्षकः ।  
द्विविदारिर्यादवेन्द्रो व्रजमण्डलमण्डनः ॥ ८॥  
  
कंसभ्रातृप्रहन्तासि तीर्थयात्राकरः प्रभुः ।  
दुर्योधनगुरुः साक्षात्पाहि पाहि प्रभो त्वतः ॥ ९॥  
  
जय जयाच्युतदेव परात्पर स्वयमनन्तदिगन्तगतश्रुत ।  
सुरमुनीन्द्रफणीन्द्रवराय ते मुसलिने बलिने हलिने नमः ॥ १०॥  
  
यः पठेत्सततं स्तवनं नरः स तु हरेः परमं पदमाव्रजेत् ।  
जगति सर्वबलं त्वरिमर्दनं भवति तस्य धनं स्वजनं धनम् ॥ ११॥  
  
इति श्रीगर्गसंहितायां बलभद्रखण्डे  
बलभद्रस्तवराजवर्णनं नामैकादशोऽध्यायः ॥ ग. सं. अधाय ११॥  
  
  
Garga Samhita, Balabhadrakhanda, Adhaya 11  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
