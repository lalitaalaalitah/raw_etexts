---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva
File name: vidyAtIrthapadAravindastutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: vidyAtIrthapadAravindastutiH
engtitle: vidyAtIrthapadAravindastutiH
itxtitle: vidyAtIrthapadAravindastutiH (shivAbhinavanRisiMhabhAratIvirachitA)
title: विद्यातीर्थपदारविन्दस्तुतिः (शिवाभिनवनृइसिंहभारतीविरचिता)

---
  
 श्रीविद्यातीर्थपदारविन्दस्तुतिः   
संसाराम्बुधिमग्नलोकविततेः पोतं यदाहुर्विदः  
कंसारातिपुरारिभेदमतिहृत्स्वार्चापराणां चिरम् ।  
विद्यारण्यमुखैर्महामुनिवरैः सम्पूजितं तन्मुदा  
विद्यातीर्थपदारविन्दयुगलं वन्दे जगत्पावनम् ॥ १॥  
  
हृद्या पद्यततिर्मुखाब्जकुहराद्यत्पूजकानां जवा-  
न्निर्गच्छत्यमरापगेव सरसा स्वच्छापि तद्भक्तितः ।  
तुङ्गाभिख्यनदीतटान्तविलसर्च्छ्रीमन्दिरे संस्थितं  
विद्यातीर्थपदारविन्दयुगलं वन्दे जगत्पावनम् ॥ २॥  
  
शृङ्गाभिख्यमहीधरेन्द्रनिवसल्लोकान्वराकानपि  
व्याजात्प्राप्तनिजेक्षणात्करुणया पुण्यौघयुक्तांस्तथा ।  
कुर्वद्भक्तिभृतान्तरङ्गकमलानप्याशु यत्तन्मुदा  
विद्यातीर्थपदारविन्दयुगलं वन्दे जगत्पावनम् ॥ ३॥  
  
यत्प्रीतिप्रतिपित्सुभिर्हरिहराभिख्याद्यभूपालकै-  
र्विप्रेभ्यः श्रुतिविद्भ्य एव बहवो ग्रामा विसृष्टाः पुरा ।  
तद्राजव्रजवन्द्यमानमनिशं राजाधिराजत्वदं  
विद्यातीर्थपदारविन्दयुगलं वन्दे जगत्पावनम् ॥ ४॥  
  
यत्प्रीत्यर्थमतीव सुन्दरतमं श्रीयन्त्रतुल्यं गृहं  
बुक्कक्ष्मापतिवंशजेन धरणीशानेन निर्मापितम् ।  
तन्नम्राखिलभाग्यदानचतुरं भूदेवभाग्योदयं  
विद्यातीर्थपदारविन्दयुगलं वन्दे जगत्पावनम् ॥ ५॥  
  
हंसाद्यैर्यतिभिः स्वधर्मनिरतैः संसेव्यमानं मुदा  
निःसारत्वधियं तनोति तरसा सर्वेषु भोग्येषु यत् ।  
आम्नायान्तरहस्यबोधनचणं तत्सर्वसिद्धिप्रदं  
विद्यातीर्थपदारविन्दयुगलं वन्दे जगत्पावनम् ॥ ६॥  
  
श्रद्धा भक्तिविरक्तिमुख्यसुगुणान्दत्वा चिरात्सेवकान्  
सम्प्राप्ताखिलयोगजालजनितानन्दान्प्रकुर्वत्तथा ।  
ब्रह्माहं न च दृश्यवस्त्विति महावाक्योत्थबोधान्वितान्  
विद्यातीर्थपदारविन्दयुगलं वन्दे जगत्पावनम् ॥ ७॥  
  
यच्चित्ते दधतो मुदा परमया लोकात्समस्तान्नृपाः  
सेवन्ते भयभक्तिनम्रवपुषः सर्वस्वमप्यादरात् ।  
दत्त्वा यान्ति च दासतां चिरतरां तद्भुक्तिमुक्तिप्रदं  
विद्यातीर्थपदारविन्दयुगलं वन्दे जगत्पावनम् ॥ ८॥  
  
घण्टानादपुरःसरं प्रतिदिनं रात्रौ गणानां गणै-  
र्भक्त्या पूरितमानसैः सुमवरैः कर्पूरनीराजनैः ।  
धूपैर्दीपचयैर्मनोहरतरैः सम्पूज्यमानं मुहु-  
र्विद्यातीर्थपदारविन्दयुगलं वन्दे जगत्पावनम् ॥ ९॥  
  
तुङ्गातीरविहारिमानसलसद्धंसायितं सन्ततं  
तुङ्गापत्ततिवारणैकनिपुणं शृङ्गारजन्मालयम् ।  
गङ्गावारिविनिर्मलं विरचयच्चित्तं नतानां जवा-  
द्विद्यातीर्थपदारविन्दयुगलं वन्दे जगत्पावनम् ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीविद्यातीर्थपदारविन्दस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
