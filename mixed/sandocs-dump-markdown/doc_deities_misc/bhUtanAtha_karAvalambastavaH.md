---
Category: deities_misc, stotra
File name: karaavalamba.itx
Language: Sanskrit
Latest update: April 23, 2008
Location: doc_deities_misc
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: deities_misc
Text title: karAvalamba
Texttype: stotra
Transliterated by: Antaratma antaratma at Safe-mail.net
engtitle: bhUtanAtha karAvalambastavaH
itxtitle: bhUtanAtha karAvalambastavaH
title: भूतनाथ करावलम्बस्तवः

---
  
 श्रीभूतनाथ करावलम्बस्तवः   
  
ओङ्काररूप शबरीवरपीठदीप  
शृङ्गार रङ्ग रमणीय कलाकलाप  
अङ्गार वर्ण मणिकण्ठ महत्प्रताप  
श्री भूतनाथ मम देहि करावलम्बम् ॥ १  
नक्षत्रचारुनखरप्रद निष्कळङ्क  
नक्षत्रनाथमुख निर्मल चित्तरङ्ग  
कुक्षिस्थल स्थिरचराचर भूतसङ्घ  
श्री भूतनाथ मम देहि करावलम्बम् ॥ २  
मन्त्रार्थ तत्वनिगमार्थ महावरिषु  
यन्त्रादि तन्त्र वर वर्णित पुष्कलेष्ट  
सन्त्रासितारिकुल पद्मसुखोपविष्ट  
श्री भूतनाथ मम देहि करावलम्बम् ॥ ३  
शिक्षापरायण शिवात्मजसर्वभूत  
रक्षापरायण चराचरहेतुभूत  
अक्षय्य मङ्गळ वरप्रद चित्प्रबोध  
श्री भूतनाथ मम देहि करावलम्बम् ॥ ४  
वागीश वर्णित विशिष्ट वचोविलास  
योगीश योगकर यागफलप्रकाश  
योगेशयोगि परमात्महितोपदेश  
श्री भूतनाथ मम देहि करावलम्बम् ॥ ५  
यक्षेशपूज्य निधिसञ्चय नित्यपाल  
यक्षीश काङ्क्षित सुलक्षण लक्ष्यमूल  
अक्षीण पुण्यनिज भक्तजनानुकूल  
श्री भूतनाथ मम देहि करावलम्बम् ॥ ६  
स्वामिन् प्रभारमण चन्दनलिप्तदेह  
चामीकराभरण चारुतुरङ्गवाह  
श्रीमद्सुराभरण शास्वतसमत्समूह  
श्री भूतनाथ मम देहि करावलम्बम् ॥ ७  
आताम्रहोरुचिरञ्जिताञ्जुगात्र  
वेदान्तवेद्य विधिवर्णित वीर्यवेत्र  
पादारविन्द परिपावनभक्तमित्र  
श्री भूतनाथ मम देहि करावलम्बम् ॥ ८  
बालामृतांशु परिशोभित फालपट्ट  
नीलाळिपाळिघनकुन्तळ दिव्यसूत्र  
लीलाविनोद मृगयापर सचरित्र  
श्री भूतनाथ मम देहि करावलम्बम् ॥ ९  
भूतिप्रदायक जगत् प्रथितप्रताप  
भीतिप्रमोचक विशालकलाकलाप  
बोधप्रदीप भवतापहर स्वरूप  
श्री भूतनाथ मम देहि करावलम्बम् ॥ १०  
वेताळभूतपरिवारविनोदशील  
पाताळभूमि सुरलोक सुखानुकूल  
नादान्तरङ्ग नतकल्पक धर्मपाल  
श्री भूतनाथ मम देहि करावलम्बम् ॥ ११  
शार्दूलदुग्धहर सर्वरुजापहार  
शास्त्रानुसारपरसात्विक हृद्विहार  
शस्त्रास्त्र शक्तिधर मौक्तिकमुग्धहार  
श्री भूतनाथ मम देहि करावलम्बम् ॥ १२  
आदित्यकोटिरुचिरञ्जित वेदसार  
आधारभूत भुवनैक हितावतार  
आधिप्रमाथि पदसारस पापदूर  
श्री भूतनाथ मम देहि करावलम्बम् ॥ १३  
पञ्चाद्रिवास परमाद्भुतभावनीय  
पञ्छावतंसमकुटोज्वल पूजनीय  
वाञ्छानुकूल वरदायक सत्सहाय  
श्री भूतनाथ मम देहि करावलम्बम् ॥ १४  
हिंसाविहीन शरणागतपारिजात  
संसारसागर समुत्तरणैकपोत  
हंसादिसेवितविभो परमात्मबोध  
श्री भूतनाथ मम देहि करावलम्बम् ॥ १५  
कुम्भीन्द्रकेसरितुरङ्गावाह तुङ्ग-  
गम्भीर वीरमणिकण्ठ विमोहनाङ्ग  
कुम्भोत्भवादिवरताप सच्चित्तरङ्ग  
श्री भूतनाथ मम देहि करावलम्बम् ॥ १६  
सम्पूर्ण भक्तवर सन्ततिदान शील  
सम्पत्सुखप्रद सनातन गानलोल  
सम्पूरिताखिल चराचर लोकपाल  
श्री भूतनाथ मम देहि करावलम्बम् ॥ १७  
वीरासनस्थित विचित्रवनाधिवास  
नारायणप्रिय नटेश मनोविलास  
वाराशिपूर्ण करुणामृत वाग्विकास  
श्री भूतनाथ मम देहि करावलम्बम् ॥ १८  
क्षिप्रप्रसादक सुरासुरसेव्यपाद  
विप्रादिवन्दित वरप्रद सुप्रसाद  
विभ्राजमान मणिकण्ठ विनोदभूत  
श्री भूतनाथ मम देहि करावलम्बम् ॥ १९  
कोटीरचारुतर कोटिदिवाकराभ  
पाटीरपङ्ककळभप्रिय पूर्णशोभ  
वाटीवनान्तर विहारविचित्ररूप  
श्री भूतनाथ मम देहि करावलम्बम् ॥ २०  
दुर्वारदुःखहर दीनजनानुकूल  
दुर्वास आद्यऋषिवरार्चितपादमूल  
दर्वीकरेन्द्रमणिभूषण धर्मपाल  
श्री भूतनाथ मम देहि करावलम्बम् ॥ २१  
नृत्ताभिरम्य निगमागम साक्षिभूत  
भक्तानुगम्य परमात्भुत हृत्प्रबोध  
सत्तापसार्चित सनातन मोक्षभूत  
श्री भूतनाथ मम देहि करावलम्बम् ॥ २२  
कन्दर्पकोटि कमनीयतरावतार  
मन्दार कुन्द सुमवृन्द मनोज्ञहार  
मन्दाकिनीतटविहार विनोदपूर  
श्री भूतनाथ मम देहि करावलम्बम् ॥ २३  
सत्कीर्तनप्रिय समस्तसुराधिनाथ  
सत्कुमारसाधु हृदयाम्बुज सन्निकेतन  
सत्कीर्तिसौख्य वरदायक सत्किरात  
श्री भूतनाथ मम देहि करावलम्बम् ॥ २४  
ज्ञानिप्रपूजित पदाम्बुज भूतिभूष  
दीनानुकम्पित दयापर दिव्यवेष  
ज्ञानस्वरूप वरचाक्षुष वेदघोष  
श्री भूतनाथ मम देहि करावलम्बम् ॥ २५  
नादान्तरङ्ग वरमङ्गळनृत्तरङ्ग-  
पादारविन्द कुसुमायुधकोमळाङ्ग  
मातङ्गकेसरितुरङ्गमवाहतुरङ्ग  
श्री भूतनाथ मम देहि करावलम्बम् ॥ २६  
ब्रह्मस्वरूप भवरोगपुराणवैद्य  
धर्मार्थकामवरमुक्तिद वेदवेद्य  
कर्मानुकूलफलदायक चिन्मयाद्य  
श्री भूतनाथ मम देहि करावलम्बम् ॥ २७  
तापत्रयापहर तापसहृद्विहार  
तापिञ्छ चारुतरगात्र किरातवीर  
आपादमस्तकलसन्मणिमुग्धहार  
श्री भूतनाथ मम देहि करावलम्बम् ॥ २८  
चिन्तामणिप्रथित भूषणभूषिताङ्ग  
दन्तावलेन्द्रहरिवाहन मोहनाङ्ग  
सन्तानदायक विभो करुणान्तरङ्ग  
श्री भूतनाथ मम देहि करावलम्बम् ॥ २९  
आरण्यवासवरतापस बोधरूप  
कारुण्यसागर कलेश कलाकलाप  
तारुण्यतामरसलोचन लोकदीप  
श्री भूतनाथ मम देहि करावलम्बम् ॥ ३०  
आपादचारुतरकामसमाभिराम  
शोभायमान सुरसञ्चयसार्वभौम  
श्रीपाण्ड्यपूर्वसकृतामृत पूर्णधाम  
श्री भूतनाथ मम देहि करावलम्बम् ॥ ३१  
इति श्री भूतनाथ करावलम्बस्तवः सम्पूर्णम् ॥  
  
  
Encoded and proofread by Antaratma antaratma at Safe-mail.net  
  
