---
Category: deities_misc, stotra
Description/comments: Markandeya Purana adhyAya 96, verses 27-72
File name: agnistotram.itx
Language: Sanskrit
Latest update: November 11, 2018
Location: doc_deities_misc
Proofread by: Lalitha Parameswari parameswari.lalitha at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: Agni Stotram
engtitle: Agni Stotram
itxtitle: agnistotram (mArkaNDeyapurANAntargatam)
title: अग्निस्तोत्रम् (मार्कण्डेयपुराणान्तर्गतम्)

---
  
 अग्निस्तोत्रम्   
ॐ नमः सर्वभूतानां साधनाय महात्मने ।  
एकद्विपञ्चधिष्ण्याय राजसूये षडात्मने ॥ १॥  
  
नमः समस्तदेवानां वृत्तिदाय सुवर्चसे ।  
शुक्ररूपाय जगतामशेषाणां स्थितिप्रदः ॥ २॥  
  
त्वं मुखं सर्वदेवानां त्वयात्तं भगवन्हविः ।  
प्रीणयस्यखिलान्देवांस्त्वत्प्राणाः सर्वदेवताः ॥ ३॥  
  
हुतं हविस्त्वय्यनल मेधत्वमुपगच्छति ।  
ततश्च जलरूपेण परिणाममुपैति यत् ॥ ४॥  
  
तेनाखिलौषधीजन्म भवत्यनिलसारथे ।  
औषधीभिरशेषाभिः सुखं जीवन्ति जन्तवः ॥ ५॥  
  
वितन्वते नरा यज्ञांस्त्वत्सृष्टास्वोषधीषु च ।  
यज्ञैर्देवास्तथा दैत्यास्तद्वद्रक्षांसि पावक ॥ ६॥  
  
आप्याय्यन्ते च ते यज्ञास्त्वदाधारा हुताशन ।  
अतः सर्वस्य योनिस्त्वं वह्ने सर्वमयस्तथा ॥ ७॥  
  
देवता दानवा यक्षा दैत्या गन्धर्वराक्षसाः ।  
मानुषाः पशवो वृक्षा मृगपक्षिसरीसृपाः ॥ ८॥  
  
आप्याय्यन्ते त्वया सर्वे संवर्ध्यन्ते च पावक ।  
त्वत्त एवोद्भवं यान्ति त्वय्यन्ते च तथा लयम् ॥ ९॥  
  
अपः सृजसि देवत्वं त्वमत्सि पुनरेव ताः ।  
पच्यमानास्त्वया ताश्च प्राणिनां पुष्टिकारणम् ॥ १०॥  
  
देवेषु तेजोरूपेण कान्त्या सिद्धेष्ववस्थितः ।  
विषरूपेण नागेषु वायुरूपः पतत्त्रिषु ॥ ११॥  
  
मनुजेषु भवान्क्रोधो मोहः पक्षिमृगादिषु ।  
अवष्टम्भोसि तरुषु काठिन्यं त्वं महीं प्रति ॥ १२॥  
  
जले द्रवस्त्वं भगवाञ्जवरूपी तथाऽनिले ।  
व्यापित्वेन तथैवाग्ने नभसि त्वं व्यवस्थितः ॥ १३॥  
  
त्वमग्ने सर्वभूतानामन्तश्चरसि पालयन् ।  
त्वामेकमाहुः कवयस्त्वामाहुस्त्रिविधः पुनः ॥ १४॥  
  
त्वामष्टधा कल्पयित्वा यज्ञवाहमकल्पयन् ।  
त्वया सृष्टमिदं विश्वं वदन्ति परमर्षयः ॥ १५॥  var  स्पष्टमिदं  
  
त्वामृते हि जगत्सर्वं सद्यो नश्येद्धुताशन ।  
तुभ्यं कृत्वा द्विजः पूजां स्वकर्मविहितां गतिम् ॥ १६॥  
  
प्रयान्ति हव्यकव्याद्यैः स्वधास्वाहाभ्युदीरणात् ।  
परिणामात्मवीर्याणि प्राणिनाममरार्चित ॥ १७॥  
  
दहन्ति सर्वभूतानि ततो निष्क्रम्य हेतयः ।  
जातवेदस्त्वयैवेदं विश्वं सृष्टं महाद्युते ॥ १८॥  
  
तवैव वैदिकं कर्म सर्वभूतात्मकं जगत् ।  
नमस्तेऽनल पिङ्गाक्ष नमस्तेऽस्तु हुताशन! ॥ १९॥  
  
पावकाद्य नमस्तेऽस्तु नमस्ते हव्यवाहन ।  
त्वमेव सर्वभूतानां पावनाद्विश्वपावनः ॥ २०॥  
  
त्वमेव भुक्तपीतानां पाचनाद्विश्वपाचकः ।  
सस्यानां पाककर्ता त्वं पोष्टा त्वं जगतस्तथा ॥ २१॥  
  
त्वमेव मेघस्त्वं वायुस्त्वं बीजं सस्यहेतुकम् ।  
पोषाय सर्वभूतानां भूतभव्यभवो ह्यसि ॥ २२॥  
  
त्वं ज्योतिः सर्वभूतेषु त्वमादित्यो विभावसुः ।  
त्वमहस्त्वं तथा रात्रिरुभे सन्ध्ये तथा भवान् ॥ २३॥  
  
हिरण्यरेतास्त्वं वह्ने हिरण्योद्भवकारणम् ।  
हिरण्यगर्भश्च भवान्हिरण्यसदृशप्रभः ॥ २४॥  
  
त्वं मुहूर्तं क्षणश्च त्वं, त्वं त्रुटिस्त्वं तथा लवः ।  
कलाकाष्ठानिमेषादिरूपेणासि जगत्प्रभो! ॥ २५॥  
  
त्वमेतदखिलं कालः परिणामात्मको भवान् ।  
या जिह्वा भवतः काली कालनिष्टाकरी प्रभो ।  
तया नः पाहि पापेभ्यः ऐहिकाच्च महाभयात् ॥ २६॥  
  
करालीनाम या जिह्वा महाप्रलयकारणम् ।  
तया नः पाहि पापेभ्यः ऐहिकाच्च महाभयात् ॥ २७॥  
  
मनोजवा च या जिह्वा लघिमागुणलक्षणा ।  
तया नः पाहि पापेभ्यः ऐहिकाच्च महाभयात् ॥ २८॥  
  
करोति कामं भूतेभ्यो या ते जिह्वा सुलोहिता ।  
तया नः पाहि पापेभ्यः ऐहिकाच्च महाभयात् ॥ २९॥  
  
सुधूम्रवर्णा या जिह्वा प्राणिनां रोगदायिका ।  
तया नः पाहि पापेभ्यः ऐहिकाच्च महाभयात् ॥ ३०॥  
  
स्फुलिङ्गिनी च या जिह्वा यतः सकलपुद्गलाः ।  
तया नः पाहि पापेभ्यः ऐहिकाच्च महाभयात् ॥ ३१॥  
  
याते विश्वसृजा जिह्वा प्राणिनां शर्मदायिनी ।  
तया नः पाहि पापेभ्यः ऐहिकाच्च महाभयात् ॥ ३२॥  
  
पिङ्गाक्ष लोहितग्रीव कृष्णवर्त्म हुताशन ।  
त्राहिमां सर्वदोषेभ्यः संसारादुद्धरेह माम् ॥ ३३॥  
  
प्रसीद वह्ने सप्तार्चिः कृशानो हव्य वाहन ।  
अग्निपावक शुक्रादि नामाष्टाभिरुदीरितः ॥ ३४॥  
  
अग्नेऽग्रे सर्वभूतानां समुत्पत्तिरिभावसो ।  
प्रसीद हव्यवाहाख्य, अभिष्टुत मयाव्यय ॥ ३५॥  
  
त्वमक्षयो वह्निरचिन्त्य रूपः समृद्धिमन्दुष्प्रसहाऽतितीव्रः ।  
तवाव्ययं भीममशेषलोक संवर्धकं हन्त्यधवातिवीर्यम् ॥ ३६॥  
  
त्वमुत्तमं तत्त्वमशेष सत्व हृत्पुण्डरीकस्थमनन्तमीड्यम् ।  
त्वया ततं विश्वमिदं चराचरं हुताशनैको बहुधा त्वमत्र! ॥ ३७॥  
  
त्वमक्षयः सगिरिवना वसुन्धरा नभः ससोमार्कमहर्दिवाखिलं! ।  
महोदधेर्जठर गतश्च बाडबो भवान्विभुः पिबति पयांसि पावक ॥ ३८॥  
  
हुताशनस्त्वमिति सदाभि पूज्यसे महाक्रतौ नियमपरैर्महर्षिभिः ।  
अभिष्टुतः पिसिसि च सोममध्वरे वषट्कृतान्यपि च हवीषि भूतये ॥ ३९॥  
  
त्वं विप्रैः सततमिहेज्यसे फलार्थं वेदाङ्गेष्वथ सकलेषु गीय से त्वं ।  
त्वद्धेतोर्यजन परायणा द्विजेन्द्रा वेदाङ्गान्यधिगमयन्ति सर्वकाले ॥ ४०॥  
  
त्वं ब्रह्मा यजनपरस्तथैव विष्णुः भूतेशः सुरपतिरर्यमा जलेशः ।  
सूर्येन्दू सकल सुरासुराश्च हव्यैः सन्तोष्याऽभिमतफलान्यथाप्नुवन्ति ॥ ४१॥  
  
अर्चिभिः परममहोपघातदुष्टं संस्पृष्टं तव शुचि जायते समस्तम् ।  
स्नानानां परममतीव भस्मना सत्सन्ध्यायां मुनिभिरतीव सेव्यसे तत् ॥ ४२॥  
  
तत्कृत्वा त्रिदिवमवाप्नुवन्ति लोकाः सद्भक्त्या सुखनियताः समूहगतिम् ।  
प्रसीदवह्ने शुचिनामधेय प्रसीद वायो विमलातिदीप्ते ॥ ४३॥  
  
प्रसीद मे पावक वैद्युताभ प्रसीद हव्याशन पाहि मां त्वम् ।  
यत्तेवह्ने शिवं रूपं ये च ते सप्त हेतयः ।  
तैः पाहि न स्तुतोदेव पिता पुत्रमिवात्मजम् ॥ ४४॥  
  
इति श्रीमार्कण्डेयपुराणे भौत्यमन्वन्तरेऽग्निस्तोत्रं सम्पूर्णम् ।  
षण्ण्वतितमोऽध्यायः ।  
  
Markandeyapurana adhyAya 96, verses 27-72  
Verse numbers slightly differ from print to print.  
Proofread by Lalitha Parameswari parameswari.lalitha at gmail.com, NA  
  
