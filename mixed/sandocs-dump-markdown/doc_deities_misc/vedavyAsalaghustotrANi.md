---
Author: Various
Category: deities_misc, gurudev
File name: vedavyAsalaghustotrANi.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Veda Vyasa Laghu Stotrani
Transliterated by: Krishnananda Achar
engtitle: vedavyAsalaghustotrANi
itxtitle: vedavyAsalaghustotrANi
title: वेदव्यासलघुस्तोत्राणि

---
  
 वेदव्यासलघुस्तोत्राणि   
 १. श्रीहरिवंशे श्रीवेदव्यासस्तोत्रम्  
  
     जयति पराशरसूनुः सत्यवती हृदयनन्दनोव्यासः ।  
     यस्यास्यकमलगलितं वाङ्मयममृतं जगत्पिबति ॥  
  
 २. श्रीमद्भागवते श्रीवेदव्यासस्तोत्रम्  
  
     नारायणं नमस्कृत्य नरं चैव नरोत्तमम् ।  
     देवीं सरस्वतीं व्यासं ततो जयमुदीरयेत् ॥  
  
 ३. श्रीमदानन्दतीर्थ भगवत्पादाचार्यविरचितं श्रीवेदव्यासस्तोत्रं  
  
नमो भगवते तस्मै व्यासायामित तेजसे ।  
यस्य प्रसादाद् वक्ष्यामि नारायण कथामिमाम् ॥ १  
      (श्रीम. भा. ता. नि. २-६७) श्रीमद्महाभारत तात्पर्य निर्णयः  
जयत्यजोखण्डगुणोरुमण्डलः  
     सदोदितो ज्ञानमरीचिमाली ।  
स्वभक्त हार्दोच्चतमोनिहन्ता  
     व्यासावतारो हरिरात्म भास्करः ॥ २  
              (श्रीम. भा. ता. नि. ३-१)  
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जय मुदीरयेत् ॥ ३  
              (श्रीम. भा. ता. नि. ३-४)  
तमेव शास्त्रप्रभवं प्रणम्य जगद्गुरूणां गुरुमञ्जसैव ।  
विशेषतो मे परमाख्यविद्या व्याख्यां करोम्यन्वपि चाहमेव ॥ ४  
              (अनुव्याख्यान १-२)  
द्वीपे भगिन्याश्च यमस्य विश्वकृत् प्रकाशते ज्ञानमरीचि मण्डलः ।  
प्रभासयन्नण्ड बहिस्तथान्तः सहस्रलक्षामित भानुदीधितिः ॥ ५  
              (श्रीम. भा. ता. नि. १०-५१)  
अगण्य दिव्योरुगुणार्णवः प्रभुः समस्त विद्याधिपतिर्जगद्गुरुः ।  
अनन्तशक्तिर्जगदीश्वरेश्वरः समस्त दोषातिविदूरविग्रहः ॥ ६  
              (श्रीम. भा. ता. नि. १०-२२)  
शुभमरकतवर्णो रक्तपादाब्बनेत्रा  
     धरकरनखरसनाग्रश्चक्र शङ्खाब्जरेखः ।  
रविकरवरगौरं चर्मचैणंवसान  
     स्तटिदमलजटा सन्दीप्तचूडं दधानः ॥ ७  
              (श्रीम. भा. ता. नि. १०-५३)  
विस्तीर्ण वक्षाः कमलायताक्षो  
     बृहद्भुजः कम्बु समानकण्ठः ।  
समस्त वेदान्मुखतः समुद्गिरन्  
     अनन्त चन्द्राधिक कान्ति सन्मुखः ॥ ८  
              (श्रीम. भा. ता. नि. १-५४)  
प्रबोध मुद्राभयदोर्द्वयान्वितो  
     यज्ञोपवीताजिनमेखलोल्ल सन् ।  
दृशा महाज्ञान भुजङ्गदष्ट  
     मुजीवयानो जगदत्यरोचत ॥ ९  
              (श्रीम. भा. ता. नि. १०-५५)  
  
 ४. श्रीमज्जयतीर्थ पूज्यचरणविरचितं श्रीवेदव्यासस्तोत्रम्  
  
येन प्रादुरभावि भूमिवलये व्यस्तारि गोसन्ततिः  
     प्राबोधि श्रुतिपङ्कजं करुणया प्राकाशि तत्वं परम् ।  
ध्वान्तं ध्वंसमनायि साधुनिकरश्चाकारि सन्मार्गगः  
     तेन व्यासदिवाकरेण सततं मा त्याजि मे मानसम् ॥ १  
                                (श्रीमन्न्यायसुधा)  
  
याञ्च्नामन्दरलोलिताद्यत उदैद्विद्यैँदिरा निर्जरै-  
     र्जातो भारत पारिजातसुतरुः सद्ब्रह्म सूत्रामृतम् ।  
आसीत्तन्त्रपुराणसन्मणिगणो जातः शुकेन्दुः सदा  
     सोयं व्याससुधा निधिर्भवतु मे भूत्यै सतां भूतिदः ॥ २  
                                (तत्त्व प्रकाशिका)  
  
दुरन्त दुरितध्वान्त विध्वंसन पटीयसे ।  
बादरायणसञ्ज्ञाय परस्मै महसे नमः ॥ ३  
                                (न्यायविवरण टीका)  
  
गुणगणनिलयं पतिं रमाया  
     जगदघदहनं च वासवीसूनुम् ।  
मुनिकुलतिलकं च पूर्णबोधं  
     गुरुमपि परमं गुरुं च मे वन्दे ॥ ४  
                                (गीताभाष्य टीका)  
  
 ५. श्री श्रीसत्यधर्मतीर्थविरचितं श्रीवेदव्यासस्तोत्रम्  
  
दशमेदिशमेम्बोधौ धीतर्यातरितुर्यतः ।  
पाराशर्यपरम्पारमसिदाशसुतासुतः ॥ १॥  
  
           (श्रीमद्भागवत दशमस्कन्ध टिप्पणी)  
आचार्योपास्य हे वेदव्यास मत्सेवयानया ।  
तदन्तस्थः भव प्रीतो वीतदोष नमोस्तु ते ॥ २॥  
  
           (श्रीमद्भागवत द्वादशस्कन्ध टिप्पणि)  
वासवीनन्दन हरे व्याससारसलोचन ।  
दासस्य मे दिश ज्ञानं श्रीसत्यधिषणार्चित ॥ ३॥  
  
                         (रामायण व्याख्यान)  
ऋतबोधहृदावास शतमन्यु मुखस्तुत ।  
सुतसत्यवतीदेव्या वितराजित सन्मतीः ॥ ४॥  
  
                         (रामायण व्याख्यान)  
  
 ६. श्रीराघवेन्द्रतीर्थविरचितं श्रीवेदव्यासस्तोत्रम्  
  
श्रीशोब्द्युन्मथनाभिरामचरितं देवैर्गृणद्भिः स्तुतः  
     सद्ज्ञानाय पराशराख्यमुनिना यः सत्यवत्यामभूत् ।  
व्यासत्वेन विधाय वेदविवृतिं शास्त्राणि सर्वाण्यपि  
     ज्ञान सत्सु निधाय तद्गतकलिं निघ्नन् सनोव्याद्दरिः ॥  
  
               (श्रीमन् महाभारत ता. नि. भावसङ्ग्रहः)  
  
 ७. श्रीविजयध्वजतीर्थविरचितं श्रीवेदव्यासस्तोत्रम्  
  
यदीयकृतिरञ्जसा सुमनसां सुमानं सतां  
     सती सकलसन्नता सकलवेदवाणीनिधिः ।  
सचित्सुखपयोनिधिः सरसिजेक्षणः श्रीपतिः  
     पराशरशरीरजः शरणमस्तु मे सन्ततम् ॥ १॥  
  
               (श्रीमद्भागवत प्रथम स्कन्ध आदि)  
वेदव्यासमहं वन्दे वेदव्यासैकवेदिनम् ।  
वेदव्यास जनारातिं वेदव्यासमुनीनपि ॥  
  
               (श्रीमद्भागवत एकादश स्कन्ध आदि)  
  
 ८. श्रीछलारी शेषाचार्यकृतं श्रीवेदव्यासस्तोत्रं  
  
वेदान्यो व्यभजद्विष्णुर्भारतब्रह्मसूत्रकृत् ।  
कर्ता भागवतादेश्च वेदव्यासं नतोस्मि तम् ॥  
  
(श्रीमद्भागवत प्रथमस्कन्ध टिप्पणि तात्पर्य बोधिनि)  
  
 ९. श्रीअहोबल नरसिंहाचार्यकृतं श्रीवेदव्यासस्तोत्रं  
  
व्यासं योगि मनोवासं मध्वदास सुसेवितम् ।  
श्रीशं सम्पत्प्रदं नौमि सदा दासेप्सितप्रदम् ॥  
  
(श्रीमद्भागवत विजयध्वज टीका आद्यन्त श्लोक व्याख्यान)  
  
 १०. शर्करा श्रीनिवासाचार्यविरचिता श्रीवेदव्यासस्तुतिः  
  
ज्ञानभाक् हृतमोहर्ता श्रुतिपङ्कजबोधकः ।  
व्यासांशुमान् दर्शयतु सन्मार्गं गुणमण्डलः ॥  
  
                            (वाक्यार्थ मञ्जरि)  
  
इति वेदव्यासलघुस्तोत्राणि समाप्ता ।  
  
  
Encoded and proofread by Krishnananda Achar   
  
