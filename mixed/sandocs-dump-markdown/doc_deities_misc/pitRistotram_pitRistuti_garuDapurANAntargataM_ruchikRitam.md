---
Author: Vyasa
Category: deities_misc, vyAsa
File name: pitRistotram.itx
Indexextra: (Garuda Purana)
Language: Sanskrit
Latest update: December 12, 2015
Location: doc_deities_misc
Proofread by: NA
Send corrections to: sanskrit@cheerful.com
Site access: https://sanskritdocuments.org
Source: shrIgAruDe mahApurANe adhyAya 89 ruchikRitaM
Subject: philosophy/hinduism/religion
Sublocation: deities_misc
Text title: pitRistotram
Transliterated by: sansknet
engtitle: pitRistotram
itxtitle: pitRistotram pitRistuti (garuDapurANAntargataM ruchikRitam)
title: पितृइस्तोत्रम् पितृइस्तुति (गरुडपुराणान्तर्गतं रुचिकृइतम्)

---
  
 पितृस्तोत्रं पितृस्तुतिः   
  
श्रीगारुडे महापुराणे पितृस्तोत्रे रुचिस्तोत्रं नाम  
ऊननवतितमोऽध्यायान्तर्गतम् ।  
  
रुचिरुवाच ।  
नमस्येऽहं पितॄन्भक्त्या ये वसन्त्यधिदेवतम् । var देवताः  
देवैरपि हि तर्प्यन्ते ये श्राद्धेषु स्वधोत्तरैः ॥ १॥ १,८९.१३  
नमस्येऽहं पितॄन्स्वर्गे ये तर्प्यन्ते महर्षिभिः ।  
श्राद्धैर्मनोमयैर्भक्त्या भुक्तिमुक्तिमभीप्सुभिः ॥ २॥ १,८९.१४  
नमस्येऽहं पितॄन्स्वर्गे सिद्धाः सन्तर्पयन्ति यान् ।  
श्राद्धेषु दिव्यैः सकलैरुपहारैरनुत्तमैः ॥ ३॥ १,८९.१५  
नमस्येऽहं पितॄन्भक्त्या येऽर्च्यन्ते गुह्यकैर्दिवि ।  
तन्मयत्वेन वाञ्छद्भिरृद्धिमात्यन्तिकीं पराम् ॥ ४॥ १,८९.१६  
नमस्येऽहं पितॄन्मर्त्यैरर्च्यन्ते भुवि ये सदा ।  
श्राद्धेषु श्रद्धयाभीष्टलोकपुष्टिप्रदायिनः ॥ ५॥ १,८९.१७  
नमस्येऽहं पितॄन्विप्रैरर्च्यन्ते भुवि ये सदा ।  
वाञ्छिताभीष्टलाभाय प्राजापत्यप्रदायिनः ॥ ६॥ १,८९.१८  
नमस्येऽहं पितॄन्ये वै तर्प्यन्तेऽरण्यवासिभिः ।  
वन्यैः श्राद्धैर्यताहारैस्तपोनिर्धूतकल्मषैः ॥ ७॥ १,८९.१९  
नमस्येऽहं पितॄन्विप्रैर्नैष्ठिकैर्धर्मचारिभिः ।  
ये संयतात्मभिर्नित्यं सन्तर्प्यन्ते समाधिभिः ॥ ८॥ १,८९.२०  
नमस्येऽहं पितॄञ्छ्राद्धै राजन्यास्तर्पयन्ति यान् ।  
कव्यैरशेषैर्विधिवल्लोकद्वयफलप्रदान् ॥ ९॥ १,८९.२१  
नमस्येऽहं पितॄन्वैश्यैरर्च्यन्ते भुवि ये सदा ।  
स्वकर्माभिरतैर्न्नित्यं पुष्पधूपान्नवारिभिः ॥ १०॥ १,८९.२२  
नमस्येऽहं पितॄञ्छ्राद्धे शूद्रैरपि च भक्तितः ।  
सन्तर्प्यते जगत्कृत्स्नं नाम्ना ख्याताः सुकालिनः ॥ ११॥ १,८९.२३  
नमस्येऽहं पितॄञ्छ्राद्धे पाताले ये महासुरैः ।  
सन्तर्प्यन्ते सुधाहारास्त्यक्तदम्भमदैः सदा ॥ १२॥ १,८९.२४  
नमस्येऽहं पितॄञ्छ्राद्धैरर्च्यन्ते ये रसातले ।  
भोगैरशेषैर्विधिवन्नागैः कामानभीप्सुभिः ॥ १३॥ १,८९.२५  
नमस्येऽहं पितॄञ्छ्राद्धैः सर्पैः सन्तर्पितान्सदा ।  
तत्रैव विधिवन्मन्त्रभोगसम्पत्समन्वितैः ॥ १४॥ १,८९.२६  
पितॄन्नमस्ये निवसन्ति साक्षाद्ये देवलोकेऽथ महीतले वा ।  
तथाऽन्तरिक्षे च सुरारिपूज्यास्ते वै प्रतीच्छन्तु मयोपनीतम् ॥ १५॥ १,८९.२७  
पितॄन्नमस्ये परमार्थभूता ये वै विमाने निवसन्त्यमूर्ताः ।  
यजन्ति यानस्तमलैर्मनोभिर्योगीश्वराः क्लेशविमुक्तिहेतून् ॥ १६॥ १,८९.२८  
पितॄन्नमस्ये दिवि ये च मूर्ताः स्वधाभुजः काम्यफलाभिसन्धौ ।  
प्रदानशक्ताः सकलेप्सितानां विमुक्तिदा येऽनभिसंहितेषु ॥ १७॥ १,८९.२९  
तृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ।  
सुरत्वमिन्द्रत्वमितोऽधिकं वा गजाश्वरत्नानि महागृहाणि ॥ १८॥ १,८९.३०  
सोमस्य ये रश्मिषु येऽर्कबिम्बे शुक्ले विमाने च सदा वसन्ति ।  
तृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु ॥ १९॥ १,८९.३१  
येषां हुतेऽग्नौ हविषा च तृप्तिर्ये भुञ्जते विप्रशरीरसंस्थाः ।  
ये पिण्डदानेन मुदं प्रयान्ति तृप्यन्तु तेऽस्मिन्पितरोऽन्नतोयैः ॥ २०॥ १,८९.३२  
ये खड्गमांसेन सुरैरभीष्टैः कृष्णैस्तिलैर्दिव्य मनोहरैश्च ।  
कालेन शाकेन महर्षिवर्यैः सम्प्रीणितास्ते मुदमत्र यान्तु ॥ २१॥ १,८९.३३  
कव्यान्यशेषाणि च यान्यभीष्टान्यतीव तेषां मम पूजितानाम् ।  
तेषाञ्च सान्निध्यमिहास्तु पुष्पगन्धाम्बुभोज्येषु मया कृतेषु ॥ २२॥ १,८९.३४  
दिनेदिने ये प्रतिगृह्णतेऽर्चां मासान्तपूज्या भुवि येऽष्टकासु ।  
ये वत्सरान्तेऽभ्युदये च पूज्याः प्रयान्तु ते मे पितरोऽत्र तुष्टिम् ॥ २३॥ १,८९.३५  
पूज्या द्विजानां कुमुदेन्दुभासो ये क्षत्रियाणां ज्वलनार्कवर्णाः ।  
तथा विशां ये कनकावदाता नीलीप्रभाः शूद्रजनस्य ये च ॥ २४॥ १,८९.३६  
तेऽस्मिन्समस्ता मम पुष्पगन्धधूपाम्बुभोज्यादिनिवेदनेन ।  
तथाऽग्निहोमेन च यान्ति तृप्तिं सदा पितृभ्यः प्रणतोऽस्मि तेभ्यः ॥ २५॥ १,८९.३७  
ये देवपूर्वाण्यभितृप्तिहेतोर श्रन्ति कव्यानि शुभाहृतानि ।  
तृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः ॥ २६॥ १,८९.३८  
रक्षांसि भूतान्यसुरांस्तथोग्रात्रिर्णाशयन्तु त्वशिवं प्रजानाम् ।  
आद्याः सुराणाममरेशपूज्यास्तृप्यन्तु तेऽस्मिन्प्रणतोऽस्मितेभ्यः ॥ २७॥ १,८९.३९  
अग्निष्वात्ता बर्हिषद आज्यपाः सोमपास्तथा ।  
व्रजन्तु तृप्तिं श्राद्धेऽस्मिन्पितरस्तर्पिता मया ॥ २८॥ १,८९.४०  
अग्निष्वात्ताः पितृगणाः प्राचीं रक्षन्तु मे दिशम् ।  
तथा बर्हिषदः पान्तु याम्यां मे पितरः सदा ।  
प्रतीचीमाज्यपास्तद्वदुदीचीमपि सोमपाः ॥ २९॥ १,८९.४१  
रक्षोभूतपिशाचेभ्यस्तथैवासुरदोषतः ।  
सर्वतः पितरो रक्षां कुर्वन्तु मम नित्यशः ॥ ३०॥ १,८९.४२  
विश्वो विश्वभुगाराध्यो धर्मो धन्यः शुभाननः ।  
भूतिदो भूतिकृद्भूतिः पितॄणां ये गणा नव ॥ ३१॥ १,८९.४३  
कल्याणः कल्यदः कर्ता कल्यः कल्यतराश्रयः ।  
कल्यताहेतुरन्घः षडिमे ते गणाः स्मृताः ॥ ३२॥ १,८९.४४  
वरो वरेण्यो वरदस्तुष्टिदः पुष्टिदस्तथा ।  
विश्वपाता तथा धाता सप्तैते च गणाः स्मृताः ॥ ३३॥ १,८९.४५  
महान्महात्मा महितो महिमावान्महाबलः ।  
गणाः पञ्च तथैवैते पितॄणां पापनाशनाः ॥ ३४॥ १,८९.४६  
सुखदो धनदश्चान्यो धर्मदोऽन्यश्च भूतिदः ।  
पितॄणां कथ्यते चैव तथा गणचतुष्टयम् ॥ ३५॥ १,८९.४७  
एकत्रिंशत्पितृगणा यैर्व्याप्तमखिलं जगत् ।  
त एवात्र पितृगणास्तुष्यन्तु च मदाहितात् ॥ ३६॥ १,८९.४८  
  
  
  
माक्रण्डेय उवाच ।  
एवं तु स्तुवतस्तस्य तेजसोराशिरुच्छ्रितः ।  
प्रादुर्बभूव सहसा गगनव्याप्तिकारकः ॥ ३७॥ १,८९.४९  
तद्दृष्ट्वा सुमहत्तेजः समाच्छाद्य स्थितं जगत् ।  
जानुभ्यामवनीं गत्वा रुचिः स्तोत्रमिदञ्जगौ ॥ ३८॥ १,८९.५०  
रुचिरुवाच ।  
अर्चितानाममूर्तानां पितॄणां दीप्ततेजसाम् ।  
नमस्यामि सदा तेषां ध्यानिनां दिव्यचक्षुषाम् ॥ ३९॥ १,८९.५१  
इन्द्रादीनां च नेतारो दक्षमारीचयोस्तथा ।  
सप्तर्षोणां तथाऽन्येषां तान्नमस्यामि कामदान् ॥ ४०॥ १,८९.५२  
मन्वादीनां च नेतारः सूर्याचन्द्रमसोस्तथा ।  
तान्नमस्याम्यहं सर्वान्पितॄनप्युदधावपि ॥ ४१॥ १,८९.५३  
नक्षत्राणां ग्रहाणां च वाय्वग्न्योर्नभसस्तथा ।  
द्यावापृथिव्योश्च तथा नमस्यामि कृताञ्जलिः ॥ ४२॥ १,८९.५४  
प्रजापतेः कश्यपाय सोमाय वरुणाय च ।  
योगेश्वरेभ्यश्च सदा नमस्यामि कृताञ्जलिः ॥ ४३॥ १,८९.५५  
नमो गणेभ्यः सप्तभ्यस्तथा लोकेषु सप्तसु ।  
स्वायम्भुवे नमस्यामि ब्रह्मणे योगचक्षुषे ॥ ४४॥ १,८९.५६  
सोमाधारान्पितृगणान्योगमूर्तिधरांस्तथा ।  
नमस्यामि तथा सोमं पितरं जगतामहम् ॥ ४५॥ १,८९.५७  
अग्निरूपांस्तथैवान्यान्नमस्यामि पितॄनहम् ।  
अग्निसोममयं विश्वं यत एतदशेषतः ॥ ४६॥ १,८९.५८  
ये च तेजसि ये चैते सोमसूर्याग्निमूर्तयः ।  
जगत्स्वरूपिणश्चैव तथा ब्रह्मस्वरूपिणः ॥ ४७॥ १,८९.५९  
तेभ्योऽखिलेभ्यो योगिभ्यः पितृभ्यो यतमानसः ।  
नमोनमो नमस्तेऽस्तु प्रसीदन्तु स्वधाभुजः ॥ ४८॥ १,८९.६०  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे  
रुचिकृतपितृस्तोत्रं नामैकोननवतितमोऽध्यायान्तर्गतम् ।  
  
  
From sansknet.org as provided on GRETIL site.  
  
Some consider as two stotras by Ruchi.  
  
