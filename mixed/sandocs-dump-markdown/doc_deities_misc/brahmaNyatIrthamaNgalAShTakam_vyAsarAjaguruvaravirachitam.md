---
Acknowledge-Permission: C Narayanarao
Author: Vyasaraja
Category: deities_misc, gurudev, aShTaka, mangala
Description/comments: PanchayatistutiH
File name: brahmaNyatIrthamangalAShTakam.itx
Indexextra: (Scan)
Language: Sanskrit
Latest update: June 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Brahmanyatirtha Mangala Ashtakam
Transliterated by: Krishnananda Achar
engtitle: brahmaNyatIrthamangalAShTakam
itxtitle: brahmaNyatIrthamaNgalAShTakam (vyAsarAjaguruvaravirachitam)
title: ब्रह्मण्यतीर्थमण्गलाष्टकम् (व्यासराजगुरुवरविरचितम्)

---
  
 श्रीब्रह्मण्यतीर्थमङ्गलाष्टकम्   
श्रीमानत्र दिवाकरः करुणया ब्रह्मौघवाञ्छाकृते  
     श्रीमत्पूगवनान्ववायतिलकाद्रामार्यविप्रोत्तमात् ।  
लब्ध्वाजन्म नृसिंहसेवनरतःक्षोणीसुचिन्तामणिः  
     श्रीब्रह्मण्य इतीरितः स भुवि नः कुर्यान्मुनिर्मङ्गलम् ॥ १॥  
  
पूर्वं शुभ्रतनुःकलानिधिरसौ लीढस्तमोजिह्वया  
     मालिन्यस्य वशो यदीययशसां त्रैलोक्यगानां करैः ।  
धावल्यं पुनराप्तवानपि ह्रसत्यन्यप्रभालाभतः  
     श्रीब्रह्मण्ययतीश्वरः स भुवि नः कुर्यात्परं मङ्गलम् ॥ २॥  
  
यद्वादाभिधसिंहनादमतुलं वादीन्द्रदन्तावलाः  
     शृण्वन्तःकिल दूरतोपि चकिता दिक्कन्दरं प्राद्रवन् ।  
सोयं श्रीयतिराजशूरमृगराट् वृन्दावने संवसन्ग्  
     श्रीब्रह्मण्यवराभिधः स भुवि नः कुर्यात्परं मङ्गलम् ॥ ३॥  
  
यस्यश्रीकरपङ्कजादृतमहामन्त्राक्षतैःसाधिताः  
     सर्वेभीष्टचयाःसुरद्रुमवरैर्दातुं न शक्या हि ते ।  
यद्वृन्दावनमृत्तिकाधृतिरहो क्रूरग्रहोद्भञ्जिका  
     श्रीब्रह्मण्ययतीश्वरः स भुवि नः कुर्यात्परं मङ्गलम् ॥ ४॥  
  
श्रीभास्वानपरोयमान्तरतमस्तोमस्य सम्भेदको  
     गोभिश्चित्रसुवर्णरम्यतनुभिःसाध्वब्जसंहर्षकः ।  
किञ्चातिग्मरुचिर्मनुष्यसुदृशां हर्षेण दृश्याकृतिः  
     श्रीब्रह्मण्यवराभिदः स भुवि नः कुर्यात्परं मङ्गलम् ॥ ५॥  
  
संसाराम्बुनिधौ तरङ्गनिचयैःसन्ताडितानां सताम्  
     नित्यं पारमितःपरं मृगयतामालम्बनापेक्षिणाम् ।  
ज्ञानाभिख्यदृढोडुपेन विलसन् सन्तारको नाविकः  
     श्रीब्रह्मण्यवराभिधः स भुवि नः कुर्यान्मुनिर्मङ्गलम् ॥ ६॥  
  
यद्वृन्दावनमिन्दिरेशकरुणावृन्दस्य सन्दायकम्  
     मन्दारद्रुमवज्जनेष्टनिचयं सम्पादयत्पावनम् ।  
सान्द्रानन्दकदम्बमूर्तिरुचिरं सद्वृन्दसंसेवितम्  
     श्रीब्रह्मण्यवराभिधः स भुवि नः कुर्यान्मुनिर्मङ्गलम् ॥ ७॥  
  
सेव्या कण्चनदीपवित्रसलिलारामाप्रमेयो हरिः  
     क्षेत्रं ज्ञानसुमण्टपाख्यमनिशं ह्यब्बूरुनाम्नास्तियत् ।  
तद्रम्यस्थलभूषणं वरगुरुर्वृन्दावनं तद्गतः  
     श्रीब्रह्मण्ययतीश्वरश्च भुवि नः कुर्यात्परं मङ्गलम् ॥ ८॥  
  
इत्येतद्वरमङ्गलाष्टकमिदं श्रीनिवासोदितं  
     सर्वाभीष्टकरं प्रभातसमये भक्त्या पठन् मानवः ।  
माङ्गल्यादिशुभक्रियासु च वदन् ब्रह्मण्यकारुण्यतः  
     सुज्जानं विविधार्थसिद्धिमपि स प्राप्नोत्यसौ मङ्गलम् ॥ ९॥  
  
इति श्रीमद्व्यासराजगुरुवरविरचितं  
                  श्रीब्रह्मण्यतीर्थमङ्गलाष्टकं समाप्तम् ।  
  
Encoded and proofread by Krishnananda Achar  
  
