---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, dattatreya
File name: dattAtreyastavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattAtreyastavaH
engtitle: dattAtreyastavaH
itxtitle: dattAtreyastavaH (shivAbhinavanRisiMhabhAratIvirachitaH)
title: दत्तात्रेयस्तवः (शिवाभिनवनृइसिंहभारतीविरचितः)

---
  
 श्रीदत्तात्रेयस्तवः   
दत्तात्रेयपदाब्जं वित्ताधीशाधिदेववर्येड्यम् ।  
हृत्तापहारचतुरं चित्तामलभावसिद्धये नौमि ॥ १॥  
  
अनसूयासुतमीडे वनसञ्चारप्रसक्तचेतस्कम् ।  
कनक्नप्रदाननिरतं वनमालाभूषितग्रीवम् ॥ २॥  
  
अविमुक्तस्नानरतं कोह्लापुरमध्यमन्त्रजपशीलम् ।  
सह्याद्रिशयनलोलं माधूकरभैक्ष्यभोजनं वन्दे ॥ ३॥  
  
आशाम्बरं प्रपद्ये पाशापहमाशु पादनम्राणाम् ।  
केशावधूतसूर्यं काशाग्रचलन्मनोनिरोधाय ॥ ४॥  
  
औदुम्बरतरुमूले कृतवासं कृष्णभक्तिदानरतम् ।  
औदुम्बरादिदिव्यक्षेत्रावासं नमामि योगीशम् ॥ ५॥  
  
शरदिन्दुतुल्यवदनं करराजद्बोधमुद्रमतिसुलभम् ।  
तरणाय भवपयोधेः शरणं यास्यामि दत्तयोगीन्द्रम् ॥ ६॥  
  
कृतवीर्यपुत्रदेशिकमिन्दुप्रतिमानवदनकञ्जातम् ।  
बिम्बाधरमनसूयामुखपद्मार्कं नमामि गुरुदत्तम् ॥ ७॥  
  
कृत्ताघवृन्द नमतां चित्ताम्बुजमध्यसंस्थ भक्तानाम् ।  
दत्तात्रेय कृपाब्धे यत्ताक्षाराध्यचरण मां पाहि ॥ ८॥  
  
क्रव्यादवैरिरूपो नव्याम्बुदसन्निकाशदेहरुचिः ।  
भव्याय भवतु योगी निर्व्याजदयासुधाम्बुधिः कोऽपि ॥ ९॥  
  
गतिविजितमत्तनागं मतिदानधुरन्धरं प्रणम्रेभ्यः ।  
यतिततिपूजितपादं पतितावनदीक्षमेनमाकलये ॥ १०॥  
  
गोरक्षकमुखयोगिभिरादरतः सेव्यमानपदपद्मम् ।  
गोब्राह्मणहितकारणमत्रेः सुतमातनोमि हृत्पद्मे ॥ ११॥  
  
घुटिकाञ्जनमुखसिद्धीर्घटिकातः प्राप्नुवन्ति यद्भक्ताः ।  
स्फटिकाक्षमालिकाढ्यं तडिदाभं नौमि तं दत्तम् ॥ १२॥  
  
दिननाथतुल्यवसनं दिष्ट्यैकप्राप्यचरणपाथोजम् ।  
दिवि भुवि पाताले च प्रचरन्तं नौमि योगिनं कञ्चित् ॥ १३॥  
  
बालोन्मत्तसदृक्षं कालोत्पन्नाशनेन सन्तुष्टम् ।  
मालोल्लसद्गलतटं कालोच्छित्त्यै नमामि दत्तमुनिम् ॥ १४॥  
  
भरताग्रजभक्ताग्र्यं भद्राणि दिशन्तमाशु नम्रेभ्यः ।  
भवभीतिभञ्जनचणं दत्तात्रेयं नमामि मोदेन ॥ १५॥  
  
भवनीकृतानतहृदं भक्ताज्ञानेभदलनपञ्चास्यम् ।  
भसितावलिप्तगात्रं भव्यकरं नौमि दत्तमुनिवर्यम् ॥ १६॥  
  
यस्याष्टविधा मन्त्राः शीघ्रं सिद्धिप्रदायकास्तिष्ये ।  
तस्याङ्घ्रिपङ्कजमहं दत्तात्रेयस्य नौमि योगीशः ॥ १७॥  
  
यागादिकर्मलभ्यं भोगालिं नम्रपङ्क्तये ददतम् ।  
योगाधिरूढमनिशं नागाधिपशायिनं नमस्यामि ॥ १८॥  
  
रवधूतहंसगर्वं नवनवकविताप्रदानधौरेयम् ।  
विधिहरिशिवस्वरूपं प्रवणं वन्दे नतावने कञ्चित् ॥ १९॥  
  
वैराग्यदाननिरतं तीरातिक्रान्तवैभवोपेतम् ।  
काराबन्धविमोचकमैरावतयायिसेवितं नौमि ॥ २०॥  
  
शरणागतपरिरक्षणनिरतं तरुणं तमालसमदेहम् ।  
सरसिजसदृक्षनयनं शरणं यास्यामि दत्तमुनिनाथम् ॥ २१॥  
  
कथितागमार्थसारं मथिताखिलदुःखकारणाविद्यम् ।  
पथि परमे स्थितमनिशं शिथिलितपापौघमाश्रये दत्तम् ॥ २२॥  
  
शीर्षत्रयेण सहितं शीर्षं वेदत्रयस्य नतलोकान् ।  
सम्बोधयन्तमनिशं भावयतु स्वान्तमादराद्यमिनम् ॥ २३॥  
  
स्मृतिमात्रतुष्टहृदयं मतिदं तरसाङ्घ्रिनम्रलोकाय ।  
शितिकण्ठमित्रमीडे कृतिनां प्रत्यक्षमन्वहं दत्तम् ॥ २४॥  
  
गोरक्षाद्यैर्मुख्यसुशिष्यैः परिवीतं  
गोविप्राणां पोषणसक्तं करुणाब्धिम् ।  
गोलक्ष्मीशाम्बुजभवगिरिजासखरूपं  
दत्तात्रेयश्रीपदपद्मं प्रणतोऽस्मि ॥ २५॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीदत्तात्रेयस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
