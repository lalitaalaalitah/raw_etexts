---
Acknowledge-Permission: Shri Chitrapur Math - Publications Committee https://chitrapurmath.net/
Author: Shri Ganesha Shatavadhani
Category: deities_misc, gurudev
File name: parijnAnAshramatrayodashI.itx
Language: Sanskrit
Latest update: March 2, 2018
Location: doc_deities_misc
Proofread by: NA
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: deities_misc
Text title: parijnAnAshramatrayodashI
engtitle: parijnAnAshramatrayodashI
itxtitle: parijnAnAshramatrayodashI (gaNesha shatAvAdhAnImahodayavirachitA)
title: परिज्ञानाश्रमत्रयोदशी (गणेश शतावाधानीमहोदयविरचिता)

---
  
 श्रीपरिज्ञानाश्रमत्रयोदशी   
आनन्दाश्रमशिष्याग्र्यं स्वानन्दाम्बुधिमज्जितम् ।  
आनन्दाश्रमिणं वन्दे परिज्ञानाश्रमं गुरुम् ॥ १॥  
  
श्रीविद्योपासनोद्याने मायूरं विभ्रमं सदा ।  
यश्चक्रे तं नमो नित्यं परिज्ञानाश्रमं गुरुम् ॥ २॥  
  
बाल्ये दीपनमस्कारे यस्य वैराग्यधीशिखा ।  
जज्वाल तं सदा वन्दे परिज्ञानाश्रमं गुरुम् ॥ ३॥  
  
शिष्यान्तश्शोधने यद्वत्तद्वद्यन्त्रालिशोधने ।  
कौतुकं यस्य तं वन्दे परिज्ञानाश्रमं गुरुम् ॥ ४॥  
  
भवरोगहरो योऽभूच्छिवयोगपरोऽनिशम् ।  
त वन्दे सिद्धिसम्पन्नं परिज्ञानाश्रमं गुरुम् ॥ ५॥  
  
शुनि चैव समदृष्टा ज्ञानीत्यागमदृष्टये ।  
आसीद्यस्तं नुमो हार्दं परिज्ञानाश्रमं गुरुम् ॥ ६॥  
  
सारस्वतजनप्रीतस्सारस्वतसमर्चकः ।  
य आसीत् तं मुदा वन्दे परिज्ञानाश्रमं गुरुम् ॥ ७॥  
  
विद्यावृद्धस्तपोवृद्धो वयोवृद्धाश्रयो बभौ ।  
य कारुण्येन तं वन्दे परिज्ञानाश्रमं गुरुम् ॥ ८॥  
  
योऽनुकर्तुं विभुं चक्रे विश्ववस्त्वालयङ्करम् ।  
वस्त्वागारं नुमस्तं श्रीपरिज्ञानाश्रमं गुरुम् ॥ ९॥  
  
निर्मिमे निर्ममेन्द्रो यः स्तवान् वेदान्तवासितान् ।  
गीतासक्तं नुमस्तं श्रीपरिज्ञानाश्रमं गुरुम् ॥ १०॥  
  
कैवल्यसन्निकर्षत्वे तथाहङ्ग्रहचिन्तने ।  
यस्यासीद्हृदयं वन्दे परिज्ञानाश्रमं गुरुम् ॥ ११॥  
  
भक्तचेतोरथाध्यक्षो रथयात्रां महेशितुः ।  
यश्चक्रे तं नुमोऽजस्रं परिज्ञानाश्रमं गुरुम् ॥ १२॥  
  
दुर्गं निर्माय दुर्गायै स्वसर्गं यो रुरोधतम् ।  
अपवर्गप्रदं वन्दे परिज्ञानाश्रमं गुरुम् ॥ १३॥  
  
श्रीश्रीपरिज्ञानाश्रमयतीश्वराणां  
     तुर्याश्रमालङ्कृतिरूपकाणाम् ।  
स्तोत्रं पठेद्यः प्रयतः प्रणम्रः ।  
     प्राप्नोति पूर्णां करुणां गुरूणाम् ॥  
  
इति श्रीगणेश शतावधानीमहोदयविरचिता   
     श्रीपरिज्ञानाश्रमत्रदयोदशी समाप्ता ।  
  
NA  
  
