---
Category: deities_misc, gurudev
File name: shirDIsAInAthamahimnastotram.itx
Language: Sanskrit
Latest update: January 19, 2020
Location: doc_deities_misc
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Shirdi Sainatha Mahimna Stotram
engtitle: shirDIsAInAthamahimnastotram
itxtitle: shirDIsAInAthamahimnastotram
title: शिर्डीसाईनाथमहिम्नस्तोत्रम्

---
  
 श्रीशिर्डीसाईनाथमहिम्नस्तोत्रम्   
सदा सत्स्वरूपं चिदानन्दकन्दं  
     जगत्सम्भवस्थानसंहारहेतुम् ।  
स्वभक्तेच्छया मानुषं दर्शयन्तं  
     नमामीश्वरं सद्गुरुं साईनाथम् ॥ १॥  
  
भवध्वान्तविध्वंसमार्ताण्डमीड्यं  
     मनोवागतीतं मुनिध्यानगम्यम् ।  
जगद्व्यापकं निर्मलं निर्गुणं त्वां  
     नमामीश्वरं सद्गुरुं साईनाथम् ॥ २॥  
  
भवाम्भोधिमग्नार्दितानां जनानां  
     स्वपादाश्रितानां स्वभक्तप्रियाणाम् ।  
समुद्धारणार्थं कलौ सम्भवन्तं  
     नमामीश्वरं सद्गुरुं साईनाथम् ॥ ३॥  
  
सदा निम्बवृक्षस्य मूलाधिवासं  
     सुधास्राविणं तिक्तमप्यप्रियं तम् ।  
तरुं कल्पवृक्षाधिकं साधयन्तं  
     नमामीश्वरं सद्गुरुं साईनाथम् ॥ ४॥  
  
सदा कल्पवृक्षस्य तस्याधिमूले  
     भवद्भावबुद्ध्या सपर्यादिसेवाम् ।  
नृणां कुर्वतां भुक्तिमुक्तिप्रदं तं  
     नमामीश्वरं सद्गुरुं साईनाथम् ॥ ५॥  
  
अनेकाश्रुता तर्कलीलाविलासैः  
     समाकर्षयन्तं सुभास्वत्प्रभावम् ।  
अहम्भावहीनं प्रसन्नात्मभावं  
     नमामीश्वरं सद्गुरुं साईनाथम् ॥ ६॥  
  
सतां विश्रमाराममेवाभिरामं  
     सदा सज्जनैः संस्तुतं सन्नमद्भिः ।  
जनामोददं भक्तभद्रप्रदं तं  
     नमामीश्वरं सद्गुरुं साईनाथम् ॥ ७॥  
  
अजन्माद्यमेकं परम्ब्रह्म साक्षात्  
     स्वयं सम्भवं राममेवावतीर्णम् ।  
भवद्दर्शनात्सम्पुनीतः प्रभोऽहं  
     नमामीश्वरं सद्गुरुं साईनाथम् ॥ ८॥  
  
श्रीसायीशकृपानिधेऽखिलनृणां सर्वार्थसिद्धिप्रद  
     युष्मत्पादरजःप्रभावमतुलं धातापि वक्ताक्षमः ।  
सद्भक्त्या शरणं कृताञ्जलिपुटः सम्प्रापितोऽस्मि प्रभो  
     श्रीमत्साईपरेशपादकमलान्नान्यच्छरण्यं मम ॥ ९॥  
  
साईरूपधरराघवोत्तमं  
     भक्तकामविबुधद्रुमप्रभुम् ।  
माययोपहतचित्तशुद्धये  
     चिन्तयाम्यहमहर्निशं मुदा ॥ १०॥  
  
शरत्सुधांशुप्रतिमप्रकाशं  
     कृपातपत्रं तव साईनाथ ।  
त्वदीयपादाब्जसमाश्रितानां  
     स्वच्छाय सन्तापमपाकरोतु ॥ ११॥  
  
उपासनी दैवतसाईनाथ  
     स्तवैर्मयोपासनिना स्तुतस्त्वम् ।  
रमेन्मनो मे तव पादयुग्मे  
     भृङ्गो यथाब्जे मकरन्दलुब्धः ॥ १२॥  
  
अनेकजन्मार्जितपापसङ्क्षयो  
     भवेद्भवत्पादसरोजदर्शनात् ।  
क्षमस्व सर्वानपराधपुञ्जकान्  
     प्रसीद सायीश गुरो दयानिधे ॥ १३॥  
  
श्रीसाईनाथचरणामृतापूतचित्ता-  
     स्तत्पादसेवनरतास्सततं च भक्त्या ।  
संसारजन्यदुरितौघविनिर्गतास्ते  
     कैवल्यधाम परमं समवाप्नुवन्ति ॥ १४॥  
  
स्तोत्रमेतत्पठेद्भक्त्या यो नरस्तन्मनाः सदा ।  
सद्गुरोः साईनाथस्य कृपापात्रं भवेद्ध्रुवम् ॥ १५॥  
  
इति श्रीउपासनीबाबा अथवा काशीनाथशास्त्री उपासनी विरचितं  
श्रीशिर्डीसाईनाथमहिम्नस्तोत्रं समाप्तम् ।  
  
Proofread by PSA Easwaran  
  
