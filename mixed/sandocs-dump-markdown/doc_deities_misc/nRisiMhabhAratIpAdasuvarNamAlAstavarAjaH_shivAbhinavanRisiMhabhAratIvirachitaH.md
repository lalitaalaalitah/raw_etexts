---
Author: Sachchidananda Shivabhinava Nrisimha Bharati Swamigal
Category: deities_misc, sachchidAnanda-shivAbhinava-nRisiMhabhAratI, gurudeva, stavarAja
File name: nRRisiMhabhAratIpAdasuvarNamAlAstavarAjaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudeva
Subject: philosophy/hinduism/religion
Sublocation: deities_misc
Text title: nRRisiMhabhAratIpAdasuvarNamAlAstavarAjaH
engtitle: nRRisiMhabhAratIpAdasuvarNamAlAstavarAjaH
itxtitle: nRisiMhabhAratIpAdasuvarNamAlAstavarAjaH (shivAbhinavanRisiMhabhAratIvirachitaH)
title: नृइसिंहभारतीपादसुवर्णमालास्तवराजः (शिवाभिनवनृइसिंहभारतीविरचितः)

---
  
 श्रीनृसिंहभारतीपादसुवर्णमालास्तवराजः   
ओङ्कारमन्त्रराजप्रजपनसंसक्तमानसाम्भोजान् ।  
त्रिजगच्छ्लाघितचरितान्वन्दे नरसिंहभारतीपादान् ॥ १॥  
  
नवनवकवित्वजननप्रणवान्मूकेऽपि पादनम्रजने ।  
नयनजितारुणकञ्जान्वन्दे नरसिंहभारतीपादान् ॥ २॥  
  
मोहनिवारणचतुराञ्छ्रुत्यन्तार्थप्रबोधकैर्वचनैः ।  
मोदितनतनरनिकरान्वन्दे नरसिंहभारतीपादान् ॥ ३॥  
  
नृपपशुपजडविदग्र्यप्रस्तरकलधौतसमहृदम्भोजान् ।  
नृहरिपदार्चनसक्तान्वन्दे नरसिंहभारतीपादान् ॥ ४॥  
  
सिंहधुरन्धरहृदयान्कामक्रोधेभगर्वनिर्भेदे ।  
सिन्दूरशोणवसनान्वन्दे नरसिंहभारतीपादान् ॥ ५॥  
  
हरिहरसमानबुद्धीन्विरहविहीनांश्चिदात्मताबुद्ध्या ।  
हसितजितकुन्दकान्तीन्वन्दे नरसिंहभारतीपादान् ॥ ६॥  
  
भागीकृतपुण्यौघान्सुहृदरिवर्गे क्रमेण निःशेषम् ।  
भारतजनपुण्यनिधीन्वन्दे नरसिंहभारतीपादान् ॥ ७॥  
  
रत्नलसत्कुक्षिगणेट् चन्द्रशिरःशारदाम्बिकार्चनतः ।  
रचितजगच्छुभपङ्कीन्वन्दे नरसिंहभारतीपादान् ॥ ८॥  
  
त्यै प्र्याद्यायै येषां न भवन्तीशाजहरिपदान्यपि भो ।  
तांस्तूलीकृतविश्वान्वन्दे नरसिंहभारतीपादान् ॥ ९॥  
  
जगदाचार्यनृसिहप्रसादलेशात्तबुद्धिकणिकेन ।  
शिष्यब्रुवेण तेषां रचितः स्तव एष जयतु तत्कृपया ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीनरसिंहभारतीपादसुवर्णमालास्तवराजः  
सम्पूर्णः ।  
  
  
Proofread by PSA Easwaran psaeaswaran at gmail.com  
  
