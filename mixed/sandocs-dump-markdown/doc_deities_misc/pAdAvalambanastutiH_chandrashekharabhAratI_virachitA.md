---
Author: chandrashekharabhAratI
Category: deities_misc, gurudev, chandrashekharabhAratI
Description/comments: Sri Gururaja Sukti Malika
File name: pAdAvalambanastutiH.itx
Indexextra: (Translation)
Language: Sanskrit
Latest update: January 1, 2020
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Padavalambanastutih
Transliterated by: Aruna Narayanan narayanan.aruna at gmail.com
engtitle: pAdAvalambanastutiH
itxtitle: pAdAvalambanastutiH (chandrashekharabhAratI virachitA)
title: पादावलम्बनस्तुतिः (चन्द्रशेखरभारती विरचिता)

---
  
 पादावलम्बनस्तुतिः   
स्थितेऽनुकम्पामकरन्दपूर्णे  
     जगद्गुरोः पादसहस्रपत्रे ।  
किमन्यतो धावसि चित्तभृङ्ग  
     प्रयाहि तत्रैव रमस्व नित्यम् ॥ १॥  
  
योगिवर्य यमिराजनताङ्घ्रे  
     भोगिराजनवनीयचरित्र ।  
रागिभिन्नमनुजाप्यपदाब्ज  
     देशिकेन्द्र मम देह्यवलम्बम् ॥ २॥  
  
यद्वचोमधुरिमापजितेमं  
     लोकमेव विससर्ज सुधाऽपि ।  
पादपद्मनतमुक्तिद स त्वं  
     देहि देशिक ममाङ्घ्र्यवलम्बम् ॥ ३॥  
  
दातृभावमवगम्य महान्तं  
     कर्ण आप जनकर्णपथं ते ।  
दारिताखिलदरिद्रजनार्ते  
     देहि देशिक ममाङ्घ्र्यवलम्बम् ॥ ३॥  
  
शान्तिदान्तिविरतीरपवर्ग-  
     प्रापिकाः सुदृढमाशु वितीर्य ।  
जन्ममृत्युभयरोगयुतस्य  
     देहि देशिक ममाङ्घ्र्यवलम्बम् ॥ ४॥  
  
दर्शनात्किल दुरध्वगमर्त्याः  
     यस्य जातु बहवः कृतकृत्याः ।  
सूक्तितस्तु किमु वाच्यमयं त्वं  
     देहि देशिक ममाङ्घ्र्यवलम्बम् ॥ ५॥  
  
भस्मदानपरिपूरितनम्रा-  
     काङ्क्षितार्थ परमात्मविदग्र्य ।  
विस्मयावहतुरीयकयात्र  
     देहि देशिक ममाङ्घ्र्यवलम्बम् ॥ ६॥  
  
ईहितं वितर सच्चितिसञ्ज्ञ  
     मोहितस्य जगदीश्वरशक्त्या ।  
को हितं मम तनोति विना त्वां  
     देहि देशिक ममाङ्घ्र्यवलम्बम् ॥ ७॥  
  
शङ्करार्यकृतसर्वनिबन्ध-  
     प्रोक्तिपाटवमतीव वितीर्य ।  
अश्रुतेऽपि परिभाषणदाक्ष्यं  
     देहि देशिक ममाङ्घ्र्यवलम्बम् ॥ ८॥  
  
व्यासजैमिनिकणादपदाक्षैः  
     पाणिनिप्रभृतिभिर्मुनिवर्यैः ।  
प्रोक्तशास्त्रपरिपक्वमनीषां  
     देहि देशिक ममाङ्घ्र्यवलम्बम् ॥ ९॥  
  
मारमत्तगजचण्डमृगेन्द्र  
     दारबन्धुममतागकुठार ।  
तारयाशु भववारिनिधेर्मां  
     देहि देशिक ममाङ्घ्र्यवलम्बम् ॥ १०॥  
  
पादधूलिपरिपावितलोक  
     भेदवादवनदावकृशानो ।  
मोदमान परमात्मनि नित्यं  
     देहि देशिक ममाङ्घ्र्यवलम्बम् ॥ ११॥  
  
ब्राह्मणत्वमतिदुर्लभमाप्तं  
     ह्याश्रमश्च समवापि तुरीयः ।  
नास्ति रागरहितत्वमपीषत्  
     देहि देशिक ममाङ्घ्र्यवलम्बम् ॥ १२॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचिता श्रीपादावलम्बनस्तुतिः समाप्ता ।  
  
Proofread by Aruna Narayanan narayanan.aruna at gmail.com   
  
