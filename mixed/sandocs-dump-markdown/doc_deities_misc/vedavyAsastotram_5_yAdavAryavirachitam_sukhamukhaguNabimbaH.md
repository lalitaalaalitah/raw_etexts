---
Author: Yadavarya
Category: deities_misc, gurudev
File name: vedavyAsastotram5.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Veda Vyasa Stotram 5
Transliterated by: Krishnananda Achar
engtitle: vedavyAsastotram 5
itxtitle: vedavyAsastotram 5 (yAdavAryavirachitam sukhamukhaguNabimbaH)
title: वेदव्यासस्तोत्रम् ५ (यादवार्यविरचितम् सुखमुखगुणबिम्बः)

---
  
 श्रीवेदव्यासस्तोत्रम् ५   
सुखमुखगुणबिम्बः साधुमार्गावलम्बः  
     सुमति जलजमोदो दूषितान्यप्रमोदः ।  
भुवन वितत मोहध्वान्त विध्वंसकेतुः  
     दिशतु दृशमभीष्टां व्याससूर्यः स्वनिष्ठाम् ॥ १॥  
  
आनन्दादि गुणोद्रिक्तमानन्दादिपदाभिधम् ।  
आनन्दमुनिपं व्यास स्वानन्दाय भजेमुहुः ॥ २॥  
  
विदोषभाश्चिन्तितसन्मनोरथप्रदेशः सुधीमण्डल मण्डनायितः ।  
सदा ममाज्ञानतमोविनाशकः श्रुतीश चिन्तामणिरस्तु भूतिदः ॥ ३॥  
  
वासवीवियति व्यक्तं परापरविभासकम् ।  
व्यासाभिधमहं वन्दे महामोहतमोपहम् ॥ ४॥  
  
             (श्रीमन्यायसुधा टिप्पणि)  
व्यास भारतकर्तारं मध्वं मूलगुरुं तथा ।  
चेतो वाग्देवतां वाणीं गुरूंश्च प्रणमाम्यहम् ॥ ५॥  
  
व्यासं सर्वगुणावासं वासवीनन्दनं प्रभुम् ।  
श्रीनिवासं सदा वन्दे भासमानं हृदम्बरे ॥ ६॥  
  
             (श्री यमकभारत टिप्पणि)  
भूखण्ड प्रकटीकृतामलवपुः विस्तारिताशेषगु  
     र्वेदान्ताब्ज विकासको हरिर्जगत्तत्वप्रकाशप्रदः ।  
ध्वस्तध्वान्तततिः शरण्य जनसन्मार्गप्रदर्शी मुहुः  
     वेदव्यास दिवाकरो लसतु मे हार्दाम्बरे सर्वदा ॥ ७॥  
  
             (श्रीमद्भागवत प्रथम स्कन्ध टिप्पणि)  
वासवीनन्दनं व्यासं वासुदेव पराभिदम् ।  
श्रीशं नौमि सदा मध्वहृदयाम्बुज वासिनम् ॥ ८॥  
  
             (श्रीमद्भागवत प्रथम स्कन्ध टिप्पणि)  
सत्यवत्यालवालोत्थं सद्विद्यालतया युतम् ।  
नाना शाखाभिरुत्कृष्टं व्यास कल्पद्रुमं भजे ॥ ९॥  
  
             (श्रीमद्भागवत द्वितीय स्कन्ध टिप्पणि)  
सुखज्ञानादि सद्रत्नः शुकयोगीन्दु सम्भवः ।  
व्यासदेवामृताम्बोधिः भूयाद्भूत्यै ममानिशम् ॥ १०॥  
  
             (श्रीमद्भागवत तृतीय स्कन्ध टिप्पणि)  
सत्यवत्यालवालोत्थं वेदशाखोपबृंहितम् ।  
शुकादिद्विजसन्नादं व्यास कल्पद्रुमं भजे ॥ ११॥  
  
             (श्रीमद्भागवत चतुर्थ स्कन्ध टिप्पणि)  
सुखादिगुण सम्पूर्णं दुःखाज्ञान विवर्जितम् ।  
शुकादिमुनि मध्यस्तं व्यासयोगीशमाभजे ॥ १२॥  
  
             (श्रीमद्भागवत सप्तम स्कन्ध टिप्पणि)  
  
इति श्रीयादवार्यविरचितं श्रीवेदव्यासस्तोत्रं सम्पूर्णम् ।  
  
  
Encoded and proofread by Krishnananda Achar   
  
