---
Acknowledge-Permission: Shri Chitrapur Math - Publications Committee https://chitrapurmath.net/
Category: deities_misc, panchaka, gurudev
File name: gurupAdukApanchakam2.itx
Language: Sanskrit
Latest update: March 2, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
SubDeity: gurudev
Subject: philosophy/hinduism/religion
Sublocation: deities_misc
Text title: gurupAdukApanchakam 2
engtitle: gurupAdukApanchakam 2
itxtitle: gurupAdukApanchakam 2
title: गुरुपादुकापञ्चकम् २

---
  
 श्रीगुरुपादुकापञ्चकम् २   
ॐ नमो गुरुभ्यो गुरुपादुकाभ्यो  
नमः परेभ्यः परपादुकाभ्यः ।  
आचार्य-सिद्धेश्वर-पादुकाभ्यो  
नमो नमः श्रीगुरुपादुकाभ्यः ॥ १॥  
ऐङ्कार-ह्रीङ्कार-रहस्ययुक्त -  
श्रीङ्कार-गूढार्थ-महाविभूत्या ।  
ओङ्कार-मर्म-प्रतिपादिनीभ्यां  
नमो नमः श्रीगुरुपादुकाभ्याम् ॥ २॥  
होत्राग्नि-होत्राग्नि-हविष्य-होतृ  
होमादि-सर्वाकृति-भासमानम् ।  
यद्ब्रह्म तद्बोधवितारिणीभ्यां  
नमो नमः श्रीगुरुपादुकाभ्याम् ॥ ३॥  
कामादिसर्पव्रजगारुडाभ्यां  
विवेकवैराग्यनिधिप्रदाभ्याम् ।  
बोधप्रदाभ्यां द्रुतमोक्षदाभ्यां  
नमो नमः श्रीगुरुपादुकाभ्याम् ॥ ४॥  
अनन्त-संसार-समुद्रतार-  
नौकायिताभ्यां स्थिरभक्तिदाभ्याम् ।  
जाड्याब्धि-संशोषण-वाडवाभ्यां  
नमो नमः श्रीगुरुपादुकाभ्याम् ॥ ५॥  
  
इति श्रीगुरुपादुकापञ्चकं (२) सम्पूर्णम् ।  
  
Proofread by Sunder Hattangadi sunderh at hotmail.com  
  
