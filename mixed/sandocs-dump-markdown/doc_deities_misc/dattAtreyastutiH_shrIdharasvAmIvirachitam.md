---
Author: shrIdharasvAmI
Category: deities_misc, shrIdharasvAmI, dattatreya
File name: dattAtreyastutiH.itx
Language: Sanskrit
Latest update: June 8, 2019
Location: doc_deities_misc
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: Dattatreya Stuti
Transliterated by: Sunder Hattangadi sunderh at hotmail.com
engtitle: Dattatreya Stuti
itxtitle: dattAtreyastutiH (shrIdharasvAmIvirachitam)
title: दत्तात्रेयस्तुतिः (श्रीधरस्वामीविरचितम्)

---
  
 श्रीदत्तात्रेयस्तुतिः   
जगत्सत्यं वा नो न च तनुरहं वा तनुरहं  
     अहं भूमा नो वा मनुत इति यो नोऽद्वयरसः ।  
न माया नोऽविद्या स्पृशति किल यं तं सुविमलं  
     गुरुं दत्तात्रेयं भज नतमनोऽभीष्टवरदम् ॥ १॥  
  
त्रिमूर्तीनां मायारहितमतिशुद्धं निजपदं  
     परं सच्चित्सौख्यं प्रकटितमहोऽत्र त्रिवदनैः ।  
निजब्रह्मैक्यं यद्विहरति वितन्वन् य इह तं  
     गुरुं दत्तात्रेयं भज नतमनोऽभीष्टवरदम् ॥ २॥  
  
तपस्तेपेऽत्रिर्यत्तनुजजनने भक्तिवशतः  
     तया प्रीत्या दत्तः स्फुटतरपरात्मैव कृपया ।  
ददात्यात्मानं यो ह्यतिकरुणया तं सुखनिधिं  
     गुरुं दत्तात्रेयं भज नतमनोऽभीष्टवरदम् ॥ ३॥  
  
विभुर्यो नित्यो वाऽक्षरमिति च वा ब्रह्म परमं  
     वरेण्यं सत्यं वा तनुविभवः पाशरहितः ।  
स्वभक्तानां मुक्त्यै सगुण इति यस्तं श्रुतिनुतं  
     गुरुं दत्तात्रेयं भज नतमनोऽभीष्टवरदम् ॥ ४॥  
  
न भोगैर्नो दानं च खलु तथा यागनिचयै-  
     र्न शास्त्रैर्नो योगैर्बहुविधानैर्न वशगः ।  
कलौ भक्त्या प्रीतो भवति च वशो यस्तमभयं  
     गुरुं दत्तात्रेयं भज नतमनोऽभीष्टवरदम् ॥ ५॥  
  
न माया नोऽविद्या जगदिदमहो जैवमथवा  
     न पिण्डं ब्रह्माण्डं भवति न जनुर्यस्य दयया ।  
दयासिन्धुर्यस्तं भवदलनदक्षं मुनिनुतं  
     गुरुं दत्तात्रेयं भज नतमनोऽभीष्टवरदम् ॥ ६॥।  
  
भवेद्यः सन्तुष्टः स्मरणमपि चेद्वा यदि कृतं  
     निजं ज्ञानं दत्वा विषयविषपाशान् दलति यः ।  
जगत्सेतुर्यो वै भवजलनिधिं तर्तुमिह तं  
     गुरुं दत्तात्रेयं भज नतमनोऽभीष्टवरदम् ॥ ७॥  
  
न माया नोऽविद्या न च मम तु जीवेशकलना  
     न विश्वं नो पिण्डं न च मम जनिर्वा मृतिरपि ।  
नरो नो नारी वा न च मम विकारः क्वचिदिति  
     गुरुं दत्तात्रेयं भज नतमनोऽभीष्टवरदम् ॥ ८॥  
  
इति समर्थानुगृहीत महात्मा श्री श्रीधरस्वामीविरचिता  
                श्रीदत्तात्रेयस्तुतिः समाप्ता ।  
  
Encoded and proofread by Sunder Hattangadi sunderh at hotmail.com  
  
