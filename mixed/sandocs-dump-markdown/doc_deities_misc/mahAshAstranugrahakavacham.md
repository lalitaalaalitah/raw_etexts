---
Category: deities_misc, ayyappa, kavacha
Description/comments: From Shastrarchana, Kannada publication
File name: mahAshAstranugrahakavacham.itx
Language: Sanskrit
Latest update: June 6, 2018
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
SubDeity: ayyappa
Subject: philosophy/hinduism/religion
Sublocation: deities_misc
Text title: mahAshAstranugrahakavacham
engtitle: mahAshAstranugrahakavacham
itxtitle: mahAshAstranugrahakavacham
title: महाशास्त्रनुग्रहकवचम्

---
  
 महाशास्त्रनुग्रहकवचम्   
श्रीगणेशाय नमः ।  
अथ महाशास्त्रनुग्रहकवचं प्रारभ्यते ॥  
  
श्रीदेव्युवाच  
भगवन् देवदेवेश सर्वज्ञ त्रिपुरान्तक ।  
प्राप्ते कलियुगे घोरे महाभूतैः समावृते ॥ १॥  
  
महाव्याधिमहाव्याळघोरराजैः समावृते ।  
दुःस्वप्नघोरसन्तापैः दुर्विनीतैः समावृते ॥ २॥  
  
स्वधर्मविरते मार्गे प्रवृत्ते हृदि सर्वदा ।  
तेषां सिद्धिं च मुक्तिं च त्वं मे ब्रूहि वृषध्वज ॥ ३॥  
  
ईश्वर इवाच  
शृणु देवि महाभागे सर्वकल्याणकारणे ।  
महाशास्तुश्च देवेशि कवचं पुण्यवर्धनम् ॥ ४॥  
  
अग्निस्तम्भजलस्तम्भसेनास्तम्भविधायकम् ।  
महाभूतप्रशमनं महाव्याधिनिवारणम् ॥ ५॥  
  
महाज्ञानप्रदं पुण्यं विशेषात्कलितापहम् ।  
सर्वरक्षाकरं दिव्यमायुरारोग्यवर्धनम् ॥ ६॥  
  
किमतो बहुनोक्तेन यं यं कामयते द्विजः ।  
तं तमाप्नोत्यसन्देहो महाशास्तुः प्रसादतः ॥ ७॥  
  
कवचस्य ऋषिर्ब्रह्मा गायत्रीश्छन्द उच्यते ।  
देवता श्रीमहाशास्ता देवो हरिहरात्मजः ॥ ८॥  
  
षडङ्गमाचरेद्भक्त्या मात्रया जातियुक्तया ।  
ध्यानमस्य प्रवक्ष्यामि शृणुष्वावहिता प्रिये ॥ ९॥  
  
अस्य श्रीमहाशास्तुः कवचस्तोत्रमहामन्त्रस्य ब्रह्मा ऋषिः ।  
गायत्रीः छन्दः । महाशास्ता देवता ।  
(ह्रां)प्रां बीजम् । (ह्रीं)प्रीं शक्तिः । (ह्रूं)प्रूं कीलकं  
श्रीमहाशास्तुः प्रसादसिद्धर्थे जपे विनियोगः ।  
(ह्रां)प्रां इत्यादि षडङ्गन्यासः ॥  
  
अथ ध्यानम् ।  
तेजोमण्डलमध्यगं त्रिनयनं दिव्याम्बरालङ्कृतं  
देवं पुष्पशरेक्षुकार्मुकलसन्माणिक्यपात्राभयम् ।  
बिभ्राणं करपङ्कजे मदगजस्कन्धाधिरूढं विभुं  
शास्तारं शरणं व्रजामि सततं त्रैलोक्यसम्मोहनम् ॥  
  
(लमित्यादि पञ्चोपचारपूजा ।)  
महाशास्ता शिरः पातु फालं हरिहरात्मजः ।  
कामरूपी दृशौ पातु सर्वज्ञो मे श्रुती सदा ॥ १॥  
  
घ्राणं पातु कृपाध्यक्षो मुखं गौरीप्रियः सदा ।  
वेदाध्यायी च मे जिह्वां पातु मे चिबुकं गुरुः ॥ २॥  
  
कण्ठं पातु विशुद्धात्मा स्कन्धौ पातु सुरार्चितः ।  
बाहू पातु विरूपाक्षः करौ तु कमलाप्रियः ॥ ३॥  
  
भूताधिपो मे हृदयं मध्यं पातु महाबलः ।  
नाभिं पातु महावीरः कमलाक्षोऽवतात्कटिम् ॥ ४॥  
  
अपानं  पातु विश्वात्मा गुह्यं गुह्यार्थवित्तमः ।  
(सनीपं पातु विश्वेशो गुह्यं गुह्यार्थवित्सदा)  
(सनीप \- णोत् फ़ोउन्द् इन् थे दिच्तिओनर्य्)  
ऊरू पातु गजारूढो वज्रधारी च जानुनी ॥ ५॥  
  
जङ्घे पाशाङ्कुशधरः पादौ पातु महामतिः ।  
सर्वाङ्गं पातु मे नित्यं महामायाविशारदः ॥ ६॥  
  
इतीदं कवचं पुण्यं सर्वाघौघनिकृन्तनम् ।  
महाव्याधिप्रशमनं महापातकनाशनम् ॥ ७॥  
  
ज्ञानवैराग्यदं दिव्यमणिमादिविभूषितम् ।  
आयुरारोग्यजननं महावश्यकरं परम् ॥ ८॥  
  
यं यं कामयते कामं तं तं प्राप्नोत्यसंशयः ।  
त्रिसन्ध्यं यः पठेद्विद्वान् स याति परमां गतिम् ॥ ९॥  
  
इति श्रीगुह्यरत्नचिन्तामणौ श्रीमहाशास्त्रनुग्रहकवचं सम्पूर्णम् ।  
  
Proofread by PSA Easwaran psawaswaran at gmail.com  
  
