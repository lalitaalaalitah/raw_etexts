+++
"Text title" = "Dandapani Ashtakam"
"File name" = "daNDapANyaShTakam.itx"
itxtitle = "daNDapANyaShTakam athavA yakSharAjAShTakam"
engtitle = "daNDapANyaShTakam"
Category = "deities_misc, aShTaka"
Location = "doc_deities_misc"
Sublocation = "deities_misc"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "NA"
Indexextra = "(English, Info 1, 2)"
"Latest update" = "May 18, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "दण्डपाण्यष्टकम् अथवा यक्षराजाष्टकम्"

+++
  
 श्रीदण्डपाण्यष्टकम् अथवा श्रीयक्षराजाष्टकम्   
रत्नगर्भाङ्गजोद्भूत पूर्णभद्रसुशोत्तम ।  
निर्विघ्नं कुरु मे यक्ष काशीवासं शिवाप्तये ॥ १॥  
  
धन्यो यक्षः पूर्णभद्रो धन्या काञ्चनकुण्डला ।  
ययोर्जठरपीठेऽभूर्दण्डपाणे महामते ॥ २॥  
  
जय यक्षपते धीर! जय पिङ्गललोचन ।  
जय पिङ्गजटाभार जय दण्डमहायुध ॥ ३॥  
  
अविमुक्तमहाक्षेत्रसूत्रधारोग्रतापस ।  
दण्डनायक भीमास्य जय विश्वेश्वरप्रिय ॥ ४॥  
  
सौम्यानां सौम्यवदन भीषणानां भयानक ।  
क्षेत्रपापधियां काल महाकाल महाप्रिय ॥ ५॥  
  
जय प्राणद यक्षेन्द्र काशीवासान्न मोक्षद ।  
महारत्नस्फुरद्रश्मिचयचर्चितविग्रह ॥ ६॥  
  
महासम्भ्रान्तिजनक महोद्भान्तिप्रदायक ।  
अभक्तानां च भक्तानां सम्भ्रान्त्युद्भ्रान्तिनाशक ॥ ७॥  
  
प्रान्तनेपथ्यचतुर जयज्ञाननिधिप्रद ।  
जयगौरीपदाब्जाले मोक्षेक्षणविचक्षण ॥ ८॥  
  
यक्षराजाष्टकं पुण्यमिदं नित्यं त्रिकालतः ।  
जपामि मैत्रावरुणे वाराणस्याप्तिकारणम् ॥ ९॥  
  
दण्डपाण्यष्टकं धीमान् जपन्विघ्नैर्नजातुचित् ।  
श्रद्धया परिभूयेत काशीवासफलं लभेत् ॥ १०॥  
  
प्रादुर्भावं दण्डपाणेः शृण्वन् स्तोत्रमिदं गृणन् ।  
विपत्तिमन्यतः प्राप्य काशीं जन्मान्तरे लभेत् ॥ ११॥  
  
इति श्रीस्कन्दप्रणीतम् श्रीदण्डपाण्यष्टकं अथवा  
 श्रीयक्षरजाष्टकं सम्पूर्णम् ।  
  
  
