---
Author: vedAntadeshikA
Category: daNDaka, deities_misc, stotra, vedAnta-deshika, vishhnu
File name: garuDadaNDaka.itx
Language: Sanskrit
Latest update: December 1, 2012
Location: doc_deities_misc
Proofread by: Prasanna Vijay pvsvr84 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: garuDadaNDakam
Texttype: stotra
Transliterated by: Prasanna Vijay pvsvr84 at gmail.com
engtitle: garuDadaNDakam
itxtitle: garuDadaNDakam
title: गरुडदण्डकम्

---
  
 श्रीगरुडदण्दकम्   
  
श्रीमते निगमान्तमहादेशिकाय नमः ।  
श्रीमान् वेङ्कटनाथार्यः कवितार्किककेसरी ।  
वेदान्तचार्यवर्यो मे सन्निधत्ताम् सदाहृदि ॥  
  
नमः पन्नगनद्धाय वैकुण्ठवशवर्तिने ।  
श्रुतिसिन्धु सुधोत्पादमन्दराय गरुत्मते ॥ १॥  
  
गरुडमखिलवेदनीडाधिरूढम् द्विषत्पीडनोत्कण्ठिताकुण्ठवैकुण्ठपीठीकृत  
स्कन्धमीडे स्वनीडागतिप्रीतरुद्रासुकीर्तिस्तनाभोगगाढोपगूढ स्फुरत्कण्टकव्रात  
वेधव्यथावेपमान द्विजिह्वाधिपाकल्पविष्फार्यमाण स्फटावाटिका  
रत्नरोचिश्छटा राजिनीराजितं कान्तिकल्लोलिनीराजितम् ॥ २॥  
  
जयगरुड सुपर्ण दर्वीकराहार देवाधिपाहारहारिन्  
दिवौकस्पतिक्षिप्तदम्भोळिधाराकिणाकल्प कल्पान्तवातूल कल्पोदयानल्प  
वीरायितोद्यच्चमत्कार दैत्यारि जैत्रध्वजारोहनिर्धारितोत्कर्ष  
सङ्कर्षणात्मन् गरुत्मन् मरुत्पञ्च काधीश सत्यादिमूर्ते न कश्चित्  
समस्ते नमस्ते पुनस्ते नमः ॥ ३॥  
  
नम इदमजहत्सपर्याय पर्यायनिर्यातपक्षानिलास्फालनोद्वेलपाथोधि  
वीचीचपेटाहतागाधपाताळभाङ्कारसङ्क्रुद्धनागेन्द्रपीडासृणीभावभास्वन्नखश्रेणये  
चण्डतुण्डाय नृत्यद्भुजङ्गभ्रुवे वज्रिणे दंष्ट्रय तुभ्यमध्यात्मविद्या  
विधेया विधेया भवद्दास्यमापादयेथा दयेथाश्च मे ॥ ४॥  
  
मनुरनुगत पक्षिवक्त्र स्फुरत्तारकस्तावकश्चित्रभानुप्रियाशेखरस्त्रायतां  
नस्त्रिवर्गापवर्गप्रसूतिः परव्योमधामन्  
वलद्वेषिदर्पज्वलद्वालखिल्यप्रतिज्ञावतीर्ण स्थिरां तत्त्वबुद्धिं परां  
भक्तिधेनुं जगन्मूलकन्दे मुकुन्दे म्हानन्ददोग्ध्रीं दधीथा  
मुधाकामहीनामहीनामहीनान्तक ॥ ५॥  
  
षट्त्रिंशद्गणचरणो नरपरिपाटीनवीनगुम्भगणः ।  
विष्णुरथदण्डकोऽयं विघटयतु विपक्षवाहिनीव्यूहम् ॥ ६॥  
  
विचित्रसिद्धिदः सोऽयं वेङ्कटेशविपश्चिता ।  
गरुडध्वजतोषाय गीतो गरुडदण्डकः ॥ ७॥  
  
कवितार्किकसिंहाय कल्यणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
श्रीमते निगमान्तमहादेशिकाय नमः ॥  
  
  
  
Encoded and proofread by Prasanna Vijay pvsvr84 at gmail.com  
  
