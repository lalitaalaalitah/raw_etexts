---
Category: deities_misc, dattatreya, stotra, shankarAchArya
File name: dattAShTachakrabIja.itx
Indexextra: (Manuscript)
Language: Sanskrit
Latest update: April 25, 2010, August 11, 2018
Location: doc_deities_misc
Proofread by: Dinkar Deshpande , sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattaaShTachakrabIja
Texttype: stotra
Transliterated by: Dinkar Deshpande , sunderh at hotmail.com
engtitle: Dattatreya aShTachakrabIjastotram
itxtitle: dattAtreya aShTachakrabIjastotram (shaNkarAchAryavirachitam)
title: दत्तात्रेय अष्टचक्रबीजस्तोत्रम् (शण्कराचार्यविरचितम्)

---
  
 श्रीदत्तात्रेय अष्टचक्रबीजस्तोत्रम्   
  
दिगम्बरं भस्मसुगन्धलेपनं  
चक्रं त्रिशूलं डमरुं गदां च ।  
पद्मासनस्थं ऋषिदेववन्दितं  
दत्तात्रेयध्यानमभीष्टसिद्धिदम् ॥ १॥  
  
मूलाधारे वारिजपद्मे सचतुष्के  
वंशंषंसं वर्णविशालैः सुविशालैः ।  
रक्तं वर्णं श्रीभगवतं गणनाथं  
दत्तात्रेयं श्रीगुरूमूर्तिं प्रणतोऽस्मि ॥ २॥  
  
स्वाधिष्ठाने षट्दलपद्मे तनुलिङ्गे  
बालान्तैस्तद्वर्णविशालैः सुविशालैः ।  
पीतं वर्णं वाक्पतिरूपं द्रुहिणं तं  
दत्तात्रेयं श्रीगुरूमूर्तिं प्रणतोऽस्मि ॥ ३॥  
  
नाभौ पद्मे पत्रदशाङ्के डफवर्णे  
लक्ष्मीकान्तं गरूढारूढं मणिपूरे ।  
नीलवर्णं निर्गुणरूपं निगमाक्षं  
दत्तात्रेयं श्रीगुरूमूर्तिं प्रणतोऽस्मि ॥ ४॥  
  
हृत्पद्मान्ते द्वादशपत्रे कठवर्णे  
अनाहतान्ते वृषभारूढं शिवरूपम् ।  
सर्गस्थित्यन्तां कुर्वाणं धवलाङ्गं  
दत्तात्रेयं श्रीगुरूमूर्तिं प्रणतोऽस्मि ५ ॥  
  
कण्ठस्थाने चक्रविशुद्धे कमलान्ते  
चन्द्राकारे षोडशपत्रे स्वरवर्णे  
मायाधीशं जीवशिवं तं भगवन्तं  
दत्तात्रेयं श्रीगुरूमूर्तिं प्रणतोऽस्मि ॥ ६॥  
  
आज्ञाचक्रे भृकुटिस्थाने द्विदलान्ते  
हं क्षं बीजं ज्ञानसमुद्रं गुरूमूर्तिं  
विद्युत्वर्णं ज्ञानमयं तं निटिलाक्षं  
दत्तात्रेयं श्रीगुरूमूर्तिं प्रणतोऽस्मि ॥ ७॥  
  
मूर्ध्निस्थाने वारिजपद्मे शशिबीजं  
शुभ्रं वर्णं पत्रसहस्रे ललनाख्ये  
हं बीजाख्यं वर्णसहस्रं तूर्यान्तं  
दत्तात्रेयं श्रीगुरूमूर्तिं प्रणतोऽस्मि ॥ ८॥  
  
ब्रह्मानन्दं ब्रह्ममुकुन्दं भगवन्तं  
ब्रह्मज्ञानं ज्ञानमयं तं स्वयमेव  
परमात्मानं ब्रह्ममुनीद्रं भसिताङ्गं  
दत्तात्रेयं श्रीगुरूमूर्तिं प्रणतोऽस्मि  ॥ ९॥  
  
इति श्रीमद्शङ्कराचार्यविरचितं श्रीदत्तात्रेय अष्टचक्रबीजस्तोत्रं सम्पूर्णम् ।  
  
Encoded and proofread by  
Dinkar Deshpande dinkar.deshpande at gmail.com  
Sunder Hattangadi sunderh at hotmail.com  
  
