---
Author: Sarvabhauma Bhattacharya
Category: deities_misc, krishna, gurudev, aShTottarashatanAma, sArvabhaumabhaTTAchArya
Description/comments: Nitai or Nityananda
File name: nityAnandAShTottarashatanAmastotram.itx
Indexextra: (Meaning)
Language: Sanskrit
Latest update: February 22, 2019
Location: doc_deities_misc
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: 108 Names of Nitai or Nityananda
engtitle: nityAnandAShTottarashatanAmastotram
itxtitle: nityAnandAShTottarashatanAmastotram (sArvabhauma bhaTTAchAryavirachitaM
  nityAnandaM ahaM vande)
title: नित्यानन्दाष्टोत्तरशतनामस्तोत्रम् (सार्वभौम भट्टाचार्यविरचितं नित्यानन्दं अहं
  वन्दे)

---
  
 नित्यानन्दाष्टोत्तरशतनामस्तोत्रम्   
श्रीमान्नित्यानन्दचन्द्राय नमः ।  
नित्यानन्दमहं वन्दे कर्णे लम्बितमौक्तिकम् ।  
चैतन्याग्रजरूपेण पवित्रीकृतभूतलम् ॥ १॥  
  
प्रणम्य श्रीजगन्नाथं नित्यानन्दमहाप्रभुम् ।  
नाम्नामष्टोत्तरशतं प्रवक्ष्यामि मुदाकरम् ॥ २॥  
  
नीलाम्बरधरः श्रिमाल्लाङ्गलीमुसलप्रियः ।  
सङ्कर्षणश्चन्द्रवर्णो यदूनां कुलमङ्गलः ॥ ३॥  
  
गोपिकारमणो रामो वृन्दावनकलानिधिः ।  
कादम्बरीसुधामत्तो गोपगोपीगणावृतः ॥ ४॥  
  
गोपीमण्डलमध्यस्थो रासताण्डवपण्डितः ।  
रमणीरमणः कामी मदघूर्णितलोचनः ॥ ५॥  
  
रासोत्सवपरिश्रान्तो घर्मनीरावृताननः ।  
कालिन्दीभेदनोत्साही नीरक्रीडाकुतूहलः ॥ ६॥  
  
गौराश्रयः शमः शान्तो मायामानुषरूपधृक् ।  
नित्यानन्दावधूतश्च यज्ञसूत्रधरः सुधीः ॥ ७॥  
  
पतितप्राणदः पृथ्वीपावनो भक्तवत्सलः ।  
प्रेमानन्दमदोन्मत्तः ब्रह्मादीनामगोचरः ॥ ८॥  
  
वनमालाधरो हारी रोचनादिविभूषितः ।  
नागेन्द्रशुण्डदोर्दण्डस्वर्णकङ्कणमण्डितः ॥ ९॥  
  
गौरभक्तिरसोल्लासश्चलच्चञ्चलनूपुरः ।  
गजेन्द्रगतिलावण्यसम्मोहितजगज्जनः ॥ १०॥  
  
सम्वीतशुभलीलाधृग्रोमाञ्चितकलेवरः ।  
हो हो ध्वनिसुधाशिश्च मुखचन्द्रविराजितः ॥ ११॥  
  
सिन्धूरारुणसुस्निग्धसुबिम्बाधरपल्लवः ।  
स्वभक्तगणमध्यस्थो रेवतीप्राणनायकः ॥ १२॥  
  
लौहदण्डधरो शृङ्गी वेणुपाणिः प्रतापवान् ।  
प्रचण्डकृतहुङ्कारो मत्तः पाषण्डमार्दनः ॥ १३॥  
  
सर्वभक्तिमयो देव आश्रमाचारवर्जितः ।  
गुणातीतो गुणमयो गुणवान् नर्तनप्रियः ॥ १४॥  
  
त्रिगुणात्मा गुणग्राही सगुणो गुणिनां वरः ।  
योगी योगविधाता च भक्तियोगप्रदर्शकः ॥ १५॥  
  
सर्वशक्तिप्रकाशाङ्गी महानन्दमयो नटः ।  
सर्वागममयो धीरो ज्ञानदो मुक्तिदः प्रभुः ॥ १६॥  
  
गौडदेशपरित्राता  प्रेमानन्दप्रकाशकः ।  
प्रेमानन्दरसानन्दी राधिकामन्त्रदो विभुः ॥ १७॥  
  
सर्वमन्त्रस्वरूपश्च कृष्णपर्यङ्कसुन्दरः ।  
रसज्ञो रसदाता च रसभोक्ता रसाश्रयः ॥ १८॥  
  
ब्रह्मेशादिमहेन्द्राद्यवन्दितश्रीपदाम्बुजः ।  
सहस्रमस्तकोपेतो रसातलसुधाकरः ॥ १९॥  
  
क्षीरोदार्णवसम्भूतः कुण्डलैकावतंसकः ।  
रक्तोपलधरः शुभ्रो नारायणपरायणः ॥ २०॥  
  
अपारमहिमानन्तो नृदोषादर्शनः सदा ।  
दयालुर्दुर्गतित्राता कृतान्तो दुष्टदेहिनाम् ॥ २१॥  
  
मञ्जुदाशरथिर्वीरो लक्ष्मणः सर्ववल्लभः ।  
सदोज्ज्वलो रसानन्दी वृन्दावनरसप्रदः ॥ २२॥  
  
पूर्णप्रेमसुधासिन्धुर्नाट्यलीलाविशारदः ।  
कोटीन्दुवैभवः श्रीमान् जगदाह्लादकारकः ॥ २३॥  
  
गोपालः सर्वपालश्च सर्वगोपावतंसकः ।  
माघे मासि सिते पक्षे त्रयोदश्यां तिथौ सदा ॥ २४॥  
  
उपोषणं पूजनं च श्रीनित्यानन्दवासरे ।  
यद्यत् सः कुरुते कामं तत्तदेव लभेन्नरः ॥ २५॥  
  
असाध्यरोगयुक्तोऽपि मुच्यते गदभीषणात् ।  
अपुत्रः साधुपुत्रं च लभते नात्र संशयः ॥ २६॥  
  
नित्यानन्दस्वरूपस्य नाम्नामष्टोत्तरं शतं ।  
यः पठेत् प्रातरुत्थाय स लभेद्वाञ्छितं ध्रुवम् ॥ २७॥  
  
इति सार्वभौम भट्टाचार्यविरचितं  
           नित्यानन्दाष्टोत्तरशतनामस्तोत्रं सम्पूर्णम् ।  
  
  
