---
Category: deities_misc, gurudev
Description/comments: Ramanuja Stotramala
File name: pUrvadinacharyA.itx
Indexextra: (Scan)
Language: Sanskrit
Latest update: November 23, 2019
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Purvadinacharya
engtitle: pUrvadinacharyA
itxtitle: pUrvadinacharyA
title: पूर्वदिनचर्या

---
  
 पूर्वदिनचर्या   
श्रीदेवराजगुरुभिरनुगृहीता  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
सौम्यजामातृयोगीन्द्रचरणाम्बुजषट्पदम् ।  
देवराजगुरुं वन्दे दिव्यज्ञानप्रदं शुभम् ॥  
  
अङ्के कवेरकन्यायास्तुङ्गे भुवनमङ्गले ।  
रङ्गे धाम्नि सुखासीनं वन्दे वरवरं मुनिम् ॥ १॥  
  
मयि प्रविशति श्रीमन्मन्दिरं रङ्गशायिनः ।  
पत्युः पदाम्बुजं द्रष्टुमायान्तमविदूरतः ॥ २॥  
  
सुधानिधिमिव स्वैरस्वीकृतोदग्रविग्रहम् ।  
प्रसन्नार्कप्रतीकाशप्रकाशपरिवेष्टितम् ॥ ३॥  
  
पार्श्वतः पाणिपद्माभ्यां परिगृह्य भवत्प्रियौ ।  
विन्यस्यन्तं शनैरङ्घ्री मृदुलौ मेदिनीतले ॥ ४॥  
  
आम्लानकोमलाकारमाताम्रविमलाम्बरम् ।  
आपीनविपुलोरस्कमाजानुभुजभूषणम् ॥ ५॥  
  
मृणालतन्तुसन्तानसंस्थानधवलत्विषा ।  
शोभितं यज्ञसूत्रेण नाभिबिम्बसनाभिना ॥ ६॥  
  
अम्भोजबीजमालाभिरभिजातभुजान्तरम् ।  
ऊर्ध्वपुण्ड्रैरुपश्लिष्टमुचितस्थानलक्षणैः ॥ ७॥  
  
काश्मीरकेसरस्तोमकडारस्निग्धरोचिषा ।  
कौशेयेन समिन्धानं स्कन्धमूलावलम्बिना ॥ ८॥  
  
मन्त्ररत्नानुसन्धानसन्ततस्फुरिताधरम् ।  
तदर्थतत्वनिध्यानसन्नद्धपुलकोद्गमम् ॥ ९॥  
  
स्मयमानमुखाम्भोजं दयमानदृगञ्चलम् ।  
मयि प्रसादप्रवणं मधुरोदारभाषणम् ॥ १०॥  
  
आत्मलाभात्परं किञ्चिदन्यन्नास्तीति निश्चयात् ।  
अङ्गीकर्तुमिव प्राप्तमकिञ्चनमिमं जनम् ॥ ११॥  
  
भवन्तमेव नीरन्ध्रं पश्यन्वश्येन चेतसा ।  
मुने! वरवर! स्वामिन् मुहुस्त्वामेव कीर्तयन् ॥ १२॥  
  
त्वदन्यविषयस्पर्शविमुखैरखिलेन्द्रियैः ।  
भवेयं भवदुःखानामसह्यानामनास्पदम् ॥ १३॥  
  
परेद्युः पश्चिमे यामे यामिन्यास्समुपस्थिते ।  
प्रबुध्य शरणं गत्वा परां गुरुपरम्पराम् ॥ १४॥  
  
ध्यात्वा रहस्यत्रितयं तत्वयाथात्म्यदर्पणम् ।  
परव्यूहादिकान् पत्युः प्रकारान् प्रणिधाय च ॥ १५॥  
  
ततः प्रत्युषसि स्नात्वा कृत्वा पौर्वाह्निकीः क्रियाः ।  
यतीन्द्रचरणद्वन्द्वप्रवणेनैव चेतसा ॥ १६॥  
  
अथ रङ्गनिधिं सम्यगभिगम्य निजं प्रभुम् ।  
श्रीनिधानं शनैस्तस्य शोधयित्वा पदद्वयम् ॥ १७॥  
  
ततस्तत्सन्निधिस्तम्भमूलभूतलभूषणम् ।  
प्राङ्मुखं सुखमासीनं प्रसादमधुरस्मितम् ॥ १८॥  
  
भृत्यैः प्रियहितैकाग्रैः प्रेमपूर्वमुपासितम् ।  
तत्प्रार्थनानुसारेण संस्कारान् संविधाय मे ॥ १९॥  
  
अनुकम्पापरीवाहैरभिषेचनपूर्वकम् ।  
दिव्यं पदद्वयं दत्त्वा दीर्घं प्रणमतो मम ॥ २०॥  
  
साक्षात्फलैकलक्ष्यत्वप्रतिपत्तिपवित्रितम् ।  
मन्त्ररत्नं प्रयच्छन्तं वन्दे वरवरं मुनिम् ॥ २१॥  
  
ततस्सार्धं विनिर्गत्य भृत्यैर्नित्यानपायिभिः ।  
श्रीरङ्गमङ्गलं द्रष्टुं पुरुषं भुजगेशयम् ॥ २२॥  
  
महतिं श्रीमति द्वारे गोपुरं चतुराननम् ।  
प्रणिपत्य शनैरन्तः प्रविशन्तं भजामि तम् ॥ २३॥  
  
देवी गोदा यतिपतिशठद्वेषिणौ रङ्गशृङ्गं  
     सेनानाथो विहगवृषभश्श्रीनिधिस्सिन्धुकन्या ।  
भूमानिलागुरुजनवृतः पूरुषश्चेत्यमीषामग्रे  
     नित्यं वरवरमुनेरङ्घ्रियुग्मं प्रपद्ये ॥ २४॥  
  
मङ्गलाशासनं कृत्वा तत्रतत्र यथोचितम् ।  
धाम्नस्तस्माद्विनिष्क्रम्य प्रविश्य स्वं निकेतनम् ॥ २५॥  
  
अथ श्रीशैलनाथार्यनाम्नि श्रीमति मण्डपे ।  
तदङ्घ्रिपङ्कजद्वन्द्वच्छायामध्यनिवासिनाम् ॥ २६॥  
  
तत्त्वं दिव्यप्रबन्धानां सारं संसारवैरिणाम् ।  
सरसं सरहस्यानां व्याचक्षाणं नमामि तम् ॥ २७॥  
  
ततः स्वचरणाम्भोजस्पर्शसम्पन्नसौरभैः ।  
पावनैरर्थिनस्तीर्थैर्भावयन्तं भजामि तम् ॥ २८॥  
  
आराध्य श्रीनिधिं पश्चादनुयागं विधाय च ।  
प्रसादपात्रं मां कृत्वा पश्यन्तं भावयामि तम् ॥ २९॥  
  
ततश्चेतस्समाधाय पुरुषे पुष्करेक्षणे ।  
उत्तंसितकरद्वन्द्वमुपविष्टमुपह्वरे ॥ ३०॥  
  
अब्जासनस्थमवदातसुजातमूर्ति-  
     मामीलिताक्षमनुसंहितमन्त्ररत्नम् ।  
आनम्रमौलिभिरुपासितमन्तरङ्गै-  
     र्नित्यं मुनिं वरवरं निभृतो भजामि ॥ ३१॥  
  
ततश्शुभाश्रये तस्मिन्न्निमग्नं निभृतं मनः ।  
यतीन्द्रप्रवणं कर्तुं यतमानं नमामि तम् ॥ ३२॥  
  
इति पूर्वदिनचर्या समाप्ता ।  
  
  
Proofread by Aruna Narayanan narayanan.aruna at gmail.com   
  
