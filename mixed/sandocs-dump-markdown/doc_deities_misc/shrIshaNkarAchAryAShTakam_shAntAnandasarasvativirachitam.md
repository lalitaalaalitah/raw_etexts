---
Author: Swami ShAntanandasaraswati
Category: aShTaka, deities_misc, gurudev, shankarAchArya
File name: shankarAchArya8shAntAnanda.itx
Language: Sanskrit
Latest update: July 14, 2016
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: ShrI Shankaracharyashtakam
Transliterated by: Sunder Hattangadi sunderh at hotmail.com
engtitle: ShrI Shankaracharyashtakam
itxtitle: shrIshaNkarAchAryAShTakam (shAntAnandasarasvativirachitam)
title: श्रीशण्कराचार्याष्टकम् (शान्तानन्दसरस्वतिविरचितम्)

---
  
 श्रीशङ्कराचार्याष्टकम्   
श्रीगणेशाय नमः ।  
अथ श्रीशङ्कराचार्याष्टकम् ।  
धर्मो ब्रह्मेत्युभयविषयं ज्ञापयत्येव वेदो  
नायं लोके पुरुषमतिजः काव्यकल्पानुकल्पः ।  
प्रामाण्यं च स्वयमिह भवेदित्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ १॥  
  
धर्मो नित्यं विधिविषयतो ज्ञापयत्येष वेद-  
स्तस्मिन्निष्ठा द्विविधमुदिता कामजाकामजाभ्याम् ।  
काम्यं कर्म त्रिदिवभुवनायेत्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ २॥  
  
कामापेतं भवति मनसः शोधनायात्र लोके  
तस्मान्नूनं विविदिषति ना साधनैः संयुतः सन् ।  
तस्माद्धर्मं चरत मनुजा इत्यनूद्दिष्टवनतं  
भाष्याचार्यं प्रणमत सदा शङ्करं न्यासिवर्यम् ॥ ३॥  
  
वेदो यस्मिन् विधिमुखभिदा षड्विधः शास्त्रसिद्धो  
वैधो भेदो दशहतशतं पूर्वतन्त्रे प्रसिद्धः ।  
धर्माद्यर्थः प्रमितिपुरतश्चेत्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ ४॥  
  
अद्वैतार्थग्रहणपटुतां पूर्वतन्त्रानुकूलं  
शास्त्राज्ज्ञात्वा कुरुत सुधियो धर्मचर्यां यथार्थम् ।  
नोचेत्कष्टं नरकगमनं चेत्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ ५॥  
  
द्वैतं मिथ्या यदि भवति चेत्प्राप्यतेऽद्वैतसिद्धि-  
स्तस्याः प्राप्त्यै प्रथममधुना साध्यते द्वैतनिष्ठम् ।  
मिथ्यात्वं यच्छ्रुतिशतगतं चेत्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ ६॥  
  
नाना नेहेत्युपदिशति वाग्द्वैतमिथ्यात्वसिद्ध्यै  
द्वैतं मिथ्या परिमितिगतेर्दृश्यतः स्वप्नवत्स्यात् ।  
एवंरूपा ह्यनुमितिमितिशेत्यनूद्दिष्टवन्तं  
भाष्याचार्यं प्रणमत सदा शङ्करं न्यासिवर्यम् ॥ ७॥  
  
एवं मिथ्या जगदिदमिति ज्ञायतां निश्चयेन  
ब्रह्माहं चेत्यलमनुभवः प्राप्यतां वेदवाक्यात् ।  
शान्तो भूयात् तदनु च सुखं चेत्यनूद्दिष्टवन्तं  
शान्त्यानन्दः प्रणमति यतिः शङ्कराचार्यमूर्तिम् ॥ ८॥  
  
शान्त्यानन्दसरस्वत्या कृतं शाङ्करमष्टकम् ।  
यः पठेद्भक्तिसंयुक्तः स सर्वां सिद्धिमाप्नुयात् ॥ ९॥  
  
इति श्रीपरमहंसपरिव्राजकाचार्यश्रीशान्त्यानन्दसरस्वतिविरचितं  
श्रीशङ्कराचार्याष्टकं समाप्तम् ॥   
  
Encoded and proofread by Sunder Hattangadi sunderh at hotmail.com  
  
