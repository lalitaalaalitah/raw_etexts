---
Author: Sw. Ramakrishnananda (1863-1911)
Category: deities_misc, gurudev
Description-comments: English and Hindi translations in the source book
File name: rAmakRiShNopadesha2.itx
Indexextra: (Scanned)
Language: Sanskrit
Latest update: July 10, 2016
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: ShriRamKrishna UpadeshSahasri by Swami Apurvananda
SubDeity: gurudev
Subject: philosophy/hinduism/religion
Sublocation: deities_misc
Text title: Shri RamakrishnopadeshAvaliH 2
Transliterated by: Sunder Hattangadi sunderh at hotmail.com
engtitle: Shri RamakrishnopadeshAvaliH 2
itxtitle: rAmakRiShNopadeshAvaliH 2
title: रामकृइष्णोपदेशावलिः २

---
  
 श्रीरामकृष्णपरमहंसोपदेशावलिः २   
यथा विलिप्ते तु रसैः प्रकाशते  
काचस्य पृष्ठे प्रतिरूपसञ्चयः ।  
हृल्लग्नशुक्रे च तथोर्ध्वरेतसा-  
मादर्शवत् सर्वविभुः प्रकाशते ॥ १॥  
  
वाष्पालोका यथैवेह पुरवर्त्मगृहादिकम् ।  
नानारुग्भिर्द्योतयन्ति ह्येककोषात् समागताः ॥  
  
नानाजातिकुलोद्भूता अवतारास्तथा भृशम् ।  
सर्वान् देशान् भासयति ह्यद्वयेशात् समागताः ॥ २॥  
  
यथा स्पर्शमणिं स्पृष्ट्वा लोहः काञ्चनतां गतः ।  
स्थापितो यत्र कुत्रापि विकृतिं नैव गच्छति ॥  
  
तथा सद्गुरुसंसर्गाद् यदा निर्मलतां व्रजेत् ।  
शुभान्वितो जनः कोऽपि न पुनः किल्बिषी भवेत् ॥ ३॥  
  
यथा स्पर्शमणेः स्पर्शात् तरवारो ह्ययोमयः ।  
हिरण्मयत्वमासाद्य न तु रूपं त्यजेत् स्वकम् ॥  
  
तथापि पूर्ववत् नान्यद्धिंसितुं क्षमते त्वसौ ।  
तथा हरिपदस्पर्शात् कश्चित् पुण्यवतां वरः ॥  
  
निर्मलत्वं समासाद्य पूर्वदेहं समाश्रयेत् ।  
तथाप्यसौ पुनर्नेह गच्छेद्वै रिपुवश्यताम् ॥ ४॥  
  
अयस्कान्तगिरिर्गुप्तः समुद्रसलिलान्तरे ।  
विश्लेषयत्ययः कीलान् पोतेभ्यः क्षणमात्रतः ॥  
  
तथा हरिकृपाकर्षान् नरो विगतबन्धनः ।  
तत्प्रेमार्णवगर्भे वै ह्यात्मारामो निमज्जति ॥ ५॥  
  
सिद्धकन्दमूलादीनि भजन्ते मृदुतां यथा ।  
असिद्धानि यथा तानि सन्त्येव कठिनानि च ॥  
  
निष्ठुरोऽपि तथा सिद्धः पुरुषो जायते यदा ।  
कोमलत्वमाप्नोति काठिन्यं संविहाय सः ॥  
  
असिद्धः स्वल्पसिद्धो वा स्वभावाद् विकृतो भवेत् ।  
मृषाचारी मृषाभाषी सुदुष्टो जायते ध्रुवम् ॥ ६॥  
  
स्वप्नमन्त्र-हठकृपा-नित्यत्वादि-विभेदतः ।  
सिद्धाः पञ्चविधा ज्ञेयाः पृथ्वीशोभाविवर्धनाः ॥  
  
स्वप्नकाले यदा कोऽपि मन्त्रं प्राप्य तु चेतनम् ।  
तेनैव सिद्धिमाप्नोति स्वप्नसिद्धः स उच्यते ॥  
  
गुरुदत्तं शुभं मन्त्रं सर्वसिद्धिप्रदायकम् ।  
यो जप्त्वा सिद्धिमाप्नोति मन्त्रसिद्धः स एव हि ॥  
  
हठात् प्राप्य धनं दीनो भवेत्तूर्णं धनी यथा ।  
दुष्टोऽपि साधुतामेति सहसैव क्वचिद्भुवि ॥  
  
दीर्घकालतपस्याभिर्यत् फलं प्राप्यते नरैः ।  
मुहूर्तेनैव तत्प्राप्य हठसिद्ध स जायते ॥  
  
दीनं हीनं यथा दृष्ट्वा धनी कृपापरायणः ।  
तस्यापनयति क्लेशं धनदानेन सर्वथा ॥  
  
वीक्ष्य कञ्चिद् दीनचित्तं दुराचार नरं तथा ।  
करोति सात्त्विकश्रेष्ठ गोविन्दो दीनवत्सलः ॥  
  
तस्यैव नरदेवस्य सर्वपूज्यस्य वै तदा ।  
कृपासिद्ध इति ख्यातिर्भवतीह धरातले ॥  
  
कुष्माण्डालावुवल्लीनां यथा फलोदयात् परम् ।  
पुष्पाणि सम्भवन्तीह फलानि च ततः परम् ॥  
  
तथा ये नित्यसिद्धास्ते जन्मसिद्धा भवन्ति वै ।  
तेषां त्वाजन्मसिद्धानां कर्तव्यानीह सन्ति न ॥  
  
तथापि तेऽनुतिष्ठन्ति यानि कर्माणि सिद्धये ।  
तान्येव लोकशिक्षार्थं नित्यसिद्धास्त एव हि ॥ ७॥  
  
यथा दूरतो हट्टकोलाहलोऽयम्  
अबोध्यः सदा भाति सर्वैर्मनुष्यैः ।  
समीपे तु वाणिज्यकार्योत्थ-शब्दाः  
क्रयाद्यर्थमुत्थापिता भान्ति नित्यम् ॥  
  
तथा सृष्टिकाण्डमनन्तं विलोक्य  
ह्यनीशं स्वतन्त्रं वदन्तीह मूढाः ।  
सुधीः सूक्ष्मदर्शी तु जानाति नित्यं  
विधातास्य नेता प्रभुर्विश्वकर्ता ॥ ८॥  
  
इति ।  
  
Encoded and proofread by Sunder Hattangadi sunderh at hotmail.com  
  
