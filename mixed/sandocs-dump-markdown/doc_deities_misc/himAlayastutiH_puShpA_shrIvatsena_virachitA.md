---
Author: Pushpa Srivatsan
Category: deities_misc, puShpAshrIvatsan
File name: himAlayastuti.itx
Language: Sanskrit
Latest update: December 5, 2017
Location: doc_deities_misc
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
Subject: philosophy/hinduism/religion
Sublocation: deities_misc
Text title: himAlayastuti
Texttype: svara
Transliterated by: N V Vathsan nvvathsan at gmail.com
engtitle: himAlayastuti
itxtitle: himAlayastutiH (puShpA shrIvatsena virachitA)
title: हिमालयस्तुतिः (पुष्पा श्रीवत्सेन विरचिता)

---
  
 हिमालयस्तुतिः   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ हिमालयाय विद्महे । गङ्गाभवाय धीमहि ।  
तन्नो हरिः प्रचोदयात् ॥  
  
हिमालयप्रभावायै हिमनद्यै नमो नमः ।  
हिमसंहतिभावायै हिमवत्यै नमो नमः ॥ १॥  
  
अलकापुरिनन्दायै अतिभायै नमो नमः ।  
भवापोहनपुण्यायै भागीरथ्यै नमो नमः ॥ २॥  
  
सङ्गमक्षेत्रपावन्यै गङ्गामात्रे नमो नमः ।  
देवप्रयागदिव्यायै देवनद्यै नमो नमः ॥ ३॥  
  
देवदेवविनूतायै देवभूत्यै नमो नमः ।  
देवाधिदेवपूज्यायै गङ्गादेव्यै नमो नमः ॥ ४॥  
  
नमः श्रीरामभद्राय गङ्गातीरालयाय च ।  
सर्वोत्कृष्टाय शान्ताय गभीराय नमो नमः ॥ ५॥  
  
भागीरथ्यलकानन्दासङ्गमाभिमुखाय च ।  
देवप्रयागदैवाय रघुनाथाय ते नमः ॥ ६॥  
  
नमस्सीतावराजाय रामचन्द्राय विष्णवे ।  
सर्वशक्तिप्रदात्रे च सर्वोन्नताय ते नमः ॥ ७॥  
  
रुद्रप्रयागनाथाय नारदागीतशम्भवे ।  
मन्दाकिन्यलकानन्दासङ्गमस्थाय ते नमः ॥ ८॥  
  
मन्दाकिन्यभिषिक्ताय केदारलिङ्गमूर्तये ।  
स्वयम्भूशैलरूपाय शिवाय ओं नमो नमः ॥ ९॥  
  
श्रीयोगनरसिंहाय ज्योतिर्मठस्थिताय च ।  
करावलम्बदैवाय श्रीलक्ष्मीपतये नमः ॥ १०॥  
  
बदरीकाश्रमस्थाय नारायणाय विष्णवे ।  
तपोभूमिप्रशान्ताय योगनिष्ठाय ते नमः ॥ ११॥  
  
बदरीवननाथाय नरनारायणाय च ।  
नरोद्धारणलीलाय नरानन्दाय ते नमः ॥ १२॥  
  
हिमगङ्गालकानन्दाभिषिक्तयोगमूर्तये ।  
बदरीश्रीमहालक्ष्मीतपोनाथाय ते नमः ॥ १३॥  
  
हैमशेखरवृत्ताय नीलकण्ठनुताय च ।  
वसुधाराप्रवाहाय पुराणाय नमो नमः ॥ १४॥  
  
गीताचार्याय कृष्णाय वाचामगोचराय च ।  
हिमालयप्रशान्तिस्थपरानन्दाय ते नमः ॥ १५॥  
  
सदालीनमनस्स्थाय सदानन्दप्रशान्तये ।  
सदात्मानन्दबोधाय श्रीकृष्णाय नमो नमः ॥ १६॥  
  
मङ्गलं हिमरागायै गङ्गामात्रे सुमङ्गलम् ।  
मङ्गलं शिवसद्धाम्ने गङ्गाधराय मङ्गलम् ॥ १७॥  
  
मङ्गलं वासुदेवाय बदरीवनमालिने ।  
मङ्गलं श्रीसमेताय नारायणाय मङ्गलम् ॥ १८॥  
  
मङ्गलं पूर्णशोभाय हिम्याचलाय मङ्गलम् ।  
मङ्गलं सौम्यगङ्गाय मोक्षधाम्ने सुमङ्गलम् ॥ १९॥  
  
मङ्गलं रागहिम्याय नादगङ्गाय मङ्गलम् ।  
मङ्गलं त्यागराजाय पुष्पार्चिताय मङ्गलम् ॥ २०॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृता  
हिमालयस्तुतिः गुरौ समर्पिता ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
