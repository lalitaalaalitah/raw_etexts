---
Author: chandrashekharabhAratI
Category: deities_misc, gurudev, chandrashekharabhAratI
Description/comments: Sri Gururaja Sukti Malika
File name: gurusuvarNamAlAstotram2.itx
Indexextra: (Translation)
Language: Sanskrit
Latest update: January 1, 2020
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Gurusuvarnamalastotram 2
Transliterated by: Aruna Narayanan narayanan.aruna at gmail.com
engtitle: gurusuvarNamAlAstotram 2
itxtitle: gurusuvarNamAlAstotram 2 (chandrashekharabhAratI virachitam)
title: गुरुसुवर्णमालास्तोत्रम् २ (चन्द्रशेखरभारती विरचितम्)

---
  
 श्रीगुरुसुवर्णमालास्तोत्रम् २   
श्रीसत्संवित्सुखशिवनूतननरसिंहनामगुरुवर्यम् ।  
संसारसिन्धुतारणनावं भक्तिप्रदं सदा वन्दे ॥ १॥  
  
श्रीकण्ठपूजकं तं श्रीविद्याकीर्तिदानकल्पतरुम् ।  
श्रीनिर्भर्त्सितभानुं श्रीशृङ्गगिरौ वसन्तमहमीडे ॥ २॥  
  
सत्यं ज्ञानमितीमे सर्वे घुष्यन्ति यं हि वेदान्ताः ।  
सद्गुरुमुखलभ्यं तं सततं प्रणमामि गुरुवरं भक्त्या ॥ ३॥  
  
चिदचिद्दुग्धजले यः चित्तत्रोट्या विभज्य परहंसः ।  
चितमेवाङ्गीकुरुते चित्तविशुद्ध्यै द्विजाग्र्यमीडे तम् ॥ ४॥  
  
आसेचनकमुखाम्बुजमानन्ददमाशु भक्तजनतायाः ।  
आकण्ठपूर्णनतदयमात्मारामं नमामि लोकगुरुम् ॥ ५॥  
  
नन्दनशाखी नमतां नश्यति यद्दर्शनाद्धि पापौघः ।  
नन्दितविश्वजनं तं नन्दं वन्दे समाप्तुमापूर्वम् ॥ ६॥  
  
दरहासदीप्तवक्त्रं दन्तिवरेण्ये निविष्टचित्तं तम् ।  
दमशममुखगुणदाने दक्षं प्रणमामि शोकविच्छित्त्यै ॥ ७॥  
  
शिवदो भक्तजनानां शिवरूपो हस्तनिर्जितपलाशः ।  
शिथिलयतु भवपाशं शिरसा वेदस्य गीतनिजरूपः ॥ ८॥  
  
वारणगमनं भवभयवारणमानन्दबोधघनम् ।  
वातादिभूतरूपं वाजिगजैर्बिरुदवन्तमहमीडे ॥ ९॥  
  
भिक्षुकवरसम्पूज्यं भिषजं संसारदुःखरोगस्य ।  
भीनययुतोऽहमीड्यं भिक्षां याचे विशुद्धविद्यायाः ॥ १०॥  
  
नखकान्तिरक्तमालं नगस्थिरं मन्मथस्य जेतारम् ।  
नवनीतहृदयमनिशं नमामि गुरुराजमाशु मोक्षाय ॥ ११॥  
  
वश्यीकृतसर्वाक्षं वाचस्पतिगर्वहारिवाचालिम् ।  
वश्यं भक्तजनानां वटतरुहितरूपसद्गुरुं वन्दे ॥ १२॥  
  
नृहरिगुरुसक्तचित्तो नृवरपशुप्रभृतिसर्ववस्तुसमः ।  
नृपवन्दितपादाब्जो नृत्यतु गुरुराण्मदीयचित्ताब्जे ॥ १३॥  
  
सिंहं द्वैतिमदेभे सितमातन्वानमन्तरं नमताम् ।  
सिन्दूरारुणचेलं सितचामरवीजितं गुरुं वन्दे ॥ १४॥  
  
हरिदष्टभरितकीर्तिं हन्तारं सर्वलोकहृत्तमसः ।  
हंसं परपदपूर्वं हरन्तमीडे समस्तचक्रार्तिम् ॥ १५॥  
  
भारतिनरसिंहगुरो भाजनमेनं भवत्कटाक्षस्य ।  
भाविनमपि कुरुषे नहि भारति लोकस्य खलु दयादृष्टे ॥ १६॥  
  
रदनविनिर्जितकुन्दं रम्या वाचः प्रसारयन्तमहम् ।  
रक्षकमीडे जगतां रजस्तमोहीनमाशु मां तनुताम् ॥ १७॥  
  
तीव्रतपा गुरुचरणस्तीरं यो नयति संसृतौ मग्नान् ।  
तीव्राज्ञानमयं मां तीर्थेशो ज्ञानवन्तमातनुताम् ॥ १८॥  
  
पातकवह्निजलं यः पामरविद्वत्समानदृष्टिश्च ।  
पावयिता लोकानां पातु गुरुः सर्वदा समस्तान्नः ॥ १९॥  
  
तुहिनांशुसदृशकान्तिः तुच्छं विश्वं विलोकयन् योगी ।  
तुलनारहितः शीघ्रं तुष्टिं मह्यं ददातु गुरुवर्यः ॥ २०॥  
  
श्रीगुरुशिष्यान्यतमः कश्चन भक्तः सुभक्तिसंयुक्तः ।  
श्लोकालीन् श्रीदेशिकपदाब्जयुग्मे समार्पयत् ॥ २१॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
श्रीपादैः विरचिता श्रीगुरुसुवर्णमालास्तोत्रं सम्पूर्णम् ।  
  
Proofread by Aruna Narayanan narayanan.aruna at gmail.com   
  
