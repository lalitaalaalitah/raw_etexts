---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: deities_misc, gurudev, raghunAthadAsagosvAmin, stavAvalI
Description/comments: From Collected prayers by Raghunatha Dasa Goswami Stavavali
File name: gaurAngastavakalpataruH.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: gaurAngastavakalpataruH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: gaurAngastavakalpataruH
itxtitle: gaurANgastavakalpataruH (raghunAthadAsagosvAmivirachitA)
title: गौराण्गस्तवकल्पतरुः (रघुनाथदासगोस्वामिविरचिता)

---
  
 श्रीगौराङ्गस्तवकल्पतरुः   
गतिं दृष्ट्वा यस्य प्रमदगजवर्येऽखिलजना  
     मुखं च श्रीचन्द्रोपरि दधति थूत्कारनिवहम् ।  
स्वकान्त्या यः स्वर्णाचलमधरयच्छीधु च वच-  
     स्तरङ्गैर्गौराङ्गो हृदय उदयन्मां मदयति ॥ १॥  
  
अलङ्कृत्यात्मानं नवविविधरत्नैरिव वल  
     द्विवर्णत्वस्तम्भास्फुटवचनकम्पाश्रुपुलकैः ।  
हसन्स्विद्यन्नृत्यन्शितिगिरिपतेर्निर्भरमुदे  
     पुरः श्रीगौराङ्गो हृदय उदयन्मां मदयति ॥ २॥  
  
रसोल्लासैस्तिर्यग्गतिभिरभितो वारिभिरलं  
     दृशोः सिञ्चन्लोकानरुणजलयन्त्रत्वमितयोः ।  
मुदा दन्तैर्दृष्ट्वा मधुरमधरं कम्पचलितै-  
     र्नटन्श्रीगौराङ्गो हृदय उदयन्मां मदयति ॥ ३॥  
  
क्वचिन्मिश्रावासे व्रजपतिसुतस्योरुविरहा-  
     त्श्लथच्छ्रीसन्धित्वाद्दधदधिकदैर्घ्यं भुजपदोः ।  
लुठन्भूमौ काक्वा विकलविकलं गद्गदवचा  
     रुदन्श्रीगौराङ्गो हृदय उदयन्मां मदयति ॥ ४॥  
  
अनुद्घाट्य द्वारत्रयमुरु च भित्तित्रयमहो  
     विलङ्घ्योच्चैः कालिङ्गिकसुरभिमध्ये निपतितः ।  
तनूद्यत्सङ्कोचात्कमठ इव कृष्णोरुविरहा-  
     द्विराजन्गौराङ्गो हृदय उदयन्मां मदयति ॥ ५॥  
  
स्वकीयस्य प्राणार्बुदसदृशगोष्ठस्य विरहा-  
     त्प्रलापानुन्मादात्सततमति कुर्वन्विकलधीः ।  
दधद्भित्तौ शश्वद्वदनविधुघर्षेण रुधिरं  
     क्षातोत्थं गौराङ्गो हृदय उदयन्मां मदयति ॥ ६॥  
  
क्व मे कान्तः कृष्णस्त्वरितमिह तं लोकय सखे  
     त्वमेवेति द्वाराधिपमभिवदन्नुन्मद इव ।  
द्रुतं गच्छ द्रष्टुं प्रियमिति तदुक्तेन धृतत-  
     द्भुजान्तर्गौराङ्गो हृदय उदयन्मां मदयति ॥ ७॥  
  
समीपे नीलाद्रेश्चटकगिरिराजस्य कलना-  
     दये गोष्ठे गोवर्धनगिरिपतिं लोकितुमितः ।  
व्रजन्नस्मीत्युक्त्वा प्रमद इव धावन्नवधृतो  
     गणैः स्वैर्गौराङ्गो हृदय उदयन्मां मदयति ॥ ८॥  
  
अलं दोलाखेलामहसि वरतन्मण्डपतले  
     स्वरूपेण स्वेनापरनिजगणेनापि मिलितः ।  
स्वयं कुर्वन्नाम्नामतिमधुरगानं मुरभिदः  
     सरङ्गो गौराङ्गो हृदय उदयन्मां मदयति ॥ ९॥  
  
दयां यो गोविन्दे गरुड इव लक्ष्मीपतिरलं  
     पुरीदेवे भक्तिं य इव गुरुवर्ये यदुवरः ।  
स्वरूपे यः स्नेहं गिरिधर इव श्रीलसुबले  
     विधत्ते गौराङ्गो हृदय उदयन्मां मदयति ॥ १०॥  
  
महासम्पद्दावादपि पतितमुद्धृत्य कृपया  
     स्वरूपे यः स्वीये कुजनमपि मां न्यस्य मुदितः ।  
उरोगुञ्जाहारं प्रियमपि च गोवर्धनशिलां  
     ददौ मे गौराङ्गो हृदय उदयन्मां मदयति ॥ ११॥  
  
इति श्रीगौराङ्गोद्गतविविधसद्भावकुसुम  
     प्रभाभ्राजत्पद्यावलिललितशाखं सुरतरुम् ।  
मुहुर्योऽतिश्रद्धौषधिवरबलत्पाठसलिलै-  
     रलं सिञ्चेद्विन्देत्सरसगुरुतल्लोकनफलम् ॥ १२॥  
  
इति श्रीरघुनाथदासगोस्वामिविरचितस्तवावल्यां  
          श्रीगौराङ्गस्तवकल्पतरुः समाप्तः ।  
  
  
