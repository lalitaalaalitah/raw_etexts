---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: deities_misc, gurudev, rAmAnujasampradAya, prapatti
File name: rAmAnujaprapattiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: rAmAnujaprapattiH
engtitle: rAmAnujaprapattiH
itxtitle: rAmAnujaprapattiH
title: रामानुजप्रपत्तिः

---
  
 श्रीरामानुजप्रपत्तिः   
  
तत्त्वावबोधमिहिराभ्युदयस्य पूर्वं  
सन्ध्यायितैदरविनिद्रसरोजरम्यैः ।  
आपाटलांशुपटलैः परिरभ्यमाणौ  
रामानुजस्य चरणौ शरणं प्रपद्ये ॥ १॥  
  
भोगापवर्गरसिकैःपुरुषैःप्रयुक्त-  
न्यासाङ्गपञ्चकयुगीमतिदायिनीभिः ।  
दीर्घाङ्गुलीभिरतुलौ दशभिःसुशोभौ  
रामानुजस्य चरणौ शरणं प्रपद्ये ॥ २॥  
  
वेदान्तदेशिकशिखाभरणायमानौ  
तस्याच्छमानससरोवरराजहंसौ ।  
तत्प्रौढवाक्सुरनदीकमठायमानौ  
रामानुजस्य चरणौ शरणं प्रपद्ये ॥ ३॥  
  
निर्वापितप्रचुरगर्वविनम्रसर्व-  
दुर्वादिशीर्षपरिषद्बहुमानिताभ्याम् ।  
वादाहवेषु घटितौ वरपादुकाभ्यां  
रामानुजस्य चरणौ शरणं प्रपद्ये ॥ ४॥  
  
उत्थाय योगसुखतो मीतप्रभाते  
सह्याद्रिजाप्लवविधौ भृशमुत्सुकस्य ।  
चित्तस्य शीघ्रगमनेन वितीर्णसाह्यौ  
रामानुजस्य चरणौ शरणं प्रपद्ये ॥ ५॥  
  
रेखाध्वजाङ्कुशसरोरुहशङ्खमुख्य  
चिह्नैर्निजैस्तत इतो मृदुचङ्क्रमेण ।  
सह्यात्मजापुलिनसीमनि भूषयन्तौ  
रामानुजस्य चरणौ शरणं प्रपद्ये ॥ ६॥  
  
निर्वर्त्तने सति च सान्ध्यविधेर्यथाव-  
द्भक्त्या मुहुःप्रणमतां महतां जनानाम् ।  
द्रागर्चितो सुविहिताञ्जलिपद्मकोशैः  
रामानुजस्य चरणौ शरणं प्रपद्ये ॥ ७॥  
  
श्रीरङ्गनाथचरणाविव वेदमौलि-  
ष्वात्मीयवैभवविदां महतां द्विजानाम् ।  
धन्योत्तमाङ्गवलभीषु विहारभाजौ  
रामानुजस्य चरणौ शरणं प्रपद्ये ॥ ८॥  
  
रङ्गाधिराजसदनाभिमुखं प्रयान्तौ  
रथ्यापरागपटलीं निजसङ्गभूम्ना ।  
संसाररोगशमनौषधचूर्णयन्तौ  
रामानुजस्य चरणौ शरणं प्रपद्ये ॥ ९॥  
  
प्राबोधिकस्तुतिवरेण विधूतनिद्रः  
स्नेहार्द्रया निजदृशा पुरुषः पुराणः ।  
यौ सिञ्चति स्म सपदि क्रमशो मुखाद्यः  
रामानुजस्य चरणौ शरणं प्रपद्ये ॥ १०॥  
  
वेदान्तगह्वरनिलीनमनोहरार्थ-  
व्याख्यारसैकमनसो निजशिष्यवर्गे ।  
निष्पन्दतामुपगतौ श्रवणेच्छयैव  
रामानुजस्य चरणौ शरणं प्रपद्ये ॥ ११॥  
  
भिक्षाटनस्य समये दिनयौवनेऽपि  
तेजोऽनलेन्धनमहं न भवेयमस्य ।  
इत्थं धरा धृतवती शिशिरासती यौ  
रामानुजस्य चरणौ शरणं प्रपद्ये ॥ १२॥  
  
श्रीशेषशैलकरिभूधरयादवाद्रि-  
सिंहाचलेन्द्रबदरीवननायकानाम् ।  
नित्यं गतागतजुषौ पदसेवनाय  
रामानुजस्य चरणौ शरणं प्रपद्ये ॥ १३॥  
  
स्नानेन पातकिजनैः परिमुक्तसक्त-  
दोषापनोदनकृते सुरनिम्नगायाः ।  
तीरे नखद्युतिभिरादधताविवान्यां  
रामानुजस्य चरणौ शरणं प्रपद्ये ॥ १४॥  
  
श्रीरामसेतुपरिकर्मवतामहोर्मि-  
जालेन सिन्धुसविधे कलहायमानौ ।  
श्रीपादुकास्वनमिषाद्वृजिनापनोदे  
रामानुजस्य चरणौ शरणं प्रपद्ये ॥ १५॥  
  
रामानुजप्रपत्तिं ये तत्पदाम्भोजभक्तितः ।  
पठन्त्यनुदिनं प्रातर्मुक्तिस्तेषां करे स्थिता ॥ १६॥  
  
इति श्रीरामानुजप्रपत्तिः ॥  
  
  
Proofread by PSA Easwaran psaeaswaran at gmail.com  
  
