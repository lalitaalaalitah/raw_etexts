---
Author: Vadiraja
Category: deities_misc, gurudev, vAdirAja, aShTaka
File name: vyAsastutiH2.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Vyasa Stuti 2 or Shri Vasishtha Krishna Ashtakam
Transliterated by: Krishnananda Achar
engtitle: vyAsastutiH 2
itxtitle: vyAsastutiH 2 (vAdirAjayativirachitA shrIshaM vichitrakavitArasapUritAsha)
title: व्यासस्तुतिः २ (वादिराजयतिविरचिता श्रीशं विचित्रकवितारसपूरिताश)

---
  
 श्रीव्यासस्तुतिः २ अथवा श्रीवासिष्ठकृष्णाष्टकम्   
श्रीशं विचित्रकवितारसपूरिताशं  
     श्रीशङ्करोरग खगेन्द्र हृदब्जवासम् ।  
आशङ्कमान जनतृप्तिकरोऽतिहासं  
     व्यासं नतोस्मि हरितोपलसन्निकाशम् ॥ १॥  
  
वेदान्तसूत्र पवनोद्धृत पञ्चवेदा  
     मोदांशतोषित सुरर्षिनरादिभेदाम् ।  
बोधाम्बुजात लसितां सरसीमगाधां  
     श्रीदां शितोस्मि शुकतातपदामखेदाम् ॥ २॥  
  
द्वैपायनो जयति यन्निजशक्तिदीपः  
     पापाभिवर्धित कुवादितमिस्रतापः ।  
पापाख्यदुर्भगदशाकृति तीव्रकोपः  
     पापाद्भुतौषधिरगे श्वसनांशरूपः ॥ ३॥  
  
इन्द्रादिदैवत हृदाख्य चकोरचन्द्रा  
     मन्दाशु कल्पशुभ जल्पित पुष्पवृन्दः ।  
वृन्दारकाङ्घ्र्युपलता गुणरत्नसान्द्रो  
     मन्दाय मे फलतु कृष्णतरुः फलं द्राक् ॥ ४॥  
  
माताहितेव परिरक्षतियेन गीता  
     गीताग्र्य भारत पुराणकृताविगीता ।  
वातांश मध्ववरदः सगिरो ममैताः  
     ख्याता पराशरसुतो विदधातु धाता ॥ ५॥  
  
पारं भवाख्यजलधेर्भुवनैकसारं  
     स्वैरं कृतोरुविध वेद पथ प्रचारम् ।  
आरञ्जितामरजनं सुखचिच्चरीरं  
     धीर स्मरामि हृदि सत्यवतीकुमारम् ॥ ६॥  
  
भावाश्रितं यमनुसृत्य भजन्ति देवाः  
     सेवारताश्व मुनयः कवयोनृदेवाः ।  
यो वासुदेव वपुरस्य महानुभावां  
     च्छ्रिबादरायण हरेर्न गृणीत कोवा ॥ ७॥  
  
ज्ञानं प्रदेहि भवदागमवार्ध्यधीनं  
     श्रीनन्दसूनु पदभक्ति नदीनिदानम् ।  
आनन्दतीर्थवरदोच्च महाध्वनीनं  
     दीनं बदर्यधिपते कुरु माममानम् ॥ ८॥  
  
वासिष्ठवंशतिलकस्य हरेर्मनोज्ञं  
     दोषौघखण्डनविशारदमष्टकं ये ।  
दासाः पठन्त्यनुदिनं भुवि वादिराज  
     धीसम्भवं परिभवो न दिशाशु तेषाम् ॥ ९॥  
  
इति श्रीवादिराजयतिविरचिता व्यासस्तुतिः समाप्ता ।  
  
  
Encoded and proofread by Krishnananda Achar   
  
