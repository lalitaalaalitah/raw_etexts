---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: deities_misc, gurudev, aShTaka, vishvanAthachakravartina, stavAmRRitalaharI
File name: shachInandanavijayAShTakam.itx
Indexextra: (Text, Meaning)
Language: Sanskrit
Latest update: March 16, 2019
Location: doc_deities_misc
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: shachInandanavijayAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: shachInandanavijayAShTakam by vishvanAthachakravartin
itxtitle: shachInandanavijayAShTakam (vishvanAthachakravartin Thakkuravirachitam)
title: शचीनन्दनविजयाष्टकम् (विश्वनाथचक्रवर्तिन् ठक्कुरविरचितम्)

---
  
 श्रीशचीनन्दनविजयाष्टकम्   
गदाधर यदा परः स किल कश्चनालोकितो  
     मया श्रितगयाध्वना मधुरमूर्तिरेकस्तदा ।  
नवाम्बुद इव ब्रुवन् धृतनवाम्बुदो नेत्रयो-  
     र्लुठन् भुवि निरुद्धवाग्विजयते शचीनन्दनः ॥ १॥  
  
अलक्षितचरीं हरीत्युदितमात्रतः किं दशां  
     असावतिबुधाग्रणीरतुलकम्पसम्पादिकाम् ।  
व्रजन्नहह मोदते न पुनरत्र शास्त्रेष्विति  
     स्वशिष्यगणवेष्टितो विजयते शचीनन्दनः ॥ २॥  
  
हा हा किमिदमुच्यते पठ पठात्र कृष्णं मुहु-  
     र्विना तमिह साधुतां दधति किं बुधा धातवः ।  
प्रसिद्ध इह वर्णसङ्घटितसम्यगाम्नायकः  
     स्वनाम्नि यदिति ब्रुवन्विजयते शचीनन्दनः ॥ ३॥  
  
नवाम्बुजदले यदीक्षणसवर्णतादीर्घते  
     सदा स्वहृदि भाव्यतां सपदि साध्यतां तत्पदम् ।  
स पाठयति विस्मितान् स्मितमुखः स्वशिष्यानिति  
     प्रतिप्रकरणं प्रभुर्विजयते शचीनन्दनः ॥ ४॥  
  
क्व यानि करवाणि किं क्व नु मया हरिर्लभ्यतां  
     तमुद्दिशतु कः सखे कथय कः प्रपद्येत माम् ।  
 इति द्रवति घूर्णते कलितभक्तकण्ठः शुचा  
     स मूर्च्छयति मातरं विजयते शचीनन्दनः ॥ ५॥  
  
स्मरार्बुददुरापया तनुरुचिच्छटाच्छायया  
     तमः कलितमःकृतं निखिलमेव निर्मूलयन् ।  
नृणां नयनसौभगं दिविषदां मुखैस्तारयन्  
     लसन्नधिधरः प्रभुर्विजयते शचीनन्दनः ॥ ६॥  
  
अयं कनकभूधरः प्रणयरत्नमुच्चैः किरन्  
     कृपातुरतया व्रजन्नभवदत्र विश्वम्भरः ।  
यदक्षि पथसञ्चरत्सुरधुनीप्रवाहैर्निजं  
     परं च जगदार्द्रयन्विजयते शचीनन्दनः ॥ ७॥  
  
गतोऽस्मि मधुरां मम प्रियतमा विशाखा सखी  
     गता नु बत किं दशां वद कथं नु वेदानि ताम् ।  
इतीव स निजेच्छया व्रजपतेः सुतः प्रापित-  
     स्तदीयरसचर्वणां विजयते शचीनन्दनः ॥ ८॥  
  
इदं पठति योऽष्टकं गुणनिधे शचीनन्दन  
     प्रभो तव पदाम्बुजे स्फुरदमन्दविश्रम्भवान् ।  
तमुज्ज्वलमतिं निजप्रणयरूपवर्गानुगं  
     विधाय निजधामनि द्रुतमुरीकुरुष्व स्वयम् ॥ ९॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीशचीनन्दनविजयाष्टकं सम्पूर्णम् ।  
  
  
  
