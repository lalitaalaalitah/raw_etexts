---
Category: kavacha, deities_misc, gurudev
Description-comments: kaNkAlamAlinItantra
File name: gurukavachaMkankAlamAlinItantra.itx
Language: Sanskrit
Latest update: August 16, 2013
Location: doc_deities_misc
Proofread by: http://muktalib5.org, DPD
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: gurukavachaM kaNkAlamAlinItantre
Transliterated by: http://muktalib5.org
engtitle: Gurukavacham from KakalamAlinitantra
itxtitle: gurukavacham (kaNkAlamAlinItantrAntargatam)
title: गुरुकवचम् (कण्कालमालिनीतन्त्रान्तर्गतम्)

---
  
 गुरुकवचं कङ्कालमालिनीतन्त्रे   
  
॥ अथ गुरुकवचं कङ्कालमालिनीतन्त्रे ॥   
  
देव्युवाच ॥   
भूतनाथ ! महादेव ! कवचं तस्य मे वद ।   
गुरुदेवस्य देवेश ! साक्षाद्ब्रह्मस्वरूपिणः ॥ १॥  
  
ईश्वर उवाच ॥   
अथा ते कथयामीशे ! कवचं मोक्षदायकम् ।   
यस्य ज्ञानं विना देवि ! न सिद्धिर्न च सद्गतिः ॥ २॥  
  
ब्रह्मादयोऽपि गिरिजे ! सर्वत्र जयिनः स्मृताः ।   
अस्य प्रसादात् सकला वेदागमपुरःसराः ॥ ३॥   
कवचस्यास्य देवेशि ! ऋषिर्विष्णुरुदाहृतः ।   
छन्दो विराड् देवता च गुरुदेवः स्वयं शिवः ॥ ४॥   
छतुर्वर्गे ज्ञानमार्गे विनियोगः प्रकीर्त्तितः ।   
सहस्रारे महापद्मे कर्पूरधवलो गुरुः ॥ ५॥  
  
वामोरुस्थितशक्तिर्यः सर्वत्र परिरक्षतु ।  
परमाख्यो गुरुः पातु शिरसं मम वल्लभे ! ॥ ६॥  
  
परापराख्यो नासां मे परमेष्ठी मुखं सदा ।   
कण्ठं मम सदा पातु प्रह्लादानन्दनाथकः ॥ ७॥  
  
बाहू द्वौ सनकानन्दः कुमारानन्द एव च ।   
वशिष्ठानन्दनाथश्च हृदयं पातु सर्वदा ॥ ८॥   
क्रोधानन्दः कटिं पातु सुखानन्दः पदं मम ।   
ध्यानानन्दश्च सर्वाङ्गं बोधानन्दश्च कानने ॥ ९॥   
सर्वत्र गुरवः पान्तु सर्वे ईश्वररूपिणः ।   
इति ते कथितं भद्रे ! कवचं परमं शिवे ! ॥ १०॥   
भक्तिहीने दुराचारे दत्त्वैतन्मृत्युमाप्नुयात् ॥   
अस्यैव पठनाद्देवि ! धारणात्छ्रवणात् प्रिये ! ॥ ११॥   
जायते मन्त्रसिद्धिश्च किमन्यत् कथयामि ते ।   
कण्ठे वा दक्षिणे बाहौ शिखायां वीरवन्दिते ! ॥ १२॥  
  
धारणान्नाशयेत् पापं गङ्गायां कल्मषं यथा ।   
इदं कवचमज्ञात्वा यदि मन्त्रं जपेत् प्रिये ! ॥ १३॥   
तत् सर्वं निष्फलं कृत्वा गुरुर्याति सुनिश्चितम् ।   
शिवे रुष्टे गुरुस्त्राता गुरौ रुष्टे न कश्चन ॥ १४॥  
  
॥ इति कङ्कालमालिनीतन्त्रे गुरुकवचं समाप्तम् ॥  
  
  
http://muktalib5.org   
  
Proofread byDPD  
  
