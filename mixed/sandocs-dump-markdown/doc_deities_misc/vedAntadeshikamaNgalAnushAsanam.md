---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: deities_misc, gurudev, rAmAnujasampradAya, mangala
File name: vedAntadeshikamangalAnushAsanam.itx
Indexextra: (stotramAlA)
Language: Sanskrit
Latest update: March 24, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: vedAntadeshikamangalAnushAsanam
engtitle: vedAntadeshikamangalAnushAsanam
itxtitle: vedAntadeshikamaNgalAnushAsanam
title: वेदान्तदेशिकमण्गलानुशासनम्

---
  
 श्रीवेदान्तदेशिकमङ्गलानुशासनम्   
  
श्रीमद्वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्न्निधत्तां सदा हृदि ॥ १॥  
  
श्रीमल्लक्ष्मणयोगीन्द्रसिद्धान्तविजयध्वजम् ।  
विश्वामित्रकुलोद्भूतं वरदार्यमहं भजे ॥ २॥  
  
सर्वतन्त्रस्वतन्त्राय सिंहाय कविवादिनाम् ।  
वेदान्ताचार्यवर्याय वेङ्कटेशाय मङ्गलम् ॥ ३॥  
  
नभस्यमासि श्रोणायामवतीर्णाय सूरये ।  
विश्वामित्रान्वयायास्तु वङ्कटेशाय मङ्गलम् ॥ ४॥  
  
पिता यस्यानन्तसूरिः पुण्डरीकाक्षयज्वनः ।  
पौत्रो यस्तनयस्तोतारम्बायास्तस्य मङ्गलम् ॥ ५॥  
  
वङ्कटेशावतारोऽयं तद्घण्टांशोऽथवा भवेत् ।  
यतीन्द्रांशोऽथवेत्येवं वितर्क्यायास्तु मङ्गलम् ॥ ६॥  
  
श्रीभाष्यकारः पन्थानमात्मना दर्शितं पुनः ।  
उद्धर्तुमागतो नूनमित्युक्तायास्तु मङ्गलम् ॥ ७॥  
  
यो वाल्ये वरदार्यस्य प्राचार्यस्य परां दयाम् ।  
आवाप्य वृद्धिं गमितस्तस्मै योग्याय मङ्गलम् ॥ ८॥  
  
रामानुजाचार्यदात्रेयान्मातुलात् सकलाःकलाः ।  
आवाप्य विंशत्यब्दे यस्तस्मै प्राज्ञाय मङ्गलम् ॥ ९॥  
  
श्रुतप्रकाशिका भूमौ येनादौ परिरक्षिता ।  
प्रवर्तिता च पात्रेषु तस्मै श्रेष्ठाय मङ्गलम् ॥ १०॥  
  
सांस्कृतिभिर्द्रामिडीभिः बह्वीभिः कृतिभिर्जनान् ।  
यः समुज्जीवयामास तस्मै सेव्याय मङ्गलम् ॥ ११॥  
  
यः ख्यातिताभपूजासु विमुखो वैष्णवे जने ।  
क्रयणीयदशां प्राप्तस्तस्मै भव्याय मङ्गलम् ॥ १२॥  
  
यस्मादेव मया सर्वं शास्त्रमग्राहि नान्यतः ।  
तस्मै वेङ्कटनाथाय मम नाथाय मङ्गलम् ॥ १३॥  
  
पित्रे ब्रह्मोपदेष्ट्रे मे गुरवे दैवताय च ।  
प्राप्याय प्रापकायास्तु वेङ्कटेशाय मङ्गलम् ॥ १४॥  
  
यः कृतं वरदार्येण वेदन्ताचार्यमङ्गलम् ।  
अशास्तेऽनुदिनं सोऽपि भवेन्मङ्गलभाजनम् ॥ १५॥  
  
भाद्रपदमासगतविष्णुविमलर्क्षे  
वेङ्कटमहीध्रपतितीर्थदिनभूते ।  
प्रादुरभवज्जगति दैत्यरिपुघण्टा  
हन्त कवितार्किकमृगेन्द्रगुरुमूर्त्या ॥ १६॥  
  
सशङ्खचक्रलाञ्छनः सदूर्ध्वपुण्ड्रमण्डितः  
सकण्ठलग्नसत्तुलस्यनर्धपद्ममालिकः ।  
सितान्तरीयसूत्तरीययज्ञसूत्रशोभितः  
ममाविरस्तु मानसे गुरुः स वेङ्कटेश्वरः ॥ १७॥  
  
अनन्तसूरिसूनवेऽभिवन्द्यमानवैभवात्  
दिगन्तवादिहंसजैत्रकालमेघदेशिकात् ।  
उपात्तसर्वशासनाय हन्त वर्षविंशतौ  
पुनःपुनर्नमस्क्रियास्तु वेङ्कटेशसूरये ॥ १८॥  
  
गुरौ वादिहंसाम्बुदाचार्यशिष्ये  
जना भक्तिहीना यतीन्द्राप्रियाः स्युः ।  
यतीन्द्राप्रिया विष्णुकारुण्यदूराः  
कुतो मुक्तिवार्ता हि तादृग्विधानाम् ॥ १९॥  
  
कवितार्किककलभव्रजकबलीकृतसिंहं  
कमलापतिकरुणारसपरिवर्धितबोधम् ।  
यतिनायकपदपङ्कजयुगलीपरतन्त्रं  
भज मानस बुधवेङ्कटपतिदेशिकमनिशम् ॥ २०॥  
  
वेदे सञ्जातखेदे मुनिजनवचने प्राप्तनित्यावमाने  
सङ्कीर्णे सर्ववर्णे सति तदनुगुणे निष्प्रमाणे पुराणे ।  
मयावादे समोदे कलिकलुषवशाच्छून्यवादेऽविवादे  
धर्मत्राणाय योऽभूत् स जयति भगवान्विष्णुघण्टावतारः ॥ २१॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
इति श्रीवेदान्तदेशिकमङ्गलानुशासनं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
