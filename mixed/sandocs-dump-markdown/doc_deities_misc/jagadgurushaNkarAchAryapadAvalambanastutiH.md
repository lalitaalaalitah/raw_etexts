---
Category: deities_misc, stotra, shankarAchArya
File name: shankarAchAryapadAvalambanastuti.itx
Language: Sanskrit
Latest update: May 18, 2012
Location: doc_deities_misc
Proofread by: Ramakrishna Upadrasta
Send corrections to: Sanskrit@cheerful.com
Site access: https://sanskritdocuments.org
Subject: hinduism
Sublocation: deities_misc
Text title: majjagadgurusha.nkarAchAryapadAvalambanastutiH
Texttype: stotra
Transliterated by: Ramakrishna Upadrasta uramakrishna at gmail.com
engtitle: jagadgurushaMkarAchAryapadAvalambanastutiH
itxtitle: jagadgurushaNkarAchAryapadAvalambanastutiH
title: जगद्गुरुशण्कराचार्यपदावलम्बनस्तुतिः

---
  
 श्रीमज्जगद्गुरुशङ्कराचार्यपदावलम्बनस्तुती   
  
ओमित्यशेषविबुधाः शिरसा यदाज्ञां  
सम्बिभ्रते सुममयीमिव नव्यमालाम् ।  
ओङ्कारजापरतलभ्यपदाब्ज स त्वं  
श्रीशङ्करार्य मम देहि पदावलम्बम् ॥ १॥  
  
नम्रालिहृत्तिमिरचण्डमयूखमालिन्  
कम्रस्मितापहृतकुन्दसुधांशुदर्प ।  
सम्राड्यदीयदयया प्रभवेद्दरिद्रः  
श्रीशङ्करार्य मम देहि पदावलम्बम् ॥ २॥  
  
मस्ते दुरक्षरततिर्लिखिता विधात्रा  
जागर्तु साध्वसलवोऽपि न मेऽस्ति तस्याः ।  
लुम्पामि ते करुणया करुणाम्बुधे तां  
श्रीशङ्करार्य मम देहि पदावलम्बम् ॥ ३॥  
  
शम्पालतासदृशभास्वरदेहयुक्त  
सम्पादयाम्यखिलशास्त्रधियं कदा वा ।  
शङ्कानिवारणपटो नमतां नराणां  
श्रीशङ्करार्य मम देहि पदावलम्बम् ॥ ४॥  
  
कन्दर्पदर्पदलनं कितवैरगम्यं  
कारुण्यजन्मभवनं कृतसर्वरक्षम् ।  
कीनाशभीतिहरणं श्रितवानहं त्वां  
श्रीशङ्करार्य मम देहि पदावलम्बम् ॥ ५॥  
  
राकासुधाकरसमानमुखप्रसर्प-  
द्वेदान्तवाक्यसुधया भवतापतप्तम् ।  
संसिच्य मां करुणया गुरुराज शीघ्रं  
श्रीशङ्करार्य मम देहि पदावलम्बम् ॥ ६॥  
  
यत्नं विना मधुसुधासुरदीर्घकाव-  
धीरिण्य आशु वृण(णु)ते स्वयमेव वाचः ।  
तं त्वत्पदाब्जयुगलं बिभृते हृदा यः  
श्रीशङ्करार्य मम देहि पदावलम्बम् ॥ ७॥  
  
श्रीशङ्करार्यकरुणावशतः प्रणीतं  
स्तोत्रं तदीयमनुवर्णयुतं तदङ्घ्र्योः ।  
भक्त्या समर्पितमिदं पठतां नराणां  
विद्याविरक्तिमतुलां गुरुराट् तनोतु ॥ ८॥  
  
इति श्रीचन्द्रशेखरभारतीमहास्वमिभिः विरचितम्  
आचार्यपदावलम्बनस्तुतिः सम्पूर्णं ।  
  
  
Encoded and proofread by Ramakrishna Upadrasta uramakrishna at gmail.com   
  
