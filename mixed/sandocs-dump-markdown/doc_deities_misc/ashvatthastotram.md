---
Author: traditional
Category: deities_misc, stotra
File name: ashvatthastotram.itx
Language: Sanskrit
Latest update: February 6, 2003
Location: doc_deities_misc
Proofread by: Anuradha Anuraadha at cs.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion ??
Sublocation: deities_misc
Text title: ashvatthastotram.inf
Texttype: stotra
Transliterated by: Anuradha Anuraadha at cs.com
engtitle: ashvattha stotram
itxtitle: ashvatthastotram
title: अश्वत्थस्तोत्रम्

---
  
 अश्वत्थस्तोत्रम्   
  
श्रीनारद उवाच -  
अनायासेन लोकोऽयम् सर्वान् कामानवाप्नुयात्  ।  
सर्वदेवात्मकं चैकं तन्मे ब्रूहि पितामह ॥ १॥  
  
ब्रह्मोवाच -  
श्रुणु देव मुनेऽश्वत्थं शुद्धं सर्वात्मकं तरुम् ।  
यत्प्रदक्षिणतो लोकः सर्वान् कामान् समश्नुते ॥ २॥  
  
अश्वत्थाद्दक्षिणे रुद्रः पश्चिमे विष्णुरास्थितः ।  
ब्रह्मा चोत्तरदेशस्थः पूर्वेत्विन्द्रादिदेवताः ॥ ३॥  
  
स्कन्धोपस्कन्धपत्रेषु गोविप्रमुनयस्तथा ।  
मूलं वेदाः पयो यज्ञाः संस्थिता मुनिपुङ्गव ॥ ४॥  
  
पूर्वादिदिक्षु संयाता नदीनदसरोऽब्धयः ।  
तस्मात् सर्वप्रयत्नेन ह्यश्वत्थं संश्रयेद्बुधः ॥ ५॥  
  
त्वं क्षीर्यफलकश्चैव शीतलस्य वनस्पते ।  
त्वामाराध्य नरो विन्द्यादैहिकामुष्मिकं फलम् ॥ ६॥  
  
चलद्दलाय वृक्षाय सर्वदाश्रितविष्णवे ।  
बोधिसत्वाय देवाय ह्यश्वत्थाय नमो नमः ॥ ७॥  
  
अश्वत्थ यस्मात् त्वयि वृक्षराज नारायणस्तिष्ठति सर्वकाले ।  
अथः श्रुतस्त्वं सततं तरूणां धन्योऽसि चारिष्टविनाशकोऽसि ॥ ८॥  
  
क्षीरदस्त्वं च येनेह येन श्रीस्त्वां निषेवते ।  
सत्येन तेन वृक्षेन्द्र मामपि श्रीर्निषेवताम् ॥ ९॥  
  
एकादशात्मरुद्रोऽसि वसुनाथशिरोमणिः ।  
नारायणोऽसि देवानां वृक्षराजोऽसि पिप्पल ॥ १०॥  
  
अग्निगर्भः शमीगर्भो देवगर्भः प्रजापतिः ।  
हिरण्यगर्भो भूगर्भो यज्ञगर्भो नमोऽस्तु ते ॥ ११॥  
  
आयुर्बलं यशो वर्चः प्रजाः पशुवसूनि च ।  
ब्रह्म प्रज्ञां च मेधां च त्वं नो देहि वनस्पते ॥ १२॥  
  
सततं वरुणो रक्षेत् त्वामाराद्दृष्टिराश्रयेत् ।  
परितस्त्वां निषेवन्तां तृणानि सुखमस्तु ते ॥ १३॥  
  
अक्षिस्पन्दं भुजस्पन्दं दुःस्वप्नं दुर्विचिन्तनम् ।  
शत्रूणां च समुत्थानं ह्यश्वत्थ शमय प्रभो ॥ १४॥  
  
अश्वत्थाय वरेण्याय सर्वैश्वर्य प्रदायिने ।  
नमो दुःस्वप्ननाशाय सुस्वप्नफलदायिने ॥ १५॥  
  
मूलतो ब्रह्मरूपाय मध्यतो विष्णु रूपिणे  ।  
अग्रतः शिवरूपाय वृक्षराजाय ते नमः ॥ १६॥  
  
यं दृष्ट्वा मुच्यते रोगैः स्पृष्ट्वा पापैः प्रमुच्यते ।  
यदाश्रयाच्चिरञ्जीवी तमश्वत्थं नमाम्यहम् ॥ १७॥  
  
अश्वत्थ सुमहाभाग सुभग प्रियदर्शन ।  
इष्टकामांश्च मे देहि शत्रुभ्यस्तु पराभवम् ॥ १८॥  
  
आयुः प्रजां धनं धान्यं सौभाग्यं सर्वसम्पदम् ।  
देहि देव महावृक्ष त्वामहं शरणं गतः ॥ १९॥  
  
ऋग्यजुःसाममन्त्रात्मा सर्वरूपी परात्परः ।  
अश्वत्थो वेदमूलोऽसावृषिभिः प्रोच्यते सदा ॥ २०॥  
  
ब्रह्महा गुरुहा चैव दरिद्रो व्याधिपीडितः ।  
आवृत्य लक्षसङ्ख्यं तत् स्तोत्रमेतत् सुखी भवेत् ॥ २१॥  
  
ब्रह्मचारी हविष्याशी त्वदःशायी जितेन्द्रियः ।  
पपोपहतचित्तोऽपि व्रतमेतत् समाचरेत् ॥ २२॥  
  
एकाहस्तं द्विहस्तं वा कुर्याद्गोमयलेपनम् ।  
अर्चेत् पुरुषसूक्तेन प्रणवेन विशेषतः ॥ २३॥  
  
मौनी प्रदक्षिणं कुर्यात् प्रागुक्तफलभाग्भवेत् ।  
विष्णोर्नामसहस्रेण ह्यच्युतस्यापि कीर्तनात् ॥ २४॥  
  
पदे पदान्तरं गत्वा करचेष्टाविवर्जितः ।  
वाचा स्तोत्रं मनो ध्याने चतुरङ्गं प्रदक्षिणम् ॥ २५॥  
  
अश्वत्थः स्थापितो येन तत्कुलं स्थापितं ततः ।  
धनायुषां समृद्धिस्तु नरकात् तारयेत् पितृन् ॥ २६॥  
  
अश्वत्थमूलमाश्रित्य शाकान्नोदकदानतः ।  
एकस्मिन् भोजिते विप्रे कोटिब्राह्मणभोजनम् ॥ २७॥  
  
अश्वत्थमूलमाश्रित्य जपहोमसुरार्चनात् ।  
अक्षयं फलमाप्नोति ब्रह्मणो वचनं यथा ॥ २८॥  
  
एवमाश्वासितोऽश्वत्थः सदाश्वासाय कल्पते ।  
यज्ञार्थं छेदितेऽश्वत्थे ह्यक्षयं स्वर्गमाप्नुयात् ॥ २९॥  
  
छिन्नो येन वृथाऽश्वत्थश्छेदिता पितृदेवताः ।  
अश्वत्थः पूजितो यत्र पूजिताः सर्वदेवताः ॥ ३०॥  
  
॥ इति अश्वत्थ स्तोत्रं सम्पूर्णम् ॥  
  
  
Encoded and proofread by Anuradha AnurAdha at cs.com  
  
