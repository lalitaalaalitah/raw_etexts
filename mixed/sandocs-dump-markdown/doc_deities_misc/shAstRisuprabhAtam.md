---
Category: deities_misc, ayyappa, suprabhAta
File name: shAstRRisuprabhAtam.itx
Indexextra: (Scan)
Language: Sanskrit
Latest update: November 25, 2018
Location: doc_deities_misc
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: ayyappa
Subject: philosophy/hinduism/religion
Sublocation: deities_misc
Text title: shAstRRisuprabhAtam
engtitle: shAstRRisuprabhAtam
itxtitle: shAstRisuprabhAtam
title: शास्तृइसुप्रभातम्

---
  
 श्रीशास्तृ(अय्यप्प) सुप्रभातम्   
मोहिनीसुप्रजा शास्तः पूर्वासन्ध्या प्रवर्तते ।  
उत्तिष्ठ नरशार्दूल कर्तव्यं दैवमाह्निकम् ॥ १॥  
  
उत्तिष्ठोत्तिष्ठ शबरीश उत्तिष्ठ व्याघ्र/गजवाहन ।  
श्रीपूर्णपुष्कलाकान्त त्रैलोक्यं मङ्गलं कुरु ॥ २॥  
  
शास्तः समस्तजगतां महिषीनिहन्तः  
श्रितहृद्विहारि मनोहरदिव्यमूर्ते ।  
श्रीस्वामिन् श्रितजनप्रिय दानशील  
श्रीशबरिनाथगुरवे तव सुप्रभातम् ॥ ३॥  
  
तव सुप्रभातमरविन्दलोचन  
भव सुप्रसन्नमुखचन्द्रमण्डल ।  
ऋषिसिद्धदेवप्रमुखैः समर्चित  
शबरिशैलनाथ शरणं दयानिधे ॥ ४॥  
  
प्रातः प्रबुद्धऋषयस्समुपास्य सन्ध्यां  
आकाशसिन्धुकमलानि मनोहराणि ।  
आदाय पादयुगमर्चयितुं प्रपन्नाः  
श्रीशबरिनाथगुरवे तव सुप्रभातम् ॥ ५॥  
  
अब्जानन हरिहरोद्भव सुन्दराङ्ग  
त्वद्विक्रमादिचरितं विबुधाः स्तुवन्ति ।  
भाषापतिः पठति वासरशुद्धिमारात्  
श्रीशबरिनाथगुरवे तव सुप्रभातम् ॥ ६॥  
  
ईषत्प्रफुल्लसरसीरुहनारिकेल-  
पूगद्रुमादि सुमनोहरपालिकानाम् ।  
आवाति मन्दमनिलः सहदिव्यगन्धैः  
श्रीशबरिनाथगुरवे तव सुप्रभातम् ॥ ७॥  
  
उन्मील्य नेत्रयुगमुत्तमपञ्जरस्थाः  
पात्रावशिष्टकदलीफलपायसानि ।  
भुक्त्वा सलीलमथ केलिशुकाः पठन्ति  
श्रीशबरिनाथगुरवे तव सुप्रभातम् ॥ ८॥  
  
भृङ्गावली च मकरन्दरसानुविद्ध-  
झङ्कारगीतनिनदैः सह सेवनाय ।  
निर्यात्युपान्तसरसीकमलोदरेभ्यः  
श्रीशबरिनाथगुरवे तव सुप्रभातम् ॥ ९॥  
  
पद्मेशमित्रशतपत्रगतालिवर्गाः  
हर्तुं श्रियं कुवलयस्य निजाङ्गलक्ष्म्या ।  
भेरीनिनादमिव भिभ्रति तीव्रनादं  
श्रीशबरिनाथगुरवे तव सुप्रभातम् ॥ १०॥  
  
श्रीमन्नभीष्टवरदाखिललोकबन्धो  
श्रीधर्मशास्त(:) जगदेकदयैकसिन्धो ।  
श्रीदेवतागृहभुजान्तरदिव्यमूर्ते  
श्रीशबरिनाथगुरवे तव सुप्रभातम् ॥ ११॥  
  
सेवापरा ऋषिसुरेशकृशानुधर्म-  
रक्षोऽम्बुनाथपवमानधनाधिनाथाः ।  
बद्धाञ्जलिप्रविलसन्निजशीर्षदेशाः  
श्रीशबरिनाथगुरवे तव सुप्रभातम् ॥ १२॥  
  
सूर्येन्दुभौमबुधवाक्पतिकाव्यसौरि-  
स्वर्भानुकेतुदिविषत्परिषत्प्रधानाः ।  
त्वत्पाददर्शनायात्युत्सुकाः प्रतीक्षन्  
श्रीशबरिनाथगुरवे तव सुप्रभातम् ॥ १३॥  
  
त्वत्पादधूलिभरितस्फुरितोत्तमाङ्गाः  
स्वर्गापवर्गनिरपेक्षनिजान्तरङ्गाः ।  
कल्पागमाकलनयाऽऽकुलतां लभन्ते  
श्रीशबरिनाथगुरवे तव सुप्रभातम् ॥ १४॥  
  
त्वद्गोपुराग्रशिखराणि निरीक्षमाणाः  
स्वर्गापवर्गपदवीं परमां श्रयन्तः ।  
मर्त्या मनुष्यभुवने मतिमाश्रयन्ते  
श्रीशबरिनाथगुरवे तव सुप्रभातम् ॥ १५॥  
  
श्रीशबरिनायक दयादिगुणामृताब्धे  
देवाधिदेव जगदेकशरण्यमूर्ते ।  
श्रीमन् नृदैवतगणादिभिरर्चिताङ्घ्रे  
श्रीशबरिनाथगुरवे तव सुप्रभातम् ॥ १६॥  
  
श्रीशबरिनाथ पुरुषोत्तम देवदेव  
श्रीभूतनाथ शिवपुत्रक दीनबन्धो  ।  
मृगयाप्रिय शरणागतपारिजात  
श्रीशबरिनाथगुरवे तव सुप्रभातम् ॥ १७॥  
  
कन्दर्पदर्पहरसुन्दर दिव्यमूर्ते  
कान्तारवास विपुलाक्ष दयाऽऽर्द्रचित्त  ।  
कल्याणनिर्मलगुणाकर दिव्यकीर्ते  
श्रीशबरिनाथगुरवे तव सुप्रभातम् ॥ १८॥  
  
एलालवङ्गघनसारसुगन्धितीर्थं  
दिव्यं वियत्सरिति हेमघटेषु पूर्णम् ।  
धृत्वाद्य वैदिकशिखामणयः प्रहृष्टाः  
तिष्ठन्ति शत्रुदमन तव सुप्रभातम् ॥ १९॥  
  
भास्वानुदेति विकचानि सरोरुहाणि  
सम्पूरयन्ति निनदैः ककुभो विहङ्गाः ।  
त्वत्प्रियजनाः सततमर्थितमङ्गलास्ते  
धामाश्रयन्ति तव शुभङ्कर सुप्रभातम् ॥ २०॥  
  
शबरीनिवास निरवद्यगुणैकसिन्धो  
संसारसागरसमुत्तरणैकसेतो ।  
वेदान्तवेद्यनिजवैभवभक्तभोग्य  
श्रीशबरिनाथगुरवे तव सुप्रभातम् ॥ २१॥  
  
इत्थं शबरिशैलपतेरिह सुप्रभातं  
ये मानवाः प्रतिदिनं पठितुं प्रवृत्ताः ।  
तेषां प्रभातसमये स्मृतिरङ्गभाजां  
प्रज्ञां परार्थसुलभां परमां प्रसूते ॥ २२॥  
  
इति श्रीशास्तृ(अय्यप्प)सुप्रभातं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
