---
Author: Narendrakesarisharma
Category: laharI, deities_misc, gurudev, ramana
File name: ramaNalaharI.itx
Indexextra: (Scan 1 , 2)
Language: Sanskrit
Latest update: January 6, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: ramaNalaharI
Transliterated by: Sunder Hattangadi sunderh at hotmail.com
engtitle: ramaNalaharI
itxtitle: ramaNalaharI (narendrakesarIvirachitam)
title: रमणलहरी (नरेन्द्रकेसरीविरचितम्)

---
  
 श्रीरमणलहरी   
  
॥ नमो भगवते श्रीमते रमणाय ॥  
  
यतो जन्माद्यस्य प्रभवति च यः कूटनिलयो  
मुदा यन्माहात्म्यं प्रणिगदति नित्यं श्रुतिगणः ।  
शिवं शुद्धं शान्तं निरवधिसुखं सत्यममलं  
परं वन्देऽहं तत्किमपि रमणाख्यं चितिमहः ॥ १॥  
  
मतो हृत्पद्मोसावरुणगिरिराजोऽखिलभुवो  
यदन्तश्चैतन्यं तदिह रमणो दक्षिणगतः ।  
सतां सर्वेषां यो हृदि हि रमते स्वात्मकलया  
नमस्तस्मै भूम्ने हृदयरमणायानवरतम् ॥ २॥  
  
जडं देहं नश्यद्घटपटनिभं चिद्विरहितं  
ततो नाहं तद्यन्न हि भवति सुप्तौ प्रतिदिनम् ।  
अतः कोऽहं तत्त्वं त्विति वरधियान्वेषितवतः  
सतः सोऽहंसस्फूर्तिर्हृदरुणगिरौ भाति रमणः ॥ ३॥  
  
मनःसङ्कल्पोऽयं त्रिभुवनमयो दृश्यनिचयो  
ममैते सङ्कल्पा इति शितधियाऽऽलोक्य सततम् ।  
अहं को वेत्यन्तर्हृदि निजविमर्शे परिणते  
चिदानन्दः सोऽहं स्फुरति भगवांस्तत्र रमणः ॥ ४॥  
  
जराद्यूर्मिव्राताऽऽकुलविषमसंसारजलधे-  
स्त्रिधातप्ताञ्जीवान्नरमृगखगाद्यान्करुणया ।  
समुद्धर्तुं शोणाचलतटनिवासी कलियुगे  
सदानन्दः सिद्धो जयति रमणाख्यः स भगवान् ॥ ५॥  
  
अहिंसासिद्धान्तप्रणिहितदयाधर्मसयुजां  
यतीनां बौद्धानां जिनदशवलाखण्डमतिनाम् ।  
यिशूपद्भक्तानां तदनु रमणेशान भगवन्  
जिनोऽसि त्वं बुद्धः क्रमश इह हीशामसिरसि ॥ ६॥  
  
कुरानध्येत्रीणामिह जगति मोहम्मदगुरोः  
समागच्छन्तीनां शमितमनसेस्लामविधितः ।  
प्रजानां सम्प्राप्यं यदुत परमं दैवमुदितं  
खुदाचालाहस्त्वं रमणभगवन्न्योमतनुमन् ॥ ७॥  
  
पदार्थानूचे गौतममुनिवरः षोडशतया  
कणादस्सप्तैवेत्यवददथ वैशेषिक ऋषिः ।  
पदार्थानामेषां त्रिगुणविकृतानामणुभुवां  
परं पारं ब्रह्मंस्त्वमसि रमणाशेषरमण ॥ ८॥  
  
अनादी प्रोक्तौ हि प्रकृतिपुरुषौ विश्वजनकौ  
ययोर्भेदज्ञानाद्भवति मनुजो मुक्तपुरुषः ।  
इदं साङ्ख्यं ज्ञानं समकथयदादौ तु कपिल-  
स्त्वमेवैतत्तत्त्वं परममसि कैवल्यरमण ॥ ९॥  
  
अहिभ्रान्तीरज्ज्वां रजतधिषणा शुक्तिपुटके  
तथैवं चिद्रूपे निरवधिसुखे विश्वकलना ।  
इतीदं यत्तत्त्वं परमसुखदं शाङ्करमते  
तदद्वैतं धाम त्वमसि भगवत्पाद रमण ॥ १०॥  
  
जगद्रङ्गे चित्रे ललितपटमाल्यादिलसिते  
नटास्त्वेते सर्वे स्थलजलखगाः प्राणिनिवहाः ।  
महामायाऽजा या चपलचपला सैव सुनटी ।  
महासूत्राचार्यो रमण सकलं त्वं भ्रमयसि ॥ ११॥  
  
त्वमग्निस्त्वं सोमस्त्वमसि पवनस्त्वं जलमसि  
त्वमर्कस्त्वं पृथ्वी वियदपि महत्तारकगणः ।  
तथा विश्वे देवास्त्वमसि वरुणस्त्वं सुरपति-  
र्यमो रुद्रोऽसि त्वं रमण धनदो गीष्पतिरसि ॥ १२॥  
  
जगत्स्रष्टा ब्रह्मा भवसि भगवन् सृष्टिसमये  
जगत्त्राता विष्णुस्त्वमसि किल विश्वम्भरवपुः ।  
महादेवोऽसि त्वं निखिलभवसंहारविभव-  
स्त्रयोऽप्येते देवास्तव रमण लीलाविलसिताः ॥ १३॥  
  
शिवस्त्वं शैवानां हरिरसि मुकुन्दाङ्घिसुहृदां  
भवानी शाक्तानां गणपभजकानां गणपतिः ।  
रविस्त्वं सौराणामसि हुतवहस्त्वं हि यजतां  
द्विजानां सावित्री वद रमण किं किं न भवसि ॥ १४॥  
  
मणिद्वीपे नीपोपवनगतचिन्तामणिगृहे  
समासीना पाशाङ्कुश वरभयापोहनभुजा ।  
त्रिणेत्रा रक्ताभा शशधरकिरीटाऽतुलकृपा  
स्मितास्या किं न त्वं रमण भुवनाधीश्वरवधूः ॥ १५॥  
  
पिता पाता नेता त्वमसि विषमे साधनपथे  
प्रभो माताऽसि त्वं ह्यनुपमदयामूर्तिरमला ।  
गुरुस्त्वं चोद्धर्ता सुखरहित संसारजलधे-  
स्त्रिरूपो भासि त्वं रमणभगवंस्ते पदजुषाम् ॥ १६॥  
  
मुमुक्षूणां मान्या त्वमसि भगवन्मुक्तिलतिका  
सुखेच्छूनां नॄणां त्वमसि सुखसोपानपदवी ।  
मखासक्तानां त्वं ह्यसि विवृतवैतानकविधि-  
स्तपोनिष्ठानां त्वं रमण महितः सिद्धिमहिमा ॥ १७॥  
  
निराकारोऽपि त्वं भवसि विविधाकारविभव-  
स्त्वमद्वैती द्वैती ननु लससि विश्वात्मकतनुः ।  
त्वमेकोऽनेकात्मा स्फुरसि निखिलाकाररुचिरः  
प्रकाशोऽदृश्यश्च त्वमसि रमणाचार्य भगवन् ॥ १८॥  
  
विराडग्निर्विश्वस्त्वमसि महसा जाग्रति तथा  
हिरण्यान्तः स्वप्ने भवसि पवनस्तैजस इति ।  
सुषुप्तावीशस्त्वं दिनकरतनुः प्राज्ञ उदित-  
स्तुरीये धाम्नि त्वं रमण हृदये ह्योमिति पदम् ॥ १९॥  
  
मनो न त्वं बुद्धिर्न भवसि तया नेन्द्रियगण-  
स्त्वहङ्कारो न त्वं प्रकृतिरसि न त्वं न विकृतिः ।  
अविद्याऽनादिस्त्वं न भवसि न दृग्दृश्यनिचय-  
श्चिदानन्दः सत्यं त्वमसि परमं ब्रह्मरमण ॥ २०॥  
  
वसिष्ठो नैव त्वं भवसि न तथा गौतममुनि-  
र्भरद्वाजोऽत्रिस्त्वं न हि बहुमतः कौशिक उत ।  
न वा मारीचस्त्वं सुभग जमदग्निस्त्वमपि नो  
महः सप्तर्षीणामयि रमण लोकोत्तरमसि ॥ २१॥  
  
कलेर्दोषान्नानाकलुषमतिपाषण्डकलिते  
विधर्मेऽस्मिन्विश्वे पिबति तव वाक्यामृतकणान् ।  
जनौघः सर्वोऽपि श्रवणबलतस्तृप्तिमयते  
प्रभावः सम्पूर्णस्तव रमण जागर्ति जगति ॥ २२॥  
  
अहो धन्येयं ते जननवशतो भारतमही  
ह्यवाची दिग्धन्या तव पदसरोजाङ्कनवशात् ।  
शिवाकारो धन्यस्त्वरुणगिरिरुत्तुङ्ग शिखरो  
महर्षे यत्र त्वं विहरसि सतामाप्त रमण ॥ २३॥  
  
सुराः सिद्धाः साध्या यमनियमयुक्ताः सुतपसः  
सुरर्षिब्रह्मर्षिप्रभृतय उतान्ये च यमिनः ।  
मुहूर्ते ब्राह्मे तु श्रुतिमधुरनानास्तुतिपराः  
नमन्ति त्वां ब्रह्मन् रमण करुणापूर्णजलधे ॥ २४॥  
  
स्फुरच्छान्तिज्योत्स्नातुलितशिवकैलासमहिमा  
लसत्कैवल्यश्रीहसितहरिवैकुण्ठगरिमा ।  
विरागैश्चर्याभासुविजितसुधासागरयशाः  
कृपाब्धेः शोणाद्रौ जयति रमणस्याश्रमवरः ॥ २५॥  
  
कपोले वामे स्वं करकमलमाधाय विमले  
शयानश्चोत्तानं क्षितिजगतनेत्राब्जयुगलः ।  
ऋषिः शान्तः सोऽहंस्फुरणपरमानन्दमुदितः  
शिवः पूर्णः साक्षी जयति रमणः शोणकटके ॥ २६॥  
  
स्मितं वक्त्रे शुभ्रं करकमलमुद्रा सुखकरी  
स्वभावस्थौ पादौ निजसहजभावस्थितमनाः ।  
वसानः कौपीनं धवलमवधूताखिलतमाः  
परात्मा शोणाद्रौ रमणभगवान्भाति भयहृत् ॥ २७॥  
  
कटाक्षक्षेपस्ते हरति हृदयध्वान्तमखिलं  
दयादृष्टिः पूर्णा प्रकटयति विज्ञानमिहिरम् ।  
ददातीषद्धास्यं प्रणतमनुजायात्मपदवी-  
ममेयस्ते धन्यो रमणमहिमा वागविषयः ॥ २८॥  
  
रकारोऽग्निर्ब्रह्मन् दहति सहसा सञ्चितमलं  
मकारश्चन्द्रोऽयं हरति तपनं सिञ्चति सुधाम् ।  
णकारश्चार्को हन्त्यलघु निबिडाज्ञानतिमिरं  
विभूतिस्त्वन्नाम्नो जयति रमणेशान जगति ॥ २९॥  
  
समुद्धर्तुं लोकान्कलिमलहतांस्तप्तहृदयान्  
सुराणां सेनानीः सदयमवतीर्णस्त्वमधुना ।  
अवेक्ष्य प्रत्यक्षं रमणभगवंस्त्वामनुजगौ  
कविः कण्ठेकाव्यो गणपतिमुनिस्सूरितिलकः ॥ ३०॥  
  
प्रसादात्सम्प्रार्थ्यादपि सुरवरेभ्यस्तव कृपां  
परं मत्त्वा छित्त्वा तृणमिव निजाज्ञाननिगडम् ।  
विनिद्रश्चिद्रूपे निरवधिसुखे मज्जति सुधीः  
स पुण्यानां मन्ये रमण परिणामः परगुरो ॥ ३१॥  
  
असारे संसारे विषयमृगतृष्णाभ्रमितधी-  
श्चरन्नानायोनौ प्रबलतरसत्कर्मवशतः ।  
इदानीं सम्प्राप्तश्चरणकमलं ते भयहरं  
महर्षे ब्रह्मर्षे रमणभगवस्त्वं हि शरणम् ॥ ३२॥  
  
फलासक्तः कुर्वन्विविधमनिशं कर्म बहुधा  
भ्रमन्नानातीर्थं भुवि बत पठञ्छास्त्रनिकरम् ।  
अशान्तः सर्वत्राविदितनिजरूपोऽहमधुना  
शरण्यं प्राप्तस्त्वां रमणभगवंस्त्वं हि शरणम् ॥ ३३॥  
  
जपन्नानामन्त्रान्त्स्तवमपि सुराणां विरचयन्  
लिखन्यन्त्रांस्तान्त्रं मतमपि विशन्वैदिकमुत ।  
स्वरूपाज्ञानेन प्रबलतमसाच्छादितमति-  
स्त्वयाभासां धाम्ना सदयमवलोक्योऽहमधुना ॥ ३४॥  
  
महामोहेनाहो विषमविषयानेव भजतः  
स्वतत्त्वावस्थानं त्यजत उदये दुर्लभतमम् ।  
विहायान्तर्दृष्टिं बहिरविरतं धावत इह  
प्रभो क्षन्तव्यं मे रमण चपलस्यापचरितम् ॥ ३५॥  
  
त्रयी ज्ञानं योगस्त्विति विदितमार्गत्रयपरा  
यथेच्छं गच्छन्तु स्वरुचिमनुसृत्यात्र मनुजाः ।  
अहं तु त्वत्पादाम्बुजशरणदीक्षाविमलधी-  
र्जगत्सर्वं लोके रमणभगवन्स्वप्नसदृशम् ॥ ३६॥  
  
पथः सर्वान्हित्वा भ्रमणपरितप्तः श्रमयुतः  
प्रपन्नोऽहं भक्तः पदसरसिजं ते ह्यभयदम् ।  
शरण्यः शक्तो मां रमणभगवन्नोद्धरसि चे-  
त्त्वदन्यं कं लोके शरणमधुना यामि कथय ॥ ३७॥  
  
निबद्धं हृद्ग्रन्थिं मम सपदि सम्भेदय विभो  
समस्तं सञ्छिन्धि त्वमथ भगवन् संशयमपि ।  
क्षयं द्राक्सर्वाणि प्रणय मम कर्माणि दयया  
परं त्वं स्वात्मानं प्रथय रमणेशान हृदये ॥ ३८॥  
  
त्वमात्मा विश्वेषां हृदयकुहरे भासि विमलः  
परात्मंस्ते दिव्यं पदसरसिजद्वन्द्वमधुना ।  
प्रपन्नोऽस्मि ब्रह्मन् गुरुरमण मां शाधि कृपया  
यथाहं गच्छेयं भवजलधिपारं तव पदम् ॥ ३९॥  
  
अहं दैन्यागारस्त्वमसि विभवानां जननभू-  
र्महामूढोऽहं त्वं ह्यसि निखिलविज्ञाननिलयः ।  
पिपासाश्रान्तोऽहं त्वमसि शिवपीयूषलहरी  
गुरुस्त्वं शिष्योऽहं रमणभगवन्पाहि दयया ॥ ४०॥  
  
कराले सिंहास्ये यदि पतति हा प्राणिनिकरः  
प्रणष्टो निर्जीवो भवति विकलश्च प्रकृतितः ।  
तवाचार्यस्यैवं ह्यमलकरुणादृष्टिकलया  
भवेन्नष्टो जीवो भुवि रमण मन्येऽद्भुतमिदम् ॥ ४१॥  
  
मुमुक्षुर्जिज्ञासुर्य इह मनुजः पूर्वसुकृतैः  
श्वपाको गोरुण्डो यवनकुलजो वा भवतु किम् ।  
स याति त्वद्वक्त्रप्रसरदुपदेशात्मसुधया  
परं मृत्योः पारं रमण तव साम्यं च भजति ॥ ४२॥  
  
सभाष्यं सिद्धान्तं तव महितसद्दर्शनगतं  
हृदा पायं पायं रमणभगवन् पण्डितगणः ।  
प्रहृष्टस्तृप्तात्मा भवति गतसन्देहतिमिरो  
न कस्मै त्वद्वाणी दिशति शिवकैवल्यपदवीम् ॥ ४३॥  
  
कुतोऽयं संसारः प्रभवति कुतोऽज्ञानतिमिरं  
कुतो जीवेशानौ भवति कथमद्वैतधिषणा ।  
स्वतत्त्वस्य ज्ञाने किमिह गुरुशिष्यत्वकथनं  
चिदानन्दाकारे जयति रमणे श्रीभगवति ॥ ४४॥  
  
अनित्ये लोकेऽस्मिन्नसुखभरितेऽवाप्य जननं  
परं नित्यं सत्यं हृदयरमणं शाश्वतसुखम् ।  
भवन्तं प्राप्ता ये रमणभगवन् पुण्यपुरुषाः  
कृतार्थत्वं तेषां कथमिव कवीन्द्रः कथयतु ॥ ४५॥  
  
विदित्वा यं देवं तरति भुवि मृत्युं तनुधरो  
यतो नान्यः पन्था इति भणति मुक्त्यै श्रुतिरपि ।  
त्वमेवायं देवो हृदयरमणः सर्वजगतां  
महात्मन्त्सम्पूज्ये जगति महिमा ते विजयते ॥ ४६॥  
  
विना स्वात्मज्ञानं क्वचन मनुजः कोऽपि विमलां  
कदाचिद्यात्युर्व्यां कथमपि न निर्वाणपदवीम् ।  
इति ज्ञानज्योतिः प्रकटितवतो भारतभुवि  
प्रभा ते ब्रह्माण्डे रमण लसतीशानयशसा ॥ ४७॥  
  
अहं ब्रह्मास्मीति श्रुतिहृदि वचस्तत्त्वमसि चे-  
त्ययं ह्यात्मा ब्रह्मेत्यपि गदितमित्थं यदमलम् ।  
चिदानन्दः सत्यं तदसि रमण ब्रह्म परमं  
ह्यहं त्वं त्वं चाहं ननु रमण नानास्ति किमिह ॥ ४८॥  
  
परं ब्रह्मानन्दं विमलमनघं शाश्वतमजं  
शिवं पूर्णं शान्तं परमशुभरूपं ह्यभिनवम् ।  
प्रपञ्चातीतं शं त्रिगुणरहितं नित्यमुदितं  
महर्षिं वन्दे श्रीरमणभगवन्तं हृदि मुदा ॥ ४९॥  
  
नमस्ते पूर्णाय त्रिभुवनमयायाखिलविदे  
नमस्ते नित्याय प्रकृतिरहितायात्ममहसे ।  
नमस्ते शुद्धाय प्रणतजननाथाय विभवे  
नमस्ते भूम्ने श्रीरमणगुरवे श्रीभगवते ॥ ५०॥  
  
नमो मह्यं कर्त्रे निखिलभुवनाधारवपुषे  
नमो मह्यं ज्ञात्रे वयुनमयरूपाय कवये ।  
नुमो मह्यं धात्रे नगवरनिवासाय मुनये  
नमो मह्यं भर्त्रे हृदयरमणायेह सततम् ॥ ५१॥  
  
विशेषार्था लघ्वी ``नरपतिमृगेन्द्रेण'' भणिता  
पुनाना स्वात्मानं रमणलहरीयं विजयते ।  
अनेन स्तोत्रेण स्मरति रमणं यः शुभमतिः  
प्रसादस्तस्यास्य प्रवहति परस्याखिलगुरोः ॥ ५२॥  
  
इति श्रीनरेन्द्रकेसरिशर्मप्रणीता श्रीरमणलहरी ॥  
  
श्रीरमणार्पणमस्तु ॥  
  
  
Encoded and proofread by Sunder Hattangadi sunderh hotmail.com  
  
