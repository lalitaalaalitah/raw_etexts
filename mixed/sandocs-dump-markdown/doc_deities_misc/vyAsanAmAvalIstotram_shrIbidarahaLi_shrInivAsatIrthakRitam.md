---
Category: deities_misc, gurudev
File name: vyAsanAmAvalIstotram.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Vyasa Namavali Stotram
Transliterated by: Krishnananda Achar
engtitle: vyAsanAmAvalIstotram
itxtitle: vyAsanAmAvalIstotram (shrIbidarahaLi shrInivAsatIrthakRitam)
title: व्यासनामावलीस्तोत्रम् (श्रीबिदरहळि श्रीनिवासतीर्थकृइतम्)

---
  
 श्रीव्यासनामावलीस्तोत्रम्   
ईशिता श्रुतिभर्ताच भुवन प्रभुरेव च ।  
जगद्गुरुः सद्गुरुश्च मुनिवंशस्य शेखरः ॥ १॥  
  
भगवत्तमो वेदराट् च तथा सत्यवतीसुतः ।  
श्रुतीश्वरो नीलभाश्च पाराशर्यो महाप्रभुः ॥ २॥  
  
वेदव्यासः सत्पतिश्च द्विजेन्द्रान्वयजस्तथा ।  
जगत्पिताजितश्चैव मुनीन्द्रोवेदनायकः ॥ ३॥  
  
देवतापूज्यचरणश्चाम्नायानां सुपालकः ।  
भारतानां वरगुरुः ब्रह्मसूत्रप्रणायकः ॥ ४॥  
  
द्वैपायनो मध्वनाथो ज्ञानसूर्यः सदिष्टदः ।  
विद्यापतिः श्रुतिपतिः विद्याराजो गिरां प्रभुः ॥ ५॥  
  
विद्याधिराजो वेदेशस्तथा वेदपतिः स्वभूः ।  
विद्याधिनाथो वेदराट् तथाम्नाय विकासकः ॥ ६॥  
  
विद्याधीशः श्रुतीशश्च श्रुतिपङ्कज भास्करः ।  
कृष्णद्वैपायनो व्यासो भक्तचिन्तामणिस्तथा ॥ ७॥  
  
महाभारत निर्माता कवीन्द्रो बादरायणः ।  
स्मृतिमात्रार्तिहा चैव भक्तवित्रासहा तथा ॥ ८॥  
  
विश्ववेत्ता विश्वपतिर्भक्ता ज्ञान विनाशकः ।  
विघ्नौघध्वान्ततरणिर्विघ्नाटव्याश्च हव्यवाट् ॥ ९॥  
  
विघ्नव्याल विपश्चैव विघ्नौघ घन मारुतः ।  
विघ्नर्भ पञ्चाननश्च विघ्नपर्वत सत्पविः ॥ १०॥  
  
विघ्नाब्धिकुम्भजश्चैव विघ्नतूल सरागतिः ।  
बादरिर्जैमिनिश्चैव सुमन्तुर्वैशम्पायनः ॥ ११॥  
  
आत्मरथ्यश्च पैलश्च काशकृत्स्नश्च लोमशः ।  
कार्ष्णाजनिश्चौडुलोमिरात्रेयो रोमहर्षणः ॥ १२॥  
  
इत्येते मुनयः शिष्या यस्यासौ मुनिशेखरः ।  
ब्रह्माद्यैः प्रार्थितो विष्णुः सत्यवत्यां पराशरात् ॥ १३॥  
  
प्रादुर्भूतो व्यासरूपी वेदोद्धारकस्तथा ।  
विज्ञानरोचिषा पूर्णो ब्रह्माण्डान्तर्बहिस्तथा ॥ १४॥  
  
योगिमानस कञ्जस्थः हरितोपलसन्निभः ।  
भक्ताज्ञान सुसंहारी तर्क मुद्रायुतः करे ॥ १५॥  
  
दक्षिणे भवभीतानां भवनाशाय मुद्रया ।  
अभयाख्यया युतः सव्ये करे सन्मङ्गलप्रदः ॥ १६॥  
  
प्राज्ञमौलिश्च पुरुधीः सुखकान्तिर्विबोध भाः ।  
शतेन्द्वधिक सत्कान्तिरयोग्य जनमोहकः ॥ १७॥  
  
शुक्लरक्त विदूरश्च ब्रह्माद्यैर्वर्णमानिभिः ॥  
  
संस्तुतानन्द सुगुणो योगीन्द्रः पद्मजार्चितः ॥ १८॥  
  
आचार्यवर्यो विप्रात्मा पापनाशननामवान् ।  
वेदान्तकर्ता भक्तानां कविताधिगुणप्रदः ॥ १९॥  
  
वादे विजयदश्चैव रणे च विजयप्रदः ।  
कीटराज्यप्रदः कीटमोक्षदाता च सत्प्रभुः ॥ २०॥  
  
आम्नायोद्धारकश्चैव तथा सत्परुवंशकृत् ।  
मुनेः शुकस्य जनको जनकस्योपदेशकः ॥ २१॥  
  
मातुः स्म्यत्यैवागमन वरदातेश्वरेश्वरः ।  
यमुनाद्वीप सुजनिर्यमुनाद्वीप भासकः ॥ २२॥  
  
मात्राज्ञापालनार्थाय भगवान् पुरुषोत्तमः ।  
धृतराष्ट्र पाण्डु विदुरजनको ज्ञानदस्तथा ॥ २३॥  
  
उग्ररूपः शान्तरूपोचिन्त्यशक्तिः परात्परः ।  
पाण्डवानां दुःखहन्ता तथापरिमितान्तरः ॥ २४॥  
  
हिडिम्बासङ्ग्रहार्ताय भीमाज्ञा सम्प्रदायकः ।  
शाक्तः कानीन इन्द्रश्च शास्त्रकृद्धरिरेव च ॥ २५॥  
  
द्विषामज्ञानपापानामतिसङ्क्रामकस्तथा ।  
कर्म बन्ध सुभेत्ता च मुक्तानां स्वात्मवाहकः ॥ २६॥  
  
वासवी हृदयानन्द वेदशास्त्र प्रणायकम् ।  
वेदव्यासं गुरूपास्यं वन्देभिष्टप्रदायकम् ॥ २७॥  
  
                                 (न्यायामृत प्रकाशः)  
  
इति श्रीबिदरहऌ श्रीनिवासतीर्थकृतं श्रीव्यासनामावलिस्तोत्रं सम्पूर्णम् ।  
  
  
Encoded and proofread by Krishnananda Achar   
  
