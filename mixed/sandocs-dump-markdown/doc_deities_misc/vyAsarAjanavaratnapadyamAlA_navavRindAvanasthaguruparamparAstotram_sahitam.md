---
Author: Venkataramanacharya
Category: deities_misc, gurudev
Description/comments: Vyasaraja Tirtha of 13th century AD
File name: vyAsarAjanavaratnapadyamAlA.itx
Indexextra: (Scan, Info 1, 2)
Language: Sanskrit
Latest update: September 20, 2019
Location: doc_deities_misc
Proofread by: Mandar Mali aryavrutta at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Vyasaraja Tirtha Navaratna Padya Mala
Transliterated by: Mandar Mali aryavrutta at gmail.com
engtitle: vyAsarAjanavaratnapadyamAlA
itxtitle: vyAsarAjanavaratnapadyamAlA navavRindAvanasthaguruparamparAstotram sahitam
title: व्यासराजनवरत्नपद्यमाला नववृइन्दावनस्थगुरुपरम्परास्तोत्रम् सहितम्

---
  
 श्रीव्यासराजनवरत्नपद्यमाला   
श्रीनववृन्दावनस्थगुरुपरम्परास्तोत्रसहितम्  
  
श्रीवेदव्यासाय नमः ॥ हरिः ॐ ॥  
  
     गोपालकृष्णो जयति सत्यारुक्मिणिसंयुतः ।  
     ब्रह्मण्यतीर्थसम्भूतव्यासराजवरप्रदः ॥ १॥  
  
कल्याणं वितनोतु कंसमथनो गोपालकृष्णोऽनिशं  
     सत्यापाण्डवपूजितो यदुपतिस्स व्यासतीर्थाग्रतः ।  
भैष्मीसेवितदक्षिणाघ्रिकमले विन्यस्य वामं पदं  
     बालस्सुन्दरभङ्गिभावमधुरो यो नृत्यति स्माद्भुतम् ॥ २॥  
  
पातु ब्रह्मण्यतीर्थव्रतिवरतिलकस्तत्वविद्याप्रदाता  
     ध्यायन् ब्रह्मण्यदेवं प्रकटितमहिमा भूसुरैर्वन्धपादः ।  
सर्वाभीष्टप्रदाता सकलभयहरः सर्वरोगापहर्ता  
     भास्वान्स्वांशावतीर्णो महितमहिमभाक् व्यासराजस्तुतोऽस्मान् ॥ ३॥  
  
कण्वापगातटगुहोदितगर्जितेन  
     प्रोद्वेजिता निखिलवादिगजा हि येन ।  
विद्राविताः सपदि सङ्करदुर्मतान्धाः  
     तं व्यासतीर्थमृगराजमिमं नमामि ॥ ४॥  
  
श्रीकृष्णदेवपृथिवीपतिना स्वराज्य  
     लक्ष्म्याश्रितश्च गुरुवत्प्रभुणा सुराणाम् ।  
विद्याधिराट् विजयविठ्ठलभक्तिभाग् यः  
     स व्यासराट् दिशतु शं सततं प्रसन्नः ॥ ५॥  
  
श्रीवेङ्कटेशपदपङ्कजदिव्यगन्ध-  
     संसेवनात्समुदितप्रतिभाप्रभाय ।  
ब्रह्मण्यतीर्थचरणाम्बुजबम्भराय  
     श्रीव्यासराजगुरवेऽस्तु नमश्शुभाय ॥ ६॥  
  
योगीश्वराय सुखतीर्थकरार्चितश्री  
     योगासनस्थनृहरेः समुपासकाय ।  
शान्ताय शश्वदपरोक्षितशौरयेऽस्मै  
     श्रीव्यासराजगुरवेऽस्तु नमश्शुभाय ॥ ७॥  
  
     गोपालकृष्णकृतनर्तनरञ्जिताय ।  
     रागादिदोषरहिताय दृढव्रताय ।  
स्वस्थापितान्धुहनुमत्परवेङ्कटार्च-  
     श्रीव्यासराजगुरवेऽस्तु नमश्शुभाय ॥ ८॥  
  
श्रीशप्रसादकरमानसपूजनाय  
     सज्ज्ञानभक्तिसुविरक्तिसुखप्रदाय ।  
प्रह्लादकाय भजतां हि सुरद्रुमाय  
     श्रीव्यासराजगुरवेऽस्तु नमश्शुभाय ॥ ९॥  
  
श्रीमत्समीरसमयाब्धिसुधाकराय  
     मिथ्याकुशास्त्रतमसो हि विभाकराय ।  
व्यासत्रयामृतदुहे भुवि देवताभ्यः  
     श्रीव्यासराजगुरवेऽस्तु नमश्शुभाय ॥ १०॥  
  
अक्षादिसिद्धजगतोऽस्य यथोर्णनाभि-  
     जन्मादिमोक्षदहरेः परमप्रियाय ।  
श्रीमज्जयीन्द्रपदवीपरिवर्धकाय  
     श्रीव्यासराजगुरवेऽस्तु नमश्शुभाय ॥ ११॥  
  
क्षेत्रेऽब्बुरौ ह्युपगुहं पुरुषोत्तमाख्ये  
     ब्रह्मण्यतीर्थगुरुभिर्द्विकविठ्ठलाचैः ।  
वेदान्तराज्यनिजराज्यपदेऽभिषिक्त  
     राजाधिराजगुरवेस्तु नमो नमस्ते ॥ १२॥  
  
वैय्याघ्रपादपुरमध्यसुशोभमान  
     श्रीव्यासराजहृदयाब्जसुमध्यवर्ती ।  
लक्ष्मीनिवासगुरुणा प्रणुतस्सलक्ष्मी-  
     नारायणश्च हनुमान् मुदितोऽस्तु कृष्णः ॥ १३॥  
  
श्रीव्यासराजमुनिगायनतृप्तचेता  
     नृत्यन्सुरेन्द्रसुतपूजितपादपद्मः ।  
कुन्दापुरीयमठभिक्षुवरार्च्यमान  
     भैष्मीसमेतमुरलीधरमाधवोऽव्यात् ॥ १४॥  
  
श्रीमद्ब्रह्मण्यतीर्थव्रतिवरतिलकालब्धजन्मापरोक्ष्यः  
     लक्ष्मीनारायणार्यान्निजगुरुचरणात्प्राप्तविद्याधिलक्ष्मीः ।  
सोऽयं श्रीव्यासराजो विजयसखहरि पूजयन्भावपुष्पैः  
     अग्र्ये वृन्दावनेऽस्मिन् सुखयति सुजनान् सर्वदाऽभीष्टवृष्ट्या ॥ १५॥  
  
ब्रह्मण्यार्यस्ततोऽभून्नरहरिमनिशं पूजयन्कण्वनद्यां  
     स्नायन्शिष्याहृतान्नं युदजगमुदकं प्रोक्ष्य तप्तं विधाय ।  
स्नात्वा भुक्त्वा पुनश्च क्वचिदुपगतवान् भूस्थितां विठ्ठलार्चा  
     शिष्येभ्यो मध्वशास्त्रं ह्यनिशमुपजगौ विठ्ठलप्रीतिमिच्छन् ॥ १६॥  
  
अर्थिकल्पितकल्पोऽयं प्रत्यर्थिकरिकेसरी ।  
व्यासतीर्थगुरुभूयादस्मदिष्टार्थसिद्धये ॥ श्रीः ॥  
  
पद वाक्यप्रमाणज्ञान् सम्प्रदायार्थकोविदान् ।  
व्यासतीर्थमुनीन्वन्दे दुर्वादिफाणिपक्षिपान् ।  
  
इति श्रीवेङ्कटरमणाचार्यविरचितं  
श्रीव्यासराजकोमलकरकमलार्चितश्रीरुक्मिणी-  
सत्यभामासमेतश्रीवेणुगोपालकृष्णः प्रीयताम् ॥  
  
अथ श्रीनववृन्दावनस्थगुरुपरम्परास्तोत्रम् ।  
प्रीतो वरदो भवतु । श्रीकृष्णार्पणमस्तु ।  
श्रीशं मध्वं पद्मनाभं वादिद्विपमृगाधिपम् ।  
कवीन्द्र कुमतारण्यपावाकं तत्वदीपपकम् ॥ १॥  
  
समीरशास्त्रवागीशं वागीशाख्यं गुरुं परम् ।  
ब्रह्मण्यतीर्थसम्भूतं ज्ञानवैराग्यदायकम् ।  
जगद्गुरुं व्यासराजं वादिराजगुरुं भजे ॥ २॥  
  
रघुवर्यं सुधीन्द्रं च श्रीनिवासं परं गुरुम् ।  
दुर्वादिफणिविद्वेषे गुरुमन्तं तपोनिधिम् ॥ ३॥  
  
रामतीर्थगुरुं वन्दे गोविन्दाख्यं यतिं पुनः ।  
तुङ्गभद्रामध्यगतं नववृन्दावनस्थितम् ॥ ४॥  
  
रमणोपपदेनेयं वेङ्कटेन कृता शुभा ।  
व्यासराजस्तुतिर्भूयात्प्रीत्यै माधवमध्वयोः ॥ ५॥  
  
इति श्रीवेङ्कटरमणाचार्यविरचितं   
श्रीनववृन्दावनस्थगुरुपरम्परास्तोत्रं सम्पूर्णम् ॥  
  
॥ श्रीकृष्णार्पणमस्तु ॥  
  
॥ इति ॥  
  
  
Encoded and proofread by Mandar Mali aryavrutta at gmail.com  
  
