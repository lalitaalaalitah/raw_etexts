---
Author: vAsudevAnandasarasvatI TembesvAmi
Category: dattatreya, deities_misc, vAsudevAnanda-sarasvatI, vedanta
Description-comments: From stotrAdisangraha
File name: dattAtreyavarmastotramVS.itx
Indexextra: (stotrAdisangraha, Author)
Language: Sanskrit
Latest update: December 31, 2018
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattAtreyavarmastotram
engtitle: dattAtreyavarmastotram
itxtitle: dattAtreyavarmastotram advaitam (vAsudevAnandasarasvatIvirachitam)
title: दत्तात्रेयवर्मस्तोत्रम् अद्वैतम् (वासुदेवानन्दसरस्वतीविरचितम्)

---
  
 अद्वैतं दत्तात्रेयवर्मस्तोत्रं   
ध्यात्वा भक्ताभयकरं समष्टिव्यष्टिचालकम् ।  
दत्तात्रेयं पठेद्वर्म सर्वरक्षाकरं परम् ॥ १॥  
  
स्वसत्तनुप्रणामे मे प्रणमय्य शिरोऽवतु ।  
व्यर्थात्तिरः पुरःकम्पाद् दुर्भराच्च द्युमूर्धकः ॥ २॥  
  
स्वपादतुलसीगन्धप्रीतिदानेन पातु मे ।  
नासत्यनासिको घ्राणमितरघ्राणतर्पणात् ॥ ३॥  
  
नेत्रे स्वसाधुमूर्तीर्मे भास्कराक्षः प्रदर्श्य च ।  
रूपलावण्यसौन्दर्यवीक्षणात्परिरक्षतु ॥ ४॥  
  
सुश्लोको दिक्ष्रुतिः श्रोत्रे श्रावयित्वा स्वकं यशः ।  
श्राव्यं च द्विविधं पातु शब्दात्कर्णकषायदात् ॥ ५॥  
  
उच्चारयित्वा मधुरान्स्वगुणान्लोकशोकहान् ।  
जिह्वां पावकवाक्पातु रसास्वाददुरुक्तितः ॥ ६॥  
  
स्वालयक्षेत्रतीर्थेषु गमयित्वा पदौ मम ।  
उरुक्रमपदः पातु व्यर्थपर्यटनादकात् ॥ ७॥  
  
रजोहरः स्वसत्पादरजस्तीर्थाप्लुतानि मे ।  
कृत्वाङ्गानि हरिः पातु सुस्पर्शालेपनादितः ॥ ८॥  
  
चन्द्रचेताः स्वमननाल्हाददानेन मे मनः ।  
दुःखदाद्यन्तवत्स्पर्शसङ्कल्पायासतोऽवतु ॥ ९॥  
  
चित्तं साक्ष्यनुसन्धानं कारयित्वा पुमीश्वरः ।  
मरीचिकोपमद्वैतानुसन्धानात्सदावतु ॥ १०॥  
  
ग्राहयित्वातीन्द्रियकं बुद्धिं मे निश्चयात्मिकाम् ।  
दुस्तर्कात्पातु जीवात्मा धीव्याप्त्यस्ततमाः स्वभूः ॥ ११॥  
  
हरो देहेन्द्रियप्राणमनोधीभ्यो विलक्षणः ।  
सोऽहमित्यनुभाव्याहङ्कारात्पातु दुराग्रहात् ॥ १२॥  
  
सर्वाशाभ्यः सदा माव्याद्विष्णुः सर्वात्मकोऽपि च ।  
वर्जितं कवचेनाव्याद्रक्षाहीनं च यत्स्थलम् ॥ १३॥  
  
यो नह्यादात्मनीदं सन्सनद्धः कवची भवेत् ।  
साम्राज्यसंस्थः कामाद्यरीन् जित्वा द्वैतसंविदि ॥ १४॥  
  
संसारदुःस्वप्नहरं नष्टात्मधनदायकम् ।  
त्रिदोषोत्पातशमनं दुर्दृग्बाधादिवारणम् ॥ १५॥  
  
यस्याङ्गे वर्म कण्ठे च माला गीतायुधं करे ।  
जराप्रदर्शितपथं प्रचण्डामयसैनिकम् ॥ १६॥  
  
प्राप्तं मृत्युरिपुं चाप्यविगणय्य स एव हि ।  
पदाक्रम्य सुखी यायात्प्रसिद्धं ब्रह्मलोककम् ॥ १७॥  
  
इति श्री परमपूजनीय श्रीवासुदेवानन्दसरस्वतीविरचितं  
    श्रीदत्तात्रेयवर्माख्यकवचं सम्पूर्णम् ॥  
  
  
Proofread by Sunder Hattangadi sunderh at hotmail.com  
  
