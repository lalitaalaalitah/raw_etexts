---
Category: hanumaana, stotra, hanuman
Description-comments: From Hanumatstutimanjari, Mahaperiaval Publication
File name: hanUmatstotram3.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanUmatstotram3
Texttype: stotra
Transliterated by: Processed by Sowmya Ramkumar
engtitle: hanUmatstotram 3
itxtitle: hanUmatstotram 3 (stotraM sarvasukhAvaham)
title: हनूमत्स्तोत्रम् ३ (स्तोत्रं सर्वसुखावहम्)

---
  
 श्रीहनूमत्स्तोत्रम् ३   
  
शृणु देवि प्रवक्ष्यामि स्तोत्रं सर्वसुखावहम् ।  
सर्वकामप्रदं नॄणां हनुमत्स्तोत्रमुत्तमम् ॥ १॥  
  
तप्तहाटकसङ्काशं नानापुष्पविराजितम् ।  
उद्यद्बालार्कवदनं त्रिनेत्रं कुण्डलोज्ज्वलम् ॥ २॥  
  
मौञ्जीकौपीनकं हेममययज्ञोपवीतिनम् ।  
पिङ्गलाक्षं महाकायं टङ्कशैलेन्द्रधारिणम् ॥ ३॥  
  
मूर्तित्रयात्मकं वीरं महाशौर्यं महाहनुम् ।  
हनूमन्तं वायुसूनुं नमामि ब्रह्मचारिणम् ॥ ४॥  
  
त्रिवर्णाक्षरमन्त्रस्थं जपाकुसुमसन्निभम् ।  
नानाभूषणसंयुक्तमाञ्जनेयं नमाम्यहम् ॥ ५॥  
  
पञ्चाक्षरस्थितं देवं नीलनीरदसन्निभम् ।  
पूजितं सर्वदेवैस्तु राक्षसारिं नमाम्यहम् ॥ ६॥  
  
अचलद्युतिसङ्काशं सर्वालङ्कारभूषितम् ।  
षडक्षरयुतं देवं नमामि ब्रह्मचारिणम् ॥ ७॥  
  
सप्तवर्णमयं देवं हरीशं तं सुरार्चितम् ।  
सुन्दरास्याब्जसंयुक्तं त्रिनेत्रं तं नमाम्यहम् ॥ ८॥  
  
अष्टादशाधिपं देवं हेमवर्णं महातनुम् ।  
नमामि जगतां वन्द्यं लङ्काप्रासाददाहनम् ॥ ९॥  
  
अतसीपुष्पसङ्काशं दशवर्णात्मकं विभुम् ।  
जटाधरं चतुर्बाहुं नमामि कपिनायकम् ॥ १०॥  
  
द्वादशाक्षरमन्त्रस्य नायकं कुन्तधारिणम् ।  
हेमवर्णलसत्कायं भजे सुग्रीवमन्त्रिणम् ॥ ११॥  
  
मालामन्त्रात्मकं देवं त्रिवर्णं च चतुर्भुजम् ।  
पाशाङ्कुशधरं देवं कपिवर्यं नमाम्यहम् ॥ १२॥  
  
त्रयोदशाक्षरहितं सीतादुःखनिवारणम् ।  
सुरासुरगणैः सर्वैः संस्तुतं प्रणमाम्यहम् ॥ १३॥  
  
हाहाकारमुखान्तनित्यदहनज्वालासमूहोज्ज्वलं  
विद्वन्मण्डलजातरोषपरुषं श्रीरामदासं विभुम् ।  
सञ्चूर्णीकृतधूम्रलोचनमहाह्यक्षादिरक्षोबलं  
तं वन्दे रविधारणं सुरवरैर्वन्द्यं समीरात्मजम् ॥ १४॥  
  
रघुपतिपदभक्तं किङ्किणीकोत्तमाङ्गं  
मुकुलितकरपद्मं मोदयानं तरङ्गे ।  
पुलकितविपुलाङ्गं पुण्यलीलानुषङ्गं  
वनचरकुलनाथं वायुपुत्रं नतोऽस्मि ॥ १५॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
