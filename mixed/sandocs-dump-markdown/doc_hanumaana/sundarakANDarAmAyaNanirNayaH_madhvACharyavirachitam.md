---
Author: AnandatIrtha, Madhvacharya
Category: hanumaana, stotra, Ananda-tIrtha, hanuman
Description-comments: From Hanumatstutimanjari, Mahaperiaval Publication
File name: sundarakANDarAmAyaNanirNaya.itx
Language: Sanskrit
Latest update: September 18, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: sundarakANDarAmAyaNanirNaya
Texttype: stotra
Transliterated by: Processed by Sowmya Ramkumar
engtitle: Sundarakandaramayananirnaya
itxtitle: sundarakANDarAmAyaNanirNayaH (madhvACharyavirachitam)
title: सुन्दरकाण्डरामायणनिर्णयः (मध्वाछर्यविरचितम्)

---
  
 सुन्दरकाण्डरामायणनिर्णयः   
रामाय शाश्वतसुविस्तृतषड्गुणाय  
     सर्वेश्वराय बलवीर्यमहार्णवाय ।  
नत्वा लिलङ्घयिषुरर्णवमुत्पपात  
     निष्पीड्य तं गिरिवरं पवनस्य सूनुः ॥ १॥  
  
चुक्षोभ वारिधिरनुप्रययौ च शीघ्रं  
     यादोगणैः सह तदीयबलाभिकृष्टः ।  
वृक्षाश्च पर्वतगताः पवनेन पूर्वं  
     क्षिप्तोऽर्णवे गिरिरुदागमदस्य हेतोः ॥ २॥  
  
शैलो हरस्य गिरिपक्षविनाशकाले  
     क्षिप्तोऽर्णवे स मरुतोर्वरितात्मपक्षः ।  
हैमो गिरिः पवनजस्य तु विक्रमार्थ-  
     मुद्भिद्य वारिधिमवर्धदनेकसानुः ॥ ३॥  
  
नैवात्र विक्रमणमैच्छदविश्रमोऽसौ  
     निःसीमपौरुषबलस्य कुतः श्रमोऽस्य ।  
आश्लिष्य पर्वतवरं स ददर्श गच्छन्  
     देवैस्तु नागजननीं प्रहितां वरेण ॥ ४॥  
  
जिज्ञासुभिर्निजबलं तव भक्षमेतु  
     यद्यत्त्वमिच्छसि तदित्यमरोदितायाः ।  
आस्यं प्रविश्य सपदि प्रविनिःसृतोऽस्मात्  
     देवाननन्दयदुत स्वकमेषु रक्षन् ॥ ५॥  
  
दृष्ट्वा सुरप्रणयितां बलमस्य चोग्रं  
     देवाः प्रतुष्टुवुरमुं सुमनोऽभिवृष्ट्या ।  
तैरादृतः पुनरसौ वियतैव गच्छन्  
     छायाग्रहं प्रतिददर्श च सिंहिकाख्यम् ॥ ६॥  
  
लङ्कावनाय सकलस्य च निग्रहेऽस्याः  
     सामर्थ्यमप्रतिहतं प्रददौ विधाता ।  
छायामवाक्षिपदसौ पवनात्मजस्य  
     सोऽस्याः शरीरमनुविश्य बिभेद चाशु ॥ ७॥  
  
निःसीममात्मबलमित्यसुदर्शयानो  
     हत्वैव तामपि विधातृवराभिगुप्ताम् ।  
लम्बे स लम्बशिखरे निपपात लङ्का-  
     प्राकाररूपकगिराथ च सञ्चुकोचे ॥ ८॥  
  
भूत्वा बिडालसमितो निशि तां पुरीं च  
     प्राप्स्यन् ददर्श निजरूपवतीं स लङ्काम् ।  
रुद्धोऽनयाऽऽश्वथ विजित्य च तां स्वमुष्टि-  
     पिष्टां तयानुमत एव विवेश लङ्काम् ॥ ९॥  
  
मार्गमाणो बहिश्चान्तः सोऽशोकवनिकातले ।  
ददर्श शिंशपावृक्षमूलस्थितरमाकृतिम् ॥ १०॥  
  
नरलोकविडम्बस्य जानन् रामस्य हृद्गतम् ।  
तस्य चेष्टानुसारेण कृत्वा चेष्टाश्च संविदम् ॥ ११॥  
  
तादृक्चेष्टासमेताया अङ्गुलीयमदात्ततः ।  
सीताया यानि चैवासन्नाकृतेस्तानि सर्वशः ॥ १२॥  
  
भूषणानि द्विधा भूत्वा तान्येवासन् तथैव च ।  
अथ चूडामणिं दिव्यं दातुं रामाय सा ददौ ॥ १३॥  
  
यद्यप्येतन्न पश्यन्ति निशाचरगणास्तु ते ।  
द्युलोकचारिणः सर्वे पश्यन्त्यृषय एव च ॥ १४॥  
  
तेषां विडम्बनायैव दैत्यानां वञ्चनाय च ।  
पश्यतां कलिमुख्यानां विडम्बोऽयं कृतो भवेत् ॥ १५॥  
  
कृत्वा कार्यमिदं सर्वं विशङ्कः पवनात्मजः ।  
आत्माविष्करणे चित्तं चक्रे मतिमतां वरः ॥ १६॥  
  
अथ वनमखिलं तद्रावणस्यावलम्ब्य  
क्षितिरुहमिममेकं वर्जयित्वाऽऽशु वीरः ।  
रजनिचरविनाशं काङ्क्षमाणोऽतिवेलं  
मुहुरतिरवनादी तोरणं चारुरोह ॥ १७॥  
  
अथाशृणोद्दशाननः कपीन्द्रचेष्टितं परम् ।  
दिदेश किङ्करान् बहून् कपिर्निगृह्यतामिति ॥ १८॥  
  
समस्तशो विमृत्यवो वराद्धरस्य किङ्कराः ।  
समासदन्महाबलं सुरान्तरात्मनोऽङ्गजम् ॥ १९॥  
  
अशीतिकोटियूथपं पुरःसराष्टकायुतम् ।  
अनेकहेतिसङ्कुलं कपीन्द्रमावृणोद्बलम् ॥ २०॥  
  
समावृतस्तथाऽऽयुधैः स ताडितश्च तैर्भृशम् ।  
चकार तान् समस्तशस्तलप्रहारचूर्णितान् ॥ २१॥  
  
पुनश्च मन्त्रिपुत्रकान् स रावणप्रचोदितान् ।  
ममर्द सप्तपर्वतप्रभान् वराभिरक्षितान् ॥ २२॥  
  
बलाग्रगामिनस्तथा स शर्ववाक्सुगर्वितान् ।  
निहत्य सर्वरक्षसां तृतीयभागमक्षिणोत् ॥ २३॥  
  
अनौपमं हरेर्बलं निशम्य राक्षसाधिपः ।  
कुमारमक्षमात्मनः समं सुतं न्ययोजयत् ॥ २४॥  
  
स सर्वलोकसाक्षिणः सुतं शरैर्ववर्ष ह ।  
शितैर्वरास्त्रमन्त्रितैर्न चैनमभ्यचालयत् ॥ २५॥  
  
स मण्डमध्यगासुतं समीक्ष्य रावणोपमम् ।  
तृतीय एष भांशको बलस्य हीत्यचिन्तयत् ॥ २६॥  
  
निधार्य एव रावणो राघवस्य नान्यथा ।  
युधीन्द्रजिन्मया हतो न चास्य शक्तिरीक्ष्यते ॥ २७॥  
  
अतस्तयोः समो मया तृतीय एष हन्यते ।  
विचार्य चैवमाशु तं पदोः प्रगृह्य पुप्लुवे ॥ २८॥  
  
स चक्रवद्भ्रमातुरं विधाय रावणात्मजम् ।  
अपोथयद्धरातले क्षणेन मारुतीतनुः ॥ २९॥  
  
विचूर्णिते धरातले निजे सुते स रावणः ।  
निशम्य शोकतापितस्तदग्रजं समादिशत् ॥ ३०॥  
  
अथेन्द्रजिन्महाशरैर्वरास्त्रसम्प्रयोजितैः ।  
ततश्च वानरोत्तमं न चाशकद्विचालने ॥ ३१॥  
  
अथास्त्रमुत्तमं विधेर्मुमोच सर्वदुःसहम् ।  
स तेन ताडितो हरिर्व्यचिन्तयन्निराकुलः ॥ ३२॥  
  
मया वरा विलङ्घिता ह्यनेकशः स्वयम्भुवः ।  
स माननीय एव मे ततोऽत्र मानयाम्यहम् ॥ ३३॥  
  
इमे च कुर्युरत्र किं प्रहृष्टरक्षसां गणाः ।  
इतीह लक्ष्यमेव मे स रावणश्च दृश्यते ॥ ३४॥  
  
इदं समीक्ष्य बद्धवत् स्थितं कपीन्द्रमाशु ते ।  
बबन्धुरन्यपाशकैर्जगाम चास्त्रमस्य तत् ॥ ३५॥  
  
अथ प्रगृह्य तं कपिं समीपमानयंश्च ते ।  
निशाचरेश्वरस्य तं स पृष्टवांश्च रावणः ॥ ३६॥  
  
कपे कुतोऽसि कस्य वा किमर्थमीदृशं कृतम् ।  
इतीरितः स चावदत् प्रणम्य राममीश्वरम् ॥ ३७॥  
  
अवेहि दूतमागतं दुरन्तविक्रमस्य माम् ।  
रघूत्तमस्य मारुतिं कुलक्षये तवेश्वरम् ॥ ३८॥  
  
न चेत् प्रदास्यसि त्वरन् रघूत्तमप्रियां तदा ।  
सपुत्रमित्रबान्धवो विनाशमाशु यास्यसि ॥ ३९॥  
  
न रामबाणधारणे क्षमाः सुरेश्वरा अपि ।  
विरिञ्चशर्वपूर्वकाः किमु त्वमल्पसारकः ॥ ४०॥  
  
प्रकोपितस्य तस्य कः पुरः स्थितौ क्षमो भवेत् ।  
सुरासुरोरगादिके जगत्यचिन्त्यकर्मणः ॥ ४१॥  
  
इतीरिते वधोद्यतं न्यवारयद्विभीषणः ।  
स पुच्छदाहकर्मणे न्ययोजयन्निशाचरान् ॥ ४२॥  
  
अथास्य वस्त्रसञ्चयैः पिधाय पुच्छमग्नये ।  
ददुर्ददाह नास्य तन्मरुत्सखो हुताशनः ॥ ४३॥  
  
ममर्ष सर्वचेष्टितं स रक्षसां निरामयः ।  
बलोद्धतश्च कौतुकात् प्रदग्धुमेव तां पुरीम् ॥ ४४॥  
  
ददाह चाखिलां पुरीं स्वपुच्छगेन वह्निना ।  
कृतिस्तु विश्वकर्मणोऽप्यदह्यतास्य तेजसा ॥ ४५॥  
  
सुवर्णरत्नकारितां स राक्षसोत्तमैः सह ।  
प्रदह्य सर्वशः पुरीं मुदान्वितो जगर्ज वै ॥ ४६॥  
  
स रावणं सपुत्रकं तृणोपमं विधाय वै ।  
तयोः प्रपश्यतोः पुरीं विधाय भस्मसाद्ययौ ॥ ४७॥  
  
विलङ्घ्य चार्णवं पुनः स्वजातिभिः प्रपूजितः ।  
प्रभक्ष्य वानरेशितुर्मधु प्रभुं समेयिवान् ॥ ४८॥  
  
रामं सुरेश्वरमगण्यगुणाभिरामं  
         सम्प्राप्य सर्वकपिवीरवरैः समेतः ।  
चूडामणिं पवनजः पदयोर्निधाय  
         सर्वाङ्गकैः प्रणतिमस्य चकार भक्त्या ॥ ४९॥  
  
रामोऽपि नान्यदनुदातुममुष्य योग्यम्-  
         अत्यन्तभक्तिभरितस्य विलक्ष्य किञ्चित् ।  
स्वात्मप्रदानमधिकं पवनात्मजस्य  
         कुर्वन् समाश्लिषदमुं परमाभितुष्टः ॥ ५०॥  
  
इति श्रीमदानन्दतीर्थीयमहाभारततात्पर्यनिर्णये रामचरिते  
हनुमत्प्रतियानं सुन्दरकाण्डकथानिर्णयः ॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
