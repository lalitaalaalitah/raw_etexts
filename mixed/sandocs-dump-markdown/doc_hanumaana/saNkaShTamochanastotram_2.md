---
Author: maheshvarAnandasarasvatI
Category: hanumaana, stotra, maheshvarAnandasarasvatI, hanuman
Description-comments: From Hanumatstutimanjari, Mahaperiaval Publication
File name: saMkaShTamochanastotram2.itx
Indexextra: (maheshvarAnandasarasvatI)
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: saMkaShTamochanastotram 2
Texttype: stotra
Transliterated by: Processed by Sowmya Ramkumar
engtitle: Shrisankashtamochanastotram 2
itxtitle: saNkaShTamochanastotram 2
title: सण्कष्टमोचनस्तोत्रम् २

---
  
 श्रीसङ्कष्टमोचनस्तोत्रम् २   
  
काशीपीठाधीश्वर जगद्गुरुशङ्कराचार्यस्वामि  
श्रीमहेश्वरानन्दसरस्वतीविरचितं स्तोत्रम्  
  
सिन्दूरपूररुचिरो बलवीर्यसिन्धुः  
     बुद्धिप्रभावनिधिरद्भुतवैभवश्रीः ।  
दीनार्तिदावदहनो वरदो वरेण्यः  
     सङ्कष्टमोचनविभुस्तनुतां शुभं नः ॥ १॥  
  
सोत्साहलङ्घितमहार्णवपौरुषश्रीः  
     लङ्कापुरीप्रदहनप्रथितप्रभावः ।  
घोराहवप्रमथितारिचयप्रवीरः  
     प्राभञ्जनिर्जयति मर्कटसार्वभौमः ॥ २॥  
  
द्रोणाचलानयनवर्णितभव्यभूतिः  
     श्रीरामलक्ष्मणसहायकचक्रवर्ती ।  
काशीस्थदक्षिणविराजितसौधमल्लः  
     श्रीमारुतिर्विजयते भगवान् महेशः ॥ ३॥  
  
नूनं स्मृतोऽपि ददते भजतां कपीन्द्रः  
     सम्पूजितो दिशति वाञ्छित-सिद्धिवृद्धिम् ।  
सम्मोदकप्रिय उपैति परं प्रहर्षं  
     रामायणश्रवणतः पठतां शरण्यः ॥ ४॥  
  
श्रीभारतप्रवरयुद्धरथोद्धतश्रीः  
     पार्थैककेतनकरालविशालमूर्तिः ।  
उच्चैर्घनाघनघटाविकटाट्टहासः  
     श्रीकृष्णपक्षभरणः शरणं ममाऽस्तु ॥ ५॥  
  
जङ्घालजङ्घ उपमातिविदूरवेगो  
     मुष्टिप्रहारपरिमूर्च्छितराक्षसेन्द्रः ।  
श्रीरामकीर्तितपराक्रमणोद्धवश्रीः  
     प्राकम्पनिर्विभुरुदञ्चतु भूतये नः ॥ ६॥  
  
सीतार्तिदारणपटुः प्रबलः प्रतापी  
     श्रीराघवेन्द्रपरिरम्भवरप्रसादः ।  
वर्णीश्वरः सविधिशिक्षितकालनेमिः  
     पञ्चाननोऽपनयतां विपदोऽधिदेशम् ॥ ७॥  
  
उद्यद्भानुसहस्रसन्निभतनुः पीताम्बरालङ्कृतः  
प्रोज्ज्वालानलदीप्यमाननयनो निष्पिष्टरक्षोगणः ।  
संवर्तोद्यतवारिदोद्धतरवःप्रोच्चैर्गदाविभ्रमः  
श्रीमान् मारुतनन्दनः प्रतिदिनं ध्येयो विपद्भञ्जनः ॥ ८॥  
  
रक्षःपिशाचभयनाशनमामयाधि  
     प्रोच्चैर्ज्वरापहरणं हननं रिपूणाम् ।  
सम्पत्तिपुत्रकरणं विजयप्रदानं  
     सङ्कष्टमोचनविभोः स्तवनं नराणाम् ॥ ९॥  
  
दारिद्र्यदुःखदहनं शमनं विवादे  
     कल्याणसाधनममङ्गलवारणाय ।  
दाम्पत्यदीर्घसुखसर्वमनोरथाप्तिं  
     श्रीमारुतेः स्तवशतावृतिरातनोति ॥ १०॥  
  
स्तोत्रं य एतदनुवासरमाप्तकामः  
     श्रीमारुतिं समनुचिन्त्य पठेत् सुधीरः ।  
तस्मै प्रसादसुमुखो वरवानरेन्द्रः   
     साक्षात्कृतो भवति शाश्वतिकः सहायः ॥ ११॥  
  
सङ्कष्टमोचनस्तोत्रं शङ्कराचार्यभिक्षुणा ।  
महेश्वरेण रचितं मारुतेश्चरणेऽर्पितम् ॥ १२॥  
  
इति काशीपीठाधीश्वर जगद्गुरुशङ्कराचार्यस्वामि  
श्रीमहेश्वरानन्दसरस्वतीविरचितं श्रीसङ्कष्टमोचनस्तोत्रं सम्पूर्णम् ।  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
