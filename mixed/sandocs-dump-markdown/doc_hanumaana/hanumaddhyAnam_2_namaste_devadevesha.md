---
Category: hanumaana, stotra, hanuman, dhyAnam
File name: hanumaddhyAnam2.itx
Language: Sanskrit
Latest update: January 18, 2020
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumaddhyAnam 2
Texttype: stotra
engtitle: hanumaddhyAnam 2
itxtitle: hanumaddhyAnam 2 (namaste devadevesha)
title: हनुमद्ध्यानम् २ (नमस्ते देवदेवेश)

---
  
 हनुमद्ध्यानम् २   
नमस्ते देवदेवेश नमस्ते राक्षसान्तक ।  
नमस्ते वानराधीश नमस्ते वायुनन्दन ॥ १॥  
  
नमस्त्रिमूर्तिवपुषे वेदवेद्याय ते नमः ।  
रेवानदी विहाराय सहस्रभुजधारिणे ॥ २॥  
  
सहस्रवनितालोल कपिरूपाय ते नमः ।  
दशाननवधार्थाय पञ्चाननधराय च ॥ ३॥  
  
सुवर्चलाकलत्राय तस्मै हनुमते नमः ।  
कर्कटीवधवेलायां षडाननधराय च ॥ ४॥  
  
सर्वलोकहितार्थाय वायुपुत्राय ते नमः ।  
रामाङ्कमुद्राधराय ब्रह्मलोकनिवासिने ॥ ५॥  
  
विंशद्भुजसमेताय तस्मै रुद्रात्मने नमः ।  
सर्वस्वतन्त्रदेवाय नानायुधधराय च ॥ ६॥  
  
दिव्यमङ्गलरूपाय हनूमद्ब्रह्मणे नमः ।  
दुर्दण्डिबन्धमोक्षाय कालनेमिहराय च ॥ ७॥  
  
मैरावणविनाशाय वज्रदेहाय ते नमः ।  
सर्वलोकप्रपूर्णाय भक्तानां हृन्निवासिने ॥ ८॥  
  
आर्तानां रक्षणार्थाय वेदवेद्याय ते नमः ।  
सर्वमन्त्रस्वरूपाय सृष्टिस्थित्यन्तहेतवे ॥ ९॥  
  
नानावर्णधरायास्तु पापनाशय ते नमः ।  
गङ्गातीरे विप्रमुख कपिलानुग्रहेच्छया ॥ १०॥  
  
चतुर्भुजावताराय भविष्यद्ब्रह्मणे नमः ।  
कौपीनकटिसूत्राय दिव्ययज्ञोपवीतिने ॥ ११॥  
  
पीताम्बरधरायास्तु कालरूपाय ते नमः ।  
यज्ञकर्त्रे यज्ञभोक्त्रे नानाविद्याविहारिणे ॥ १२॥  
  
त्रिमूर्तितेजोवपुषे दिव्यरूपाय ते नमः ।  
कदलीफलहस्ताय हेमरम्भाविहारिणे ॥ १३॥  
  
भक्तध्यानावसन्ताय सर्वभूतात्मने नमः ।  
वल्लरीधार्ययुक्ताय सहस्राश्वरथाय च ॥ १४॥  
  
गुण्डक्रियागीतगानचतुराय नमो नमः ।  
पञ्चाशद्वर्णरूपाय सूक्ष्मरूपाय विष्णवे ॥ १५॥  
  
नरवानरवेषाय बहुरूपाय ते नमः ।  
लङ्किणीवशवेलायामष्टादशभुजात्मने ॥ १६॥  
  
ध्वजदत्तप्रपन्नाय अग्निगर्भाय ते नमः ।  
उष्ट्रारोहविराराय पार्वतीनन्दनाय च ॥ १७॥  
  
वज्रप्रहारचिह्नाय तस्मै सर्वात्मने नमः ।  
पम्पातीरविहाराय केसरीनन्दनाय च ।  
तप्तकाञ्चनवर्णाय वीररूपाय ते नमः ॥ १८॥  
  
शक्तिं पाशं च कुन्तं परशुमपि हलं तोमरं खेटकं च  
     शङ्खं चक्रं त्रिशूलं मुसलमपि गदां पट्टसं मुद्गरं च ।  
गाण्डीवं चारुपद्मं द्विनवभुजवरे खड्गमप्याददानं  
     वन्देऽहं वायुसूनुं सुररिपुमथनं भक्तरक्षाधुरीणम् ॥ १९॥  
  
इति श्रीहनुमद्ध्यानं समाप्तम् ।  
  
  
Proofread by PSA Easwaran  
  
