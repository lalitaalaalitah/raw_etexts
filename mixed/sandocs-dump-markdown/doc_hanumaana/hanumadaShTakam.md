---
Category: hanumaana, hanuman, aShTaka
Description/comments: Brihat Stotra Ratnakar Shivadutta Shastri
File name: hanumadaShTakam.itx
Language: Sanskrit
Latest update: February 19, 2019
Location: doc_hanumaana
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumadaShTakam
engtitle: hanumadaShTakam
itxtitle: hanumadaShTakam
title: हनुमदष्टकम्

---
  
 हनुमदष्टकम्   
वीर! त्वमादिथ रविं तमसा त्रिलोकी  
     व्याप्ता भयं तदिह कोऽपि न हर्त्तुमीशः ।  
देवैः स्तुतस्तमवमुच्य निवारिता भी-  
     र्जानाति को न भुवि सङ्कटमोचनं त्वाम् ॥ १॥  
  
भ्रातुर्भयादवसदद्रिवरे कपीशः  
     शापान्मुने रधुवरं प्रतिवीक्षमाणः ।  
आनीय तं त्वमकरोः प्रभुमार्त्तिहीनं  
     जानाति को न भुवि सङ्कटमोचनं त्वाम् ॥ २॥  
  
विज्ञापयञ्जनकजा -स्थितिमीशवर्यं  
     सीताविमार्गणपरस्य कपेर्गणस्य ।  
प्राणान् ररक्षिथ समुद्रतटस्थितस्य  
     जानाति को न भुवि सङ्कटमोचनं त्वाम् ॥ ३॥  
  
शोकान्वितां जनकजां कृतवानशोकां  
     मुद्रां समर्प्य रघुनन्दननामयुक्ताम ।  
हत्वा रिपूनरिपुरं हुतवान् कृशानौ  
     जानाति को न भुवि सङ्कटमोचनं त्वाम् ॥ ४॥  
  
श्रीलक्ष्मण निहतवान् युधि मेघनादो  
     द्रोणाचलं त्वमुदपाटय औषधार्थम् ।  
आनीय तं विहितवानसुमन्तमाशु  
     जानाति को न भुवि सङ्कटमोचनं त्वाम् ॥ ५॥  
  
युद्धे दशास्यविहिते किल नागपाशै-  
     र्बद्धां विलोक्य पृतनां मुमुहे खरारिः ।  
आनीय नागभुजमाशु निवारिता भी-  
     र्जानाति को न भुवि सङ्कटमोचनं त्वाम् ॥ ६॥  
  
भ्रात्रान्वितं रघुवरं त्वहिलोकमेत्य  
     देव्यै प्रदातुमनसं त्वहिरावणं त्वाम् ।  
सैन्यान्वितं निहतवाननिलात्मजं द्राक्  
     जानाति को न भुवि सङ्कटमोचनं त्वाम् ॥ ७॥  
  
वीर! त्वया हि विहितं सुरसर्वकार्यं  
     मत्सङ्कटं किमिह यत्त्वयका न हार्यम् ।  
एतद् विचार्य हर सङ्कटमाशु मे त्वं  
     जानाति को न भुवि सङ्कटमोचनं त्वाम् ॥ ८॥  
  
रक्तवर्णो महाकायो रक्तलाङ्गुलवाञ्छुचिः ।  
हनूमान् दुष्टदलनः सदा विजयतेतराम् ॥ ९॥  
  
हनुमदष्टकमेतदनुत्तमं सुकवि-भक्त-सुधी-तुलसीकृतम् ।  
कपिलदेवबुधाऽनुकृतं तथा सुरगिराऽभयदं सकलार्थदम् ॥ १०॥  
  
इति वाराणसेय-संस्कृत-विश्वविद्यालय-व्याख्याता-  
पण्डितश्रीकपिलदेवत्रिपाठिना विरचितं हनुमदष्टकं समाप्तम् ।  
  
  
Proofread by Aruna Narayanan narayanan.aruna at gmail.com  
  
