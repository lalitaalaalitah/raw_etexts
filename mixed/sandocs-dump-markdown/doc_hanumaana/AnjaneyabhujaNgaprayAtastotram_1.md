---
Author: Adi Shankaracharya ??
Category: hanumaana, bhujanga, shankarAchArya, hanuman
File name: hanUmatbhujangaprayAtastotra.itx
Language: Sanskrit
Latest update: June 6, 2012
Location: doc_hanumaana
Proofread by: Kiran Kumar, Sunder Hattangadi, NA
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: philosophy/hinduism/religion
Sublocation: hanumaana
Text title: Anjaneya evam hanUmatbhuja.ngaprayAtastotram
engtitle: madAnjaneya bhujangaprayAta stotram  Version 1
itxtitle: AnjaneyabhujaNgaprayAtastotram 1
title: आञ्जनेयभुजण्गप्रयातस्तोत्रम् १

---
  
 श्रीमदाञ्जनेय भुजङ्गप्रयातस्तोत्रम् १   
अथ ध्यानम् ।  
मनोजवं मारुततुल्यवेगम्  
जितेन्द्रियं बुद्धिमतां वरिष्ठम् ।  
वातात्मजं वानरयूथमुख्यम्  
श्रीरामदूतं शरणं प्रपद्ये ॥  
  
बुद्धिर्बलं यशो धैर्यं निर्भयत्वं अरोगता ।  
अजाड्यं वाक्पटुत्वं च हनुमत्स्मरणाद् भवेत् ॥  
  
ॐ आञ्जनेयाय विद्महे वायुपुत्राय धीमहि तन्नो हनुमत् प्रचोदयात् ॥  
  
ॐ फ्रौं ।  
ॐ नमो हनुमते आवेषे आवेषे स्वाहा ।  
ॐ हूं हनुमते रुद्रात्मकाये हूं फट् स्वाहा ।  
ॐ ऐं भ्रीं हनुमते श्रीरामदूताय नमः ।  
ॐ ह्रीं हरि मर्कट मर्कटाय स्वाहा ।  
अथ स्तोत्रम् ।  
प्रपन्नानुरागं प्रभाकाञ्चनाभं  
जगद्भीतिशौर्यं तुषाराद्रिधैर्यम् ।  
तृणीभूतहेतिं रणोद्यद्विभूतिं  
भजे वायुपुत्रं पवित्राप्तमित्रम् ॥ १॥  
  
भजे पावनं भावनानित्यवासं  
भजे बालभानु प्रभाचारुभासम् ।  
भजे चन्द्रिकाकुन्द मन्दारहासं  
भजे सन्ततं रामभूपाल दासम् ॥ २॥  
  
भजे लक्ष्मणप्राणरक्षातिदक्षं  
भजे तोषितानेक गीर्वाणपक्षम् ।  
भजे घोरसङ्ग्राम सीमाहताक्षं  
भजे रामनामाति सम्प्राप्तरक्षम् ॥ ३॥  
  
कृताभीलनादं क्षितिक्षिप्तपादं  
घनक्रान्त भृङ्गं कटिस्थोरु जङ्घम् ।  
वियद्व्याप्तकेशं भुजाश्लेषिताश्मं  
जयश्री समेतं भजे रामदूतम् ॥ ४॥  
  
चलद्वालघातं भ्रमच्चक्रवालं  
कठोराट्टहासं प्रभिन्नाब्जजाण्डम् ।  
महासिंहनादा द्विशीर्णत्रिलोकं  
भजे चाञ्जनेयं प्रभुं वज्रकायम् ॥ ५॥  
  
रणे भीषणे मेघनादे सनादे  
सरोषे समारोपिते मित्रमुख्ये ।  
खगानां घनानां सुराणां च मार्गे  
नटन्तं वहन्तं हनूमन्त मीडे ॥ ६॥  
  
कनद्रत्न जम्भारि दम्भोलिधारं  
कनद्दन्त निर्धूतकालोग्र दन्तम् ।  
पदाघातभीताब्धि भूतादिवासं  
रणक्षोणिदक्षं भजे पिङ्गलाक्षम् ॥ ७॥  
  
महागर्भपीडां महोत्पातपीडां  
महारोगपीडां महातीव्रपीडाम् ।  
हरत्याशु ते पादपद्मानुरक्तो  
नमस्ते कपिश्रेष्ठ रामप्रियोयः ॥ ८॥  
  
सुधासिन्धुमुल्लङ्घ्य नाथोग्र दीप्तः  
सुधाचौषदीस्ताः प्रगुप्तप्रभावम् ।  
क्षणद्रोणशैलस्य सारेण सेतुं  
विना भूःस्वयं कस्समर्थः कपीन्द्रः ॥ ९॥  
  
निरातङ्कमाविश्य लङ्कां विशङ्को  
भवानेन सीतातिशोकापहारी ।  
समुद्रान्तरङ्गादि रौद्रं विनिद्रं  
विलङ्घ्योरु जङ्घस्तुताऽमर्त्यसङ्घः ॥ १०॥  
  
रमानाथ रामः क्षमानाथ रामः  
अशोकेन शोकं विहाय प्रहर्षम् ।  
वनान्तर्घनं जीवनं दानवानां  
विपाट्य प्रहर्षात् हनूमत् त्वमेव ॥ ११॥  
  
जराभारतो भूरिपीडां शरीरे  
निराधारणारूढ गाढ प्रतापे ।  
भवत्पादभक्तिं भवद्भक्तिरक्तिं  
कुरु श्रीहनूमत्प्रभो मे दयालो ॥ १२॥  
  
महायोगिनो ब्रह्मरुद्रादयो वा  
न जानन्ति तत्त्वं निजं राघवस्य ।  
कथं ज्ञायते मादृशे नित्यमेव  
प्रसीद प्रभो वानरेन्द्रो नमस्ते ॥ १३॥  
  
नमस्ते महासत्त्ववाहाय तुभ्यं  
नमस्ते महावज्र देहाय तुभ्यम् ।  
नमस्ते परीभूत सूर्याय तुभ्यं  
नमस्ते कृतमर्त्य कार्याय तुभ्यम् ॥ १४॥  
  
नमस्ते सदा ब्रह्मचर्याय तुभ्यं  
नमस्ते सदा वायुपुत्राय तुभ्यम् ।  
नमस्ते सदा पिङ्गलाक्षाय तुभ्यं  
नमस्ते सदा रामभक्ताय तुभ्यम् ॥ १५॥  
  
॥ फलश्रुतिः ॥  
हनुमद्भुजङ्गप्रयातं प्रभाते  
प्रदोषेऽपि वा चार्धरात्रेऽप्यमर्त्यः ।  
पठन्नश्नतोऽपि प्रमुक्ताघजालं  
सदा सर्वदा रामभक्तिं प्रियाति ॥ १६॥  
  
इति श्रीमदाञ्जनेय भुजङ्गप्रयातस्तोत्रम्  सम्पूर्णं  
  
Proofread by Kiran Kumar, Sunder Hattangadi  
