---
Acknowledge-Permission: Mahaperiyaval Trust
Category: hanumaana, hanuman
Description-comments: From Hanumatstutimanjari, Mahaperiaval Publication
File name: mantrAtmakammArutistotram.itx
Language: Sanskrit
Latest update: January 10, 2017
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: mantrAtmakam mArutistotram
Transliterated by: Shri Devi Kumar, refined by PSA Easwaran
engtitle: mantrAtmakam mArutistotram
itxtitle: mantrAtmakam mArutistotram
title: मन्त्रात्मकम् मारुतिस्तोत्रम्

---
  
 मन्त्रात्मकं श्रीमारुतिस्तोत्रम्   
  
ॐ नमो भगवते आञ्जनेयाय महाबलाय स्वाहा ।  
  
ॐ नमो वायुपुत्राय भीमरूपाय धीमते ।  
नमस्ते रामदूताय कामरूपाय श्रीमते ॥ १॥  
  
मोहशोकविनाशाय सीताशोकविनाशिने ।  
भग्नाशोकवनायास्तु दग्धलङ्काय वाग्मिने ॥ २॥  
  
गतिनिर्जितवाताय लक्ष्मणप्राणदाय च ।  
वनौकसां वरिष्ठाय वशिने वनवासिने ॥ ३॥  
  
तत्त्वज्ञानसुधासिन्धुनिमग्नाय महीयसे ।  
आञ्जनेयाय शूराय सुग्रीवसचिवाय ते ॥ ४॥  
  
जन्ममृत्युभयघ्नाय सर्वक्लेशहराय च ।  
नेदिष्ठाय प्रेतभूतपिशाचभयहारिणे ॥ ५॥  
  
यातनानाशनायास्तु नमो मर्कटरूपिणे ।  
यक्षराक्षसशार्दूलसर्पवृश्चिकभीहृते ॥ ६॥  
  
महाबलाय वीराय चिरञ्जीविन उद्धते ।  
हारिणे वज्रदेहाय चोल्लङ्घितमहाब्धये ॥ ७॥  
  
बलिनामग्रगण्याय नमो नमः पाहि मारुते ।  
लाभदोऽसि त्वमेवाशु हनुमन् राक्षसान्तक ।  
यशो जयं च मे देहि शत्रून्नाशय नाशय ॥ ८॥  
  
स्वाश्रितानामभयदं य एवं स्तौति मारुतिम् ।  
हानिः कुतो भवेत्तस्य सर्वत्र विजयी भवेत् ॥ ९॥  
  
इति श्री हृत्पुण्डरिकाधिष्ठितश्रीमत्परमहंसपरिव्राजकाचार्य  
श्रीवासुदेवानन्दसरस्वतीकृतं मन्त्रात्मकं श्रीमारुतिस्तोत्रं सम्पूर्णम् ।  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
