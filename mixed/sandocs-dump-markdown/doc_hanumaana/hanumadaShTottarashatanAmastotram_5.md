---
Acknowledge-Permission: Mahaperiyaval Trust
Category: aShTottarashatanAma, hanumaana, hanuman
Description-comments: From Hanumatstutimanjari, Mahaperiaval Publication
File name: hanumadaShTottarashatanAmastutiH5.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumadaShTottarashatanAmastutiH 5
Transliterated by: Shri Devi Kumar, refined by PSA Easwaran
engtitle: hanumadaShTottarashatanAmastutiH 5
itxtitle: hanumadaShTottarashatanAmastotram 5
title: हनुमदष्टोत्तरशतनामस्तोत्रम् ५

---
  
 हनुमदष्टोत्तरशतनामस्तुतिः ५   
(कार्यकारस्वामिनाथार्यविरचिता रामनामाङ्किता)  
  
रामदूतो रामभृत्यो रामचित्तापहारकः ।  
रामनामजपासक्तो रामकीर्तिप्रचारकः ॥ १॥  
  
रामालिङ्गनसौख्यज्ञो रामविक्रमहर्षितः ।  
रामबाणप्रभावज्ञो रामसेवाधुरन्धरः ॥ २॥  
  
रामहृत्पद्ममार्तण्डो रामसङ्कल्पपूरकः ।  
रामामोदितवाग्वृत्तिः रामसन्देशवाहकः ॥ ३॥  
  
रामतारकगुह्यज्ञो रामाह्लादनपण्डितः ।  
रामभूपालसचिवो रामधर्मप्रवर्तकः ॥ ४॥  
  
रामानुजप्राणदाता रामभक्तिलतासुमम् ।  
रामचन्द्रजयाशंसी रामधैर्यप्रवर्धकः ॥ ५॥  
  
रामप्रभावतत्त्वज्ञो रामपूजनतत्परः ।  
राममान्यो रामहृद्यो रामकृत्यपरायणः ॥ ६॥  
  
रामसौलभ्यसंवेत्ता रामानुग्रहसाधकः ।  
रामार्पितवचश्चित्तदेहवृत्तिप्रवर्त्तितः ॥ ७॥  
  
रामसामुद्रिकाभिज्ञो रामपादाब्जषट्पदः ।  
रामायणमहामालामध्याञ्चितमहामणिः ॥ ८॥  
  
रामायणरसास्वादस्रवदश्रुपरिप्लुतः ।  
रामकोदण्डटङ्कारसहकारिमहास्वनः ॥ ९॥  
  
रामसायूज्यसाम्राज्यद्वारोद्घाटनकर्मकृत् ।  
रामपादाब्जनिष्यन्दिमधुमाधुर्यलोलुपः ॥ १०॥  
  
रामकैङ्कर्यमात्रैकपुरुषार्थकृतादरः ।  
रामायणमहाम्भोधिमथनोत्थसुधाघटः ॥ ११॥  
  
रामाख्यकामधुग्दोग्धा रामवक्त्रेन्दुसागरः ।  
रामचन्द्रकरस्पर्शद्रवच्छीतकरोपलः ॥  
  
रामायणमहाकाव्यशुक्तिनिक्षिप्तमौक्तिकः ।  
रामायणमहारण्यविहाररतकेसरी ॥ १३॥  
  
रामपत्न्येकपत्नीत्वसपत्नायितभक्तिमान् ।  
रामेङ्गितरहस्यज्ञो राममन्त्रप्रयोगवित् ॥ १४॥  
  
रामविक्रमवर्षर्तुपूर्वभूनीलनीरदः ।  
रामकारुण्यमार्त्तण्डप्रागुद्यदरुणायितः ॥ १५॥  
  
रामराज्याभिषेकाम्बुपवित्रीकृतमस्तकः ।  
रामविश्लेषदावाग्निशमनोद्यतनीरदः ॥ १६॥  
  
रामायणवियद्गङ्गाकल्लोलायितकीर्तिमान् ।  
रामप्रपन्नवात्सल्यव्रततात्पर्यकोविदः ॥ १७॥  
  
रामाख्यानसमाश्वस्तसीतामानससंशयः ।  
रामसुग्रीवमैत्र्याख्यहव्यवाहेन्धनायितः ॥ १८॥  
  
रामाङ्गुलीयमाहात्म्यसमेधितपराक्रमः ।  
रामार्त्तिध्वंसनचणचूडामणिलसत्करः ॥ १९॥  
  
रामनाममधुस्यन्दद्वदनाम्बुजशोभितः ।  
रामनामप्रभावेण गोष्पदीकृतवारिधिः ॥ २०॥  
  
रामौदार्यप्रदीपार्चिर्वर्धकस्नेहविग्रहः ।  
रामश्रीमुखजीमूतवर्षणोन्मुखचातकः ॥ २१॥  
  
रामभक्त्येकसुलभब्रह्मचर्यव्रते स्थितः ।  
रामलक्ष्मणसंवाहकृतार्थीकृतदोर्युगः ॥ २२॥  
  
रामलक्ष्मणसीताख्यत्रयीराजितहृद्गुहः ।  
रामरावणसङ्ग्रामवीक्षणोत्फुल्लविग्रहः ॥ २३॥  
  
रामानुजेन्द्रजिद्युद्धलब्धव्रणकिणाङ्कितः ।  
रामब्रह्मानुसन्धानविधिदीक्षाप्रदायकः ॥ २४॥  
  
रामरावणसङ्ग्राममहाध्वरविधानकृत् ।  
रामनाममहारत्ननिक्षेपमणिपेटकः ॥ २५॥  
  
रामताराधिपज्योत्स्नापानोन्मत्तचकोरकः ।  
रामायणाख्यसौवर्णपञ्जरस्थितशारिकः ॥ २६॥  
  
रामवृत्तान्तविध्वस्तसीताहृदयशल्यकः ।  
रामसन्देशवर्षाम्बुवहन्नीलपयोधरः ॥ २७॥  
  
रामराकाहिमकरज्योत्स्नाधवलविग्रहः ।  
रामसेवामहायज्ञदीक्षितो रामजीवनः ॥ २८॥  
  
रामप्राणो रामवित्तं रामायत्तकलेबरः ।  
रामशोकाशोकवनभञ्जनोद्यत्प्रभञ्जनः ॥ २९॥  
  
रामप्रीतिवसन्तर्तुसूचकायितकोकिलः ।  
रामकार्यार्थोपरोधदूरोत्सारणलम्पटः ॥ ३०॥  
  
रामायणसरोजस्थहंसो रामहिते रतः ।  
रामानुजक्रोधवह्निदग्धसुग्रीवरक्षकः ॥ ३१॥  
  
रामसौहार्दकल्पद्रुसुमोद्गमनदोहदः ।  
रामेषुगतिसंवेत्ता रामजैत्ररथध्वजः ॥ ३२॥  
  
रामब्रह्मनिदिध्यासनिरतो रामवल्लभः ।  
रामसीताख्ययुगलयोजको राममानितः ॥ ३३॥  
  
रामसेनाग्रणी रामकीर्तिघोषणडिण्डिमः ।  
रामेतिद्व्यक्षराकारकवचावृतविग्रहः ॥  
  
रामायणमहावृक्षफलासक्तकपीश्वरः ।  
रामपादाश्रयान्वेषिविभीषणविचारवित् ॥ ३५॥  
  
राममाहात्म्यसर्वस्वं रामसद्गुणगायकः ।  
रामजायाविषादाग्निनिर्दग्धरिपुसैनिकः ॥ ३६॥  
  
रामकल्पद्रुमूलस्थो रामजीमूतवैद्युतः ।  
रामन्यस्तसमस्ताशो रामविश्वासभाजनम् ॥ ३७॥  
  
रामप्रभावरचितशैत्यवालाग्निशोभितः ।  
रामभद्राश्रयोपात्तधीरोदात्तगुणाकरः ॥ ३८॥  
  
रामदक्षिणहस्ताब्जमुकुटोद्भासिमस्तकः ।  
रामश्रीवदनोद्भासिस्मितोत्पुलकमूर्तिमान् ।  
रामब्रह्मानुभूत्याप्तपूर्णानन्दनिमज्जितः ॥ ३९॥  
  
इतीदं रामदूतस्य वायुसूनोर्महात्मनः ।  
रामनामाङ्कितं नाममष्टोत्तरशतं शुभम् ॥ ४०॥  
  
प्रसादादाञ्जनेयस्य देशिकानुग्रहेण च ।  
रचितं स्वामिनाथेन कार्यकारेण भक्तितः ॥ ४१॥  
  
भूयादभीष्टफलदं श्रद्धया पठतां नृणाम् ।  
इहलोके परत्रापि रामसायूज्यदायकम् ॥ ४२॥  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
