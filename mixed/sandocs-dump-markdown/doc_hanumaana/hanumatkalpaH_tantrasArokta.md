---
Category: hanumaana, hanuman
Description-comments: hanumad rahasyam
File name: hanumatkalpatantrasAra.itx
Language: Sanskrit
Latest update: June 17, 2016
Location: doc_hanumaana
Proofread by: NA
Send corrections to: sanskrit@cheerful.com
Site access: https://sanskritdocuments.org
Source: tatrasAra
Subject: philosophy/hinduism/religion
Sublocation: hanumaana
Text title: Hanumatkalpa from Tantrasara
engtitle: Hanumatkalpa from Tantrasara
itxtitle: hanumatkalpaH (tantrasArokta)
title: हनुमत्कल्पः (तन्त्रसारोक्त)

---
  
 श्रीहनुमत्कल्पः   
  
देव्युवाच ।  
शैवादिगाणपत्यादिशाक्तानि वैष्णवानि च ।  
साधनानि च सौराणि चान्यानि यानि कानि च ॥ १॥  
  
एतानि देवदेवेश त्वदुक्तानि श्रुतानि च ।  
किञ्चिदन्यच्च देवानां साधनं यदि कथ्यताम् ॥ २॥  
  
शङ्कर उवाच ।  
शृणु देवि प्रवक्ष्यामि सावधानावधारय ।  
हनुमत्साधनं पुण्यं महापातकनाशनम् ॥ ३॥  
  
एतद् गुह्यतमं लोके शीघ्रसिद्धिकरं परम् ।  
जपो यस्य प्रसादेन लोकत्रयजितो भवेत् ॥ ४॥  
  
तत्साधनविधिं वक्ष्ये नृणां सिद्धिकरं मतम् ।  
हुङ्कारमादौ सम्प्रोक्तं हनुमते तदनन्तरम् ।  
रुद्रात्मकाय हुं चैव फडिति द्वादशाक्षरम् ॥ ५॥  
  
      हुं हनुमते रुद्रात्मकाय हुं फट् ॥  
  
एतन्मन्त्रं समाख्यातं गोपनीयं प्रयत्नतः ।  
तव स्नेहेन भक्त्या च ददामि तव सुन्दरि ॥ ६॥  
  
एतन्मन्त्रमर्जुनाय पुरा दत्तं तु शौरिणा ।  
जपेन साधनं कृत्वा जितं सर्वं चराचरम् ॥ ७॥  
  
नदीकूले विष्णुगेहे निर्जने पर्वते वने ।  
एकाग्रचित्तमाधाय साधयेत् साधनं महत् ॥ ८॥  
  
ध्यानं ।  
महाशैलं समुत्पाट्य धावन्तं रावणं प्रति ।  
तिष्ठ तिष्ठ रणे दुष्ट मम जीवन्न मोक्ष्यसे ॥ ९॥  
  
इति ब्रुवन्तं कोपेन क्रोधरक्तमुखाम्बुजम् ।  
भोगीन्द्राभं स्वलाङ्गूलमुत्क्षिपन्तं मुहुर्मुहुः ॥ १०॥  
  
लाक्षारक्तारुणं रौद्रं कालान्तकयमोपमम् ।  
ज्वलदग्निसमं नेत्रं सूर्यकोटिसमप्रभम् ॥ ११॥  
  
अङ्गदाद्यैर्महावीरैर्वेष्टितं रुद्ररूपिणाम् ।  
एवं रूपं हनूमन्तं ध्यात्वा यः प्रजपेन्मनुम् ॥ १२॥  
  
लक्षजापात्प्रसन्नः स्यात् सत्यं ते कथितं मया ।  
ध्यानैकमाश्रितानां च सिद्धिरेव न संशयः ॥ १३॥  
  
प्रातः स्नात्वा नदीतीर उपविश्य कुशासने ।  
प्राणायामं षडङ्गं च मूलेन सकलं चरेत् ॥ १४॥  
  
पुष्पाञ्जल्यष्टकं दत्त्वा ध्यात्वा रामं ससीतकम् ।  
ताम्रपात्रे ततः पद्ममष्टपत्रं सकेसरम् ॥ १५॥  
  
रक्तचन्दनघृष्टेन लिखेत्तस्य शलाकया ।  
कर्णिकायां लिखेन्मन्त्रं तत्रावाह्य कर्पि प्रभुम् ॥ १६॥  
  
कर्णिकायां यजेद्देवं दत्त्वा पाद्यादिकं ततः ।  
गन्धपुष्पादिकं चैव निवेद्य मूलमन्त्रतः ॥ १७॥  
  
सुग्रीवं लक्ष्मणं चैव अङ्गदं नलनीलकम् ।  
जाम्बवन्तं च कुमुदं केसरिणं दले दले ॥ १८॥  
  
पूर्वादिक्रमतो देवि पूजयेद् गन्धचन्दनैः ।  
पवनं चाञ्जनीं चैव पूजयेद् दक्षवामतः ॥ १९॥  
  
दलाग्रेषु क्रमात्पूज्या लोकपालास्ततः परम् ।  
ध्यात्वा जपेन्मन्त्रराजं लक्षं यावच्च साधकः ॥ २०॥  
  
लक्षान्ते दिवसं प्राप्य कुर्याच्च पूजनं महत् ।  
एकाग्रमनसा धीमांस्तस्मिन् पवननन्दने ॥ २१॥  
  
दिवारात्रौ जपं कुर्याद् यावत्सन्दर्शनं भवेत् ।  
सुदृढं साधकं मत्वा निशीथे पवनात्मजः ॥ २२॥  
  
सुप्रसन्नस्ततो भूत्वा प्रयाति साधकाग्रतः ।  
यथेप्सितं वरं दत्त्वा साधकाय कपिप्रभुः ॥ २३॥  
  
सर्वसौख्यमवापोन्ति विहरेदात्मनः सुखैः ।  
एतच्च साधनं पुण्यं देवानामपि दुर्लभम् ।  
तव स्नेहात् समाख्यातं भक्तासि यदि पार्वति ॥ २४॥  
  
वीरसाधनम् ।  
हनुमतोऽतिगुह्यं च लिख्यते वीरसाधनम् ।  
बाह्ये मुहुर्त उत्थाय कृतनित्यक्रियो द्विजः ॥ २५॥  
  
गत्वा नदीं ततः स्नात्वा तीर्थमावाह्य त्वष्टधा ।  
मूलमन्त्रं ततो जप्त्वा संसिक्तो नित्यसङ्ख्यया ॥ २६॥  
  
ततो वासः परीधाय गङ्गातीरेऽथवा शुचौ ।  
उपविश्य ।  
ॐ अङ्गुष्ठाभ्यां नमः ।  
ॐ हृदयाय नम इत्यादिना च कराङ्गन्यासौ कुर्यात् ।  
  
करन्यासः -  
ॐ ह्रां अङ्गुष्ठाभ्यां नमः ।  
ॐ ह्रीं तर्जनीभ्यां नमः ।  
ॐ ह्रूं मध्यमाभ्यां नमः ।  
ॐ ह्रैं अनामिकाभ्यां नमः ।  
ॐ ह्रौं कनिष्ठिकाभ्यां नमः ।  
ॐ ह्रः करतलकरपृष्ठाभ्यां नमः ।  
  
अङ्गन्यासः -  
ॐ ह्रां हृदयाय नमः ।  
ॐ ह्रीं शिरसे स्वाहा ।  
ॐ ह्रूं शिखायै वषट् ।  
ॐ ह्रैं कवचाय हुं ।  
ॐ ह्रौं नेत्रत्रयाय वौषट् ।  
ॐ ह्रः अस्त्राय फट् ।  
  
प्राणायामः ।  
अकारादिवर्णानुच्चरन्वामनासापुटेन वायुं पूरयेत् ।  
पञ्चवर्गानुच्चरत्कुम्भयेत्, यकाराद्येन रेचयेत् ॥  
  
एवं वारत्रयं कृत्वा मन्त्रवर्णैरङ्गन्यास कुर्यात् ।  
  
ध्यानम् ।  
ध्यायेद्गणे हनूमन्तं कपिकोटिसमन्वितम् ।  
धावन्तं रावणं जेतुं दृष्ट्वा सत्वरमागतम् ॥ २७॥  
  
लक्ष्मणं च महावीरं पतितं रणभूतले ।  
गुरुं च क्रोधमुत्पाद्य गृहीत्वा गुरुपर्वतम् ॥ २८॥  
  
हाहाकारैः सदण्डैश्च कम्पयन्तं जगत्त्रयम् ।  
आब्रह्माण्डसमप्रस्थं कृत्वा भीमं कलेवरम् ॥ २९॥  
  
मन्त्रः ।  
श्रीबीजं पूर्वमुच्चार्य पवनं च ततो वदेत् ।  
नन्दनं च ततो देयं ङेऽवसानेऽनलप्रिया ॥  
  
श्रीपवननन्दनाय स्वाहा ॥ ३०॥  
  
दशार्णोऽयं मनुः प्रोक्तो नराणां सुरपादपः ।  
सप्तदिवसं महाभयं दत्त्वा त्रिभागशेषासु निशासुनियतमागच्छति ।  
यदि साधको मायां तरति ईप्सितं वरं प्राप्नोति ॥  
  
विद्या वापि धनं वापि राज्यं वा शत्रुनिग्रहम् ।  
तत्क्षणादेव प्राप्नोति सत्यं सत्यं सुनिश्चितम् ॥ ३१॥  
  
॥ इति तन्त्रसारोक्त श्रीहनुमत्कल्पः समाप्तः ॥  
  
  
NA  
  
