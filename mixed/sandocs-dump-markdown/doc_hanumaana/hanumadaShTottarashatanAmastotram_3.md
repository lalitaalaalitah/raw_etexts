---
Acknowledge-Permission: Mahaperiyaval Trust
Category: aShTottarashatanAma, hanumaana, hanuman
Description-comments: From Hanumatstutimanjari, Mahaperiaval Publication
File name: hanumadaShTottarashatanAmastotram3.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumadaShTottarashatanAmastotram 3
Transliterated by: Shri Devi Kumar, refined by PSA Easwaran
engtitle: hanumadaShTottarashatanAmastotram 3
itxtitle: hanumadaShTottarashatanAmastotram 3
title: हनुमदष्टोत्तरशतनामस्तोत्रम् ३

---
  
 हनुमदष्टोत्तरशतनामस्तोत्रम् ३   
(ब्रह्मवैवर्ते घटिकाचलमाहात्म्यतः)  
  
अतिपाटलवक्त्राब्जं धृतहेमाद्रिविग्रहम् ।  
आञ्जनेयं शङ्खचक्रपाणिं चेतसि धीमहि ॥ १॥  
  
पारिजातप्रियो योगी हनूमान् नृहरिप्रियः ।  
प्लवगेन्द्रः पिङ्गलाक्षः शीघ्रगामी दृढव्रतः ॥ २॥  
  
शङ्खचक्रवराभीतिपाणिरानन्ददायकः ।  
स्थायी विक्रमसम्पन्नो रामदूतो महायशाः ॥ ३॥  
  
सौमित्रिजीवनकरो लङ्काविक्षोभकारकः ।  
उदधिक्रमणः सीताशोकहेतुहरो हरिः ॥ ४॥  
  
बली राक्षससंहर्ता दशकण्ठमदापहः ।  
बुद्धिमान् नैरृतवधूकण्ठसूत्रविदारकः ॥  
  
सुग्रीवसचिवो भीमो भीमसेनसहोदरः ।  
सावित्रविद्यासंसेवी चरितार्थो महोदयः ॥ ६॥  
  
वासवाभीष्टदो भव्यो हेमशैलनिवासवान् ।  
किंशुकाभोऽग्रयतनू ऋजुरोमा महामतिः ॥ ७॥  
  
महाक्रमो वनचरः स्थिरबुद्धिरभीशुमान् ।  
सिंहिकागर्भनिर्भेत्ता भेत्ता लङ्कानिवासिनाम् ॥ ८॥  
  
अक्षशत्रुविनिघ्नश्च रक्षोऽमात्यभयावहः ।  
वीरहा मृदुहस्तश्च पद्मपाणिर्जटाधरः ॥ ९॥  
  
सर्वप्रियः सर्वकामप्रदः प्रांशुमुखश्शुचिः ।  
विशुद्धात्मा विज्वरश्च सटावान् पाटलाधरः ॥ १०॥  
  
भरतप्रेमजनकश्चीरवासा महोक्षधृक् ।  
महास्त्रबन्धनसहो ब्रह्मचारी यतीश्वरः ॥ ११॥  
  
महौषधोपहर्ता च वृषपर्वा वृषोदरः ।  
सूर्योपलालितः स्वामी पारिजातावतंसकः ॥ १२॥  
  
सर्वप्राणधरोऽनन्तः सर्वभूतादिगो मनुः ।  
रौद्राकृतिर्भीमकर्मा भीमाक्षो भीमदर्शनः ॥ १३॥  
  
सुदर्शनकरोऽव्यक्तो व्यक्तास्यो दुन्दुभिस्वनः ।  
सुवेलचारी मैनाकहर्षदो हर्षणप्रियः ॥ १४॥  
  
सुलभः सुव्रतो योगी योगिसेव्यो भयापहः ।  
वालाग्निमथितानेकलङ्कावासिगृहोच्चयः ॥ १५॥  
  
वर्धनो वर्धमानश्च रोचिष्णू रोमशो महान् ।  
महादंष्ट्रो महाशूरः सद्गतिः सत्परायणः ॥  
  
सौम्यदर्शी सौम्यवेषो हेमयज्ञोपवीतिमान् ।  
मौञ्जीकृष्णाजिनधरो मन्त्रज्ञो मन्त्रसारथिः ।  
जितारातिः षडूर्मिश्च सर्वप्रियहिते रतः ॥ १७॥  
  
एतैर्नामपदैर्दिव्यैर्यः स्तौति तव सन्निधौ ।  
हनुमंस्तस्य किं नाम नो भवेद्भक्तिशालिनः ॥ १८॥  
  
प्रणवं च पुरस्कृत्य चतुर्थ्यन्तैर्नमोऽन्तकैः ।  
एतैर्नामभिरव्यग्रैरुच्यते हनुमान् भवान् ॥ १९॥  
  
ऋणरोगादिदारिद्र्यपापक्षुदपमृत्यवः ।  
विनश्यन्ति हनुमंस्ते नामसङ्कीर्तनक्षणे ॥ २०॥  
  
भगवन् हनुमन् नित्यं राजवश्यं तथैव च ।  
लक्ष्मीवश्यं च श्रीवश्यमारोग्यं दीर्घमायुषम् ॥ २१॥  
  
प्राधान्यं सकलानां च ज्ञातिप्राधान्यमेव च ।  
वीर्यं तेजश्च भक्तानां प्रयच्छसि महामते ॥ २२॥  
  
(ब्रह्मवैवर्ते घटिकाचलमाहात्म्यतः)  
(घटिकाचले शङ्खचक्रधरो हनुमान्)  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
