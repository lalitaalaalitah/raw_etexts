---
Category: aShTaka, hanumaana, hanuman
Description/comments: From Hanumatstutimanjari, Mahaperiaval Publication
File name: pavanajAShTakam.itx
Language: Sanskrit
Latest update: December 8, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: pavanajAShTakam
Transliterated by: Processed by Shree Devi Kumar
engtitle: pavanajAShTakam
itxtitle: pavanajAShTakam
title: पवनजाष्टकम्

---
  
 श्रीपवनजाष्टकम्   
  
भवभयापहं भारतीपतिं भजकसौख्यदं भानुदीधितिम् ।  
भुवनसुन्दरं भूतिदं हरिं भजत सज्जना मारुतात्मजम् ॥ १॥  
  
अमितविक्रमं ह्यञ्जनासुतं भयविनाशनं त्वब्जलोचनम् ।  
असुरघातिनं ह्यब्धिलङ्घिनं भजत सज्जना मारुतात्मजम् ॥ २॥  
  
परभयङ्करं पाण्डुनन्दनं पतितपावनं पापहारिणम् ।  
परमसुन्दरं पङ्कजाननं भजत सज्जना मारुतात्मजम् ॥ ३॥  
  
कलिविनाशकं कौरवान्तकं कलुषसंहरं कामितप्रदम् ।  
कुरुकुलोद्भवं कुम्भिणीपतिं भजत सज्जना मारुतात्मजम् ॥ ४॥  
  
मतविवर्धनं मायिमर्दनं मणिविभञ्जनं मध्वनामकम् ।  
महितसन्मतिं मानदायकं भजत सज्जना मारुतात्मजम् ॥ ५॥  
  
द्विजकुलोद्भवं दिव्यविग्रहं दितिजहारिणं दीनरक्षकम् ।  
दिनकरप्रभं दिव्यमानसं भजत सज्जना मारुतात्मजम् ॥ ६॥  
  
कपिकुलोद्भवं केसरीसुतं भरतपङ्कजं भीमनामकम् ।  
विबुधवन्दितं विप्रवंशजं भजत सज्जना मारुतात्मजम् ॥ ७॥  
  
पठति यः पुमान् पापनाशकं पवनजाष्टकं पुण्यवर्धनम् ।  
परमसौख्यदं ज्ञानमुत्तमं भुवि सुनिर्मलं याति सम्पदम् ॥ ८॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
