---
Category: hanumaana, stotra, hanuman
Description-comments: From Hanumatstutimanjari, Mahaperiaval Publication
File name: hanumatstotraMvyAsatIrtha.itx
Language: Sanskrit
Latest update: September 18, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumatstotraM vyAsatIrthavirachitam
Texttype: stotra
Transliterated by: Processed by Sowmya Ramkumar
engtitle: Hanumatstotram
itxtitle: hanumatstotram (vyAsatIrthavirachitam)
title: हनुमत्स्तोत्रम् (व्यासतीर्थविरचितम्)

---
  
 श्रीहनुमत्स्तोत्रम् व्यासतीर्थविरचितम्   
  
नमामि दूतं रामस्य सुखदं च सुरद्रुमम् ।  
पीनवृत्तमहाबाहुं सर्वशत्रुनिबर्हणम् ॥ १॥  
  
नानारत्नसमायुक्तकुण्डलादिविभूषितम् ।  
सर्वदाभीष्टदातारं सतां वै दृढमाहवे ॥ २॥  
  
वासिनं चक्रतीर्थस्य दक्षिणस्थगिरौ सदा ।  
तुङ्गाम्भोधितरङ्गस्य वातेन परिशोभिते ॥ ३॥  
  
नानादेशागतैः सद्भिः सेव्यमानं नृपोत्तमैः ।  
धूपदीपादिनैवेद्यैः पञ्चखाद्यैश्च शक्तितः ॥ ४॥  
  
भजामि श्रीहनूमन्तं हेमकान्तिसमप्रभम् ।  
व्यासतीर्थयतीन्द्रेण पूजितं प्रणिधानतः ॥ ५॥  
  
त्रिवारं यः पठेन्नित्यं स्तोत्रं भक्त्या द्विजोत्तमः ।  
वाञ्छितं लभतेऽभीष्टं षण्मासाभ्यन्तरे खलु ॥ ६॥  
  
पुत्रार्थी लभते पुत्रं यशोऽर्थी लभते यशः ।  
विद्यार्थी लभते विद्यां धनार्थी लभते धनम् ॥ ७॥  
  
सर्वथा मास्तु सन्देहो हरिः साक्षी जगत्पतिः ।  
यः करोत्यत्र सन्देहं स याति निरयं ध्रुवम् ॥ ८॥  
  
इति श्रीव्यासतीर्थविरचितम् हनुमत्स्तोत्रं सम्पूर्णम् ।  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
