---
Category: hanumaana, aShTottarashatanAma
Description/comments: from Ramarahasya, in Rama Bhakti Kalpalata Part 1
File name: hanumadaShTottarashatanAmastotram10.itx
Indexextra: (Scan)
Language: Sanskrit
Latest update: April 25, 2019
Location: doc_hanumaana
Proofread by: Shree Devi Kumar shreeshrii at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: Shri Hanumad Ashtottarashatanama Stotram from Ramarahasya
Transliterated by: Shree Devi Kumar shreeshrii at gmail.com
engtitle: hanumadaShTottarashatanAmastotram 10
itxtitle: hanumadaShTottarashatanAmastotram 10 (rAmarahasyoktA)
title: हनुमदष्टोत्तरशतनामस्तोत्रम् १० (रामरहस्योक्ता)

---
  
 श्रीरामरहस्योक्तं श्रीहनुमदष्टोत्तरशतनामस्तोत्रम्   
। श्रीसीतारामौ विजयेते ।  
हनुमानञ्जनासूनुर्धीमान् केसरिनन्दनः ।  
वातात्मजो वरगुणो वानरेन्द्रो विरोचनः ॥ १॥  
  
सुग्रीवसचिवः श्रीमान् सूर्यशिष्यस्सुखप्रदः ।  
ब्रह्मदत्तवरो ब्रह्मभूतो ब्रह्मर्षिसन्नुतः ॥ २॥  
  
जितेन्द्रियो जिताराती रामदूतो रणोत्कटः ।  
सञ्जीविनीसमाहर्ता सर्वसैन्यप्रहर्षकः ॥ ३॥  
  
रावणाकम्प्यसौमित्रिनयनस्फुटभक्तिमान् ।  
अशोकवनिकाच्छेदी सीतावात्सल्यभाजनम् ॥ ४॥  
  
विषीदद्भूमितनयार्पितरामाङ्गुलीयकः ।  
चूडामणिसमानेता रामदुःखापहारकः ॥ ५॥  
  
अक्षहन्ता विक्षतारिस्तृणीकृतदशाननः ।  
कुल्याकल्पमहाम्भोधिस्सिंहिकाप्राणनाशनः ॥ ६॥  
  
सुरसाविजयोपायवेत्ता सुरनरार्चितः ।  
जाम्बवन्नुतमाहात्म्यो जीविताहतलक्ष्मणः ॥ ७॥  
  
जम्बुमालिरिपुर्जम्भवैरिसाध्वसनाशनः ।  
अस्त्रावध्यो राक्षसारिस्सेनापतिविनाशनः ॥ ८॥  
  
लङ्कापुरप्रदग्धा च वालानलसुशीतलः ।  
वानरप्राणसन्दाता वालिसूनुप्रियङ्करः ॥ ९॥  
  
महारूपधरो मान्यो भीमो भीमपराक्रमः ।  
भीमदर्पहरो भक्तवत्सलो भर्त्सिताशरः ॥ १०॥  
  
रघुवंशप्रियकरो रणधीरोरयाकरः ।  
भरतार्पितसन्देशो भगवच्छिलष्टविप्रग्रहः ॥ ११॥  
  
अर्जुनध्वजवासी च तर्जिताशरनायकः ।  
महान् महामधुरवाङ्महात्मा मातरिश्वजः ॥ १२॥  
  
मरुन्नुतो महोदारगुणो मधुवनप्रियः ।  
महाधैर्यो महवीर्यो मिहिराधिककान्तिमान् ॥ १३॥  
  
अन्नदो वसुदो वाग्मी ज्ञानदो वत्सलो वशी ।  
वशीकृताखिलजगद्वरदो वानराकृतिः ॥ १४॥  
  
भिक्षुरूपप्रतिच्छन्नोऽभीतिदो भीतिवर्जितः ।  
भूमीधरहरोभूतिदायको भूतसन्नुतः ॥ १५॥  
  
भुक्तिमुक्तिप्रदो भूमा भुजनिर्जितराक्षसः ।  
वाल्मीकिस्तुतमाहात्म्यो विभीषणसुहृद्विभुः ॥ १६॥  
  
अनुकम्पानिधिः पम्पातीरचारी प्रतापवान् ।  
बह्मास्त्रहतरामादिजीवनो ब्रह्मवत्सलः ॥ १७॥  
  
जयवार्ताहरो जेता जानकीशोकनाशनः ।  
जानकीरामसाहित्यकारी जनसुखप्रदः ॥ १८॥  
  
बहुयोजनगन्ता च बलवीर्यगुणाधिकः ।  
रावणालयमर्दी च रामपादाब्जवाहकः ॥ १९॥  
  
रामनामलसद्वक्तो रामायणकथादृतः ।  
रामस्वरूपविलसन्मानसो रामवल्लभः ॥ २०॥  
  
इत्थमष्टोत्तरशतं नाम्नां वातात्मजस्य यः ।  
अनुसन्ध्यं पठेत्तस्य मारुतिस्सम्प्रसीदति ॥ २१॥  
  
प्रसन्ने मारुतौ रामो भुक्तिमुक्ती प्रयच्छति ।  
  
इति श्रीरामरहस्योक्तं श्रीहनुमदष्टोत्तरशतनामस्तोत्रं समाप्तम् ।  
  
  
Encoded and proofread by Shree Devi Kumar shreeshrii at gmail.com  
  
