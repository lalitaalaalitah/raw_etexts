---
Category: hanumaana, stotra, hanuman
Description-comments: brahmANDapurANataH From Hanumatstutimanjari, Mahaperiaval Publication
File name: ghaTikAchalahanumatstotram1.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: ghaTikAchalahanumatstotram 1
Texttype: stotra
Transliterated by: Processed by Sowmya Ramkumar
engtitle: ghaTikAchalahanumatstotram 1
itxtitle: ghaTikAchalahanumatstotram 1 (brahmANDapurANAntargatam)
title: घटिकाचलहनुमत्स्तोत्रम् १ (ब्रह्माण्डपुराणान्तर्गतम्)

---
  
 श्रीघटिकाचलहनुमत्स्तोत्रम् १   
  
ब्रह्माण्डपुराणतः स्तोत्रं  
अतिपाटलवक्त्राब्जं धृतहेमाद्रिविग्रहम् ।  
आञ्जनेयं शङ्खचक्रपाणिं चेतसि धीमहि ॥ १॥  
  
श्रीयोगपीठविन्यस्तव्यत्यस्तचरणाम्बुजम् ।  
दरार्यभयमुद्राक्षमालापट्टिकया युतम् ॥ २॥  
  
पारिजाततरोर्मूलवासिनं वनवासिनम् ।  
पश्चिमाभिमुखं बालं नृहरेर्ध्यानसंस्थितम् ॥ ३॥  
  
सर्वाभीष्टप्रदं नॄणां हनुमन्तमुपास्महे ।  
नारद उवाच  
स्थानानामुत्तमं स्थानं किं स्थानं वद मे पितः ।  
ब्रह्मोवाच  
ब्रह्मन् पुरा विवादोऽभून्नारायणकपीशयोः ॥  
  
तत्तेऽहं सम्प्रवक्ष्यामि सावधानमनाः शृणु ।  
एकमासाद्वरदः साक्षात् द्विमासाद्रङ्गनायकः ॥ १॥  
  
मासार्धेन प्रवक्ष्यमि तथा वै वेङ्कटेश्वरः ।  
अर्धमासेन दास्यामि कृतं तु परमं शिवम् ॥ २॥  
  
घटिकाचलसंस्थानाद्धटिकाचलवल्लभः ।  
हनुमानञ्जनासूनू रामभक्तो जितेन्द्रियः ॥ ३॥  
  
घटिकादेव काम्यानां कामदाता भवाम्यहम् ।  
शङ्खचक्रप्रदो येन प्रदास्यामि हरेः पदम् ॥ ४॥  
  
घटिकाचलसंस्थाने घटिकां वसते यदि ।  
स मुक्तः सर्वलोकेषु वायुपुत्रप्रसादतः ॥ ५॥  
  
ब्रह्मतीर्थस्य निकटे राघवेन्द्रस्य सन्निधौ ।  
वायुपुत्रं समालोक्य न भयं विद्यते नरे ॥ ६॥  
  
तस्माद्वायुसुतस्थानं पवित्रमतिदुलर्भम् ।  
पूर्वाब्धेः पश्चिमे भागे दक्षिणाब्धेस्तथोत्तरे ॥ ७॥  
  
वेङ्कटाद्दक्षिणे भागे पर्वते घटिकाचले ।  
तत्रैव ऋषयः सर्वे तपस्तप्यन्ति सादरम् ॥ ८॥  
  
पञ्चाक्षरमहामन्त्रं द्विषट्कं च द्विजातिनाम् ।  
नाममन्त्रं ततः श्रीमन् स्त्रीशूद्राणामुदाहृतम् ॥ ९॥  
  
तत्र स्नात्वा ब्रह्मतीर्थे नत्वा तं वायुमन्दिरे ।  
वायुपुत्रं भजेन्नित्यं सर्वारिष्टविवर्जितः ॥ १०॥  
  
सेवते मण्डलं नित्यं तथा वै ह्यर्धमण्डलम् ।  
वाञ्छितं विन्दते नित्यं वायुपुत्रप्रसादतः ॥ ११॥  
  
तस्मात्त्वमपि भोः पुत्र निवासं घटिकाचले ॥ ११॥  
  
नारद उवाच  
कथं वासः प्रकर्तव्यो घटिकाचलमस्तके ।  
केन मन्त्रेण बलवानाञ्जनेयः प्रसीदति ॥ १२॥  
  
विधानं तस्य मन्त्रस्य होमं चैव विशेषतः ।  
कियत्कालं तत्र वासं कर्तव्यं तन्ममावद ॥ १३॥  
  
ब्रह्मोवाच  
ब्रह्मतीर्थे ततः स्नत्वा हनुमत्सम्मुखे स्थितः ।  
द्वादशाक्षरमन्त्रं तु नित्यमष्टसहस्रकम् ॥ १४॥  
  
जपेन्नियमतः शुद्धस्तद्भक्तस्तु परायणः ।  
निराहारः फलाहारो ब्रह्मचर्यव्रते स्थितः ॥ १५॥  
  
मण्डलं तत्र वस्तव्यं भक्तियुक्तेन चेतसा ।  
ध्यानश्लोकं प्रवक्ष्यामि शृणु नारद तत्वतः ॥ १६॥  
  
तमञ्जनानन्दनमिन्दुबिम्बनिभाननं सुन्दरमप्रमेयम् ।  
सीतासुतं सूक्ष्मगुणस्वदेहं श्रीरामपादार्पणचित्तवृत्तिम् ॥ १७॥  
  
एवं ध्यात्वा सदा भक्त्या तत्पादजलजं मुदा ।  
चतुर्थांशेन होमं वा कर्तव्यं पायसेन च ॥ १८॥  
  
विधिना विधियुक्तस्तु विदित्वा घटिकाचलम् ।  
जगाम जयमन्विच्छन्निन्द्रियाणां महामनाः ॥ १९॥  
  
एवं नियमयुक्तः सन् यः करोति हरेः प्रियम् ।  
विजयं विन्दते देही वायुपुत्रप्रसादतः ॥ २०॥  
  
इति ब्रह्माण्डपुराणतः श्रीघटिकाचलहनुमत्स्तोत्रं सम्पूर्णम् ।  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
