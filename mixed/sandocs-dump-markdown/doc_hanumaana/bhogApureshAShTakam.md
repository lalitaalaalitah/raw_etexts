---
Category: aShTaka, hanumaana, hanuman
Description/comments: From Hanumatstutimanjari, Mahaperiaval Publication
File name: bhogApureshAShTakam.itx
Language: Sanskrit
Latest update: December 8, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: bhogApureshAShTakam
Transliterated by: Processed by Shree Devi Kumar
engtitle: bhogApureshAShTakam
itxtitle: bhogApureshAShTakam
title: भोगापुरेशाष्टकम्

---
  
 श्रीभोगापुरेशाष्टकम्   
  
श्रीमद्भोगापुरेशो भवतु भवगुरुर्भूतये मे दयालुः  
ज्ञानं भक्तिं विरक्तिं प्रदित शमदमाद्यङ्गजातं सुखाय ।  
स्तोतुं वाऽऽराधितुं त्वां न च मम सुमतिः कल्यदीनेन्द्रियेशैः  
सन्मार्गाद्भ्रान्तितोऽयं पुरुगुण दयया पाहि भोगापुरेश ॥ १॥  
  
मूढोऽहं ज्ञानहीनस्तव पदयुगले भक्तिहीनो दुरात्मा-  
थापि त्वामेव जाने गुरुवर वचसा स्वामिनं नापरं वा ।  
तस्मादस्मत्कृतागः क्षमय कुरु कृपां सत्त्वसिन्धो हनूमन्  
दास्यं मे देहि नित्यं दशरथतनयप्रीत भोगापुरेश ॥ २॥  
  
त्वद्धृत्पद्मान्तरङ्गे सकलगुणगणालङ्कृताङ्गो विदोषः  
स्वामी वेदान्तवेद्यो मम मनसि तथा वर्ततां श्रीमनोज्ञः ।  
श्रीमद्भोगापुरेशानिलतनय हितं मामकं वेत्सि सर्वं  
किं मे विज्ञापनीयं सकलमपि सदा जानतः पूर्णशक्तेः ॥ ३॥  
  
रक्षःपुत्रप्रणाशो जलनिधितरणं द्रोणगिर्याहृतिश्चे-  
त्याद्यं दुःसाध्यकर्म त्वयि कृतवति मे संशयं याति चेतः ।  
यद्यस्मन्मानसस्थप्रबलतरमहाकाममुख्यारिनाशो  
भूयाच्छीघ्रं त्वयायं सकलमपि बलं वेद्मि ते सत्यमेव ॥ ४॥  
  
सर्वात्मप्रेरकेशाद्भुतबलनिखिलप्राणिवृन्दप्रविष्टा-  
नेकै रूपै रमेशं परिचरसि हरे वेत्ति कस्ते महत्त्वम् ।  
वत्सानुक्रोशदृष्टिर्भवतु मयि चिरं संसृतिव्याधिरुग्णे  
श्रीमद्भोगापुरेशाभयद विरतिविज्ञानभक्त्यादिपूर्ण ॥ ५॥  
  
भग्ने बिम्बे कदाचित् पुनरपि गुरुसत्पाणिलब्धप्रतिष्ठः  
सान्निध्यं व्यञ्जितुं यो निहितद्युतिमहादीपतप्तो व्यतानीत् ।  
सर्वत्राद्धा पतङ्गान् मुहुरथ सुजनैः प्रार्थितः सञ्जहार  
श्रीमद्भोगापुरेशं तमखिलफलदं सम्भजे पूर्वज्येष्ठम् ॥ ६॥  
  
दुर्बुद्धिं दुर्विकारं हर हर हनुमन् पापजालं मदीयं  
त्वत्सेवैकोपयुक्तां श्रियमपि दिश मे योग्यतां नातिलङ्घ्य ।  
भूयो वृद्धिर्यथा स्यात्तव पदयुगलद्वन्द्वभक्तेरजस्रं  
नर्ते त्वां मे गतिः स्यादिति धृतमनसा पालय स्वप्रपन्नम् ॥ ७॥  
  
इष्टानिष्टाप्तिनाशप्रकटितनिजसद्भक्तिवर्गात्मशक्तिः  
स्वस्वान्तध्यातसीतारमणसुचरणो मुक्तिविघ्नेभसिंहः ।  
स्मृत्याशेषाघहर्ताभिलषितफलदः शेषरुद्रादिवन्द्यः  
पायाद्भोगापुरेशश्चरणसुरशिरोरत्नमस्मान् सुदीनान् ॥ ८॥  
  
श्रीमद्भोगापुरेशस्तुतिमिति कृतवान् भक्तिपूतान्तरात्मा  
प्राणश्लोकाष्टकेन त्रिदशमुनिसमादिष्टमन्त्राङ्गजन्मा ।  
यस्तां भक्त्या समेतः शुचिरिह पठते नित्यमस्याखिलेष्टं  
दत्वानिष्टं च हन्ति प्रथितसुमहिमा प्राणिवृन्दप्रणेता ॥ ९॥  
  
इति श्रीभोगापुरेशाष्टकम् ।  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
