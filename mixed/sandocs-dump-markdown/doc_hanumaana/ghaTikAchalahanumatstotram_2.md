---
Category: hanumaana, stotra, hanuman
Description-comments: From Hanumatstutimanjari, Mahaperiaval Publication
File name: ghaTikAchalahanumatstotram2.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: ghaTikAchalahanumatstotram2
Texttype: stotra
Transliterated by: Processed by Sowmya Ramkumar
engtitle: ghaTikAchalahanumatstotram 2
itxtitle: ghaTikAchalahanumatstotram 2
title: घटिकाचलहनुमत्स्तोत्रम् २

---
  
 श्रीघटिकाचलहनुमत्स्तोत्रम् २   
  
शङ्खचक्रधरं देवं घटिकाचलवासिनम् ।  
योगारूढं ह्याञ्जनेयं वायुपुत्रं नमाम्यहम् ॥ १॥  
  
भक्ताभीष्टप्रदातारं चतुर्बाहुविराजितम् ।  
दिवाकरद्युतिनिभं वन्देऽहं पवनात्मजम् ॥ २॥  
  
कौपीनमेखलासूत्रं स्वर्णकुण्डलमण्डितम् ।  
लङ्घिताब्धिं रामदूतं नमामि सततं हरिम् ॥ ३॥  
  
दैत्यानां नाशनार्थाय महाकायधरं विभुम् ।  
गदाधरकरो यस्तं वन्देऽहं मारुतात्मजम् ॥ ४॥  
  
नृसिंहाभिमुखो भूत्वा पर्वताग्रे च संस्थितम् ।  
वाञ्छन्तं ब्रह्मपदवीं नमामि कपिनायकम् ॥ ५॥  
  
बालादित्यवपुष्कं च सागरोत्तारकारकम् ।  
समीरवेगं देवेशं वन्दे ह्यमितविक्रमम् ॥ ६॥  
  
पद्मरागारुणमणिशोभितं कामरूपिणम् ।  
पारिजाततरुस्थं च वन्देऽहं वनचारिणम् ॥ ७॥  
  
रामदूत नमस्तुभ्यं पादपद्मार्चनं सदा ।  
देहि मे वाञ्छितफलं पुत्रपौत्रप्रवर्धनम् ॥ ८॥  
  
इदं स्तोत्रं पठेन्नित्यं प्रातःकाले द्विजोत्तमः ।  
तस्याभीष्टं ददात्याशु रामभक्तो महाबलः ॥ ९॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
