---
Category: hanumaana
File name: sundarakANDaprArthanAshlokAH.itx
Language: Sanskrit
Latest update: April 25, 2020
Location: doc_hanumaana
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: hanumaana
Text title: Sundara Kanda Prarthana Shloka
engtitle: sundarakANDaprArthanAshlokAH
itxtitle: sundarakANDaprArthanAshlokAH
title: सुन्दरकाण्डप्रार्थनाश्लोकाः

---
  
 सुन्दरकाण्ड प्रार्थना श्लोकाः   
मनोजवं मारुततुल्यवेगं  
जितेन्द्रियं बुद्दिमतां वरिष्ठम् ।  
वातात्मजं वानरयूथमुख्यं  
श्रीरामदूतं शिरसा नमामि ॥  
  
अञ्जनानन्दनं वीरं जानकीशोकनाशनम् ।  
कपीशमक्षहन्तारं वन्दे लङ्काभयङ्करम् ॥  
  
गोष्पदीकृतवाराशिं मशकीकृतराक्षसम् ।  
रामायणमहामालारत्नं वन्देऽनिलात्मजम् ॥  
  
यत्र यत्र रघुनाथकीर्तनं तत्र तत्र कृतमस्तकाञ्जलिम् ।  
बाष्पवारिपरिपूर्णलोचनं मारुतिं नमत राक्षसान्तकम् ॥  
  
वन्दे वानर-नारसिंह-खगराट्-क्रोडाश्ववक्त्राञ्चितं  
नानालङ्करणं त्रिपञ्चनयनं, देदीप्यमानं रुचाम् ।  
हस्ताभैरसिखेटपुस्तकसुधाभाण्डं कुशाद्रीन् हलं  
खट्वाङ्गं फणिवृक्षधृद्दशभुजं सर्वारिगर्वापहम् ॥  
  
सर्वारिष्टनिवारकं शुभकरं पिङ्गाक्षमक्षापहं  
सीतान्वेषणतत्परं कपिवरं कोटीन्दुसूर्यप्रभम् ।  
लङ्काद्वीपभयङ्करं सकलदं सुग्रीवसम्मानितं  
देवेन्द्रादि समक्तदेवविनुतं काकुत्थदूतं भजे ॥  
  
बुद्धिर्बलं यशो धैर्यं निर्भयत्वमरोगता ।  
अजाड्यं वाक्पटुत्वं च हनुमच्छरणाद्भवेत् ॥  
  
नमोऽस्तुरामाय सलक्ष्मणाय देव्यै च तस्यै जनकात्मजायै ।  
नमोऽस्तु रुद्रेन्द्रयमानिलेभ्यो नमोस्तु चन्द्रार्कमरुद्गणेभ्यः ॥  
  
जयत्यतिबलो रामो लक्ष्मणश्च महाबलः ।  
राजा जयति सुग्रीवो राघवेणाभिपालितः ॥  
  
दासोऽहं कोसलेन्द्रस्य रामस्याक्लिष्टकर्मणः ।  
हनुमान् शत्रुसैन्यानां निहन्ता मारुतात्मजः ॥  
  
न रावणसहस्रं मे युद्धे प्रतिबलं भवेत् ।  
शिलाभिस्तु प्रहरतः पादपैश्च सहस्रशः ॥  
  
अर्दयित्वा पुरीं लङ्कां अभिवाद्य च मैथिलीम् ।  
समृद्धार्थो गमिष्यामि मिषतां सर्वरक्षसाम् ॥  
  
धर्मात्मा सत्यसन्धश्च रामो दाशरथिर्यदि ।  
पौरुषे चाप्रतिद्वन्द्वः शरैनं जहि रावणिम् ॥  
  
सकृदेव प्रपन्नाय तवास्मीति च याचते ।  
अभयं सर्वभूतेभ्यः ददाम्येतद्व्रतं मम ॥  
  
इति सुन्दरकाण्ड प्रार्थना श्लोकाः समाप्ता ।  
  
  
Proofread by PSA Easwaran   
  
