---
Category: hanumaana, hanuman
File name: nIlameghastuti.itx
Language: Sanskrit
Latest update: September 30, 2016
Location: doc_hanumaana
Proofread by: Gopal Upadhyay, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: ParAsharasamhita Hanumachcharitra Vol 1 page 281
Subject: philosophy/hinduism/religion
Sublocation: hanumaana
Text title: nIlameghastutiH
Transliterated by: Gopal Upadhyay gopal.j.upadhyay at gmail.com
itxtitle: nIlameghastutiH
title: नीलमेघस्तुतिः

---
  
 नीलमेघस्तुतिः   
  
सच्चिदानन्दरूपाय सृष्टिस्थित्यन्तकारिणे ।  
चराचरस्वरूपाय पुराणपुरुषाय च ॥ १॥  
  
नमो लोकशरण्याय दीनसंरक्षणाय च ।  
भक्तपालनरूपाय आपन्नार्तिहराय च ॥ २॥  
  
त्वत्पाददर्शनाद्दुःखमशेषं नः प्रणश्यतु ।  
अनेकजन्मसाहस्त्रैः सम्भृतं पुण्यमस्ति मे ॥ ३॥  
  
नचेत्कथं त्वदीयाङ्घ्रिदर्शनं स्यादहैतुकम् ।  
आगामि श्रेयसो हेतुर्वर्तमानाघशोधकम् ।  
पूर्वपुण्यार्जितं कस्य नाशास्यं तव दर्शनम् ॥ ४॥  
  
अद्य मे सफलं जन्म भवत्पादाब्जवन्दनात् ।  
कृतार्थाः पितरस्सर्वे मम वंशसमुद्भवाः ॥ ५॥  
  
फलिताः क्त्रतवो नूनं विप्राः सत्याशिषोऽभवन् ।  
यथार्थो जनवादश्च चिराय भविता मम ॥ ६॥  
  
अपि जन्तुर्महद्दुःखी जीवन्भद्राणि पश्यति ॥ ७॥  
  
मैरावणोऽपि दुष्टात्मा मातुलो मम निर्दयः ।  
सद्गतिं प्राप्नुयात्सत्यमिति मे निश्चिता मतिः ॥ ८॥  
  
आश्लिष्टसर्वगात्रोऽयं साक्षात्कृतपदद्वयः ।  
त्वत्पादघातसम्मृष्टः हृतप्राणसमीरणः ॥ ९॥  
  
एवं विधः कथं स्वामिन् न मुच्येत भवाम्बुधेः ।  
अन्यथा कथमन्येषां मुक्त्याशा भजतामपि ॥ १०॥  
  
अद्य प्रभृति नः स्वामिन् भूयाद्भक्तिः पदाब्जयोः ।  
धर्मार्थकाममोक्षाणां इयमेव प्रसूर्मम ॥ ११॥  
  
इति नीलमेघस्तुतिः समाप्ता ।  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
