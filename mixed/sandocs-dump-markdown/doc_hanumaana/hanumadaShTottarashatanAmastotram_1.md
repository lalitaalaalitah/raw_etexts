---
Acknowledge-Permission: Mahaperiyaval Trust
Category: aShTottarashatanAma, hanumaana, hanuman
Description-comments: From Hanumatstutimanjari, Mahaperiaval Publication
File name: hanumadaShTottarashatanAmastotram1.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumadaShTottarashatanAmastotram 1
Transliterated by: Shri Devi Kumar, refined by PSA Easwaran
engtitle: hanumadaShTottarashatanAmastotram 1
itxtitle: hanumadaShTottarashatanAmastotram 1
title: हनुमदष्टोत्तरशतनामस्तोत्रम् १

---
  
 श्रीहनुमदष्टोत्तरशतनामस्तोत्रम् १   
(श्रीपद्मोत्तरखण्डतः)  
नारद उवाच ।  
सर्वशास्त्रार्थतत्त्वज्ञ सर्वदेवनमस्कृत ।  
यत्त्वया कथितं पूर्वं रामचन्द्रेण धीमता ॥ १॥  
  
स्तोत्रं समस्तपापघ्नं श्रुत्वा धन्योऽस्मि पद्मज ।  
इदानीं श्रोतुमिच्छामि लोकानां हितकाम्यया ॥ २॥  
  
वायोरंशावतरणमाहात्म्यं सर्वकामदम् ।  
वद मे विस्तराद्ब्रह्मन् देवगुह्यमनुत्तमम् ॥ ३॥  
  
इति पृष्टो नारदेन ब्रह्मा लोकपितामहः ।  
नमस्कृत्य जगन्नाथं लक्ष्मीकान्तं परात्परम् ॥ ४॥  
  
प्रोवाच वायोर्माहात्म्यं नारदाय महात्मने ।  
यच्छ्रुत्वा सर्वसौभाग्यं प्राप्नुवन्ति जनाः सदा ॥ ५॥  
  
ब्रह्मोवाच ।  
इदं रहस्यं पापघ्नं वायोरष्टोत्तरं शतम् ।  
विष्णुना लोकनाथेन रमायै कथितं पुरा ॥ ६॥  
  
रमा मामाह यद्दिव्यं तत्ते वक्ष्यामि नारद ।  
इदं पवित्रं पापघ्नं श्रद्धया हृदि धारय ॥ ७॥  
  
हनुमानञ्जनापुत्रो वायुसूनुर्महाबलः ।  
रामदूतो हरिश्रेष्ठः सूरी केसरीनन्दनः ॥  
  
सूर्यश्रेष्ठो महाकायो वज्री वज्रप्रहारवान् ।  
महासत्त्वो महारूपो ब्रह्मण्यो ब्राह्मणप्रियः ॥ ९॥  
  
मुख्यप्राणो महाभीमः पूर्णप्रज्ञो महागुरुः ।  
ब्रह्मचारी वृक्षधरः पुण्यः श्रीरामकिङ्करः ॥ १०॥  
  
सीताशोकविनाशी च सिंहिकाप्राणनाशकः ।  
मैनाकगर्वभङ्गश्च छायाग्रहनिवारकः ॥ ११॥  
  
लङ्कामोक्षप्रदो देवः सीतामार्गणतत्परः ।  
रामाङ्गुलिप्रदाता च सीताहर्षविवर्धनः ॥ १२॥  
  
महारूपधरो दिव्यो ह्यशोकवननाशकः ।  
मन्त्रिपुत्रहरो वीरः पञ्चसेनाग्रमर्दनः ॥ १३॥  
  
दशकण्ठसुतघ्नश्च ब्रह्मास्त्रवशगोऽव्ययः ।  
दशास्यसल्लापपरो लङ्कापुरविदाहकः ॥ १४॥  
  
तीर्णाब्धिः कपिराजश्च कपियूथप्ररञ्जकः ।  
चूडामणिप्रदाता च श्रीवश्यः प्रियदर्शकः ॥ १५॥  
  
कौपीनकुण्डलधरः कनकाङ्गदभूषणः ।  
सर्वशास्त्रसुसम्पन्नः सर्वज्ञो ज्ञानदोत्तमः ॥ १६॥  
  
मुख्यप्राणो महावेगः शब्दशास्त्रविशारदः ।  
बुद्धिमान् सर्वलोकेशः सुरेशो लोकरञ्जकः ॥ १७॥  
  
लोकनाथो महादर्पः सर्वभूतभयापहः ।  
रामवाहनरूपश्च सञ्जीवाचलभेदकः ॥ १८॥  
  
कपीनां प्राणदाता च लक्ष्मणप्राणरक्षकः ।  
रामपादसमीपस्थो लोहितास्यो महाहनुः ॥ १९॥  
  
रामसन्देशकर्ता च भरतानन्दवर्धनः ।  
रामाभिषेकलोलश्च रामकार्यधुरन्धरः ॥ २०॥  
  
कुन्तीगर्भसमुत्पन्नो भीमो भीमपराक्रमः ।  
लाक्षागृहाद्विनिर्मुक्तो हिडिम्बासुरमर्दनः ॥ २१॥  
  
धर्मानुजः पाण्डुपुत्रो धनञ्जयसहायवान् ।  
बकासुरवधोद्युक्तस्तद्ग्रामपरिरक्षकः ॥ २२॥  
  
भिक्षाहाररतो नित्यं कुलालगृहमध्यगः ।  
पाञ्चाल्युद्वाहसञ्जातसम्मोदो बहुकान्तिमान् ॥ २३॥  
  
विराटनगरे गूढचरः कीचकमर्दनः ।  
दुर्योधननिहन्ता च जरासन्धविमर्दनः ॥ २४॥  
  
सौगन्धिकापहर्ता च द्रौपदीप्राणवल्लभः ।  
पूर्णबोधो व्यासशिष्यो यतिरूपो महामतिः ॥ २५॥  
  
दुर्वादिगजसिंहस्य तर्कशास्त्रस्य खण्डकः ।  
बौद्धागमविभेत्ता च साङ्ख्यशास्त्रस्य दूषकः ॥ २६॥  
  
द्वैतशास्त्रप्रणेता च वेदव्यासमतानुगः ।  
पूर्णानन्दः पूर्णसत्वः पूर्णवैराग्यसागरः ॥ २७॥  
  
इति श्रुत्वा नारदस्तु वायोश्चरितमद्भुतम् ।  
मुदा परमया युक्तः स्तोतुं समुपचक्रमे ॥ २८॥  
  
रामावतारजाताय हनुमद्रूपिणे नमः ।  
वासुदेवस्य भक्ताय भीमसेनाय ते नमः ॥ २९॥  
  
वेदव्यासमतोद्धारकर्त्रे पूर्णसुखाय च ।  
दुर्वादिध्वान्तचन्द्राय पूर्णबोधाय ते नमः ॥ ३०॥  
  
गुरुराजाय धन्याय कञ्जनेत्राय ते नमः ।  
दिव्यरूपाय शान्ताय नमस्ते यतिरूपिणे ॥ ३१॥  
  
स्वान्तस्थवासुदेवाय सच्चित्ताय नमो नमः ।  
अज्ञानतिमिरार्काय व्यासशिष्याय ते नमः ॥ ३२॥  
  
अथाभिवन्द्य पितरं ब्रह्माणं नारदो मुनिः ।  
परिक्रम्य विनिर्यातो वासुदेवं हरिं स्मरन् ॥ ३३॥  
  
अष्टोत्तरशतं दिव्यं वायुसूनोर्महात्मनः ।  
यः पठेच्छ्रद्धया नित्यं सर्वबन्धात् प्रमुच्यते ॥ ३४॥  
  
सर्वरोगविनिर्मुक्तः सर्वपापैर्न लिप्यते ।  
राजवश्यं भवेन्नित्यं स्तोत्रस्यास्य प्रभावतः ॥ ३५॥  
  
भूतग्रहनिवृत्तिश्च प्रजावृद्धिश्च जायते ।  
आयुरारोग्यमैश्वर्यं बलं कीर्तिं लभेत् पुमान् ॥ ३६॥  
  
यः पठेद्वायुचरितं भक्त्या परमया युतः ।  
सर्वज्ञानसमायुक्तः स याति परमं पदम् ॥ ३६॥  
  
(श्रीपद्मोत्तरखण्डतः)  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
