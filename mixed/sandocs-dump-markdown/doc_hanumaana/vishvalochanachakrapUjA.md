---
Acknowledge-Permission: Mahaperiyaval Trust
Category: pUjA, hanumaana, hanuman
Description-comments: From Hanumatstutimanjari, Mahaperiaval Publication
File name: vishvalochanachakrapUjA.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: vishvalochanachakrapUjA
Transliterated by: Shri Devi Kumar, refined by PSA Easwaran
engtitle: vishvalochanachakrapUjA
itxtitle: vishvalochanachakrapUjA
title: विश्वलोचनचक्रपूजा

---
  
 विश्वलोचनचक्रपूजा   
ॐ नमो भगवते हनुमते रुद्रावताराय महाबलाय आञ्जनेयाय  
वायुपुत्राय कोसलेन्द्रानुचराय साम्प्रतं स्वात्मानं दर्शय सत्यं वद  
वद स्वाहा हां हां ॐ ॥ इति मन्त्रः ।  
ॐ अस्य श्रीविश्वलोचनचक्रराजहनुमन्महामन्त्रस्य  
अगस्त्यऋषिः अतिजगतीच्छन्दः । कोसलेन्द्रानुचरो महेश्वरो  
हनुमान्देवता । हां बीजम् । स्वाहा शक्तिः । नमः कीलकम् ।  
स्वात्मदर्शने विनियोगः ।  
ऋष्यादिन्यासः ॥  
  
ॐ अगस्त्यऋषये नमः । शिरसि ।  
ॐ अतिजगतीच्छन्दसे नमः । मुखे ।  
ॐ कोसलेन्द्रानुचराय महेश्वराय हनुमते देवतायै नमः । हृदि ।  
ॐ हां बीजाय नमः गुह्ये ।  
ॐ स्वाहा शक्तये नमः । पादयोः ।  
ॐ नमः कीलकाय नमः । नाभौ ।  
ॐ स्वात्मदर्शनविनियोगाय नमः सर्वाङ्गे ॥  
  
हृदयादिषडङ्गन्यासः । ॐ नमो भगवते हां हनुमते हृदयाय नमः ।  
ॐ रुद्रावताराय महाबलाय हीं हनुमते शिरसे स्वाहा ।  
ॐ आञ्जनेयाय वायुपुत्राय हूं हनुमते शिखायै वषट् ।  
ॐ कोसलेन्द्रानुचराय हैं हनुमते कवचाय हुम् ।  
ॐ साम्प्रतं स्वात्मानं दर्शय दर्शय हौं हनुमते नेत्रत्रयाय वौषट् ।  
ॐ सत्यं वद वद स्वाहा हां हां ॐ हः हनुमते अस्त्राय फट् ।  
ध्यानम् ।  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजं वानरयूथमुख्यं श्रीरामदूतं शिरसा नमामि ॥  
  
पीठदेवताप्रतिष्ठा ।  
ॐ मं मण्डूकादिपरतत्त्वपीठदेवताभ्यो नमः ।  
ॐ विमलायै नमः । ॐ ज्ञानायै नमः । ॐ क्रियायै नमः ।  
ॐ योगायै नमः । ॐ प्रह्वायै नमः । ॐ सत्यायै नमः ।  
ॐ ईशानायै नमः । मध्ये । ॐ अनुग्रहायै नमः ।  
ॐ नमो भगवते रुद्राय सर्वभूतात्मने हनुमते  
सर्वात्मसंयोगपद्मपीठात्मने नमः ॥ इति हनुमन्तं पीठे निधाय ।  
ॐ सविन्मय परो देव परामृतरसप्रिय ।  
विश्वलोचनचक्रपूजा -  
अनुज्ञां हनुमन् देहि परिवारार्चनाय मे ॥ इति पुष्पाञ्जलिं दद्यात् ।  
आवरणपूजा ॥ -  
(मध्ये) ॐ रां रामाय नमः । रामश्रीपादुकां पूजयामि तर्पयामि नमः ।  
(पूर्वे) ॐ हां हनुमते नमः हनुमच्छ्रीपादुकां पूजयामि तर्पयामि नमः ।  
(ईशान्ये) ॐ सं सुग्रीवाय नमः सुग्रीवश्रीपादुकां पूजयामि तर्पयामि नमः ।  
(आग्नेय्ये) ॐ लं लक्ष्मणाय नमः लक्ष्मणश्रीपादुकां पूजयामि तर्पयामि नमः  
।  
ॐ अभीष्टसिद्धिं में देहि शरणागतवत्सल ।  
भक्त्या समर्पये तुभ्यं प्रथमावरणार्चनम् ॥  
  
ॐ अणिमायै नमः । अणिमाश्रीपादुकां पूजयामि तर्पयामि नमः ।  
ॐ महिमायै नमः । महिमाश्रीपादुकां पूजयामि तर्पयामि नमः ।  
ॐ गरिमायै नमः । गरिमाश्रीपादुकां पूजयामि तर्पयामि नमः ।  
ॐ लघिमायै नमः । लघिमाश्रीपादुकां पूजयामि तर्पयामि नमः ।  
ॐ प्राप्त्यै नमः । प्राप्तिश्रीपादुकां पूजयामि तर्पयामि नमः ।  
ॐ प्राकाम्यायै नमः । प्राकाम्यश्रीपादुकां पूजयामि तर्पयामि नमः ।  
ॐ ईशितायै नमः । ईशिताश्रीपादुकां पूजयामि तर्पयामि नमः ।  
ॐ वशितायै नमः । वशिताश्रीपादुकां पूजयामि तर्पयामि नमः ।  
ॐ अभीष्टसिद्धिं मे देहि शरणागतवत्सल ।  
भक्त्या समर्पये तुभ्यं द्वितीयावरणार्चनम् ॥  
  
ॐ विजयध्वजाय नमः । ॐ सिंहध्वजाय नमः । ॐ हलध्वजाय नमः ।  
ॐ सुषेणाय नमः । ॐ भद्रसेनाय नमः । ॐ जयसेनाय नमः ।  
ॐ विजयसेनाय नमः । ॐ गोमुखाय नमः । ॐ दधिमुखाय नमः ।  
ॐ जडलाङ्गूलाय नमः । ॐ महीलाङ्गूलाय नमः । ॐ कालाय नमः ।  
ॐ महाकालाय नमः । ॐ वज्रसाराय नमः । ॐ महासाराय नमः ।  
ॐ मकरध्वजाय नमः ।  
ॐ अभीष्टसिद्धिं मे देहि शरणागतवत्सल ।  
भक्त्या समर्पये तुभ्यं तृतीयावरणार्चनम् ॥  
  
(इतः परं वृत्ते मातृकाक्षराणि द्वारेषु दिक्पतितदायुधपूजा च  
इत्यावरणपूजां कृत्वा धूपादिना सम्पूज्य स्तोत्रादिना हनूमन्तं  
स्तुत्वा मालां संस्कृतामादाय हृदये धारयन् मौनी एकाग्रचित्तः  
भूत्वा मूलमन्त्रं जपति ॥ )  
अस्य मन्त्रस्य पुरश्चरणमेकलक्षजपः । बदलघृतैः दशांशतो होमः  
।  
तद्दशांशेन त्रिमधुभिः (मधुघृतशर्कराभिः) तर्पणम् ।  
तद्दशांशेन गन्धवारिभिः मार्जनम् । तद्दशांशेन मोदकैः पायसेन वा  
ब्राह्मणभोजनम् ।  
इति मन्त्रसिद्धिः ॥  
  
दीपपूजा-शुक्र-शनि-भौमवासरे घृतदीपं स्वर्णादिपात्रे  
सुगन्धवर्त्या संयोज्य ॐ हनुमद्दीपाय नमः इति दीपं सम्पूज्य प्रज्वाल्य  
कज्जलं पाययेत् ।  
ॐ हनुमदञ्जनाय नमः । इति कज्जलं सम्पूज्य ततः विशाले शोभने  
पात्रे द्व्यङ्गुलं वर्तुलं तदुपरि चतुरङ्गुलं चक्रवालं अलक्तकेन  
विधाय,  
तत्राद्यमण्डले सुगन्धेन स्नेहेन कज्जलं संयोज्य तदुपरि मण्डलं  
कुङ्कुमेन संलिप्य भूर्जपत्रे मूलमन्त्रं लिखित्वा, मन्त्रान्तरे च  
पत्रान्तरयोः  
स्थाननिरूपकतगरादीन् अगरुकर्पूरकल्केन निरूपयेत् तदग्रे यन्त्रं  
लिखित्वा तेषां मूलमन्त्रेण षोडशोपचारैः सम्पूजयेत् ॥  
  
ॐ जयत्यतिबलो रामो लक्ष्मणश्च महाबलः ।  
राजा जयति सुग्रीवो हनुमान्कार्यसाधकः ॥ इति वा मन्त्रेण सम्पूजनम् ॥  
  
ततः स्नातं शुद्धं अखण्डितब्रह्मचर्यं अदूषितं वटुं आनीय तत्र  
संस्थाप्य तस्य मन्त्रं श्रावयेत् पूजां च कारयेत् । ततः गोघृतेन  
तैलेन वा दीपं प्रज्वाल्य शुचिः प्रयतः साधकः मौनेन  
अष्टोत्तरशतवारं मूलमन्त्रं जपेत् ।  
ततो वटुं समुत्त्थाप्य दीपकेन स्पृष्टं कृत्वा मेचकमण्डले  
नेत्रं दत्वा दीपं पश्येत् । तत्र मन्त्रत्रयं जपेत् । हुं इति उच्चरन् वटुं  
पृच्छेत् - किं पश्यसि? '' इति । एवं पुनः पुनः पृच्छेत् ॥  
  
वटुः पूर्वं तेजोमण्डलं पश्यति । तत उत्तरं;  तत उपवेशनम् । ततः  
प्रभाम् । ततः समयदेवताः । ततः सिंहासनम् । अनन्तरं अनुक्रमं  
हनूमन्तं, सुग्रीवं, लक्ष्मणं, श्रीरामं च पश्यति । ततः स्वचिन्तितं  
कार्यं यजमानः वटवे श्रावयेत् । वटुः कृताञ्जलिर्भूत्वा ``भगवन्  
हनुमन् मया निवेदितं कार्यं कृपया वदतु भवान् ।'' इति ब्रूयात् ।  
तद्भाषितं श्रुत्वा यजमानः गुरवे निवेदयेत् । तेन सिद्ध्यसिद्धी जानीयात् ।  
यदा तु वटुः किमपि न पश्यति, अन्यथा वा पश्यति गिरि-समुद्रयक्ष-  
राक्षस-नर-नारी-पशु-पक्षिगणं पश्यति, तदपि तदा शुभाशुभं  
तद्रूपेण जानीयात् । यद्यनिष्टं पश्यति तदा यन्त्रं वटुशिरसि  
निधाय मन्त्रं जप्त्वा पुनः ``किं पश्यसि'' इति तं पृच्छेत् । ततः इष्टं  
पश्यति । अनन्तरं कार्यं पृच्छेत् । चोर-जार-नारी-द्यूतादीनां प्रश्नं  
न कुर्यात्  ॥  
  
शान्त्यर्थं श्वेतवस्त्रमाल्यनैवेद्योपचारैः तुष्टिं कुर्यात् ।  
इतरे रक्तवस्त्राणि धारयेयुः । कार्यसिद्धिर्भवति । प्रश्नावेला  
अर्धरात्रिरेव ॥  
  
इत्यगस्त्यसंहितायां विश्वलोचनचक्रपूजाविधानं समाप्तम् ॥  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
