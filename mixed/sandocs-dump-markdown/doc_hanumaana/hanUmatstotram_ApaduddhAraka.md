---
Category: hanumaana, stotra, hanuman
Description-comments: From Hanumatstutimanjari, Mahaperiaval Publication
File name: ApaduddhArakahanUmatstotram.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: ApaduddhArakahanUmatstotram
Texttype: stotra
Transliterated by: Processed by Sowmya Ramkumar
engtitle: hanUmatstotram ApaduddhAraka
itxtitle: hanUmatstotram ApaduddhAraka
title: हनूमत्स्तोत्रम् आपदुद्धारक

---
  
 आपदुद्धारक श्रीहनूमत्स्तोत्रम्   
  
विभीषणकृतम्  
श्रीहनुमते नमः । अस्य श्रीहनुमत्स्तोत्रमहामन्त्रस्य, विभीषण  
ऋषिः, अनुष्टुप् छन्दः, हनुमान् देवता । मम शत्रुमुखस्तम्भनार्थे  
सर्वकार्यसिद्ध्यर्थे च जपे विनियोगः ।  
ध्यानम्  
चन्द्राभं चरणारविन्दयुगलं कौपीनमौञ्जीधरं  
नाभ्यां वै कटिसूत्रयुक्तवसनं यज्ञोपवीतावृतम् ।  
हस्ताभ्यामवलम्ब्य चाञ्जलिमथो हारावलीकुण्डलं  
बिभ्रद्दीर्घशिखं प्रसन्नवदनं दिव्याञ्जनेयं भजे ॥  
  
मन्त्रः-ॐ नमो हनुमते रुद्राय ।   
मम सर्वदुष्टजनमुखस्तम्भनं कुरु कुरु ॥  
  
मम सर्वकार्यसिद्धिं कुरु कुरु । ऐं ह्रां ह्रीं ह्रूं फट् स्वाहा ।  
 note  अष्टवारं जपेत् ।  
आपन्नाखिललोकार्तिहारिणे श्रीहनूमते ।  
अकस्मादागतोत्पातनाशनाय नमोऽस्तु ते ॥ १॥  
  
सीतावियुक्तश्रीरामशोकदुःखभयापह ।  
तापत्रयस्य संहारिन्नाञ्जनेय नमोऽस्तु ते ॥ २॥  
  
आधिव्याधिमहामारिग्रहपीडापहारिणे ।  
प्राणापहन्त्रे दैत्यानां रामप्राणात्मने नमः ॥ ३॥  
  
संसारसागरावर्तागतसम्भ्रान्तचेतसाम् ।  
शरणागतमर्त्यानां शरण्याय नमोऽस्तु ते ॥ ४॥  
  
राजद्वारे बिलद्वारे प्रवेशे भूतसङ्कुले ।  
गजसिंहमहाव्याघ्रचोरभीषणकानने ॥ ५॥  
  
महाभयेऽग्निसंस्थाने शत्रुसङ्गसमाश्रिते ।  
शरणागतमर्त्यानां शरण्याय नमो नमः ॥ ६॥  
  
प्रदोषे वा प्रभाते वा ये स्मरन्त्यञ्जनासुतम् ।  
अर्थसिद्धियशःकामान् प्राप्नुवन्ति न संशयः ॥ ७॥  
  
कारागृहे प्रयाणे च सङ्ग्रामे देशविप्लवे ।  
ये स्मरन्ति हनूमन्तं तेषां  सन्ति न आपदः ॥ ८॥ नास्ति विपत्तयः  
वज्रदेहाय कालाग्निरुद्रायामिततेजसे ।  
नमः प्लवगसैन्यानां प्राणभूतात्मने नमः ॥ ९॥  
  
दुष्टदैत्यमहादर्पदलनाय महात्मने ।  
ब्रह्मास्त्रस्तम्भनायास्मै नमः श्रीरुद्रमूर्तये ॥ १०॥  
  
जप्त्वा स्तोत्रमिदं पुण्यं वसुवारं पठेन्नरः ।  
राजस्थाने सभास्थाने वादे प्राप्ते जपेद्ध्रुवम् ॥ ११॥  
  
विभीषणकृतं स्तोत्रं यः पठेत् प्रयतो नरः ।  
सर्वापद्भ्यो विमुच्येत नात्र कार्या विचारणा ॥ १२॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
