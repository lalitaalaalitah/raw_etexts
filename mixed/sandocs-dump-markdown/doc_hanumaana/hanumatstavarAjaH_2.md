---
Category: stavarAja, hanumaana, hanuman
File name: hanumatstavarAjaH2.itx
Language: Sanskrit
Latest update: September 30, 2016
Location: doc_hanumaana
Proofread by: Gopal Upadhyay, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: ParAsharasamhita Hanumachcharitra Vol 2 pages 113
Subject: philosophy/hinduism/religion
Sublocation: hanumaana
Text title: HanumAn Stavaraja 2
Transliterated by: Gopal Upadhyay gopal.j.upadhyay at gmail.com
engtitle: hanumatstavarAjaH 2
itxtitle: hanumatstavarAjaH 2
title: हनुमत्स्तवराजः २

---
  
 श्रीहनुमत्स्तवराजः २   
श्रीपराशरः ।  
अन्यत्स्तोत्रं प्रवक्ष्यामि शृणु मैत्रेय योगिराट् ।  
स्त्वराजमिति ख्यातं त्रिषु लोकेषु दुर्लभम् ॥  
  
शम्भुना चोपदिष्टं च पार्वत्यै हितकाम्यया ।   
सर्वकामप्रदं नृणां भुक्तिमुक्तिफलप्रदम् ॥  
  
अस्य श्रीहनुमत् स्तवराजस्तोत्रमन्त्रस्य वशिष्ठ भगवान् ऋषिः ।  
अनुष्टुप्छन्दः । श्रीहनुमान् देवता । ह्रां बीजम् । ह्रीं शक्तिः ।  
ह्रूं कीलकम् । मम श्रीहनुमत्प्रसादसिध्यर्थे जपे विनियोगः ॥  
  
अथ ऋष्यादिन्यासः ।  
श्रीवशिष्ठभगवान् ऋषये नमः शिरसि ।  
अनुष्टुप्छन्दसे नमः मुखे ।  
श्रीहनुमान् देवतायै नमः हृदि ।  
ह्रां बीजाय नमः गुह्ये ।  
ह्रीं शक्तये नमः पादयोः ।  
ह्रूं कीलकाय नमः नाभौ ।  
मम श्रीहनुमत्प्रसादसिध्यर्थे इति विनियोगाय नमः सर्वाङ्गे ॥  
  
इति ऋष्यादिन्यासः ॥  
  
अथ करन्यासः ।  
ॐ अञ्जनीसुताय अङ्गुष्ठाभ्यां नमः ।  
ॐ रुद्रमूर्तये तर्जनीभ्यां नमः ।  
ॐ वायुपुत्राय मध्यमाभ्यां नमः ।  
ॐ अग्निगर्भाय अनामिकाभ्यां नमः ।  
ॐ रामदूताय कनिष्ठिकाभ्यां नमः ।  
ॐ पञ्चमुखहनुमते करतलकरपृष्ठाभ्यां नमः ।  
इति करन्यासः ।  
अथ षडङ्गन्यासः ।  
ॐ अञ्जनीसुताय हृदयाय नमः ।  
ॐ रुद्रमूर्तये शिरसे स्वाहा ।  
ॐ वायुपुत्राय शिखायै वषट् ।  
ॐ अग्निगर्भाय कवचाय हुम् ।  
ॐ रामदूताय नेत्रत्रयाय वौषट् ।  
ॐ पञ्चमुखहनुमते अस्त्राय फट् ।  
इति षडङ्गन्यासः ॥  
  
अथ ध्यानम् ।  
उद्यन्मार्ताण्डकोटिप्रकटरुचिकरं चारु वीरासनस्थं  
मौञ्जीयज्ञोपवीताभरणमुरुशिखाशोभितं कुण्डलाङ्गम् ।  
भक्तानामिष्टदं तं प्रणुत मुनिजनं वेदनादप्रमोदं  
ध्यायेद्देवं विधेयं प्लवगकुलपतिं गोष्पदीभूतवार्धिम् ॥  
  
इति ध्यानम् ॥  
  
श्रीहनुमान्महावीरो वीरभद्रवरोत्तमः ।  
वीरश्शक्तिमतां श्रेष्ठो वीरेश्वरवरप्रदः ॥ १॥  
  
यशस्करः प्रतापाढयो सर्वमङ्गल सिद्धिदः ।  
सानन्दमूर्तिर्गहनो गम्भीरस्सुरपूजितः ॥ २॥  
  
दिव्यकुण्डलभूषाय दिव्यालङ्कारशोभिने ।  
पीताम्बरधरप्राज्ञ नमस्ते ब्रह्मचारिणे ॥ ३॥  
  
कौपीनवसनाक्रान्त दिव्ययज्ञोपवीतिने ।  
कुमाराय प्रसन्नाय नमस्ते मौञ्जीधारिणे ॥ ४॥  
  
सुभद्रश्शुभदाता च सुभगो रामसेवकः ।  
यशःप्रदो महातेजा बलाढ्यो वायुनन्दनः ॥ ५॥  
  
जितेन्द्रियो महाबाहुर्वज्रदेहो नखायुधः ।  
सुराध्यक्षो महाधुर्यः पावनः पवनात्मजः ॥ ६॥  
  
बन्धमोक्षकरश्शीघ्रपर्वतोत्पाटनस्तथा ।  
दारिद्र्यभञ्जनश्श्रेष्ठस्सुखभोगप्रदायकः ॥ ७॥  
  
वायुजातो महातेजाः सूर्यकोटिसमप्रभः ।  
सुप्रभा दीप्तिमद्भूत दिव्यतेजस्विने नमः ॥ ८॥  
  
अभयङ्करमुद्राय अपमृत्युविनाशिने ।  
सङ्ग्रामे जयदात्रे च अविघ्नाय नमोनमः ॥ ९॥  
  
तत्त्वज्ञानामृतानन्दब्रह्मज्ञो ज्ञानपारगः ।  
मेघनादप्रमोहाय हनुमद्ब्रह्मणे नमः ॥ १०॥  
  
रुच्याढ्यदीप्तबालार्कदिव्यरूपशुशोभितः ।  
प्रसन्नवदन श्रेष्ठ हनुमन् ते नमो नमः ॥ ११॥  
  
दुष्टग्रहविनाशश्च दैत्यदानवभञ्जनः ।  
शाकिन्यादिभूतहन्त्रे नमोऽस्तु श्रीहनूमते ॥ १२॥ शाकिन्यादिषु भूतघ्नो  
महाधैर्य महाशौर्य महावीर्य महाबल ।  
अमेयविक्रमायैव हनुमन् वै नमोऽस्तुते ॥ १३॥  
  
दशग्रीवकृतान्ताय रक्षःकुलविनाशिने ।  
ब्रह्मचर्यव्रतस्थाय महावीराय ते नमः ॥ १४॥  
  
भैरवाय महोग्राय भीमविक्रमणाय च ।  
सर्वज्वरविनाशाय कालरूपाय ते नमः ॥ १५॥  
  
सुभद्रद सुवर्णाङ्ग सुमङ्गल शुभङ्कर ।  
महाविक्रम सत्वाढ्य दिङमण्डलसुशोभित ॥ १६॥  
  
पवित्राय कपीन्द्राय नमस्ते पापहारिणे ।  
सुविद्यरामदूताय कपिवीराय ते नमः ॥ १७॥  
  
तेजस्वी शत्रुहावीरः वायुजस्सम्प्रभावनः ।  
सुन्दरो बलवान् शान्तः आञ्जनेय नमोऽस्तु ते ॥ १८॥  
  
रामानन्द जयकर जानकीश्वासद प्रभो ।  
विष्णुभक्त महाप्राज्ञ पिङ्गाक्ष विजयप्रद ॥ १९॥  
  
राज्यप्रदस्सुमाङ्गल्यः सुभगो बुद्धिवर्धनः ।  
सर्वसम्पत्तिदात्रे च दिव्यतेजस्विने नमः ॥ २०॥  
  
कल्याणकीर्तये जयमङ्गलाय जगत्तृतीयं धवलीकृताय ।  
तेजस्विने दीप्तदिवाकराय नमोऽस्तु दीप्ताय हरीश्वराय ॥ २१॥  
  
महाप्रतापाय विवर्धनाय मनोजवायाद्भूतवर्धनाय ।  
प्रौढप्रतापारुणलोचनाय नमोऽञ्जनानन्द कपीश्वराय ॥ २२॥  
  
कालाग्निदैत्यसंहर्ता सर्वशत्रुविनाशनः ।  
अचलोद्धारकश्चैव सर्वमङ्गलकीर्तिदः ॥ २३॥  
  
बलोत्कटो महाभीमः भैरवोऽमितविक्रमः ।  
तेजोनिधिः कपिश्रेष्ठः सर्वारिष्टार्तिदुःखहा ॥ २४॥  
  
उदधिक्रमणश्चैव लङ्कापुरविदाहकः  ।  
सुभुजो द्विभूजो रुद्रः पूर्णप्रज्ञोऽनिलात्मजः ॥ २५॥  
  
राजवश्यकरश्चैव जनवश्यं तथैव च ।  
सर्ववश्यं सभावश्यं नमस्ते मारुतात्मज ॥ २६॥  
  
महापराक्रमाक्रान्तः यक्षराक्षसमर्दनः ।  
सौमित्रिप्राणदाता च सीताशोकविनाशनः ॥ २७॥  
  
रक्षोघ्नोऽञ्जनासूनुश्च केसरीप्रियनन्दन ।  
सर्वार्थदायको वीरः मल्लवैरिविनाशनः ॥ २८॥  
  
सुमुखाय सुरेशाय शुभदाय शुभात्मने ।  
प्रभावाय सुभावाय नमस्तेऽमिततेजसे ॥ २९॥  
  
वायुजो वायुपुत्रश्व कपीन्द्रः पवनात्मजः ।  
वीरश्रेष्ठ महावीर शिवभद्र नमोऽस्तुते ॥ २९॥  
  
भक्तप्रियाय वीराय वीरभद्राय ते नमः ।  
स्वभक्तजनपालाय भक्तोद्यानविहारिणे ॥ ३०॥  
  
दिव्यमालासुभूषाय दिव्यगन्धानुलेपिने ।  
श्रीप्रसन्नप्रसन्नाय सर्वसिद्धिप्रदोभव ॥ ३१॥  
  
वातात्मजमिदं स्तोत्रं पवित्रं यः पठेन्नरः । वातसूनोरिदं  
अचलां श्रियमाप्नोति पुत्रपौत्रादिवृद्धिदम् ॥ ३२॥  
  
धनधान्यसमृद्धिं च आरोग्यं पुष्टिवर्धनम् ।  
बन्धमोक्षकरं शीघ्रं लभते वाञ्छितं फलम् ॥ ३३॥  
  
राज्यदं राजसन्मानं सङ्ग्रामे जयवर्धनम् ।  
सुप्रसन्नो हनुमान्मे यशःश्री जयकारकः ॥ ३४॥  
  
॥ इति श्रीपराशरसंहितायै पराशरमैत्रेयसंवादे  
हनुमत्स्तवराजः सम्पूर्णः ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
  
