---
Category: hanumaana, stotra, hanuman
Description-comments: From Hanumatstutimanjari, Mahaperiaval Publication
File name: hanUmatstotram1.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanUmatstotram 1 akShAdirAkShasaharaM
Texttype: stotra
Transliterated by: Processed by Sowmya Ramkumar
engtitle: hanUmatstotram 1
itxtitle: hanUmatstotram 1 (akShAdirAkShasaharam)
title: हनूमत्स्तोत्रम् १ (अक्षादिराक्षसहरम्)

---
  
 श्रीहनूमत्स्तोत्रम् १   
  
अक्षादिराक्षसहरं दशकण्ठदर्प-  
निर्मूलनं रघुवराङ्घ्रिसरोजभक्तम् ।  
सीताऽविषह्यघनदुःखनिवारकं तं  
वायोः सुतं गिलितभानुमहं नमामि ॥ १॥  
  
मां पश्य पश्य दयया निजदृष्टिपातैः  
मां रक्ष रक्ष परितो रिपुदुःखपुञ्जात् ।  
वश्यं कुरु त्रिजगतां वसुधाधिपानां  
मे देहि देहि महतीं वसुधां श्रियं च ॥ २॥  
  
आपद्भ्यो रक्ष सर्वत्र आञ्जनेय नमोऽस्तु ते ।  
बन्धनं छेदयाभुक्तं कपिवर्य नमोऽस्तु ते ॥ ३॥  
  
देहि मे सम्पदो नित्यं त्रिलोचन नमोऽस्तु ते ।  
दुष्टरोगान् हन हन रामदूत नमोऽस्तु ते ॥ ४॥  
  
उच्चाटय रिपून् सर्वान् मोहनं कुरु भूभुजाम् ।  
विद्वेषिणो मारय त्वं त्रिमूर्त्यात्मक सर्वदा ॥ ५॥  
  
सञ्जीवपर्वतोद्धार मम दुःखं निवारय ।  
घोरानुपद्रवान् सर्वान् नाशयाक्षासुरान्तक ॥ ६॥  
  
एवं स्तुत्वा हनुमन्तं नरः श्रद्धासमन्वितः ।  
पुत्रपौत्रादिसहितः सर्वान् कामानवाप्नुयात् ॥ ७॥  
  
मर्कटेश महोत्साह सर्वशोकविनाशक ।  
शत्रून् संहर मां रक्ष श्रियं दत्वा च मां भर ॥ ८॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
