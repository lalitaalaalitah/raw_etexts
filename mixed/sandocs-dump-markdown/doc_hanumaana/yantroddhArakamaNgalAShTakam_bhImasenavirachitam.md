---
Category: aShTaka, hanumaana, hanuman, mangala
Description/comments: From Hanumatstutimanjari, Mahaperiaval Publication
File name: yantroddhArakamangalAShTakam.itx
Language: Sanskrit
Latest update: December 8, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: yantroddhArakamangalAShTakam
Transliterated by: Processed by Shree Devi Kumar
engtitle: YantroddhAraka Mangalashtakam
itxtitle: yantroddhArakamaNgalAShTakam (bhImasenavirachitam)
title: यन्त्रोद्धारकमण्गलाष्टकम् (भीमसेनविरचितम्)

---
  
 श्रीयन्त्रोद्धारकमङ्गलाष्टकम्   
  
भीमसेनविरचितम्  
यन्त्रोद्धारकनामको रघुपतेराज्ञां गृहीत्वार्णवं  
तीर्त्वाशोकवने स्थितां स्वजननीं सीतां निशाम्याशुगः ।  
कृत्वा संविदमङ्गुलीयकमिदं दत्वा शिरोभूषणं  
सङ्गृह्यार्णवमुत्पपात हनूमान् कुर्यात् सदा मङ्गलम् ॥ १॥  
  
प्राप्तस्तं सदुदारकीर्तिरनिलः श्रीरामपादाम्बुजं  
नत्वा कीशपतिर्जगाद पुरतः संस्थाप्य चूडामणिम् ।  
विज्ञाप्यार्णवलङ्घनादिशुभकृन्नानाविधं भूतिदं  
यन्त्रोद्धारकनाममारुतिरयं कुर्यात् सदा मङ्गलम् ॥ २॥  
  
धर्माधर्मविचक्षणः सुरतरुर्भक्तेष्टसन्दोहने  
दुष्टारातिकरीन्द्रकुम्भदलने पञ्चाननः पाण्डुजः ।  
द्रौपद्यै प्रददौ कुबेरवनजं सौगन्धिपुष्पं मुदा  
यन्त्रोद्धारकनाममारुतिरयं कुर्यात् सदा मङ्गलम् ॥ ३॥  
  
यः किर्मीर-हिडिम्ब-कीचक-बकान् प्रख्यातरक्षोजनान्  
संहृत्य प्रययौ सुयोधनमहन् दुःशासनादीन् रणे ।  
भित्वा तद्धृदयं स घोरगदया सन्मङ्गलं दत्तवान्  
यन्त्रोद्धारकनाममारुतिरयं कुर्यात् सदा मङ्गलम् ॥ ४॥  
  
यो भूमौ महदाज्ञया निजपतेर्जातो जगज्जीवने  
वेदव्यासपदाम्बुजैकनिरतः श्रीमध्यगेहालये ।  
सम्प्राप्ते समये त्वभूत् स च गुरुः कर्मन्दिचूडामणिः  
यन्त्रोद्धारकनाममारुतिरयं कुर्यात् सदा मङ्गलम् ॥ ५॥  
  
मिथ्यावादकुभाष्यखण्डनपटुर्मध्वाभिधो मारुतिः  
सद्भाष्यामृतमादरान्मुनिगणैः पेपीयमानं मुदा ।  
स्पृष्ट्वा यः सततं सुरोत्तमगणान् सम्पात्ययं सर्वदा  
यन्त्रोद्धारकनाममारुतिरयं कुर्यात् सदा मङ्गलम् ॥ ६॥  
  
पाकार्कार्कसमानसान्द्रपरमासाकीर्ककाकारिभि-  
र्विद्यासार्कजवानरेरितरुणा पीतार्कचक्रः पुरा ।  
कङ्कार्कानुचरार्कतप्तजरया तप्ताङ्कजातान्वितो  
यन्त्रोद्धारकनाममारुतिरयं कुर्यात् सदा मङ्गलम् ॥ ७॥  
  
श्रीमद्व्यासमुनीन्द्रवन्द्यचरणः श्रेष्ठार्थसम्पूरणः  
सर्वाघौघनिवारणः प्रविलसन्मुद्रादिसम्भूषणः ।  
सुग्रीवादिकपीन्द्रमुख्यशरणः कल्याणपूर्णः सदा  
यन्त्रोद्धारकनाममारुतिरयं कुर्यात् सदा मङ्गलम् ॥ ८॥  
  
यन्त्रोद्धारकमङ्गलाष्टकमिदं सर्वेष्टसन्दायकं  
दुस्तापत्रयवारकं द्विजगणैः सङ्गृह्यमाणं मुदा ।  
भक्ताग्रेसरभीमसेनरचितं भक्त्या सदा यः पठेत्  
श्रीमद्वायुसुतप्रसादमतुलं प्राप्नोत्यसौ मानवः ॥ ९॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail.com  
  
  
