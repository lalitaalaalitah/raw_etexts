---
Category: aShTaka, hanumaana, hanuman
Description-comments: From Hanumatstutimanjari, Mahaperiaval Publication
File name: hanumadaShTakaM.itx
Language: Sanskrit
Latest update: September 19, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumadaShTakaM
Transliterated by: Processed by Sowmya Ramkumar
engtitle: hanumadaShTakam
itxtitle: hanumadaShTakam (achyutayatikRitam)
title: हनुमदष्टकम् (अच्युतयतिकृइतम्)

---
  
 श्रीहनुमदष्टकं   
  
हनुमदष्टकं अच्युतयतिकृतं  
श्रीरघुराजपदाब्जनिकेतन पङ्कजलोचन मङ्गलराशे  
चण्डमहाभुजदण्डसुरारिविखण्डनपण्डित पाहि दयालो ।  
पातकिनं च समुद्धर मां महतां हि सतामपि मानमुदारं  
त्वां भजतो मम देहि दयाघन हे हनुमन् स्वपदाम्बुजदास्यम् ॥ १॥  
  
संसृतितापमहानलदग्धतनूरुहमर्मतनोरतिवेलं  
पुत्रधनस्वजनात्मगृहादिषु सक्तमतेरतिकिल्बिषमूर्तेः ।  
केनचिदप्यमलेन पुराकृतपुण्यसुपुञ्जलवेन विभो वै  
त्वां भजतो मम देहि दयाघन हे हनुमन् स्वपदाम्बुजदास्यम् ॥ २॥  
  
संसृतिकूपमनल्पमघोरनिदाघनिदानमजस्रमशेषं  
प्राप्य सुदुःखसहस्रभुजङ्गविषैकसमाकुलसर्वतनोर्मे ।  
घोरमहाकृपणापदमेव गतस्य हरे पतितस्य भवाब्धौ  
त्वां भजतो मम देहि दयाघन हे हनुमन् स्वपदाम्बुजदास्यम् ॥ ३॥  
  
संसृतिसिन्धुविशालकरालमहाबलकालझषग्रसनार्तं  
व्यग्रसमग्रधियं कृपणं च महामदनक्रसुचक्रहृतासुम् ।  
कालमहारसनोर्मिनिपीडितमुद्धर दीनमनन्यगतिं मां  
त्वां भजतो मम देहि दयाघन हे हनुमन्स्वपदाम्बुजदास्यम् ॥ ४॥  
  
संसृतिघोरमहागहने चरतो मणिरञ्जितपुण्यसुमूर्तेः  
मन्मथभीकरघोरमहोग्रमृगप्रवरार्दितगात्रसुसन्धेः ।  
मत्सरतापविशेषनिपीडितबाह्यमतेश्च कथञ्चिदमेयं  
त्वां भजतो मम देहि दयाघन हे हनुमन्स्वपदाम्बुजदास्यम् ॥ ५॥  
  
संसृतिवृक्षमनेकशताघनिदानमनन्तविकर्मसुशाखं  
दुःखफलं करणादिपलाशमनङ्गसुपुष्पमचिन्त्यसुमूलम् ।  
तं ह्यधिरुह्य हरे पतितं शरणागतमेव विमोचय मूढं  
त्वां भजतो मम देहि दयाघन हे हनुमन्स्वपदाम्बुजदास्यम् ॥ ६॥  
  
संसृतिपन्नगवक्त्रभयङ्करदंष्ट्रमहाविषदग्धशरीरं  
प्राणविनिर्गमभीतिसमाकुलमन्दमनाथमतीव विषण्णम् ।  
मोहमहाकुहरे पतितं दययोद्धर मामजितेन्द्रियकामं  
त्वां भजतो मम देहि दयाघन हे हनुमन् स्वपदाम्बुजदास्यम् ॥ ७॥  
  
इन्द्रियनामकचौरगणैर्हृततत्त्वविवेकमहाधनराशिं  
संसृतिजालनिपातितमेव महाबलिभिश्च विखण्डितकायम् ।  
त्वत्पदपद्ममनुत्तममाश्रितमाशु कपीश्वर पाहि कृपालो  
त्वां भजतो मम देहि दयाघन हे हनुमन्स्वपदाम्बुजदास्यम् ॥ ८॥  
  
ब्रह्ममरुद्गणरुद्रमहेन्द्रकिरीटसुकोटिलसत्पदपीठं  
दाशरथिं जपति क्षितिमण्डल एष निधाय सदैव हृदब्जे ।  
तस्य हनूमत एव शिवङ्करमष्टकमेतदनिष्टहरं वै  
यः सततं हि पठेत्स नरो लभतेऽच्युतरामपदाब्जनिवासम् ॥ ९॥  
  
इति अच्युतयतिकृतं हनुमदष्टकं सम्पूर्णम् ।  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
