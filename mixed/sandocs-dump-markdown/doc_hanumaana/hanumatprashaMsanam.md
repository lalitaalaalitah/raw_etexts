---
Author: madAnandatIrtha
Category: hanumaana, stotra, Ananda-tIrtha, hanuman
Description-comments: From Hanumatstutimanjari, Mahaperiaval Publication
File name: hanumatprashaMsanam.itx
Language: Sanskrit
Latest update: September 18, 2014
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumatprashaMsanam
Texttype: stotra
Transliterated by: Processed by Sowmya Ramkumar
engtitle: hanumatprashaMsanam
itxtitle: hanumatprashaMsanam
title: हनुमत्प्रशंसनम्

---
  
 श्रीहनुमत्प्रशंसनम्   
  
मुक्तिप्रदानात् प्रतिकर्तृता मे सर्वस्य बोधो भवतां भवेत ।  
हनूमतो न प्रतिकर्तृता स्यात् स्वभावभक्तस्य निरौषधं मे ॥ १॥  
  
मद्भक्तौ ज्ञानपूर्तावनुपधिकबलप्रोन्नतिस्थैर्यधैर्य-  
स्वाभाव्याधिक्यतेजःसुमतिदमशमेष्वस्य तुल्यो न कश्चित् ।  
शेषो रुद्रः सुपर्णोऽप्युरुगुणसमितौ नो सहस्रांशुतुल्या  
अस्येत्यस्मान्मदैशं पदमहममुना सार्धमेवोपभोक्ष्ये ॥ २॥  
  
पूर्वं जिगाय भुवनं दशकन्धरोऽसा-  
वब्जोद्भवस्य वरतो न तु तं कदाचित् ।  
कश्चिज्जिगाय पुरुहूतसुतः कपित्वाद्-  
विष्णोर्वरादजयदर्जुन एव चैनम् ॥ ३॥  
  
दत्तो वरो न मनुजान् प्रति वानरांश्च  
धात्रास्य तेन विजितो युधि वालिनैषः ।  
अब्जोद्भवस्य वरमाश्वभिभूय रक्षो  
जिग्ये त्वहं रणमुखे बलिमाह्वयन्तम् ॥ ४॥  
  
बलेर्द्वास्थोऽहं वरमस्मै सम्प्रदाय पूर्वं तु ।  
तेन मया रक्षोऽस्तं योजनमयुतं पदाङ्गुल्या ॥ ५॥  
  
पुनश्च युद्धाय समाह्वयन्तं न्यपातयं रावणमेकमुष्टिना ।  
महाबलोऽहं कपिलाख्यरूपस्त्रिकूटरूपः पवनश्च मे सुतः ॥ ६॥  
  
आवां स्वशक्त्या जयिनाविति स्म शिवो वरान्तेऽजयदेनमेवम् ।  
ज्ञात्वा सुराजेयमिमं हि वव्रे हरो जयेयाहममुं दशाननम् ॥ ७॥  
  
अतः स्वभावाज्जयिनावहं च वायुश्च वायुर्हनुमान् स एषः ।  
अमुष्य हेतोस्तु पुरा हि वायुना शिवेन्द्रपूर्वा अपि काष्ठवत्कृताः ॥ ८॥  
  
अतो हनूमान् पदमेतु धातुर्मदाज्ञया सृष्ट्यवनादिकर्म ।  
मोक्षं च लोकस्य सदैव कुर्वन् मुक्तश्च मुक्तान् सुखयन् प्रवर्तताम् ॥ ९॥  
  
भोगाश्च ये यानि च कर्मजातान्यनाद्यनन्तानि ममेह सन्ति ।  
मदाज्ञया तान्यखिलानि सन्ति धातुः पदे तत् सहभोगनाम ॥ १०॥  
  
एतादृशं मे सहभोजनं ते मया प्रदत्तं हनुमन् सदैव ।  
इतीरितस्तं हनूमान् प्रणम्य जगाद वाक्यं स्थिरभक्तिनम्रः ॥ ११॥  
  
इति श्रीमदानन्दतीर्थीयमहाभारततात्पर्यनिर्णयतः श्रीहनुमत्प्रशंसनम् ।  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
