---
Category: hRidaya, hanumaana, hanuman
File name: panchamukhahanumathRidayam.itx
Language: Sanskrit
Latest update: June 28, 2016
Location: doc_hanumaana
Proofread by: Gopal Upadhyay, PSA Easwaran proofreadaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: ParAsharasamhita Vol 2 page 1
Subject: philosophy/hinduism/religion
Sublocation: hanumaana
Text title: panchamukhahanumathRidayam
Transliterated by: Gopal Upadhyay gopal.j.upadhyay at gmail.com
engtitle: PanchamukhahanumathRidayam
itxtitle: panchamukhahanumat hRidayam (parAsharasaMhitAyAm)
title: पञ्चमुखहनुमत् हृइदयम् (पराशरसंहितायाम्)

---
  
 श्रीपञ्चमुख हनुमत् हृदयम्   
श्रीपञ्चमुखहनुमत् हृदयम् ॥  
  
        ॥  श्रीगणेशाय नमः ॥  
  
  ॥ श्रीसीतारामचन्द्राभ्यां नमः ॥  
  
ॐ अस्य श्रीपञ्चवक्त्र हनुमत् हृदयस्तोत्रमन्त्रस्य  
भगवान् श्रीरामचन्द्र ऋषिः ।  
अनुष्टुप् छन्दः ।  
श्रीपञ्चवक्त्र हनुमान् देवता । ॐ बीजम् ।  
रुद्रमूर्तये इति शक्तिः । स्वाहा कीलकम् ।  
श्रीपञ्चवक्त्र हनुमद्देवता प्रसादसिद्ध्यर्थे जपे विनियोगः ।  
इति ऋष्यादि न्यासः ॥  
  
ॐ ह्रां अञ्जनीसुताय अङ्गुष्ठाभ्यां नमः ।  
ॐ ह्रीं रुद्रमूर्तये तर्जनीभ्यां नमः ।  
ॐ ह्रूं वायुपुत्राय मध्यमाभ्यां नमः ।  
ॐ ह्रैं अग्निगर्भाय अनामिकाभ्यां नमः ।  
ॐ ह्रौं रामदूताय कनिष्ठिकाभ्यां नमः ।  
ॐ ह्रः पञ्चवक्त्रहनुमते करतलकरपृष्ठाभ्यां नमः ।  
इति करन्यासः ॥  
  
ॐ ह्रां अञ्जनीसुताय हृदयाय नमः ।  
ॐ ह्रीं रुद्रमूर्तये शिरसे स्वाहा ।  
ॐ ह्रूं वायुपुत्राय शिखायै वषट् ।  
ॐ ह्रैं अग्निगर्भाय कवचाय हुम् ।  
ॐ ह्रौं रामदूताय नेत्रत्रयाय वौषट् ।  
ॐ ह्रः पञ्चवक्त्रहनुमते अस्त्राय फट् ।  
भूः इति दिग्बन्धः ॥  
  
     अथ ध्यानम् ।  
ध्यायेद्बालदिवाकरद्युतिनिभं देवारिदर्पापहं  
देवेन्द्रप्रमुखैः प्रशस्तयशसं देदीप्यमानं ऋचा ॥  
  
सुग्रीवादिसमस्तवानरयुतं सुव्यक्ततत्त्वप्रियं  
संरक्तारुणलोचनं पवनजं पीताम्बरालङ्कृतम् ॥  
  
     इति ध्यानम् ॥  
  
ॐ नमो वायुपुत्राय पञ्चवक्त्राय ते नमः ।  
नमोऽस्तु दीर्घबालाय राक्षसान्तकराय च ॥ १॥  
  
वज्रदेह नमस्तुभ्यं शताननमदापह ।  
सीतासन्तोषकरण नमो राघवकिङ्कर ॥ २॥  
  
सृष्टिप्रवर्तक नमो महास्थित नमो नमः ।  
कलाकाष्ठस्वरूपाय माससंवत्सरात्मक ॥ ३॥  
  
नमस्ते ब्रह्मरूपाय शिवरूपाय ते नमः ।  
नमो विष्णुस्वरूपाय सूर्यरूपाय ते नमः ॥ ४॥  
  
नमो वह्निस्वरूपाय नमो गगनचारिणे ।  
सर्वरम्भावनचर अशोकवननाशक ॥ ५॥  
  
नमो कैलासनिलय मलयाचल संश्रय ।  
नमो रावणनाशाय इन्द्रजिद्वधकारिणे ॥ ६॥  
  
महादेवात्मक नमो नमो वायुतनूद्भव ।  
नमः सुग्रीवसचिव सीतासन्तोषकारण ॥ ७॥  
  
समुद्रोल्लङ्घन नमो सौमित्रेः प्राणदायक ।  
महावीर नमस्तुभ्यं दीर्धबाहो नमोनमः ॥ ८॥  
  
दीर्धबाल नमस्तुभ्यं वज्रदेह नमो नमः ।  
छायाग्रहहर नमो वरसौम्यमुखेक्षण ॥ ९॥  
  
सर्वदेवसुसंसेव्य मुनिसङ्घनमस्कृत ।  
अर्जुनध्वजसंवास कृष्णार्जुनसुपूजित ॥ १०॥  
  
धर्मार्थकाममोक्षाख्य पुरुषार्थप्रवर्तक ।  
ब्रह्मास्त्रबन्द्य भगवन् आहतासुरनायक ॥ ११॥  
  
भक्तकल्पमहाभुज भूतबेतालनाशक ।  
दुष्टग्रहहरानन्त वासुदेव नमोस्तुते ॥ १२॥  
  
श्रीरामकार्ये चतुर पार्वतीगर्भसम्भव ।  
नमः पम्पावनचर ऋष्यमूककृतालय ॥ १३॥  
  
धान्यमालीशापहर कालनेमिनिबर्हण ।  
सुवर्चलाप्राणनाथ रामचन्द्रपरायण ॥ १४॥  
  
नमो वर्गस्वरूपाय वर्णनीयगुणोदय ।  
वरिष्ठाय नमस्तुभ्यं वेदरूप नमो नमः ।  
नमस्तुभ्यं नमस्तुभ्यं भूयो भूयो नमाम्यहम् ॥ १५॥  
  
इति ते कथितं देवि हृदयं श्रीहनूमतः ।  
सर्वसम्पत्करं पुण्यं सर्वसौख्यविवर्धनम् ॥ १६॥  
  
दुष्टभूतग्रहहरं क्षयापस्मारनाशनम् ॥ १७॥  
  
यस्त्वात्मनियमो भक्त्या वायुसूनोः सुमङ्गलम् ।  
हृदयं पठते नित्यं स ब्रह्मसदृशो भवेत् ॥ १८॥  
  
अजप्तं हृदयं य इमं मन्त्रं जपति मानवः ।  
स दुःखं शीघ्रमाप्नोति मन्त्रसिद्धिर्न जायते ॥ १९॥  
  
सत्यं सत्यं पुनः सत्यं मन्त्रसिद्धिकरं परम् ।  
इत्थं च कथितं पूर्वं साम्बेन स्वप्रियां प्रति ॥ २०॥  
  
महर्षेर्गौतमात्पूर्वं मया प्राप्तमिदं मुने ।  
तन्मया प्रहितं सर्वं शिष्यवात्सल्यकारणात् ॥ २१॥  
  
इति श्रीपराशरसंहितान्तर्गते श्रीपराशरमैत्रेयसंवादे  
श्रीपञ्चवक्त्रहनुमत् हृदयस्तोत्रं सम्पूर्णम् ॥  
  
  
Encoded by Gopal Upadhaya gopal.j.upadhyay gmail.com  
Proofread by Gopal Upadhaya, PSA Easwaran proofreadaeaswaran at gmail.com  
  
