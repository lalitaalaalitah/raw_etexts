---
Acknowledge-Permission: Mahaperiyaval Trust
Category: pUjA, hanumaana, hanuman
Description-comments: From Hanumatstutimanjari, Mahaperiaval Publication
File name: hanumataHlaghupUjAkramaH.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumataHlaghupUjAkramaH
Transliterated by: Shri Devi Kumar, refined by PSA Easwaran
engtitle: hanumataHlaghupUjAkramaH
itxtitle: hanumataHlaghupUjAkramaH
title: हनुमतःलघुपूजाक्रमः

---
  
 श्रीहनुमतः लघुपूजाक्रमः   
  
१. ध्यानम् ॥  
  
अतुलितबलधाम स्वर्णशैलाभदेहं  
दनुजवनकृशानुं ज्ञानिनामग्रगण्यम् ।  
सकलगुणनिधानं वानराणामधीशं  
रघुपतिप्रियभक्तं वातजातं नमामि ॥  
  
श्रीसीतासमेतश्रीरामपादसेवाधुरन्धराय हनुमते नमः - ध्यायामि ॥  
  
आगच्छ हनुमद्देव त्वं सुवर्चलया सह ।  
पूजासमाप्तिपर्यन्तं भव सन्निहितो मुदा ॥  
  
श्रीसीतासमेतश्रीरामपादसेवाधुरन्धराय हनुमते नमः - आवाहयामि ।  
भीमाग्रज महाप्राज्ञ त्वं ममाभिमुखो भव ।  
श्रीरामसेवक श्रीमन् प्रसीद जगतां पते ॥  
  
हे स्वामिन्, स्थिरो भव, वरदो भव, सुमुखो भव, सुप्रसन्नो भव ।  
स्थिरासनं कुरु ।  
देव देव जगन्नाथ केसरीप्रियनन्दन ।  
रत्नसिंहासनं तुभ्यं ददामि हनुमत्प्रभो ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
नवरत्नखचितस्वर्णसिंहासनं समर्पयामि ॥  
  
योगिध्येयाङ्घ्रिपद्माय जगतां पतये नमः ।  
पाद्यं मयार्पितं देव गृहाण पुरुषोत्तम ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
पादयोः पाद्यं समर्पयामि ॥  
  
लक्ष्मणप्राणसंरक्ष सीताशोकविनाशन ।  
गृहाणार्घ्यं मया दत्तं अञ्जनाप्रियनन्दन ।  
श्रीसीतासमेतश्रीरामपादसेवाधुरन्धराय हनुमते नमः ।  
हस्तयोः अर्घ्यं समर्पयामि ॥  
  
वालाग्रसेतुबन्धाय शताननवधाय च ।  
तुभ्यमाचमनं दत्तं प्रतिगृह्णीष्व मारुते ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
मुखे आचमनीयं समर्पयामि ॥  
  
अर्जुनध्वजसंवास दशाननमदापह ।  
मधुपर्कं प्रदास्यामि हनुमन् प्रतिगृह्यताम् ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
मधुपर्कं समर्पयापि ॥  
  
गङ्गादिसर्वतीर्थेभ्यः समानीतैर्नवोदकैः ।  
भवन्तं स्नपयिष्यामि कपिनायक गृह्यताम् ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
शुद्धोदकस्नानं समर्पयामि ॥  
  
पीताम्बरमिदं तुभ्यं तप्तहाटकसन्निभम् ।  
दास्यामि वानरश्रेष्ठ सङ्गृहाण नमोऽस्तु ते ॥  
  
उत्तरीयं तु दास्यमि संसारोत्तारकारण ।  
गृहाण च मया प्रीत्या दत्तं धत्स्व यथाविधि ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
वस्त्रं समर्पयामि ।  
भूषणानि महार्हाणि किरीटप्रमुखान्यहम् ।  
तुभ्यं दास्यामि सर्वेश गृहाण कपिनायक ।  
श्रीसीतासमेतश्रीरामपादसेवाधुरन्धराय हनुमते नमः ।  
आभरणानि समर्पयामि ॥  
  
कस्तूरीकुङ्कुमामिश्रं कर्पूरागरुवासितम् ।  
श्रीचन्दनं तु दास्यामि गृह्यतां हनुमत्प्रभो ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
गन्धान्धारयामि ॥  
  
सुगन्धीनि सुरूपाणि वन्यानि विविधानि च ।  
चम्पकादीनि पुष्पाणि कमलान्युत्पलानि च ॥  
  
तुलसीदलबिल्वानि मनसा कल्पितानि च ।  
गृहाण हनुमद्देव प्रणतोऽस्मि पदाम्बुजे ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
पुष्पाणि समर्पयामि ॥  
  
शालीयानक्षतान् रम्यान् पद्मरागसमप्रभान् ।  
अखण्डान् खण्डितध्वान्त स्वीकुरुष्व दयानिधे ॥  
  
श्रीसीतासमेतश्रीरामपादसेवाधुरन्धराय हनुमते नमः ।  
अक्षतान्समर्पयामि ॥  
  
अथ अङ्गपूजा ॥  
  
मारुतये नमः । पादौ पूजयामि ।  
सुग्रीवसखाय नमः । गुल्फौ पूजयामि ।  
अङ्गदमित्राय नमः । जङ्घे पूजयामि ।  
रामदासाय नमः । ऊरू पूजयामि ।  
अक्षघ्नाय नमः । कटिं पूजयामि ।  
लङ्कादहनाय नमः । वालं पूजयामि ।  
सञ्जीवननगाहर्त्रे नमः । स्कन्धौ पूजयामि ।  
सौमित्रिप्राणदात्रे नमः । वक्षःस्थलं पूजयामि ।  
कुण्ठितदशकण्ठाय नमः । कण्ठं पूजयामि ।  
रामाभिषेककारिणे नमः । हस्तौ पूजयामि ।  
मन्त्ररचितरामायणाय नमः । वक्त्रं पूजयामि ।  
प्रसन्नवदनाय नमः । वदनं पूजयामि ।  
पिङ्गलनेत्राय नमः । नेत्रे पूजयामि ।  
श्रुतिपरायणाय नमः । श्रोत्रे पूजयामि ।  
ऊर्ध्वपुण्ड्रधारिणे नमः । ललाटं पूजयामि ।  
मणिकण्ठमालिकाय नमः । शिरः पूजयामि ।  
सर्वाभीष्टप्रदाय नमः । सर्वाण्यङ्गनि पूजयामि ।  
  
अथ अष्टोत्तरशतनामपूजा ॥  
  
ॐ आञ्जनेयाय नमः । महावीराय नमः । तत्त्वज्ञानप्रदाय नमः ।  
सीतादेवीमुद्राप्रदायकाय नमः । सर्वग्रहविनाशिने नमः ।  
भीमसेनसहायकृते नमः । परविद्यापरीहाराय नमः ।  
परशौर्यविनाशकाय नमः । परयन्त्रनिराकर्त्रे नमः ।  
परमन्त्रप्रभेदकाय नमः । सर्वदुःखहराय नमः ।  
सर्वलोकचारिणे नमः । मनोजवाय नमः ।  
पारिजातद्रुममूलस्थाय नमः । अशोकवनिकाच्छेत्रे नमः ।  
सर्वमायाविभञ्जकाय नमः । सर्वबन्धविमोक्त्रे नमः ।  
रक्षोविध्वंसकारकाय नमः । सर्वयन्त्रात्मकाय नमः ।  
कपीश्वराय नमः । २०  
ॐ महाकायाय नमः । सर्वरोगहराय नमः ।  
सर्वविद्यासम्पत्प्रदायकाय नमः । कपिसेनानायकाय नमः ।  
भविष्यच्चतुराननाय नमः । कुमारब्रह्मचारिणे नमः ।  
रत्नकुण्डलदीप्तिमते नमः । सञ्चलद्वालसन्नद्धलम्बमानाय नमः ।  
हनुमते नमः । मारुतात्मजाय नमः ।  
महाबलपराक्रमाय नमः । कारागृहविमोक्त्रे नमः ।  
शृङ्खलाबन्धमोचकाय नमः । सागरोत्तारकाय नमः ।  
प्राज्ञाय नमः । रामदूताय नमः ।  
प्रतापवते नमः । वानराय नमः ।  
लङ्किणीभञ्जकाय नमः । श्रीमते नमः । ४०  
ॐ सर्वमन्त्रस्वरूपिणे नमः । सर्वतन्त्रस्वरूपिणे नमः ।  
गन्धमादनशैलस्थाय नमः । लङ्कापुरविदाहकाय नमः ।  
सुग्रीवसचिवाय नमः । धीराय नमः ।  
शूराय नमः । दैत्यकुलान्तकाय नमः ।  
सुरार्चिताय नमः । महातेजसे नमः ।  
प्रभवे नमः । बलसिद्धिकराय नमः ।  
केसरीसुताय नमः । शिखोज्ज्वलाय नमः ।  
सीताशोकनिवारकाय नमः । अञ्जनागर्भसम्म्भूताय नमः ।  
गन्धर्वविद्यातत्त्वज्ञाय नमः । लक्ष्मणप्राणदात्रे नमः ।  
वज्रकायाय नमः । महाद्युतये नमः । ६०  
ॐ चिरजीविने नमः । रामभक्ताय नमः ।  
दैत्यकार्यविघातकाय नमः । अक्षहन्त्रे नमः ।  
काञ्चनाभाय नमः । पञ्चवक्त्राय नमः ।  
महातपसे नमः । विजितेन्द्रियाय नमः ।  
सिंहिकाप्राणभञ्जनाय नमः । महारावणमर्दनाय नमः ।  
स्फटिकाभाय नमः । वागधीशाय नमः ।  
नवव्याकरणपण्डिताय नमः । चतुर्बाहवे नमः ।  
दीनबन्धवे नमः । महात्मने नमः ।  
भक्तवत्सलाय नमः । रामचूडामणिप्रदाय नमः ।  
कामरूपिणे नमः । पिङ्गलाक्षाय नमः । ८०  
ॐ वार्धिमैनाकपूजिताय नमः । कबलीकृतमार्तण्डमण्डलाय नमः ।  
बालार्कसदृशाननाय नमः । विभीषणप्रियकराय नमः ।  
दशग्रीवकुलान्तकाय नमः । दान्ताय नमः ।  
शान्ताय नमः । प्रसन्नात्मने नमः ।  
शतकण्ठमदापहर्त्रे नमः । योगिने नमः ।  
रामकथालोलाय नमः । सीतान्वेषणपण्डिताय नमः ।  
वज्रदंष्ट्राय नमः । वज्रनखाय नमः ।  
रुद्रवीर्यसमुद्भवाय नमः । सञ्जीवननगाहर्त्रे नमः ।  
शुचये नमः । वाग्मिने नमः ।  
दृढव्रताय नमः । कालनेमिप्रमथनाय नमः । १००  
ॐ हरिमर्कटमर्कटाय नमः ।  
इन्द्रजित्प्रहितामोघब्रह्मास्त्रविनिवारकाय नमः ।  
पार्थध्वजाग्रसंवासिने नमः । शरपञ्जरभेदकाय नमः ।  
लोकपूज्याय नमः । जाम्बवत्प्रीतिवर्धनाय नमः । मारुतये नमः ।  
धूपमाघ्रापयामि । दीपं दर्शयामि । धूपदीपानन्तरं आचमनीयं  
समर्पयामि । नैवेद्यं समर्पयामि । मध्ये मध्ये पानीयं समर्पयामि ।  
उत्तरापोऽशनं समर्पयामि । हस्तौ प्रक्षालयामि । पादौ प्रक्षालयामि ।   
शुद्धाचमनीयं समर्पयामि । नीराजनं समर्पयामि । नीराजनानन्तरं  
आचमनीयं समर्पयामि । सुवर्णदिव्यमन्त्रपुष्पं समर्पयामि ।  
प्रदक्षिणनमस्कारान् समर्पयामि । श्रीहनुमदर्पणमस्तु ।  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
