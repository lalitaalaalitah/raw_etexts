---
Author: Sage Bharata
Category: natyashastra, major_works, bharata
File name: natya30.itx
Language: Sanskrit
Latest update: february 14, 2003
Location: doc_z_misc_major_works
Proofread by: hareshbakshi at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 30
Texttype: pramukha
Transliterated by: hareshbakshi at hotmail.com
engtitle: Natya Shastra Chapter 30
itxtitle: nATyashAstram adhyAyaH 30
title: नाट्यशास्त्रम् अध्यायः ३०

---
  
 नाट्यशास्त्रम् अध्यायः ३०   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
त्रिंशोऽध्यायः  
अतोद्यं सुषिरं नाम ज्ञेयं वंशगतं बुधैः ।  
वैण एव विधिस्तत्र स्वरग्रामसमाश्रयः ॥ १ ॥  
  
द्विकत्रिकचतुष्कास्तु ज्ञेया वंशगताः स्वराः ।  
कम्प्यमानार्थमुक्ताश्च व्यक्तमुक्तास्तथैव च ॥ २ ॥  
  
तत्रोपरि यथा ह्येकः स्वरो वैणस्वरान्तरे ।  
प्राप्नोत्यन्यत्वमेवेह तथा वंशगतोऽपि हि ॥ ३ ॥  
  
द्विकस्त्रिकश्चतुष्को वा श्रुतिसङ्ख्यो भवेत् स्वरः ।  
अनीरणात्तु शेषाणां स्वराणामपि सम्भवः ।  
अङ्गुलीवादनकृतं तच्च मे सन्निबोधत ॥ ४ ॥  
  
व्यक्तमुक्ताङ्गुलिस्तत्र स्वरो ज्ञेयश्चतुःश्रुतिः ।  
कम्प्यमानाङ्गुलिश्चैव त्रिश्रुतिः परिकीर्तितः ।  
द्विकोऽर्धाङ्गुलिमुक्तः स्यादिति श्रुत्याश्रिताः स्वराः ॥ ५ ॥  
  
एते स्युर्मध्यमग्रामे भूयः षड्जाश्रिताः पुनः ।  
व्यक्तमुक्ताङ्गुलिकृताः षड्जमध्यमपञ्चमाः ॥ ६ ॥  
  
ऋषभो धैवतश्चापि कम्प्यमानाङ्गुलीकृतौ ।  
अर्धमुक्ताङ्गुलिश्चैव गान्धारोऽथ निषादवान् ॥ ७ ॥  
  
स्वरसाधारणश्चापि काकल्यन्तरसञ्ज्ञया ।  
निषादगान्धारकृतौ षड्जमध्यमयोरपि ॥ ८ ॥  
  
विपर्यया सन्निकर्षे श्रुतिलक्षणसिद्धितः ।  
वैणकण्ठप्रवेशेन सिद्धा एकाश्रिताः स्वराः ॥ ९ ॥  
  
यं यं गाता स्वरं गच्छेत् तं तं वंशेन वादयेत् ।  
शारीरवैणवंश्यानामेकीभावः प्रशस्यते ॥ १० ॥  
  
अविचलितमविच्छिन्नं वर्णालङ्कारसंयुतं विधिवत् ।  
ललितं मधुरं स्निग्धं वेणोरेवं स्मृतं वाद्यम् ॥ ११ ॥  
  
एवमेतत् स्वरगतं विज्ञेयङ्गानयोक्तृभिः ।  
अतः परं प्रवक्ष्यामि धनातोद्यविकल्पनम् ॥ १२ ॥  
  
इति भरतीये नाट्यशास्त्रे सुषिरातोद्यलक्षणं  
नामाध्यायस्त्रिंशः ॥  
  
  
  
  
  
Encoded by Haresh BakShi hareshbakShi at hotmail.com  
  
