---
Author: Sage Bharata
Category: natyashastra, major_works, bharata
File name: natya11.itx
Language: Sanskrit
Latest update: February 16, 2005
Location: doc_z_misc_major_works
Proofread by: Sowmya Krishnapur krsowmya at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 11 maNDalavidhaanaM
Texttype: pramukha
Transliterated by: Sowmya Krishnapur krsowmya at yahoo.com
engtitle: Natya Shastra Chapter 11
itxtitle: nATyashAstram adhyAyaH 11
title: नाट्यशास्त्रम् अध्यायः ११

---
  
 नाट्यशास्त्रम् अध्यायः ११   
  
                ॥ श्रीरस्तु ॥  
  
          भरतमुनिप्रणीतं नाट्यशास्त्रम्  
अथ एकादशोऽध्यायः ।  
एताश्चार्यो मया प्रोक्ता यथावच्छस्त्रमोक्षणे ।  
चारीसंयोगजानीह मण्डलानि निबोधत ॥ १॥  
  
अतिक्रान्तं विचित्रं च तथा ललितसञ्चरम् ।  
सूचीविद्धं दण्डपादं विहृतालातके तथा ॥ २॥  
  
वामबन्धं सललितं क्रान्तञ्चाकाशगामि च ।  
मण्डलानि द्विजश्रेष्ठाः ! भूमिगानि निबोधत ॥ ३॥  
  
भ्रमरास्कन्दिते स्यातामावर्तं च ततः परम् ।  
समाक्रन्दितमप्याहुरेडकाक्रीडितं तथा ॥ ४॥  
  
अड्डितं शकटास्यं च तथाऽध्यर्धकमेव च ।  
पिष्टकुट्टं च विज्ञेयं तथा चाषगतं पुनः ॥ ५॥  
  
एतान्यपि दशोक्तानि भूमिगानीह नामतः ।  
आद्यं पादं च जनितं कृत्वोद्वाहितमाचरेत् ॥ ६॥  
  
अलातं वामकं चैव पार्श्वक्रान्तं च दक्षिणम् ।  
सूचीवामं पुनश्चैव पार्श्वक्रान्तं च दक्षिणम् ॥ ७॥  
  
सूचीं वामक्रमं दद्यादपक्रान्तं च दक्षिणम् ।  
सूचीवामं पुनश्चैव त्रिकं च परिवर्तयेत् ॥ ८॥  
  
तथा दक्षिणमुद्वृत्तमलातञ्चैव वामकम् ।  
परिच्छिन्नं तु कर्तव्यं बाह्यभ्रमरकेण हि ॥ ९॥  
  
अतिक्रान्तं पुनर्वामं दण्डपादञ्च दक्षिणम् ।  
विज्ञेयमेतद् व्यायामे त्वतिक्रान्तं तु मण्डलम् ॥ १०॥  
  
आद्यं तु जनितं कृत्वा तेनैव च निकुट्टकम् ।  
आस्पन्दितं तु वामेन पार्श्वक्रान्तं च दक्षिणम् ॥ ११॥  
  
वामं सूचीपदं दद्यादपक्रान्तञ्च दक्षिणम् ।  
भुजङ्गत्रासितं वाममतिक्रान्तं च दक्षिणम् ॥ १२॥  
  
उद्वृत्तं दक्षिणं चैवाऽलातं चैवात्र वामकम् ।  
पार्श्वक्रान्तं पुनः सव्यं सूचीवामक्रमं तथा ॥ १३॥  
  
विक्षेपो दक्षिणस्य स्यादपक्रान्तं च वामकम् ।  
बाह्यभ्रमरकं चैव विक्षेपं चैव योजयेत् ॥ १४॥  
  
विज्ञेयमेतद्व्यायामे विचित्रं नाम मण्डलम् ।  
कृत्वोर्ध्वजानुचरणमाद्यं सूचीं प्रयोजयेत् ॥ १५॥  
  
अपक्रान्तः पुनर्वाम आद्यः पार्श्वगतो भवेत् ।  
वामसूचीं पुनर्दद्यात् त्रिकञ्च परिवर्तयेत् ॥ १६॥  
  
पार्श्वक्रान्तं पुनश्चाद्यमतिक्रान्तञ्च वामकम् ।  
सूचीवामक्रमं कृत्वा ह्यपक्रान्तश्च वामकम् ॥ १७॥  
  
पार्श्वक्रान्तं पुनश्चाद्यमतिक्रान्तं च वामकम् ।  
परिच्छिन्नं च कर्तव्यं बाह्यभ्रमणकेन हि ॥ १८॥  
  
एष चारीप्रयोगस्तु कार्यो ललितसञ्चरैः ।  
सूचीवामपदं दद्यात् त्रिकञ्च परिवर्तयेत् ॥ १९॥  
  
पार्श्वक्रान्तः पुनश्चाद्यो वामोऽतिक्रान्त एव च ।  
सूचीमाद्यं पुनर्दद्यादतिक्रान्तञ्च वामकम् ॥ २०॥  
  
पार्श्वक्रान्तं पुनश्चाद्यं सूचीविद्धे तु मण्डले ।  
आद्यस्तु जनितो भूत्वा स च दण्डक्रमो भवेत् ॥ २१॥  
  
वामसूचीं पुनर्दद्यात् त्रिकञ्च परिवर्तयेत् ।  
उद्वृत्तो दक्षिणश्च स्यादलातश्चैव वामकः ॥ २२॥  
  
पार्श्वक्रान्तः पुनश्चाद्यो भुजङ्गत्रासितस्तथा ।  
अतिक्रान्तः पुनर्वामो दण्डपादश्च दक्षिणः ॥ २३॥  
  
वामसूचीत्रिकावर्तो दण्डपादे तु मण्डले ।  
आद्यं तु जनितं कृत्वा तेनैव च निकुट्टकम् ॥ २४॥  
  
आस्पन्दितं च वामेन ह्युद्वृत्तं दक्षिणेन च ।  
अलातं वामकं पादं सूचीं दद्यात्तु दक्षिणम् ॥ २५॥  
  
पार्श्वक्रान्तः पुनर्वाम आक्षिप्तो दक्षिणस्तथा ।  
समावर्त्य त्रिकं चैव दण्डपादं प्रसारयेत् ॥ २६॥  
  
सूचीवामपदं दद्यात् त्रिकं तु परिवर्तयेत् ।  
भुजङ्गत्रासितश्चाद्यो वामोऽतिक्रान्त एव च ॥ २७॥  
  
एष चारीप्रयोगस्तु विहृते मण्डले भवेत् ।  
सूचीमाद्यक्रमं कृत्वा चाऽपक्रान्तं च वामकम् ॥ २८॥  
  
पार्श्वक्रान्तस्ततश्चाद्योऽप्यलातश्चैव वामकः ।  
भ्रान्त्वा चारीभिरेताभिः पर्यायेणाथ मण्डलम् ॥ २९॥  
  
षट्सङ्ख्यं सप्तसङ्ख्यं च ललितैः पादविक्रमैः ।  
अधिकुर्यादपक्रान्तमतिक्रान्तं च वामकम् ॥ ३०॥  
  
अपक्रन्तः पुनश्चाद्यो वामोऽतिक्रान्त एव च ।  
पादभ्रमरकश्च स्यादलाते खलु मण्डले ॥ ३१॥  
  
सूचीमाद्यक्रमं कृत्वा ह्यपक्रान्तं च वामकम् ।  
आद्यो दण्डक्रमश्चैव सूचीपादस्तु वामकः ॥ ३२॥  
  
कार्यस्त्रिकविवर्तश्च पार्श्वक्रान्तश्च दक्षिणः ।  
आक्षिप्तं वामकं कुर्यात् दण्डपार्श्वं च दक्षिणम् ॥ ३३॥  
  
उरुद्वृत्तं च तेनैव कर्तव्यं दक्षिणेन तु ।  
सूचीवामक्रमं कृत्वा त्रिकं च परिवर्तयेत् ॥ ३४॥  
  
अलातश्च भवेद्वामः पार्श्वक्रान्तश्च दक्षिणः ।  
अतिक्रान्तः पुनर्वामो वामबन्धे तु मण्डले ॥ ३५॥  
  
सूचीमाद्यक्रमं कृत्वा ह्यपक्रान्तं च वामकम् ।  
पार्श्वक्रान्तः पुनश्चाद्यो भुजङ्गत्रासितः स च ॥ ३६॥  
  
अतिक्रान्तः पुनर्वाम आक्षिप्तो दक्षिणस्तथा ।  
अतिक्रान्तः पुनर्वाम उरुद्वृत्तस्तथैव च ॥ ३७॥  
  
अलातश्च पुनर्वामः पार्श्वक्रान्तश्च दक्षिणः ।  
सूचीवामं पुनर्दद्यादपक्रान्तस्तु दक्षिणः ॥ ३८॥  
  
अतिक्रान्तः पुनर्वामः कार्यो ललितसञ्ज्ञकः ।  
एष पादप्रसारस्तु ललिते मण्डले भवेत् ॥ ३९॥  
  
सूचीवामक्रमं कृत्वा ह्यपक्रान्तश्च वामकम् ।  
पार्श्वक्रान्तं पुनश्चाद्यं वामपार्श्वक्रमं तथा ॥ ४०॥  
  
भ्रान्त्वा चारीभिरेताभिः पर्यायेणाथ मण्डलम् ।  
वामसूचीं ततो दद्यादपक्रान्तं च दक्षिणम् ॥ ४१॥  
  
स्वभावगमने ह्येतन्मण्डलं संविधीयते ।  
क्रान्तमेतत्तु विज्ञेयं नामतो नाट्ययोक्तृभिः ॥ ४२॥  
  
एतान्याकाशगामीनि ज्ञेयान्येवं दशैव तु ।  
अतः परं प्रवक्ष्यामि भौमानामिह लक्षणम् ॥ ४३॥  
  
आद्यस्तु जनितः कार्यो वामश्चास्पन्दितो भवेत् ।  
शकटास्यः पुनश्चाद्यो वामश्चापि प्रसारितः ॥ ४४॥  
  
आद्यो भ्रमरकः कार्यस्त्रिकं च परिवर्तयेत् ।  
आस्कन्दितः पुनर्वामः शकटास्यश्च दक्षिणः ॥ ४५॥  
  
वामः पृष्ठापसर्पी च दद्याद् भ्रमरकं तथा ।  
स एवास्पन्दितः कार्यस्त्वेतद् भ्रमरमण्डलम् ॥ ४६॥  
  
आद्यो भ्रमरकः कार्यो वामश्चैवाड्डितो भवेत् ।  
कार्यस्त्रिकविवर्त्तश्च शकटास्यश्च दक्षिणः ॥ ४७॥  
  
उरुद्वृत्तः स एव स्याद्वामश्चैवापसर्पितः ।  
कार्यस्त्रिकविवर्त्तश्च दक्षिणः स्पन्दितो भवेत् ॥ ४८॥  
  
शकटास्यो भवेद्वामस्तदेवास्फोटनं भवेत् ।  
एतदास्पन्दितं नाम व्यायामे युद्धमण्डलम् ॥ ४९॥  
  
आद्यस्तु जनितं कृत्वा वामश्चैव निकुट्टकम् ।  
शकटास्यः पुनश्चाद्य उरुद्वृत्तः स एव तु ॥ ५०॥  
  
पृष्ठापसर्पी वामश्च स च चाषगतिर्भवेत् ।  
आस्पन्दितः पुनर्दक्षः शकटास्यश्च वामकः ॥ ५१॥  
  
आद्यो भ्रमरकश्चैव त्रिकं च परिवर्तयेत् ।  
पृष्ठापसर्पी वामश्चेत्यावर्तं मण्डलं भवेत् ॥ ५२॥  
  
समपादं बुधः कृत्वा स्थानं हस्तौ प्रसारयेत् ।  
निरन्तरावूर्ध्वतलावावेष्ट्योद्वेष्ट्य चैव हि ॥ ५३॥  
  
कटीतटे विनिक्षिप्य चाद्यमावर्त्तयेत् क्रमात् ।  
यथाक्रमं पुनर्वाममावर्तेन प्रसारयेत् ॥ ५४॥  
  
चारया चानया भ्रान्त्वा पर्यायेणाथ मण्डलम् ।  
समोत्सरितमेतत्तु कार्यं व्यायाममण्डलम् ॥ ५५॥  
  
पादैस्तु भूमिसंयुक्तैः सूचीविद्धैस्तथैव च ।  
एडकाक्रीडितैश्चैव तूर्णैस्त्रिकविवर्तितैः ॥ ५६॥  
  
सूचीविद्धापविद्धैश्च क्रमेणावृत्त्य मण्डलम् ।  
एडकाक्रीडितं विद्यात् खण्डमण्डलसञ्ज्ञितम् ॥ ५७॥  
  
सव्यमुद्घट्टितं कृत्वा तेनैवावर्तमाचरेत् ।  
तेनैवास्कन्दितः कार्यः शकटास्यश्च वामकः ॥ ५८॥  
  
आद्यः पृष्ठापसर्पी च स च चाषगतिर्भवेत् ।  
अड्डितश्च पुनर्वाम आद्यश्चैवापसर्पितः ॥ ५९॥  
  
वामो भ्रमरकः कार्य आद्य आस्कन्दितो भवेत् ।  
तेनैवास्फोटनं कुर्यादेतदड्डितमण्डलम् ॥ ६०॥  
  
आद्यं तु जनितं कृत्वा तेनैव च निकुट्टकम् ।  
स एव शकटास्यश्च वामश्चास्कन्दितो भवेत् ॥ ६१॥  
  
विज्ञेयं शकटास्यं तु व्यायामे युद्धमण्डलम् ।  
पादैश्च शकटास्यस्थैः पर्यायेणाथ मण्डलम् ॥ ६२॥  
  
आद्यस्तु जनितो भूत्वा स एवास्कन्दितो भवेत् ।  
अपसर्पी पुनर्वामः शकटास्यश्च दक्षिणः ॥ ६३॥  
  
भ्रान्त्वा चारीभिरेताभिः पर्यायेणाथ मण्डलम् ।  
अध्यर्धमेतद्विज्ञेयं नियुद्धे चापि मण्डलम् ॥ ६४॥  
  
सूचीमाद्यक्रमं कृत्वा ह्यपक्रान्तं च वामकम् ।  
भुजङ्गत्रासितश्चाद्य एवमेव तु वामकः ॥ ६५॥  
  
भुजङ्गत्रासितैर्भ्रान्त्वा पादैरपि च मण्डलम् ।  
पिष्टकुट्टं च विज्ञेयं चारीभिर्मण्डलं बुधैः ॥ ६६॥  
  
सर्वैश्चाषगतैः पादैः परिभ्राम्य तु मण्डलम् ।  
एतच्चाषगतं विद्यान्नियुद्धे चापि मण्डलम् ॥ ६७॥  
  
नानाचारीसमुत्थानि मण्डलानि समासतः ।  
उक्तान्यतः परं चैव समचारीणि योजयेत् ॥ ६८॥  
  
समचारीप्रयोगो यस्तत्समं नाम मण्डलम् ।  
आचार्यबुद्ध्या तानीह कर्तव्यानि प्रयोक्तृभिः ॥ ६९॥  
  
एतानि खण्डानि समण्डलानि युद्धे नियुद्धे च परिक्रमे च ।  
लीलाङ्गमाधुर्यपुरस्कृतानि कार्याणि वाद्यानुगतानि तज्ज्ञैः ॥ ७०॥  
  
इति भरतीये नाट्यशास्त्रे मण्डलविधानं नाम  
एकादशोऽध्यायः समाप्तः ।  
  
Encoded by Sowmya Krishnapur krsowmya@yahoo at com  
  
