---
Author: Sadashivendra Sarasvati
Category: major_works, sadAshivabrahmendra
File name: AtmAnusandhAnam.itx
Indexextra: (Scan)
Language: Sanskrit
Latest update: December 2, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: AtmAnusandhAnam
engtitle: AtmAnusandhAnam
itxtitle: AtmAnusandhAnam (sadAshivendravirachitam)
title: आत्मानुसन्धानम् (सदाशिवेन्द्रविरचितम्)

---
  
 आत्मानुसन्धानम्   
त्रय्यन्तततिसंसिद्धशुद्धविद्यैकगोचरः ।  
अनाद्यन्तः परात्मासौ जयत्यानन्दसुन्दरः ॥ १॥  
  
श्रीमत्परशिवेन्द्रश्रीदेशिकानां वयं मुदा ।  
अद्वैतानन्दमाध्वीकमङ्घ्रिपद्ममुपास्महे ॥ २॥  
  
श्रीदेशिकोक्तवेदान्तनामसाहस्रमध्यगान् ।  
कांश्चिन्नाममणीन्पद्यदामभिर्ग्रथयाम्यहम् ॥ ३॥  
  
अच्युतोऽहमनन्तोऽहमतर्क्योऽहमजोऽस्म्यहम् ।  
अव्रणोऽहमकामोऽहमसङ्गोऽस्म्यभयोऽस्म्यहम् ॥ ४॥  
  
अशब्दोऽहमरूपोऽहमस्पर्शोऽस्म्यहमव्ययः ।  
अरसोऽहमगन्धोऽहमनादिरमृतोऽस्म्यहम् ॥ ५॥  
  
अक्षरोऽहमलिङ्गोऽहमजरोऽस्म्यकलोऽस्म्यहम् ।  
अप्राणोऽहममूर्तोऽहमचिन्त्योऽस्म्यकृतोऽस्म्यहम् ॥ ६॥  
  
अन्तर्याम्यहमग्राह्योऽनिर्देश्योऽहमलक्षणः ।  
अगोत्रोऽहममात्रोऽहमचक्षुष्कोऽस्म्यवागहम् ॥ ७॥  
  
अदृश्योऽहमवर्णोऽहमखण्डोऽस्म्यहमद्भुतः ।  
अश्रुतोऽहमदृष्टोऽहमन्वेष्टव्योऽमरोऽस्म्यहम् ॥ ८॥  
  
अवायुरस्म्यनाकाशोऽतेजस्कोऽव्यभिचार्यहम् ।  
अमतोऽहमजातोऽहमतिसूक्ष्मोऽविकार्यहम् ॥ ९॥  
  
अरजस्कोऽतमस्कोऽहमसत्त्वोऽस्म्यगुणोऽस्म्यहम् ।  
अमायोऽनुभवात्माहमनन्योऽविषयोऽस्म्यहम् ॥ १०॥  
  
अद्वैतोऽहमपूर्वोऽहमबाह्योऽहमनन्तरः ।  
अश्रोत्रोऽहमदीर्घोऽहमव्यक्तोऽहमनामयः ॥ ११॥  
  
अद्वयानन्दविज्ञानघनोऽस्म्यहमविक्रियः ।  
अनिच्छोऽहमलेपोऽहमकर्तास्म्यहमक्षयः ॥ १२॥  
  
अविद्याकार्यहीनोऽहमवाङ्मनसगोचरः ।  
अनल्पोऽहमशोकोऽहमविकल्पोऽस्म्यतिज्वलन् ॥ १३॥  
  
आदिमध्यान्तहीनोऽहमाधारोऽस्म्यहमाततः ।  
आत्मचैतन्यरूपोऽहमहमानन्दचिद्घनः ॥ १४॥  
  
आनन्दामृतरूपोऽहमात्मसंस्थोऽहमान्तरः ।  
आप्तकामोऽहमाकाशात्पर आत्मेश्वरोऽस्म्यहम् ॥ १५॥  
  
ईशानोऽस्म्यहमीड्योऽहमहमुत्तमपूरुषः ।  
उत्कृष्टोऽहमुपद्रष्टाहमुत्तरतरोऽस्म्यहम् ॥ १६॥  
  
केवलोऽहं कविः कर्माध्यक्षोऽहं करणाधिपः ।  
गुहाशयोऽहं गुप्तोऽहं चक्षुषश्चक्षुरस्म्यहम् ॥ १७॥  
  
चिदानन्दोऽस्म्यहं चेता चिद्घनश्चिन्मयोऽस्म्यहम् ।  
ज्योतिर्भयोऽस्म्यहं ज्यायाञ्ज्योतिषां ज्योतिरस्म्यहम् ॥ १८॥  
  
तमसः साक्ष्यहं तुर्यात्तुर्योऽहं तमसः परः ।  
दिव्यो देवोऽस्मि दुर्दर्शो द्रष्टा ध्येयो ध्रुवोऽस्म्यहम् ॥ १९॥  
  
नित्योऽहं निरवद्योऽहं निष्क्रियोऽस्मि निरञ्जनः ।  
निर्मलो निर्विकल्पोऽहं निराख्यातोऽस्मि निश्चलः ॥ २०॥  
  
निर्विकारो नित्यपूतो निर्गुणो निःस्पृहोऽस्म्यहम् ।  
निरिन्द्रियो नियन्ताहं निरपेक्षोऽस्मि निष्कलः ॥ २१॥  
  
पुरुषः परमात्माहं पुराणः परमोऽस्म्यहम् ।  
परावरोऽस्म्यहं प्रज्ञाप्रपञ्चोपशमोऽस्म्यहम् ॥ २२॥  
  
परामृतोऽस्म्यहं पूर्णः प्रभुरस्मि पुरातनः ।  
पूर्णानन्दैकबोधोऽहं प्रत्यगेकरसोऽस्म्यहम् ॥ २३॥  
  
प्रज्ञात्माहं प्रशान्तोऽहं प्रकाशः परमेश्वरः ।  
बहुधा चिन्त्यमानोऽहमहं ब्रह्मादिवन्दितः ॥ २४॥  
  
बुद्धोऽहं भूतपालोऽहं भारूपो भगवानहम् ।  
महादेवो महानस्मि महाज्ञेयो महेश्वरः ॥ २५॥  
  
विमुक्तोऽहं विभुरहं वरेण्यो व्यापकोऽस्म्यहम् ।  
वैश्वानरो वासुदेवो विश्वतश्चक्षुरस्म्यहम् ॥ २६॥  
  
विश्वाधिकोऽहं विशदो विष्णुर्विश्वकृदस्म्यहम् ।  
शुद्धोऽस्मि शुक्रः शान्तोऽहं शाश्वतोऽस्मि शिवोऽस्म्यहम् ॥ २७॥  
  
सर्वभूतान्तरात्माहमहमस्मि सनातनः ।  
सर्वेश्वरोऽहं सर्वज्ञः सूक्ष्मः सर्वगतोऽस्म्यहम् ॥ २८॥  
  
अहं सकृद्विभातोऽहं स्वे महिम्नि प्रतिष्ठितः ।  
सर्वान्तरः स्वयञ्ज्योतिः सर्वाधिपतिरस्म्यहम् ॥ २९॥  
  
सर्वभूताधिवासोऽहं सर्वव्यापी स्वराडहम् ।  
समस्तसाक्षी सर्वात्मा सर्वभूतगुहाशयः ॥ ३०॥  
  
सर्वेन्द्रियगुणाभासः सर्वेन्द्रियविवर्जितः ।  
स्थानत्रयव्यतीतोऽहं सर्वानुग्राहकोऽस्म्यहम् ॥ ३१॥  
  
सच्चिदानन्दपूर्णात्मा सर्वप्रेमास्पदोऽस्म्यहम् ।  
सच्चिदानन्दमात्रोऽहं स्वप्रकाशोऽस्मि सद्घनः ॥ ३२॥  
  
सत्यस्वरूपः सन्मात्रः सिद्धः सर्वात्मकोऽस्म्यहम् ।  
सर्वाधिष्ठानसन्मात्रस्वात्मा बन्धहरोऽस्म्यहम् ॥ ३३॥  
  
सर्वग्रासोऽस्म्यहं सर्वद्रष्टा सर्वानुभूरहम् ।  
स्वतन्त्रोऽस्मि सुविस्पष्टः सुविभातोऽस्म्यहं हरिः ॥  
  
अहं हरो हृधिस्थोऽहं हेतुदृष्टान्तवर्जितः ।  
क्षेत्रज्ञः परमात्माहं श्रीमद्देशिकसूक्तितः ॥ ३५॥  
  
इत्थमात्मानुसन्धानपरो यः पुरुषो भवेत् ।  
सोऽविद्याक्लेशनिर्मुक्तो ब्रह्मैव भवति स्वयम् ॥ ३६॥  
  
इत्यात्मानुसन्धानं समाप्तम् ॥  
  
इति श्रीसदाशिवेन्द्रसरस्वत्या विरचितं आत्मानुसन्धानं सम्पूर्णम् ।  
  
  
Proofread by Sunder Hattangadi sunderh at hotmail.com  
  
