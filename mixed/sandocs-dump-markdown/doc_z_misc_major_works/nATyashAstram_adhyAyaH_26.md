---
Author: Sage Bharata
Category: natyashastra, major_works, bharata
File name: natya26.itx
Language: Sanskrit
Latest update: November 23, 2002
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 26
Texttype: pramukha
Transliterated by: dpadmakar at hotmail.com
engtitle: Natya Shastra Chapter 26
itxtitle: nATyashAstram adhyAyaH 26
title: नाट्यशास्त्रम् अध्यायः २६

---
  
 नाट्यशास्त्रम् अध्यायः २६   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
षड्विंशोऽध्यायः  
अनुरूपा विरूपा च तथा रूपानुरूपिणी ।  
त्रिप्रकारेह पात्राणां प्रकृतिश्च विभाविता ॥ १॥  
  
नानावस्थाक्रियोपेता भूमिका प्रकृतिस्तथा ।  
भृशमुद्योतयेन्नाट्यं स्वभावकरणाश्रयम् ॥ २॥  
  
बहुबाहूबहुमुखास्तथा च विकृताननाः ।  
पशुश्वापदवक्त्राश्च खरोष्ट्राश्च गजाननाः ॥ ३॥  
  
एते चान्ये च बहवो नानारूपा भवन्ति ये ।  
आचार्येण तु ते कार्या मृत्काष्ठजतुचर्मभिः ॥ ४॥  
  
स्वाभाविकेन रूपेन प्रविशेद्रङ्गमण्डलम् ।  
आत्मरूपमवच्छाद्य वर्णकैर्भूषणैरपि ॥ ५॥  
  
यादृशं यस्य यद्रूपं प्रकृत्या तत्र तादृशम् ॥  
  
वयोवेषानुरूपेण प्रयोज्यं नाट्यकर्मणि ॥ ६॥  
  
यथा जीवत्स्वभावं हि परित्यज्यान्यदेहिकम् ।  
परभावं प्रकुरुते परभावं समाश्रितः ॥ ७॥  
  
एवं बुधः परम्भावं सोऽस्मीति मनसा स्मरन् ।  
येषां वागङ्गलीलाभिश्चेष्टाभिस्तु समाचरेत् ॥ ८॥  
  
सुकुमारप्रयोगो यो राज्ञामामोदसम्भवः ।  
शृङ्गाररसमासाद्य तन्नारीषु प्रयोजयेत् ॥ ९॥  
  
युद्धोद्धताविद्धकृता संरम्भारभटाश्च ये ।  
न ते स्त्रीभिः प्रयोक्तव्याः योक्तव्याः पुरुषेषु ते ॥ १०॥  
  
अनुद्भटमसम्भ्रान्तमनाविद्धाङ्गचेष्टितम् ।  
लयतालकलापातप्रमाणनियताक्षरम् ॥ ११॥  
  
सुविभक्तपदालापमनिष्ठुरमकाहलम् ।  
ईदृशं यद्भवेन्नाट्यं नारीभिश्च प्रयोजयेत् ॥ १२॥  
  
एवं कार्यं प्रयोगज्ञैर्भूमिकाविनिवेशनम् ।  
स्त्रियो हि स्त्रीगतो भावः पौरुषः पुरुषस्यच ॥ १३॥  
  
यथा वयो यथावस्थमनुरूपेति सा स्मृता ।  
पुरुषः स्त्रीकृतं भावं रूपात्प्रकुरुते तु यः ॥ १४॥  
  
रूपानुरूपा सा ज्ञेया प्रयोगे प्रकृतिर्बुधः ।  
छन्दतः पौरुषीं भूमिं स्त्री कुर्यादनुरूपतः ॥ १५॥  
  
न परस्परचेष्टासु कार्यौ स्थविरबालिशौ ।  
पाठ्यप्रयोगे पुरुषाः प्रयोक्तव्या हि संस्कृते ॥ १६॥  
  
स्त्रीणां स्वभावमधुराः कण्ठाः पुंसां तु बलवन्तः ।  
यद्यपि पुरुषो विद्यात् गीतविधानं च लक्षणोपेतम् ॥ १७॥  
  
माधुर्यगुणविहीनं शोभां जनयेन्न तद्गीतम् ।  
यत्र स्त्रीणां पाठ्याद्गुणैर्नराणां च कण्ठमाधुर्यम् ॥ १८॥  
  
प्रकृतिविपर्ययजनितौ विज्ञेयौ तावलङ्कारौ ।  
प्रायेण देवपार्थिवसेनापतिमुख्यपुरुषभवनेषु ॥ १९॥  
  
स्त्रीजनकृताः प्रयोगा भवन्ति पुरुषस्वभावेन ।  
रम्भोर्वशीप्रभृतिषु स्वर्गे नाट्यं प्रतिष्ठितम् ॥ २०॥  
  
तथैव मानुषे लोके राज्ञामन्तःपुरेष्विह ।  
उपदेष्टव्यमाचार्यैः प्रयत्नेनाङ्गनाजने ॥ २१॥  
  
न स्वयं भूमिकाभ्यासो बुधैः कार्यस्तु नाटके ।  
स्त्रीषु योज्यः प्रयत्नेन प्रयोगः पुरुषाश्रयः ॥ २२॥  
  
यस्मात्स्वभावोपगतो विलासः स्त्रीषु विद्यते ।  
तस्मात्स्वभावमधुरमङ्गं सुलभसौष्ठवम् ॥ २३॥  
  
ललितं सौष्ठवं यच्च सोऽलङ्कारः परो मतः ।  
प्रयोगो द्विविधश्चैव विज्ञेयो नाटकाश्रयः ॥ २४॥  
  
सुकुमारस्तथाविद्धो नानाभावरसाश्रयः ।  
नाटकं सप्रकरणं भाणो वीथ्यङ्क एव च ॥ २५॥  
  
ज्ञेयानि सुकुमाराणि मानुषैराश्रितानि तु ।  
सुकुमारप्रयोगोऽयं राज्ञामामोदकारकः ॥ २६॥  
  
शृङ्गारसमासाद्य स्त्रीणां तत्तु प्रयोजयेत् ।  
युद्धोद्धताविद्धकृतासंरम्भारभटाश्च ये ॥ २७॥  
  
न ते स्त्रीणां प्रकर्तव्याः कर्तव्याः पुरुषैर्हि ते ।  
यथाविद्धाङ्गहारं तु भेद्यभेद्याहवात्मकम् ॥ २८॥  
  
मायेन्द्रजालबहुलं पुस्तनैपथ्यदीपितम् ।  
पुरुषप्रायसञ्चारमल्पस्त्रीकमथोद्धतम् ॥ २९॥  
  
सात्वत्यारभटीइयुक्तं नाट्यमाविद्धसञ्ज्ञितम् ।  
डिमः समवकारश्च व्यायोगेहामृगौ तथा ॥ ३०॥  
  
एतान्याविद्धसञ्ज्ञानि विज्ञेयानि प्रयोक्तृभिः ।  
एषां प्रयोगः कर्तव्यो देवदानवराक्षसैः ॥ ३१॥  
  
उद्धता ये च पुरुषाः शौर्यवीर्यसमन्विताः ।  
योग्यः स च प्रयत्नः कर्तव्यः सततप्रमादेन ॥ ३२॥  
  
न हि योग्यया विना भवति च भावरससौष्ठवं किञ्चित् ।  
सङ्गीतपरिक्लेशो नित्यं प्रमदाजनस्य गुण एव ॥ ३३॥  
  
यन्मधुरकर्कशत्वं लभते नाट्यप्रयोगेण ।  
प्रमदाः नाट्यविलासैर्लभते यत् कुसुमैर्विचित्रलावण्यम् ।  
कामोपचारकुशला भवन्ति च काम्या विशेषेण ॥३४॥  
  
गीतं वृत्तं तथा वाद्यं प्रस्तारगमनक्रिया ।  
शिष्यनिष्पादनं चैव षडाचार्यगुणाः स्मृताः ॥ ३५॥  
  
एतानि पञ्च यो वेत्ति स आचार्यः प्रकीर्तितः ।  
ऊहापोहौ मतिश्चैव स्मृतिर्मेधा तथैव च ॥ ३६॥  
  
मेधास्मृतिर्गुणश्लाघारागः सङ्घर्ष एव च ।  
उत्साहश्च षडेवैतान् शिष्यस्यापि गुणान् विदुः ॥ ३७॥  
  
एवं कार्यं प्रयोगज्ञैर्नानाभूमिविकल्पनम् ।  
अत ऊर्ध्वं प्रवक्ष्यामि सिद्धीनामपि लक्षणम् ॥ ३८॥  
  
इति भारतीये नाट्यशास्त्रे विकृतिविकल्पो  
नाम षड्विंशोऽध्यायः ॥  
  
  
Encoded by Padmakar Dadegaonkar dadegaonkar@yahoo.com  
  
