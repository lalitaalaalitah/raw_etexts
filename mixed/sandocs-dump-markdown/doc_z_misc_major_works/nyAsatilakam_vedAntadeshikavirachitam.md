---
Author: VedAnta Deshika
Category: major_works, vedAnta-deshika, vedanta
File name: nyAsatilakam.itx
Indexextra: (Stotras)
Language: Sanskrit
Latest update: May 17, 2018
Location: doc_z_misc_major_works
Proofread by: Vikram Bhaskaran vikram85.iyer at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: nyAsatilakam
Transliterated by: Vikram Bhaskaran vikram85.iyer at gmail.com
engtitle: nyAsatilakam
itxtitle: nyAsatilakam (vedAntadeshikavirachitam)
title: न्यासतिलकम् (वेदान्तदेशिकविरचितम्)

---
  
 न्यासतिलकम्   
श्रीमते निगमान्तमहादेशिकाय नमः ।  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
गुरुभ्यस्तद्गुरुभ्यश्च नमोवाकमधीमहे ।  
वृणीमहे च तत्राद्यौ दम्पती जगतां पती ॥ १॥  
  
प्रायः प्रपदने पुंसां पौनःपुन्यं निवारयन् ।  
हस्तः श्रीरङ्गभर्तुर्मामव्यादभय मुद्रितः ॥ २॥  
  
अनादेर्निःसीम्नो दुरितजलधेर्यन्निरूपमं  
विदुः प्रायश्चित्तं यदुरघुधुरीणाशयविदः ।  
तदारम्भे तस्या गिरमवदधानेन मनसा  
प्रपद्ये तामेकां श्रियमखिलनाथस्य महिषीम् ॥ ३॥  
  
महेन्द्राग्नाविष्णुप्रभृतिषु महत्त्वप्रभृतिवत्  
प्रपत्तव्ये तत्त्वे परिणमितवैशिष्ट्यविभवाम् ।  
अधृष्यत्वं धूत्वा कमितुरभिगम्यत्वजननीं  
श्रियं शीतापाङ्गामहमशरणो यामि शरणम् ॥ ४॥  
  
स्वतःसिद्ध श्रीमानमितगुणभूमा करुणया  
विधाय ब्रह्मादीन्वितरति निजादेशमपि यः ।  
प्रपत्त्या साक्षाद्वा भजन शिरसा वाऽपि सुलभं  
मुमुक्षुर्देवेशं तमहमधिगच्छामि शरणम् ॥ ५॥  
  
वृन्दानि यः स्ववशयन्व्रजसुन्दरीणाम्  
वृन्दावनान्तरभुवां सुलभो बभूव ।  
श्रीमानशेषजनसङ्ग्रहणाय शेते  
रङ्गे भुजङ्गशयने स महाभुजङ्गः ॥ ६॥  
  
रङ्गास्तीर्णभुजङ्गपुङ्गववपुःपर्यङ्कवर्यं गतौ  
सर्गस्थित्यवसानकेलिरसिकौ तौ दम्पती नः पती ।  
नाभीपङ्कजशायिनः श्रुतिसुखैरन्योन्यबद्धस्मितौ  
डिम्भस्याम्बुजसम्भवस्य वचनैरोन्तत्सदित्यादिभिः ॥ ७॥  
  
घनकरुणारसौघभरितां परितापहरां  
नयनमहश्छटां मयि तरङ्गय रङ्गपते ।  
दुरितहुताशनस्फुरितदुर्दमदुःख मषी-  
मलिनितविश्वसौधदुरपह्नववर्णसुधाम् ॥ ८॥  
  
दुर्मोचोद्भटकर्मकोटिनिबिडोऽप्यादेशवश्यः कृतः  
बाह्मैर्नैव विमोहितोऽस्मि कुद्दशां पक्षैर्न विक्षोभितः ।  
यो माहानसिको महान्यतिपतेर्नीतश्च तत्पौत्रजान्  
आचार्यानिति रङ्गधुर्य मयि ते स्वल्पावशिष्टो भरः ॥ ९॥  
  
आर्तेष्वाशुफला तदन्यविषयेऽप्युच्छिन्नदेहान्तरा  
वह्न्यादेरनपेक्षणात्तनुभृतां सत्यादिवद्व्यापिनी ।  
श्रीरङ्गेश्वर यावदात्मनियतत्वत्पारतन्त्रयोचिता  
त्वय्येव त्वदुपायधीरपिहितस्वोपायभावाऽस्तु मे ॥ १०॥  
  
त्वय्याचार्यैविनिहितभरास्तावका रङ्गनाथ  
त्वत्कैङ्गर्यप्रवणमनसस्त्वद्गुणास्वादमत्ताः ।  
त्वय्येकस्मिन्नपि विजहतो मुक्तवत्साधनत्वं  
त्वच्छेषत्वस्वरसरसिकाः सूरयो मे स्वदन्ताम् ॥ ११॥  
  
कल्पस्तोमेऽप्यपास्तत्वदितरगतयोऽशक्तिधीभक्तीभूम्ना  
रङ्गेश प्रातिकूल्यक्षरणपरिणमन्निर्विघातानुकूल्याः ।  
त्रातारं त्वामभेद्याच्छरणवरणतो नाथ निर्विघ्नयन्तः  
त्वन्निक्षिप्तात्मरक्षां प्रति रभसजुषः स्वप्रवृत्तिं त्यजन्ति ॥ १२॥  
  
त्यक्तोपायव्यपायांस्तदुभयकरणे सत्रपान्सानुतापान्  
भूयोऽपि त्वत्प्रपत्त्या प्रशमितकलुषान्हन्त सर्वंसहस्त्वम् ।  
रङ्गिन् न्यासान्तरङ्गाखिलजनहिततागोचरत्वन्निदेश-  
प्रीतिप्राप्तस्ववर्णाश्रमशुभचरितान्पासि धन्याननन्यान् ॥ १३॥  
  
शोकास्पदांशमथनः श्रयतां भवाब्धौ  
रागास्पदांशसहजं न रुणत्सि दुःखम् ।  
नो चेदमी जगति रङ्गधुरीण भूयः  
क्षोदिष्ठभोगरसिकास्तव न स्मरेयुः ॥ १४॥  
  
हेतुवैधे विमर्शे भजनवदितरत् किं त्वनुष्टानकाले  
वेद्यत्वद्रूपभेदो विविध इह स तूपायान्यनपेक्षा ।  
रङ्गिन्प्रारब्धभङ्गात्फलमधिकमनावृत्तिरुक्तेष्टिवन्स्यात्  
नाना शब्दादिभेदात्प्रपदनभजने सूचिते सूत्रकारैः ॥ १५॥  
  
भक्तौ रङ्गपते यथा खलु पशुच्छागादिवत्वेदन-  
ध्यानोपासनदर्शनादिवचसामिच्छन्त्यभिन्नार्थताम् ।  
व्यक्त्यैक्याच्छरणागतिप्रपदनत्यागात्मनिक्षेपण-  
न्यासाद्येषु तथैव तन्त्रनिपुणैः पर्यायता स्मर्यते ॥ १६॥  
  
विश्वासायासभूम्नोर्न्यसनभजनयोर्गौरवे को विशेषः  
तत्सद्भावेऽपि धर्मान्तर इव घटते कर्तृभेदाद्विकल्पः ।  
तद्भेदो रङ्गशायिन्ननितरगतिताद्युत्थशोकातिरेकात्  
सद्विद्यादौ विकल्पस्त्वभिमतिभिदया तेन तत्रैकराश्यम् ॥ १७॥  
  
ध्रृवमधिकृतिभेदाद्कर्मवत्रङ्गशायिन्  
फलति फलमनेकं त्वत्पदे भक्तिरेका ।  
शरणवरणवाणी सर्वहेतुस्तथाऽसौ  
कृपणभजननिष्ठा बुद्धिदौर्बल्यकाष्ठा ॥ १८॥  
  
कर्तव्यं सकृदेव हन्त कलुषं सर्वं ततो नश्यति  
ब्रह्मेशादिसुदुर्लभं पदमपि प्राप्यं मया द्रागिति ।  
विश्वासप्रतिबन्धिचिन्तनमिदं पर्यस्यति न्यस्यतां  
रङ्गाधीश रमापतित्वसुभगं नारायणत्वं तव ॥ १९॥  
  
धीकर्मभक्तिरहितस्य कदाऽप्यशक्त्या  
रङ्गेश भावकलुषप्रणतिद्वयोक्तेः ।  
मन्ये बलं प्रबलदुष्कृतशालिनो मे  
त्वन्मूलदेशिककटाक्षनिपातमाद्यम् ॥ २०॥  
  
अन्धोऽनन्धग्रहणवशगो याति रङ्गेश यद्वत्  
पङ्गुर्नौकाकुहरनिहितो नीयते नाविकेन ।  
भुङ्क्ते भोगानविदितनृपः सेवकस्यार्भकादिः  
त्वत्सम्प्राप्तौ प्रभवति तथा देशिको मे दयाळुः ॥ २१॥  
  
उक्त्या धनञ्जयविभीषणलक्ष्यया ते  
प्रत्याय्य लक्ष्मणमुनेर्भवता वितीर्णम् ।  
श्रुत्वा वरं तदनुबन्धमदावलिप्ते  
नित्यं प्रसीद भगवन्मयि रङ्गनाथ ॥ २२॥  
  
सकृदपि विनतानां सर्वदे सर्वदेहिनि  
उपनिषदभिधेये भागधेये विधेये ।  
विरमति न कदाचिन्मोहतो हा हतोऽहं  
विषमविषयचिन्तामेदुरा मे दुराशा ॥ २३॥  
  
यावज्जीवं जगति नियतं देहयात्रा भवित्री  
त्यक्ताः सर्वे त्रिचतुरदिनग्लानभोगा नभोगाः ।  
दत्ते रङ्गी निजमपि पदं देशिकादेशकाङ्क्षी  
किं ते चिन्ते परमभिमतं खिद्यसे यत् पुनस्त्व्म् ॥ २४॥  
  
अपि मुहुरपराधैरप्रकम्प्यानुकम्पे  
वहति महति योग क्षेम वृन्दं मुकुन्दे ।  
मदकलुषमनीषावज्रलेपावलेपान्  
अणुगुणयितुमीहे न प्रभूनप्रभूतान् ॥ २५॥  
  
मातर्भारति मुञ्च मानुषचटून्हे देह लब्धैरलं  
लुब्धद्वारदुरासिकापरिभवैस्तोषं जुषेथा मनः ।  
वाचः सीमनि रङ्गधामनि महानन्दोन्नमद्भूमनि  
स्वामिन्यात्मनि वेङ्गटेश्वरकवेः स्वेनार्पितोऽयं भरः ॥ २६॥  
  
दास्यं लास्यवताऽनुमत्य मनसा रङ्गेश्वर त्वत्पदे  
नित्यं किङ्करवाण्यहं न तु पुनः कुर्यां कदर्याश्रयाम् ।  
मीलच्चक्षुषि वेल्लितभ्रुणि मुहुर्दत्तावमानाक्षरे  
भीमे कस्यचिदाढ्यकस्य वदने भिक्षाविलक्षां द्दशम् ॥ २७॥  
  
त्वय्येकाञ्चलिकिङ्करे तनुभृतां निर्व्याजसर्वंसहे  
कल्याणात्मनि रङ्गनाथ कमलाकान्ते मुकुन्दे स्थिते ।  
स्वामिन्पाहि दयस्व देव कुशलिन्जीव प्रभो भावयेति  
आलापानवलेपिषु प्रलपितुं जिह्रेति जिह्वा मम ॥ २८॥  
  
त्वयि सति रङ्गधुर्य शरणागतकामदुधे  
निरुपधिकप्रवाहकरुणापरिणाहवति ।  
परिमितदेशकालफलदान्फलदाकृतिकान्  
कथमधिकुर्महे विधिशिवप्रमुखानमुखान् ॥ २९॥  
  
ओमित्यभ्युपगम्य रङ्गनृपतेऽनन्योचितां शेषतां  
स्वातन्त्र्यादिमयीमपोह्य महतीमाद्यामविद्यास्थितिम् ।  
नित्यासङ्ख्यविसीमभूतिगुणयोर्यायामनायासतः  
सेवासम्पदमिन्दिरेश युवयोरैकान्तिकात्यन्तिकीम् ॥ ३०॥  
  
आचार्याद्रङ्गधुर्य द्वयसमधिगमे लब्धसत्तं तदात्वे  
विश्लिष्टाश्लिष्टपूर्वोत्तरदुरितभरं यापितारब्धदेहम् ।  
नीतं त्वत्कैस्त्वया वा निरवधिकदयोद्भूतबोधादिरूपं  
त्वद्भोगैकस्वभोगं दयितमनुचरं त्वत्कृते मां कुरुष्व ॥ ३१॥  
  
विधानां रङ्गेशादधिगतवतो वेङ्गटकवेः  
स्फुरद्वर्णं वक्त्रे परिकलयतां न्यासतिलकम् ।  
इहामुत्राप्येष प्रणतजनचिन्तामणिगिरिः  
स्वपर्यङ्के सेवां दिशति फणिपर्यङ्करसिकः ॥ ३२॥  
  
इति वेदान्तदेशिकविरचितं न्यासतिलकं सम्पूर्णम् ।  
  
  
Encoded and proofread by Vikram Bhaskaran vikram85.iyer at gmail.com, NA  
  
