---
Author: vAsudevAnandasarasvatI TembesvAmi
Category: major_works, vAsudevAnanda-sarasvatI, vedanta
Description-comments: From stotrAdisangraha
File name: ShaTpanchAshikAVS.itx
Indexextra: (stotrAdisangraha, Author)
Language: Sanskrit
Latest update: December 31, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: ShaTpanchAshikA
Texttype: pramukha
engtitle: ShaTpanchAshikA
itxtitle: ShaTpanchAshikA (vAsudevAnandasarasvatIvirachitA)
title: षट्पञ्चाशिका (वासुदेवानन्दसरस्वतीविरचिता)

---
  
 षट्पञ्चाशिका   
त्र्यात्मा सच्चित्सुखो दत्तो रक्तोष्णाकाशदीपवत् ।  
मायाब्धिनौर्दृढाऽसङ्गा तद्भक्तिर्न तथा प्लवः ॥ १॥  
  
भवाध्वतापश्रान्तस्य सीतारामः समाश्रयः ।  
यथाध्वतापश्रान्तस्य शीतारामः समाश्रयः ॥ २॥  
  
भवाम्बुधिनिमग्नस्य तारिणी भगवत्कथा ॥  
  
यथाम्बुधिनिमग्नस्य तरणिर्विधिचोदिता ॥ ३॥  
  
भवतापाभितप्तस्य शरणं न गुरोः परम् ।  
दवतापाभितप्तस्य शरणं न धनात्परम् ॥ ४॥  
  
रोचते सुविरक्तस्य न सांसारिकपुङ्कथा ।  
यथा पित्तज्वरार्तस्य सुरसान्नादिसत्कथा ॥ ५॥  
  
शृणोति सर्वं सन्न्यस्य श्रुतिवार्तां स आदरात् ।  
परव्यसनिनी नारी जारवार्तां यथाऽऽदरात् ॥ ६॥  
  
कथञ्चन त्यजेन्नैव विवेकी शान्तिगेहिनीम् ।  
यथा कामसन्तप्तोऽविवेकी कान्तगेहिनीम् ॥ ७॥  
  
मुक्तिर्न सुलभाऽध्यासभातनानात्वदर्शिनः ।  
आदर्शबिम्बितानेकद्वारदर्शिशिशोरिव ॥ ८॥  
  
धीमाञ्छमादिसम्पन्नः सद्गुरूक्त्या लभेत्पदम् ।  
चोरैस्त्यक्तो वने यद्वत्तदभिज्ञगिरा नरः ॥ ९॥  
  
भवान्भूमेत्यकर्तात्मत्वं व्रजेत्सद्गुरोर्गिरा ।  
भिल्लपालितराट्पुत्र आप्तोक्त्या राजतामिव ॥ १०॥  
  
कूटस्थसच्चिदानन्दतनोर्बन्धविमोचने ।  
पुत्रस्य जातिवन्ध्याया इव जन्मोत्सवात्ययौ ॥ ११॥  
  
वाचारम्भणमात्रं चित्तनौ विश्वं न चापरम् ॥  
  
वस्त्वन्तरं यथा ध्वान्ते रज्जौ सर्पविसर्पणम् ॥ १२॥  
  
विषयग्रहणेच्छा तु स्वात्मविज्ञानतः पुरा ।  
अज्ञस्य शुक्तिविज्ञानात्पुरेव रजसस्पृहा ॥ १३॥  
  
भ्रममात्रमसद्विश्वं ज्ञातं चेत्तेन कः सुखी ।  
को नाम शुक्तिरौप्येण जातो धनसमृद्धिमान् ॥ १४॥  
  
जगदस्तित्ववादो न स्वात्मज्ञाने प्रकाशिते ।  
ध्वान्ते स्थाणौ पिशाचादिभ्रान्तिर्दीप इवाहृते ॥ १५॥  
  
आश्चर्यमेतद्विश्वं न पुराद्योर्ध्वं न भाति चेत् ।  
भातु नामेन्द्रजालाभं चिदात्मनि तु मायया ॥ १६॥  
  
असच्चेज्ज्ञस्य नेतोऽपि व्यवहारः क्षणं कुतः ।  
नायं दोषोऽपि जानन्सन्निन्द्रजालं हि वीक्षते ॥ १७॥  
  
एकोऽपि सन्नयं भूमा मायया भात्यनेकवत् ।  
पुंसो यथाक्षिदोषेण चन्द्र एको द्वितीयवत् ॥ १८॥  
  
आत्मोपाधिवशाद्भाति निश्चलोऽपि हि चञ्चलः ।  
विकारी निर्विकारोऽपि जलोपाधिगतार्कवत् ॥ १९॥  
  
नित्यं भ्रमादिवाभाति मायाभ्रमविजृम्भितम् ।  
जगच्चक्रं यथाऽलातचक्रं भ्रान्तदृशेरिह ॥ २०॥  
  
विद्योतते नात्मविद्या यावत्तावच्चिदम्बरे ।  
विविधं भाति विश्वं खे गन्धर्वनगरं यथा ॥ २१॥  
  
आरोपितजगद्बाध आत्मैकः परिशिष्यते ।  
शत्रून्हत्वाखिलान्युद्धे महावीरो यथैककः ॥ २२॥  
  
विक्षेपः शिष्यते मायावरणेऽपि विघातिते ।  
उपादाने विनष्टेऽपि कार्यं तिष्ठति हि क्षणम् ॥ २३॥  
  
समे प्रारब्धभोगेऽपि ज्ञानी क्लिश्यति नाज्ञवत् ।  
समेऽप्यध्वश्रमेऽध्वज्ञो दैन्यं नैति यथाज्ञवत् ॥ २४॥  
  
पतत्वद्य युगान्ते वा वपुर्मुक्तस्य चित्तनोः ।  
कुम्भे भग्ने स्थिते वा द्योर्हानिलाभौ कुतस्ततः ॥ २५॥  
  
सङ्कल्पमात्रं विश्वं सद्भाति मन्दमतेर्यथा ।  
सङ्कल्पमात्रभाता स्त्री सत्या विरहिणो भ्रमात् ॥ २६॥  
  
स्वस्वरूपस्थितौ सत्यां दुःखं नैव सुखात्मनि ।  
यथा वास्यादिके त्यक्ते कष्टं त्वष्टरि नैव तत् ॥ २७॥  
  
नाध्यात्मिकादिछन्नोऽपिजात्वेकरसतां विभुः ।  
त्यजत्यात्मा यथा लोके पटतां चित्रितः पटः ॥ २८॥  
  
कामं सृजतु कूटस्थे माया विश्वं चिदम्बरे ।  
नास्य लाभो न वा हानिर्वर्षत्याब्दे यथा दिवः ॥ २९॥  
  
करणव्यवहारैस्तु कूटस्थात्मा न लिप्यते ।  
न लिप्यते यथा कूटो लोहानामपि ताडनैः ॥ ३०॥  
  
तत्तन्मय इवाभातोऽप्यात्मा कोशेभ्य उत्तरः ।  
तेभ्यो विवेचितः शुद्धः स्फटिको रङ्गतो यथा ॥ ३१॥  
  
मुक्तात्मा व्यवहारेऽपि स्थितस्तेन न लिप्यते ।  
असङ्गत्वात्ततोऽन्यत्वात्पद्मपत्रमिवाम्भसा ॥ ३२॥  
  
देहादितापतप्तोऽहमिति धीरविवेकिनः ।  
पुत्रदारेषु तप्यत्सु तपमीति मतिर्यथा ॥ ३३॥  
  
सच्चिदानन्दरूपोऽहमेवं निश्चयवानपि ।  
मर्त्योऽस्मीति कदाचिद्दिग्भ्रमवन्मनुते क्षणम् ॥ ३४॥  
  
निराकृत्य त्यजेद्विश्वं सारमास्वाद्य नीरसम् ।  
यथा त्यजति निःसारं फलं स्वादु रसं पिबन् ॥ ३५॥  
  
नात्यन्तासन्नमात्मानं मूढः पश्यति दुष्टदृक् ।  
यथा दिवान्ध उदितमर्कं लोकप्रकाशकम् ॥ ३६॥  
  
विभाव्याज्ञोऽन्यं प्रपञ्चं सुखं चापि बिभेति यः ।  
दीपादिता दृश्यमानां स्वच्छायामिव बालकः ॥ ३७॥  
  
माया खादिविकारैर्न ब्रह्मान्यथयितुं क्षमा ।  
विमलं खं यथाऽध्यस्तधर्मा मलिनतादयः ॥ ३८॥  
  
व्यभिचारिसुषुप्त्यादिदशा बुद्धिगुणोदिताः ।  
बुधे स्वीया न निर्मोका यथा सर्पगुणोदिता ॥ ३९॥  
  
व्यवहारोऽङ्गसापेक्षः प्नो(?ज्ञो) जाग्रदितीक्षितुः ।  
गृहिणो गेहसापेक्षबाह्यान्तर्व्यवहारवत् ॥ ४०॥  
  
यस्य निद्रा समाधिर्वा सुखा सर्वोपसंहृतिः ।  
व्यापारकुलितस्येव सुखा सर्वोपसंहृतिः ॥ ४१॥  
  
कामं करोतु विधितो मुक्तः कर्तास्य तेन किम् ।  
स्तोकाभ्रच्छादितोऽर्को यो राहुग्रस्तो भवेत्स किम् ॥ ४२॥  
  
मिथ्याजगत्समुल्लासात्प्रबुद्धस्य कथं भयम् ।  
व्याघ्रादीन्पश्यतः स्वप्नात्प्रबुद्धस्य कथं भयम् ॥ ४३॥  
  
आदेयात्मनिरीक्षार्थमनात्मधियमुज्वलाम् ।  
यथाऽऽस्यहीनमुकरो मुखसौन्दर्यवीक्षणे ॥ ४४॥  
  
क्रमेण वर्धमानेऽन्तर्बोधे हार्दतमःक्षयः ।  
कलाभिर्वर्धमानेऽब्जे यथा नैशतमःक्षयः ॥ ४५॥  
  
प्राज्ञोऽपि बोधितोऽन्तर्दृग्जानात्यन्यन्न किञ्चन ।  
ग्रासे ग्रासे बोधितोऽपि निद्राण इव बालकः ॥ ४६॥  
  
स्वानुभूतिरसास्वादे विषया विरसा विदः ।  
यथाऽऽरनालं विरसं परमामृतपायिनः ॥ ४७॥  
  
पूर्वाभ्याससमाधिं ज्ञो वाञ्छत्याप्ताखिलात्मनः ।  
कालात्ययाय राजेव सुसमृद्धोऽपि देवनम् ॥ ४८॥  
  
नाऽऽनन्दयति विध्यादि निस्त्रैगुण्याध्वचारिणम् ।  
निर्व्यापारालसनरं देशिका देशिनं यथा ॥ ४९॥  
  
चिन्तयानोऽपि तत्त्वं स्वं स्वच्छन्दो न नियम्यते ।  
साम्राज्यगं स्वतन्त्रं च प्रजाभिरिव राट्सुतः ॥ ५०॥  
  
परमार्थदृशः क्वापि नेष्टानिष्टे शुभाशुभे ।  
वृष्ट्याऽवृष्ट्याऽप्पूरस्थसस्यवृद्धिक्षयाविव ॥ ५१॥  
  
श्रुत्याद्यावृत्तियोगाग्न्युज्वलितः पूर्वरूपभाक् ।  
जीव आत्मैव चागन्तुमलदाहे सुवर्णवत् ॥ ५२॥  
  
कीटभ्रमरदृष्ट्या न चित्रं स्वध्यानतः स्वता ।  
नामरूपोपाध्यपाये सत्यैक्यं सरिदब्धिवत् ॥ ५३॥  
  
चित्रप्रापञ्चिकैश्वर्यं तत्त्वज्ञं रञ्जयेत्कथम् ।  
हावैः स्त्रीवेषधृक्स्वज्ञहृदुन्मथयतीह किम् ॥ ५४॥  
  
ज्ञानी क्षीणान्यकर्मापि प्रारब्धं सहतेऽवशी ।  
व्यालग्राही गृहीताहिर्यथा तत्कृतपीडनम् ॥ ५५॥  
  
प्राप्तकामं स्थितप्रज्ञं स्वयं कामा विशन्ति तैः ।  
शान्तो नोत्सर्पति यथा पूर्णाब्धिरचलाम्बुभिः ॥ ५६॥  
  
या षट्पञ्चाशिका वासुदेवानन्दीयमुद्गता ।  
वानवासीपुरि तया प्रीयतामत्रिनन्दनः ॥ ५७॥  
  
श्री परमपूजनीय श्रीवासुदेवानन्दसरस्वतीविरचिता  
षट्पञ्चाशिका सम्पूर्णा ॥  
  
  
Proofread by Sunder Hattangadi sunderh at hotmail.com  
  
