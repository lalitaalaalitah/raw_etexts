---
Author: Bodhendra Yati
Category: major_works
File name: nAmAmritarasAyanam.itx
Language: Sanskrit
Latest update: June 2, 2015
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: scan
Subject: philosophy/hinduism/religion
Sublocation: major_works
Text title: nAmAmritarasAyanam
Texttype: pramukha
Transliterated by: Sunder Hattangadi sunderh at hotmail.com
engtitle: nAmAmritarasAyanam
itxtitle: nAmAmritarasAyanam
title: नामाम्रितरसायनम्

---
  
 नामामृतरसायनम्   
                     ॥ श्रीः ॥  
  
सकृत्प्रपन्नजनतासंरक्षणदीक्षिताय श्रीरामब्रह्मणे नमः ।  
सदा सर्वेष्टदं जन्तोः सर्वारिष्टनिवारकम् ।  
श्रीरामनाम जयतु श्रेयोहेतुशिखामणिः ॥ १॥  
  
सदानन्दः श्रीमाननुपधिककारुण्यविवशो  
     जगत्क्षेमाय श्रीहरिगिरिशरूपं विधृतवान् ।  
अपर्याप्तं रूपं जगदवन एतत्पुनरिति  
     प्रभुर्जागर्ति श्रीहरिगिरिशनामात्मकतया ॥ २॥  
  
सकलभुवनरक्षापेक्षया यः परात्मा  
     निरवधिदयया श्रीशेशनामात्मकः सन् ।  
प्रविलसति सदासौ सोऽनुकम्पासुधाब्धि-  
     र्मम भवतु तदात्मा सुस्थिरो वक्त्रपद्मे ॥ ३॥  
  
सर्वस्य लोकस्य सदा सुगुप्त्यै  
     नामात्मको भाति हरीशयोर्यः ।  
दयासुधाब्धिः स तदात्मको मे  
     रामः सदा वक्त्रसरोरुहेऽस्तु ॥ ४॥  
  
यन्नामकीर्तनादेव दग्धदुर्जातिकिल्बिषः ।  
किरातोऽभून्मुनिश्रेष्ठो वाल्मीकिरिति विश्रुतः ॥ ५॥  
  
विद्याधराख्यविप्रोऽपि यन्नाम्नः कीर्तनादगात् ।  
मुक्तिं तद्रामनाम्न्येव मम वागस्तु सर्वदा ॥ ६॥  
  
सकलभुवनकर्ता सच्चिदानन्दरूपो  
     गिरिशमुखसुरेन्द्रैर्गीतकीर्तिः परात्मा ।  
सकृदुपगतरक्षादीक्षितः श्रीनिवासो  
     मम हृदि निवसन्मां पातु सीतासमेतः ॥ ७॥  
  
निर्माता स्थितिकारकोऽस्य जगतः सर्वेश्वरः सर्वगः  
     सच्चिद्रूपसुखात्मको विजयते स्वात्माखिलानां च यः ।  
साक्षी वेदगिरेड्यपादकमलस्त्राता प्रपत्तुः सकृ-  
     द्देवोऽसौ कृपयास्तु रक्षणपरो रामो मुदा मे सदा ॥ ८॥  
  
सकृत्प्रपन्नस्य जनस्य रक्षा  
     कृपाम्बुधेर्यस्य महद् व्रतं सः ।  
रामः सदाव्याद्रमणीयकीर्तिः  
     सीतापतिर्मां शरणं प्रपन्नम् ॥ ९॥  
  
सृष्ट्यादिहेतुरखिलस्य चराचरस्य  
     दृष्ट्या निरस्तमदनाखिलगर्वराशिः ।  
पाताखिलस्य जगतः परमो नियन्ता  
     साम्बः सदा स्फुरतु मे हृदि रामरूपः ॥ १०॥  
  
चेतनानां हि सर्वेषां यः सदा शङ्करः सदा ।  
स शिवः शङ्करो भूयात्सदा मम दयाम्बुधिः ॥ ११॥  
  
सकलनतजनानां रक्षणे बद्धदीक्षो  
     वरवटतरुमूले सन्निविष्टोऽखिलात्मा ।  
सकलमुनिजनानां ज्ञानदाता दयाब्धिः  
     प्रदिशतु सुमतिं मे दक्षिणामूर्तिदेवः ॥ १२॥  
  
विज्ञानवैराग्यपरात्मभक्ति-  
     शमादिभिर्योऽधिकतां प्रपन्नः ।  
विश्वाधिकाख्यामगमच्च तेन  
     गुरूत्तमं तं प्रणमामि मूर्ध्ना ॥ १३॥  
  
नत्वा गणेशं निखिलांस्तु विघ्ना-  
     ञ्जित्वामरास्तोषमियुस्तमेव ।  
तत्त्वावबोधाय नमामि मूर्ध्ना  
     नित्यं निहन्तुं निखिलांस्तु विघ्नान् ॥ १४॥  
  
या वेदशास्त्रात्मकवन्द्यदेहा  
     सर्वैः सुरेन्द्रैर्मुनिभिश्च पूज्या ।  
श्रीभारती सा दयया मदीये  
     जिह्वाङ्गणे नृत्यतु सर्वदैव ॥ १५॥  
  
शास्त्रार्थं सुविनिर्णेतुमिष्टदं सर्वदेहिनाम् ।  
यतिरूपधरं नौमि शङ्करं लोकशङ्करम् ॥ १६॥  
  
श्रीरामस्य कृपादृष्ट्या तन्नामस्मृतिलब्धया ।  
रच्यते श्रीभगवतो नामामृतरसायनम् ॥ १७॥  
  
नामकीर्तनरूपो हि धर्मः श्रीपरमात्मनः ।  
श्रुतिस्मृतिपुराणादिशास्त्रेषु विहितः क्रमात् ॥  
  
सर्वाश्रमणामन्येषां जनानां च गरीयसाम् ।  
निकृष्टानां च सर्वेषां सर्वाघौघनिवारकः ॥  
  
सर्वेष्टफलदो ब्रह्मविज्ञानस्य समुद्भवः ।  
वेदोक्तः सर्वधर्माणां सकलाश्रमवासिषु ॥  
  
अनुत्तमः श्रुतः कञ्चिन्नियमं नैव वाञ्छति ।  
अतः सकलधर्मेभ्यः सुलभः सर्वमङ्गलः ॥  
  
इत्येतदर्थं सकलं स्पष्टीचक्रे स्ववाक्यतः ।  
सहस्रनामभाष्येऽस्मिन्भाष्यकारो दयाम्बुधिः ॥  
  
इति श्रीमद्बोधेन्द्रविरचितं नामामृतरसायनं सम्पूर्णम् ॥  
  
  
  
Encoded and proofread by Sunder Hattangadi sunderh at hotmail.com  
  
