---
Author: Sadashivendra Sarasvati
Category: major_works, sadAshivabrahmendra
File name: svAnubhUtiprakAshikA.itx
Indexextra: (Scan)
Language: Sanskrit
Latest update: December 2, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: svAnubhUtiprakAshikA
engtitle: svAnubhUtiprakAshikA
itxtitle: svAnubhUtiprakAshikA (sadAshivendravirachitA)
title: स्वानुभूतिप्रकाशिका (सदाशिवेन्द्रविरचिता)

---
  
 स्वानुभूतिप्रकाशिका   
गौरीपतिपदभजनक्रकचविलूनैकविषयपाशोऽहम् ।  
देशिकवरकरुणोदितपरजीवात्मैक्यतत्त्वबोधोऽहम् ॥ १॥  
  
प्रशमितनिजमायोऽहं प्रगलितजगदीशजीवभेदोऽहम् ।  
प्रत्यगभिन्नपरोऽहं प्रविततसुखपूर्णसंविदेवाहम् ॥ २॥  
  
समुदस्ताश्रमकोऽहं विध्वस्ताशेषविधिनिषेधोऽहम् ।  
अस्तमिताहन्तोऽहं निस्तुलदृग्रूपवस्तुमात्रोऽहम् ॥ ३॥  
  
साक्ष्यहमनपेक्षोऽहं पक्षविपक्षादिभेदविधुरोऽहम् ।  
सूक्ष्मोऽहमक्षरोऽहं मोक्षानन्दैकसिन्धुरेवाहम् ॥ ४॥  
  
कूटस्थचेतनोऽहं कुक्षिस्थानेकलोककलनोऽहम् ।  
एकोऽहमविकलोऽहं केवलसन्मात्रसारभूतोऽहम् ॥ ५॥  
  
वेद्योऽहमागमान्तैराद्योऽहं सकलभुवनहृद्योऽहम् ।  
विभुरहमनवद्योऽहं शुभतरभावोऽहमप्रभेद्योऽहम् ॥ ६॥  
  
शुद्धोऽहमद्वयोऽहं बुद्धो मुक्तोऽहमद्भुतात्माहम् ।  
शोधितपरतत्त्वोऽहं बोधानन्दैकमूर्तिरेवाहम् ॥ ७॥  
  
शान्तोऽहमान्तरोऽहं सन्ततभातोऽहमन्तकारोऽहम् ।  
शमितान्तत्रितयोऽहं शाश्वतविज्ञानसमरसात्माहम् ॥ ८॥  
  
अजरोऽहमव्ययोऽहं निजमहमनिशं स्थितोऽहमचलोऽहम् ।  
अवबोधैकरसोऽहं कविवरसंसेव्यकेवलात्माहम् ॥ ९॥  
  
निस्त्रैगुण्यपदोऽहं निष्क्रियधामाहमप्रतर्क्योऽहम् ।  
निरवयवोऽहमजोऽहं निर्मलनिर्वाणमूर्तिरेवाहम् ॥ १०॥  
  
निरवधिनिजबोधोऽहं निरुपमनिःसीमसत्त्वमात्रोऽहम् ।  
परमानन्दघनोऽहं परशिव एवाहमनिशमभयोऽहम् ॥ ११॥  
  
इति श्रीसदाशिवेन्द्रसरस्वत्या विरचिता स्वानुभूतिप्रकाशिका समाप्ता ।  
  
  
Proofread by Sunder Hattangadi sunderh at hotmail.com  
  
