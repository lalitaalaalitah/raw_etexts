---
Author: Appayya Dixit
Category: major_works, appayya-dIkShita, raama
File name: rAmAyaNatAtparyasangrahastotram.itx
Indexextra: (Scan)
Language: Sanskrit
Latest update: October 12, 2019
Location: doc_z_misc_major_works
Proofread by: Rama Prakasha ramaprakashak at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: raama
Subject: philosophy/hinduism/religion
Sublocation: major_works
Text title: Shri Ramayana Tatparya Sangraha Stotram
Texttype: pramukha
Transliterated by: Rama Prakasha ramaprakashak at gmail.com
engtitle: rAmayaNatAtparyasangrahastotram
itxtitle: rAmAyaNatAtparyasaNgrahastotram (appayyAdIkshitavirachitam)
title: रामायणतात्पर्यसण्ग्रहस्तोत्रम् (अप्पय्यादीक्षितविरचितम्)

---
  
 श्रीरामायणतात्पर्यसङ्ग्रहस्तोत्रम्   
वाल्मीकिरादिकविराट् अखिलार्थदर्शी  
     साक्षाद्विरिञ्च इव सम्प्रतिपन्नभावः ।  
विश्वेश विष्णुमधिकृत्य कृते प्रबन्धे  
     व्यक्त्या तवैव निबबन्ध परं परत्वम् ॥ १॥  
  
रामायणे हि कलशप्रभवाश्रमस्था  
     देवादयोपि तमुपासत इत्युदीर्य ।  
स्थानानि चात्र मधुजिन्मघवन्मुखानां  
     तस्याश्रमे निगदितानि न ते कपर्दिन् ॥ २॥  
  
तेनत्वमेव ननु सिद्ध्यसि पारिशेष्या  
     त्तस्येन्दुशेखर तपोनिकरैरुपास्यः ।  
तस्याप्युपासकतया विनिवेशितेभ्यः  
     तेभ्यस्तवत्वतितरां महिमा प्रसिद्धयेत् ॥ ३॥  
  
अत्यन्तपूज्य विषयं किलयत्प्रसिद्धं  
     श्रीमद्विशेषणमिदं हरिमूर्तिरूपात् ।  
अस्त्रात्वदाप्तमधिकं किमपि त्रिशूलं  
     व्यङ्क्तुं त्वयीव न परत्र निवेशितं तत् ॥ ४॥  
  
कुम्भोद्भवस्य सुरसंसदुपास्यता च  
     श्रीमद्विशेषणमिदं च तवेन्दुमौले ।  
श्रीरामचन्द्र वचनेविति तन्निबन्धः  
     तस्यापि भक्तिमधिकां भवति व्यनक्ति ॥ ५॥  
  
यस्यास्ति हि स्म शिबिरं शिवदक्षिणाग्रे  
     कुक्षिङ्गते जलनिधेर्नलसेतु कॢप्त्यै ।  
तस्मिन् जगद्विदित भूमनि सेतुबन्धे  
     पूर्वं प्रसन्न इति च त्वयि भक्तिमूचे ॥ ६॥  
  
श्रान्तस्सुदीर्घसमरेण रघुप्रवीर  
     श्चिआन्ताकुलः कलशयोनिकृतोपदेशः ।  
ब्रह्मच्युतत्रिणयनेश भवत्स्वरूपं  
     स्तोत्रेण यद्रिपुजयाय रविं प्रपन्नः ॥ ७॥  
  
रक्षोधिपो निहत एव दिवं प्रयाहि  
     कार्यं कृतं खलु नः इत्युदिते विधात्रा ।  
राज्यस्थितः कुरुतुरङ्गममेधयज्ञ  
     मित्युक्तमेवजगृहे तव यच्चशम्भो ॥ ८॥  
  
इक्ष्वाकुवंश भवराज्यपदे निविष्टः  
     त्वामेव यच्च सुचिरं हयमेधकॢप्त्या ।  
ईजेकथान्तर गिरा शिवतेन चक्री  
     यष्टव्य इत्यवरजस्य निरस्य भावम् ॥ ९॥  
  
एतैस्त्वयि प्रकटिता रघुनन्दनस्य  
     भक्तिः स्थिरा परतरत्वमतिश्च नित्या ।  
सुव्यक्तमादिकविना स्वयमात्मनश्च  
     रुद्रस्सविष्णुरिव चेत्युपमोक्तिभङ्ग्या ॥ १०॥  
  
संवत्सरं वरद वासयितुं प्रवृत्तः  
     सीतां दशाननगृहे जगतां नियन्तुः ।  
सङ्कल्प एव तव तद्वसतेरबोधे  
     रामस्य हेतुरिति भावममुष्य मन्ये ॥ ११॥  
  
सीतापहारमवलोक्य रघूत्तमाय  
     ब्रूयुर्नजात्विति मुनिः विदितत्वदाज्ञः ।  
पृष्टो यदस्य रघुचन्द्रमसा निवासं  
     उक्त्वागतः खगपतिः कियदन्यदन्यत् ॥ १२॥  
  
संसूच्य वक्ष्य इति नाह कबन्ध एत  
     दज्ञानमभ्यनयदत्र च सूर्यसूनुः ।  
उक्तं हि तत्र भगवन्ननिमित्तमन्यत्  
     सङ्कल्प एव भवतश्शिव तस्य दृष्टिः ॥ १३॥  
  
ज्ञातेरिपुं रघुपतिः लघुसञ्जिहीर्षेत्  
     यःक्रोधतः समजिहीर्षदशेषलोकान् ।  
मोघो भवेच्छिवतदा निहते रिपौ ते  
     सङ्कल्प एव न हतेतु तदीयबाणः ॥ १४॥  
  
तत्रोद्यते सकलसंहरणाय भीत्या  
     सद्यो दशाननवधोस्त्विति वाञ्च्छया च ।  
यन्नाहरोपित शरन्तमुपेत्यदेवः  
     तत्रापि सर्वजगदीश स एव हेतुः ॥ १५॥  
  
गङ्गाशिवेशिरसिते पतनेन पुण्या  
     पापापनोदन विनोदपटीयसीति ।  
देवादयोऽपि वसुधातल वासमाप्ताः  
     स्नातास्तथेति स वचो निबबन्ध चार्षम् ॥ १६॥  
  
नारायणस्य धनुषस्तव भीमचापात्  
     उत्कृष्टतां गणयतः किल भार्गवस्य ।  
यन्मेनिरेत्वदधिकं तमितीववाक्यं  
     तद्बाधितं च वचनेन रघूद्वहस्य ॥ १७॥  
  
दृप्तस्य कोपकलुषस्य वचः किलाद्यं  
     धर्मस्य विग्रहवतस्तु वचोद्वितीयम् ।  
युद्धे क्वचित्त्वदधिकत्वमरेर्वचश्च  
     त्वद्दत्तसत्यवरनिर्वहणाययुक्तम् ॥ १८॥  
  
इत्थं तव श्रुतिशत प्रथितं परत्वं  
     प्राधान्यतः स्मरहर प्रतिपादनीयम् ।  
द्वारं तु रामचरितं कविना गृहीतं-  
     रामायणे महितं उत्तमकाव्यरत्ने ॥ १९॥  
  
केचिद्विभीषणसमाचरितं प्रधानं  
     कोणे श्रुतं प्रपदनं प्रतिपाद्यमाहुः ।  
प्राधान्यमत्र कथमुत्तमनाम्नि काव्ये-  
     वाच्यातिशायिविषयार्थि तदश्नुवीत ॥ २०॥  
  
स्याच्चत्तदीशफलगौरवतः प्रधानं  
     इक्ष्वाकु-नायक समाचरितं तथा स्यात् ।  
तच्चापि वायसकृतं धनलाभतोऽपि  
     दारात्मलाभमधिकं हि बुधा वदन्ति ॥ २१॥  
  
तच्चेद्विमुक्तिफलकं फलगौरवं स्यात्  
     राज्येप्सयैव तु कृतं तदिति प्रसिद्धम् ।  
श्रीरामचन्द्रपवनात्मजयोश्च सूक्त्या  
     साक्षाच्च तस्य वचनेन विभीषणस्य ॥ २२॥  
  
लङ्का सुहृद्धन सुखानुभवादि सर्वं  
     त्यक्तं मयेति तु वचो न ततो विरक्त्या ।  
श्रीरामचन्द्रकरुणा कटाक्षलब्धे  
     तत्रैव रागपिशुनः खलु वाक्यशेषः ॥ २३॥  
  
ज्ञात्वातदीप्सितमतोऽथ रघुप्रवीरः  
     तेनैव रावणबलादि च वाचयित्वा ।  
कृत्वा च रावणतदिष्टवध प्रतिज्ञां  
     राज्याधिपत्यमददां अभिषेकपूर्वम् ॥ २४॥  
  
प्राचेतसाय कवये प्रथमाय तस्मै  
     तत्काव्यहारतरळाय च राघवाय ।  
विश्वात्मने तदुभयस्थिर भावलक्ष्य  
     मुख्यास्पदाय विभवे च नमश्शिवाय ॥ २५॥  
  
इति श्रीअप्पय्यदीक्षितविरचितं श्रीरामायणतात्पर्यसङ्ग्रहस्तोत्रं समूर्णम् ।  
  
Encoded and proofread by Rama Prakasha ramaprakashak at gmail.com  
  
