---
Author: Sage Bharata
Category: natyashastra, major_works, bharata
File name: natya33.itx
Language: Sanskrit
Latest update: february 18, 2003
Location: doc_z_misc_major_works
Proofread by: hareshbakshi at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 33
Texttype: pramukha
Transliterated by: hareshbakshi at hotmail.com
engtitle: Natya Shastra Chapter 33
itxtitle: nATyashAstram adhyAyaH 33
title: नाट्यशास्त्रम् अध्यायः ३३

---
  
 नाट्यशास्त्रम् अध्यायः ३३   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ त्रयस्त्रिंशोऽध्यायः ।  
गुणात् प्रवर्तते गानं दोषं चैव निरस्यते ।  
तस्माद्यत्नेन विज्ञेयौ गुणदोषौ समासतः ॥ १ ॥  
  
गाता प्रत्यग्रवयाः स्निग्धो मधुरस्वरोपचितकण्ठः ।  
लयतालकलापातप्रमाणयोगेषु तत्त्वज्ञः ॥ २ ॥  
  
रूपगुणकान्तियुक्ता माधुर्योपेतसत्वसम्पन्नाः ।  
पेशलमधुरस्निग्धानुनादिसमरक्त गुरु (शुभ) कण्ठाः ॥ ३  
सुविहितगमकविधायिन्योऽक्षोभ्यो(भ्यास्)ताललयकुशलाः ।  
आतोद्यार्पितकरणा विज्ञेया गायिकाः श्यामाः ॥ ४ ॥  
  
प्रायेण तु स्वभावात् स्त्रीणां गानं नृणां च पाठ्यविधिः ।  
स्त्रीणां स्वभावमधुरः कण्ठो नृणां बलित्वं च ॥ ५ ॥  
  
यत्र स्त्रीणां पाठ्यात्(ठ्यं) गुणैर्नराणां च गानमधुरत्वम् ।  
ज्ञेयोऽलङ्कारोऽसौ न हि स्वभावो ह्ययं तेषाम् ॥ ६ ॥  
  
सुनिविष्टपाणिलययतियोगज्ञौसुमधुरलघुहस्तौ ।  
गातृगुणैश्चोपेताववहितमनसौ सुसङ्गीतौ ॥ ७ ॥  
  
स्फुटरचितचित्रकरणौ गीतश्रवणाचलौप्रवीणौ च ।  
चित्रादिवाद्यकुशलौवीणाभ्यां वादकौ भवतः ॥ ८ ॥  
  
बलवानवहितबुद्धिर्गीतलयज्ञस्तथासुसङ्गीतः ।  
श्रावकमधुरस्निग्धो दृढपाणिर्वंशवादको ज्ञेयः ॥ ९ ॥  
  
अविचलितमविच्छन्नं वर्णालङ्कारबोधकम्मधुरम् ।  
स्निग्धं दोषविहीनं वेणोरेवं स्मृतं वाद्यम् ॥ १० ॥  
  
ज्ञानविज्ञानकरणवचनप्रयोगसिद्धिनिष्पादनानि  
 षडाचार्यगुणा इति ।  
तत्र ज्ञानं शास्त्रावबोधः । यथा च  
क्रियासम्पादनं विज्ञानम् । कण्ठहस्तगौण्यं करणम् ।  
जितग्रन्थता वचनम् । देशादिसम्पदाराधनं प्रयोगसिद्धिः ।  
शिष्यस्वभावमविशेष्योपात्तय  
उपदेशाच्छिष्यनिष्पादनमिति ॥ ११ ॥  
  
श्रावणोऽथ घनः स्निग्धो मधुरोह्यवधानवान् ।  
त्रिस्थानशोभीत्येवं तु षट् कण्ठस्य गुणा मताः ॥ १२ ॥  
  
उदात्तं श्रूयते यस्मात्तस्माच्छ्रावण उच्यते ।  
श्रावणः सुस्वरो यस्मादच्छिन्नः स घनो मतः ॥ १३ ॥  
  
अरूक्षध्वनिसंयुक्तः स्निग्धस्तज्ज्ञैः प्रकीर्तितः ।  
मनःप्रह्लादनकरः स वै मधुर उच्यते ॥ १४ ॥  
  
स्वरेऽधिके च हीने च ह्यविरक्तो विधानवान् ।  
शिरःकण्ठेष्वभिहितन्त्रिस्थानमधुरस्वरः ।  
त्रिस्थानशोभीत्येवं तु स हि तज्ज्ञैरुदाहृतः ॥ १५ ॥  
  
कपिलो ह्यवस्थितश्चैव तथा सन्दष्ट एव च ।  
काकी च तुम्बकी चैव पञ्च दोषा भवन्ति हि ॥ १६ ॥  
  
वैस्वर्यं च भवेद्यत्र तथा स्याद् घर्घरायितम् ।  
कपिलः स तु विज्ञेयः श्लेष्मकण्ठस्तथैव च ॥ १७ ॥  
  
ऊनताऽधिकता चापि स्वराणां यत्र दृश्यते ।  
रूक्षदोषहतश्चैव ज्ञेयः स त्वव्यवस्थितः ॥ १८ ॥  
  
दण्डप्रयोगात् सन्दष्टस्त्वाचार्यैः परिकीर्तितः ।  
यो न विस्तरति स्थाने स्वरमुच्चारणागतम् ॥ १९ ॥  
  
नासाग्रग्रस्तशब्दस्तुतुम्बकी सोऽभिधीयते ॥ २० ॥  
  
अन्ये तु  
समप्रहरणे चैव जविनौ विशदौ तथा ।  
जितश्रमौ विकृष्टौ च मधुरौ स्वेदवर्जितौ ।  
तथा बृयन्नखौ चैव ज्ञेयौ हस्तस्य वै गुणाः ॥ २१ ॥  इति  
एते गुणाश्च दोषाश्च तत्त्वतः कथितो मया ।  
अत ऊर्ध्वं प्रवक्ष्यामि ह्यवनद्धविधिं पुनः ॥ २२ ॥  
  
पूर्वं यदुक्तं प्रपितामहेन ।  
कुर्यात् य एवं तु नरः प्रयोगे  
सम्मानमग्रयं लभते स लोके ॥ २३ ॥  
  
इति भरतीये नाट्यशास्त्रे गुणदोषविचारो  
नामाध्यायस्त्रयस्त्रिंशः ॥ ३३ ॥  
  
  
Encoded by Haresh BakShi hareshbakShi@hotmail.com  
  
