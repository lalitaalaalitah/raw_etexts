---
Author: Sage Bharata
Category: natyashastra, major_works, bharata
File name: natya23.itx
Language: Sanskrit
Latest update: January 29, 2002
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 23
Texttype: pramukha
Transliterated by: dpadmakar at hotmail.com
engtitle: Natya Shastra Chapter 23
itxtitle: nATyashAstram adhyAyaH 23
title: नाट्यशास्त्रम् अध्यायः २३

---
  
 नाट्यशास्त्रम् अध्यायः २३   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ त्रयोविंशोऽध्यायः ।  
विशेषयेत्कलाः सर्वा यस्मात्तस्मात्तु वैशिकः ।  
वेशोपचारे साधुर्वा वैशिकः परिकीर्तितः ॥ १॥  
  
यो हि सर्वकलोपेतः सर्वशिल्पविचक्षणः ।  
स्त्रीचित्तग्रहणाभिज्ञो वैशिकः स भवेत्पुमान् ॥ २॥  
  
गुणस्तस्य तु विज्ञेयाः स्वशरीरसमुत्थिताः ।  
आहार्याः सहजाश्चैव त्रयस्त्रिंशत्समासतः ॥ ३॥  
  
शास्त्रविच्छिल्पसम्पन्नो रूपवान् प्रियदर्शनः  
विक्रान्तो धृतिमांश्चैव वयोवेषकुलान्वितः ॥ ४॥  
  
सुरभिर्मधुरस्त्यागि सहिष्णुरविकत्थनः  
अशङ्कितः प्रियाभाषी चतुरः शुभदः शुचिः ॥ ५॥  
  
कामोपचारकुशलो दक्षिणो देशकालवित् ।  
अदीनवाक्यः स्मितवान् वाग्मी दक्षः प्रियंवदः ॥ ६॥  
  
स्त्रीलुब्धाः संविभागी च श्रद्धधानो दृढस्मृतिः ।  
गम्यासु चाप्यविस्रम्भी मानी चेति हि वैशिकः ॥ ७॥  
  
अनुयुक्तः शुचिर्दक्षो दक्षिणः प्रतिपत्तिमान् ।  
भवेच्चित्राभिधायी च वयस्यस्तस्य तद्गुणः ॥ ८॥  
  
विज्ञानगुणसम्पना कथिनी लिङ्गिनी तथा ।  
प्रातिवेश्या सखी दासी कुमारी कारुशिल्पिनी ॥ ९॥  
  
धात्री पाषण्डिनी चैव तथा रङ्गोपजीविनी ।  
प्रोत्साहनेऽथकुशला मधुरकथा दक्षिणाथकालज्ञा ॥ १०॥  
  
लडहा संवृतमन्त्रा दूती त्वेभिर्गुणैः कार्या ।  
तयाप्युत्साहनं कार्यं नानादर्शितकारणम् ॥ ११॥  
  
यथोक्तकथनं चैव तथा भावप्रदर्शनम् ।  
न जडं रूपसम्पन्नं नार्थवन्तं न चातुरम् ॥ १२॥  
  
दूतं वाऽप्यथवा दूतीं बुधः कुर्यात्कदाचन ।  
कुलभोगधनाधिक्यैः कृत्वाधिकविकत्थनम् ॥ १३॥  
  
दूती निवेदयेत्काममर्थांश्चैवानुवर्णयेत् ।  
न चाकामप्रवृत्तायाः कृद्धाया वापि सङ्गमः ॥ १४॥  
  
नानुपायः प्रकर्तव्यो दूत्या हि पुरुषाश्रयः ।  
उत्सवे रत्रिसञ्चार उद्द्याने मित्रवेश्मनि ॥ १५॥  
  
धात्रिगृहेषु सख्या वा तथा चैव निमन्त्रणे ।  
व्याधितव्यपदेशेन शुन्यागारनिवेशने ॥ १६॥  
  
कार्यः समागमो नॄणां स्त्रीभिः प्रथमसङ्गमे ।  
एवं समागमं कृत्वा सोपायं विधिपूर्वकम् ॥ १७॥  
  
अनुरक्ता विरक्ता वा लिङ्गाकारैस्तु लक्षयेत् ।  
स्वभावभावातिशयैर्नारी या मदनाश्रया ॥ १८॥  
  
करोति निभृतां लीलां नित्यं सा मदनातुरा ।  
सखीमध्ये गुणान् ब्रूते स्वधनं च प्रयच्छति ॥ १९॥  
  
पूजयत्यस्य मित्राणि द्वेष्टि शत्रुजनं सदा ।  
गमागमे सखीनां या हृष्टा भवति चाधिकम् ॥ २०॥  
  
तुष्यत्यस्य कथाभिस्तु सस्नेहं च निरीक्षते ।  
सुप्ते तु पश्चात् स्वपिति चुम्बिता प्रतिचुम्बति ॥ २१॥  
  
उत्तिष्ठत्यपि पूर्वं च तथा क्लेशसहापि च ।  
उत्सवे मुदिता या च व्यसने या च दुःखिता ॥ २२॥  
  
एवंविधैर्गुणैर्युक्ता त्वनुरक्ता तु सा स्मृता ।  
विरक्तायास्तु चिन्हानि चुम्बिता नाभिचुम्बति ॥ २३॥  
  
इति भारतीये नाट्यशास्त्रे त्रयोविंशः ॥  
  
  
Encoded by Padmakar Dadegaonkar dadegaonkar@yahoo.com  
  
