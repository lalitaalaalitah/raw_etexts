---
Author: vAsudevAnandasarasvatI TembesvAmi
Category: major_works, vAsudevAnanda-sarasvatI, vedanta, sUtra
Description-comments: From stotrAdisangraha
File name: brahmasUtramVS.itx
Indexextra: (stotrAdisangraha, Author)
Language: Sanskrit
Latest update: December 31, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: brahmasUtram
engtitle: brahmasUtram
itxtitle: brahmasUtram (vAsudevAnandasarasvatIvirachitam)
title: ब्रह्मसूत्रम् (वासुदेवानन्दसरस्वतीविरचितम्)

---
  
 ब्रह्मसूत्रं   
चित्तूलजातं यदु चित्तवृत्तं त्रिवृत्कृतं येन च भूतजातम् ।  
यत्पूर्वजातं यदु नैव जातं तद्ब्रह्मसूत्रं द्विज धेह्यजातम् ॥ १॥  
  
त्रिलोकसूत्रं खलु यत्सुमन्त्रं त्रिवृत्तगात्रं नवदेवमात्रम् ।  
यद्वै त्रिमात्रं यदनन्तमात्रं तद्ब्रह्मसूत्रं द्विज धेह्यजातम् ॥ २॥  
  
प्रजापतेर्यत्खलु पूर्वजातं यज्ञोपवीतं सहजातमाक्तम् ।  
सत्त्वेन मुक्तं त्रिगुणेन शक्तं तद्ब्रह्मसूत्रं द्विज धेह्यजातम् ॥ ३॥  
  
दक्षोद्धृतं चेद्यदु विश्वसूत्रं सदा पवित्रं प्रकरोति सूत्रम् ।  
एनोलवित्रं भजतैकपात्रं तद्ब्रह्मसूत्रं द्विज धेह्यजातम् ॥ ४॥  
  
यद्ब्रह्मसूत्रं यदु वस्तुतन्त्रं यतः स्वतन्त्रं परतन्त्रयन्त्रम् ।  
तमाहुरत्रेः परमं सुपुत्रं तद्ब्रह्मसूत्रं द्विज धेह्यजातम् ॥ ५॥  
  
यमत्रिपुत्रं ब्रुवते पवित्रमसाध्वमित्रं किल साधुमित्रम् ।  
अतीव चित्रं सुविचित्रगात्रं तद्ब्रह्मसूत्रं द्विज धेह्यजातम् ॥ ६॥  
  
अनन्यया सूत्रमिदं पवित्रं भक्त्या धृतं चेत्सुविशुद्धगात्रम् ।  
भवेत्पवित्रात्स पवित्र एव तद्ब्रह्मसूत्रं द्विज धेह्यजातम् ॥ ७॥  
  
स ब्राह्मणो यो मनसा बिभर्ति यद्वा नरो यो वचसा बिभर्ति ।  
यद्वाप्यदम्भः श्रवसा बिभर्ति तद्ब्रह्मसूत्रं द्विज धेह्यजातम् ॥ ८॥  
  
द्विजोऽपि चेद्येन विवर्जितः स चण्डाल एवास्य च धारणेन ।  
सद्ब्राह्मणत्वं खलु हीनजातेस्तद्ब्रह्मसूत्रं द्विज धेह्यजातम् ॥ ९॥  
  
नवसूत्रमहोरात्रं योऽत्रिपुत्रमयं द्विजः ।  
ब्रह्मसूत्रमिदं धत्ते स यातीह पवित्रताम् ॥ १०॥  
  
इति श्री परमपूजनीय श्रीवासुदेवानन्दसरस्वतीविरचितं  
        ब्रह्मसूत्रं सम्पूर्णम् ॥  
  
  
Proofread by Sunder Hattangadi sunderh at hotmail.com  
  
