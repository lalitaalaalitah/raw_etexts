---
Author: Sadashivendra Sarasvati
Category: major_works, sadAshivabrahmendra
File name: svapnoditam.itx
Indexextra: (Scan)
Language: Sanskrit
Latest update: December 2, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: svapnoditam
engtitle: svapnoditam
itxtitle: svapnoditam (sadAshivendravirachitam)
title: स्वप्नोदितम् (सदाशिवेन्द्रविरचितम्)

---
  
 स्वप्नोदितम्   
देशिकानुग्रहोत्तुङ्गतरङ्गशिशिराशयः ।  
निवसामि निजानन्दपरिपूर्णैकभूमनि ॥ १॥  
  
देशिकानुग्रहोत्तुङ्गमत्तमातङ्गमस्तकम् ।  
आरुह्य विहराम्यात्मपदे समरसोज्ज्वले ॥ २॥  
  
देशिकानुग्रहोत्तङ्गगिरिशृङ्गमुपेयुषः ।  
तृणवद्भाति मे सर्वं जगदत्यल्पमाततम् ॥ ३॥  
  
देशिकानुग्रहोदारग्रहग्रस्तात्मवानहम् ।  
न किञ्चिदपि जानामि जगदेतच्चराचरम् ॥ ४॥  
  
देशिकानुग्रहोदारवेत्रोदस्तमनोग्रहः ।  
विजानामि जगत्सर्वमात्ममात्रतयाधुना ॥ ५॥  
  
देशिकानुग्रहोदारतरणिप्रसरोद्भवे ।  
स्वानन्दैकरतं वीक्षे समुल्लसितमद्भुतम् ॥ ६॥  
  
देशिकानुग्रहोदारतुषारकिरणोदये ।  
आश्चर्यमान्तराम्भोजमुन्निद्रमभवन्मम ॥ ७॥  
  
देशिकानुग्रहोदारदावानललता भृशम् ।  
दग्ध्वाशेषं जगज्जालमलं मां शीतयत्यहो ॥ ८॥  
  
देशिकानुग्रहोदाररवितप्तमनोमरौ ।  
स्वानन्दकन्दलः कश्चिदाश्चर्यमुदभूद्भृशम् ॥ ९॥  
  
देशिकानुग्रहोदारसमीरे वाति सर्वतः ।  
मम चित्तमहाम्भोधिश्चित्रं न स्पन्दते कुतः ॥ १०॥  
  
देशिकानुग्रहोदारदारैः सन्ततसङ्गिनः ।  
मम भावे मनो लीनं निवृत्ताशेषवृत्तिकम् ॥ ११॥  
  
देशिकानुग्रहोदारपीताम्बरधरस्य मे ।  
शीततापादिभिर्दुःखं कथं सङ्घीभविष्यति ॥ १२॥  
  
देशिकानुग्रहोदारसाम्राज्याधिपतेर्मम ।  
अशेषमभवद्वश्यमतः किमविशेषतः ॥ १३॥  
  
देशिकेन्द्रकृपाखड्गखण्डिताशारिमण्डलः ।  
अखण्डितनिजानन्दमण्डले निवसाम्यहम् ॥ १४॥  
  
देशिकेन्द्रकृपाखड्गकृत्तचित्तमृगोत्तमः ।  
शान्तभीतिश्चराम्यन्तरात्मकान्तारसन्ततौ- ॥ १५॥  
  
देशिकेन्द्रकृपाखड्गविलूनेऽज्ञानपादपे ।  
संसारघोरवेतालः क्व गतो वा न वेद्म्यहम् ॥ १६॥  
  
देशिकेन्द्रकृपाचन्द्रचन्द्रिकाशीतलाकृतिः ।  
संसारसौरसन्तापं' नैवाहं वेद्मि किञ्चन ॥ १७॥  
  
देशिकेन्द्रकृपाचन्द्रसमेधितचिदम्बुधौ ।  
निमग्नोऽहं न पश्यामि स्वभिन्नं वस्तु किञ्चन ॥ १८॥  
  
देशिकेन्द्रकृपाचन्द्रनिरस्तान्तस्तमस्ततिः ।  
किमप्यहं न पश्यामि किमाश्चर्यमभूदिह ॥ १९॥  
  
देशिकेन्द्रकृपाचन्द्रप्रफुल्लानन्दकैरवम् ।  
आघ्रायाघ्राय हृष्यामि स्वात्मन्येव मुहुर्मुहुः ॥ २०॥  
  
देशिकेन्द्रकृपाचन्द्रद्रुतचन्द्रोपलान्तरः ।  
विश्रान्तिमाप्तवानस्मि विज्ञानैकरसे पदे ॥ २१॥  
  
कृतार्थोऽस्मि कृतार्थोऽस्मि देशिकानुग्रहादहम् ।  
अतः सर्वे जनो यूयमुपाद्ध्वं देशिकोत्तमम् ॥ २२॥  
  
इति स्वप्नोदितां निष्ठामनुस्मरति यः पुमान् ।  
सोऽसौ सत्यपरानन्दपदवीं याति पावनीम् ॥ २३॥  
  
इति श्रीसदाशिवेन्द्रसरस्वत्या विरचितं स्वप्नोदितं सम्पूर्णम् ।  
  
॥ हरिः ॐ ॥  
  
  
Proofread by Sunder Hattangadi sunderh at hotmail.com  
  
