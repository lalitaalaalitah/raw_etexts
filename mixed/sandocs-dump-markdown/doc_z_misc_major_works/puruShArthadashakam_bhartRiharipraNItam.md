---
Author: Bhartrihari
Category: major_works, dashaka, bhartrihari
File name: puruShArthadashakambhartRihari.itx
Language: Sanskrit
Latest update: March 31, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: puruShArthadashakam by bhartRihari
Transliterated by: Sunder Hattangadi sunderh at hotmail.com
engtitle: puruShArthadashakam by bhartRihari
itxtitle: puruShArthadashakam (bhartRiharipraNItam)
title: पुरुषार्थदशकम् (भर्तृइहरिप्रणीतम्)

---
  
 भर्तृहरिप्रणीतं पुरुषार्थदशकम्   
तस्मादनन्तमजरं परमं विकासि  
     तच्चित्त ! चिन्तय किमेभिरसद्विकल्पैः ।  
यस्यानुषङ्गिण इमे भुवनाधिपत्य-  
     भोगादयः कृपणलोकमता भवन्ति ॥ १॥  
  
पातालमाविशसि चापि नभौ विलङ्घ्य  
     दिङ्मण्डलं भ्रमसि मानस।! चापलेन ।  
भ्रान्त्यापि जातु [विमलं] कथमात्मनीनं  
     न ब्रह्म संस्मरसि निर्वृतिमेषि येन ॥ २॥  
  
यूयं वयं वयं यूयम् इत्यासीन्मतिरावयोः  
     किं जातमधुना येन यूयं यूयं वयं वयम् ॥ ३॥  
  
महीशय्या शय्या विततमुपधानं भुजलता  
     वितानस् त्वाकाशो व्यजनमनुकूलोऽयमनिलः ।  
स्फुरन् दीपश् चन्द्रो विरतिवनितासङ्गम् उदितः  
     सुखं शान्तः शेते तनुतरविभूतिर् नृप इव ॥ ४॥  
  
किं वेदै स्मृतिभिः पुराणवचनैः शास्त्रैर्मद्वाविस्तरैः  
     स्वर्गग्रामकुटीनिवासफलदैः कर्मक्रियाविभ्रमैः ।  
मुक्त्वैक्षकं भवदुःखभाररचनाविध्वंसकालानल-  
     स्वात्मानन्दपदप्रवेशकथनाः शेते वणिग्वृत्तिभिः ॥ ५॥  
  
आयुः कल्लोललोलं कतिपयदिवसस्थायिनी यौवनश्रीर्  
     अर्थाः सङ्कल्पकल्पा घनसमयतटिद्विभ्रमा भोगपूगाः ।  
कण्ठाश्लेषोपगूढं तदपि च न चिरं यत् प्रियाभिः प्रणीतं  
     ब्रह्मण्यासक्तचित्ता भवत भवभयाम्भोधिपारं तरीतुम् ॥ ६॥  
  
यदासीदज्ञानं स्मरतिमिरसंस्कारजनितं  
     तदा दृष्टं नारीमयमिदमशेषं जगदपि ।  
इदानीमस्माकं पटुतरविवेकाञ्जनजुषां  
     समीभूता दृष्टिस् त्रिभुवनमपि ब्रह्म मनुते ॥ ७॥  
  
किं कन्दर्प ! वृथा कदर्थयसि मां कोदण्डटङ्कारितै  
     रे रे कोकिल ! कोमलं कलरवं किं वाभिधन् स्वादुना ।  
मुग्धे ! स्निग्ध [विदग्ध] मुग्धमधुरच्छायैः कटाक्षैरलं  
     चेतश् चुम्बति चन्द्रचूडचरणध्यानामृतं सम्प्रति ॥ ८॥  
  
प्रशान्तशास्त्रार्थविचारचापलं  
     निवृत्तनानारसकाव्यकौतुकम् ।  
निरस्तनिश्शेषविकल्पविप्लवं  
     प्रपत्तुमन्विच्छति शूलिनं मनः ॥ ९॥  
  
मातर्मेदिनि तात मारुत सखे तेजः सुबन्धो जल !  
     भ्रातर्व्योम निबद्ध एष भवतामन्त्यं प्रणामाञ्जलिः ।  
युष्मत्सङ्गवशोपजातसुकृतोद्रेकस्फुरन्निर्मलं  
     ज्ञानापास्तसमस्तमोहमहिमा लीये परब्रह्मणि ॥ १०॥  
  
इति पुरुषार्थप्रकरणम् ।  
इत्याचार्यभर्तृहरिप्रणीतं पुरुषार्थदशकं समाप्तम् ॥  
  
  
Encoded and proofread by Sunder Hattangadi sunderh at hotmail.com  
  
