---
Author: Sage Bharata
Category: natyashastra, major_works, bharata
File name: natya36.itx
Language: Sanskrit
Latest update: January 16, 2007
Location: doc_z_misc_major_works
Proofread by: Sowmya Krishnapur krsowmya at yahoo.com    are needed for devanaagarii
  output and formatting.
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 36 naaTyashaapaH
Texttype: pramukha
Transliterated by: Sowmya Krishnapur krsowmya at yahoo.com
engtitle: Natya Shastra Chapter 36
itxtitle: nATyashAstram adhyAyaH 36 nATyashApaH
title: नाट्यशास्त्रम् अध्यायः ३६ नाट्यशापः

---
  
 नाट्यशास्त्रम् अध्यायः ३६ नाट्यशापः   
  
॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ षट्त्रिंशोऽध्यायः  
अथात्रेयो वसिष्ठश्च पुलस्त्यः पुलहः क्रतुः ।  
अङ्गिरा गौतमोऽगस्त्यो मनुरायुस्तथात्मवान् ॥ १॥  
  
विश्वामित्रः स्थूलशिराः संवर्तः प्रमतिर्दनुः ।  
उशना बृहस्पतिर्व्यासश्च्यवनः काश्यपो ध्रुवः ॥ २॥  
  
दुर्वासा जामदग्न्यश्च मार्कण्डेयोऽथ गालवः ।  
भरद्वाजश्च रैभ्यश्च यवक्रीतस्तथैव च ॥ ३॥  
  
स्थूलाक्षः शकलाक्षश्च काण्वो मेघातिथिः क्रतुः ।  
नारदः पर्वतश्चैव सुवर्माथैकजो द्विजः ॥ ४॥  
  
नितम्बुर्भुवनः सौम्यः शतानन्दः कृतव्रणः ।  
जामदग्न्यस्तथा रामः कचश्चेत्येवमादयः ॥ ५॥  
  
एवं ते मुनयः श्रुत्वा सर्वज्ञं भरतं ततः ।  
पुनरूचुरिदं वाक्यं कुतूहलपुरोगमम् ॥ ६॥  
  
यस्त्वया गदितो ह्येष नाट्यवेदः पुरातनः ।  
एकचित्तैः स चास्माभिः सम्यक् समुपधारितः ॥ ७॥  
  
एकश्च संशयोऽस्माकं तं नो व्याख्यातुमर्हसि ।  
को वान्यो नाट्यवेदस्य निश्चयं वक्तुमर्हति ॥ ८॥  
  
न वयं परिहासेन न विरोधेन न चेर्ष्यया ।  
पृच्छामो भगवन् नाट्यमुपदेशार्थमेव तु ॥ ९॥  
  
अस्माभिश्च तदा नोक्तं कथाच्छेदो भवेदिति ।  
इदानीं तूपशिक्षार्थं नाट्यगुह्यं निदर्शय ॥ १०॥  
  
लोकस्य चरितं नाट्यमित्यवोचस्त्वमीदृशम् ।  
तेषां तु लोकं गुह्यानां निश्चयं वक्तुमर्हसि ॥ ११॥  
  
देवस्य कस्य चरितं पूर्वरङ्गे द्विजर्षभ ।  
किमर्थं भुज्यते ह्येष प्रयुक्तः किं करोति वा ॥ १२॥  
  
कस्माच्चैव पुनः शौचं सम्यक् चरति सूत्रदृक् ।  
कथमुर्वीतले नाट्यं स्वर्गान्निपतितं विभो ॥ १३॥  
  
कथं तवायं वंशश्च नटसञ्ज्ञः प्रतिष्ठितः ।  
सर्वमेव यथातत्त्वं कथयस्व महामुने ॥ १४॥  
  
तेषं तु वचनं श्रुत्वा मुनीनां भरतो मुनिः ।  
प्रत्युवाच पुनर्वाक्यं गुह्यार्थाभिनयं प्रति ॥ १५॥  
  
ब्रवीमि वः कथां गुह्यां यन्मां पृच्छन् सुव्रताः ।  
पूर्वरङ्गविधानस्य तां च मे सन्निबोधत ॥ १६॥  
  
प्रोक्तवानस्मि यत्पूर्वं शुभं विघ्ननिबर्हणम् ।  
तस्यानुबन्धेन मया पूर्वरङ्गः प्रकीर्तितः ॥ १७॥  
  
शस्त्राणां प्रतिकारार्थं शरीरावरणं यथा ।  
क्रियते हि तथा पापं हुतेनैव प्रशाम्यति ॥ १८॥  
  
एवं जप्यैश्च होमैश्च देवताभ्यर्चनेन च ।  
सर्वातोद्यविधानैश्च तथा गीतस्वनेन च ॥ १९॥  
  
स्तुत्याशीर्वचनैः शान्तैः कर्मभावानुकीर्तनैः ।  
मया पापापहरणैः कृते विघ्ननिबर्हणे ॥ २०॥  
  
स्तुतिगीतादिसंसृष्टैर्देवैरभिहितोऽस्म्यहम् ।  
नितरां परितुष्टाः स्मः प्रयोगेणामुना च ते ॥ २१॥  
  
देवतासुरमानन्द्य यस्माँल्लोकश्च नन्दति ।  
तस्मादयं प्रयोगस्तु नान्दीनामा भविष्यति ॥ २२॥  
  
गीतवाद्यानुनादो हि यत्र काकुस्वनः शुभः ।  
तस्मिन् देशे विपाप्मानो माङ्गल्यं च भविष्यति ॥ २३॥  
  
यावत्तं पूरयेद्देशं ध्वनिर्नाट्यसमाश्रयः ।  
न स्थास्यन्ति हि रक्षांसि तं देशं न विनायकाः ॥ २४॥  
  
आवाहे च विवाहे च यज्ञे नृपतिमङ्गले ।  
नान्दीशब्दमुपश्रुत्य हिंस्रा नश्यन्ति चैव हि ॥ २५॥  
  
पाठ्यं नाट्यं तथा गेयं चित्रवादित्रमेव च ।  
वेदमन्त्रार्थवचनैः समं ह्येतद् भविष्यति ॥ २६॥  
  
श्रुतं मया देवदेवात् तत्त्वतः शङ्कराद्धितम् ।  
स्नानजप्यसहस्रेभ्यः पवित्रं गीतवादितम् ॥ २७॥  
  
यस्मिन्नातोद्यनाट्यस्य गीतपाठ्यध्वनिः शुभः ।  
भविष्यत्यशुभं देशे नैव तस्मिन् कदाचन ॥ २८॥  
  
एवं पूजाधिकारार्थं पूर्वरङ्गः कृतो मया ।  
नानास्तुतिकृतैर्वाक्यैर्देवताभ्यर्चनेन च ॥ २९॥  
  
यतोऽभिवादनं क्लिष्टं शिष्टं तद्रङ्गमण्डले ।  
ततस्तस्य हि तच्छौचं विहितं तु द्विजोत्तमाः ॥ ३०॥  
  
शौचं कृत्वा यतो मन्त्रं पूजनं जर्जरस्य तु ।  
उच्यते पूर्वरङ्गेऽस्मिन् तस्माच्छौचं प्रकीर्तितम् ॥ ३१॥  
  
यथावतारितं चैव नाट्यमेतन्महीतले ।  
वक्तव्यं सर्वमेतद्धि न शक्यं हि निगूहितुम् ॥ ३२॥  
  
ममैते तनयाः सर्वे नाट्यवेदसमन्विताः ।  
सर्वलोकं प्रहसनैः बाधन्ते नाट्यसंश्रयैः ॥ ३३॥  
  
कस्यचित्त्वथ कालस्य शिल्पकं ग्राम्यधर्मकम् ।  
ऋषीणां व्यङ्ग्यकरणं कुर्वद्भिर्गुणसंश्रयम् ॥ ३४॥  
  
अश्राव्यं तद्दुराचारं ग्राम्यधर्मप्रवर्तितम् ।  
निष्ठुरं चाप्रस्तुतं च काव्यं संसदि योजितम् ॥ ३५॥  
  
तच्छ्रुत्वा मुनयः सर्वे भीमरोषप्रकम्पिताः ।  
ऊचुस्तान् भरतान् क्रुद्धा निर्दहन्त इवाग्नयः ॥ ३६॥  
  
मा तावद्भो द्विजा युक्तमिदमस्मद्विडम्बनम् ।  
को नामायं परिभवः किञ्च नास्मासु सम्मतम् ॥ ३७॥  
  
यस्माज्ज्ञानमदोन्मत्ता न वेत्थाविनयाश्रिताः ।  
तस्मादेतद्धि भवतां कुज्ञानं नाशमेष्यति ॥ ३८॥  
  
ऋषीणां ब्राह्मणानां च समवायसमागताः ।  
निराहुता विना होमैः शूद्राचारा भविष्यथ ॥ ३९॥  
  
अपाङ्क्तेयाः कुत्सिताश्चावमा एव भविष्यथ ।  
यश्च वो भविता वंशः सर्वाशौचो भविष्यति ॥ ४०॥  
  
ये च वो वंशजास्तेऽपि भविष्यन्त्यथ नर्तकाः ।  
परोपस्थानवन्तश्च शस्त्रपण्योपजीविनः ॥ ४१॥  
  
शापं दत्तं तथा ज्ञात्वा सुतेभ्यो मे तदा सुराः ।  
सर्वे विमनसो भूत्वा तानृषीन् समुपस्थिताः ॥ ४२॥  
  
याचमानैस्ततः प्रोक्तं देवैः शक्रपुरोगमैः ।  
इदानीं दुःखमुत्पन्नं नाट्यमेतद् विनङ्क्षति ॥ ४३॥  
  
ऋषिभिश्च ततः प्रोक्तं न चैतद्धि विनक्ष्यति ।  
शेषमन्यत्र यद् प्रोक्तं सर्वमेतद् भविष्यति ॥ ४४॥  
  
एतच्छ्रुत्वा तु वचनं मुनीनामुग्रतेजसाम् ।  
विष्ण्णास्ते ततः सर्वे श्रुत्वा मां समुपस्थिताः ॥ ४५॥  
  
प्रोक्तवन्तश्च मां पुत्रास्त्वयाहो नाशिता वयम् ।  
अनेन नाट्यदोषेण शूद्राचारा हि यत् कृताः ॥ ४६॥  
  
मयापि सान्त्वयित्वोक्ता मा क्रोधं व्रजतानघाः ।  
कृतान्तविहितोऽस्माकं नूनमेष विधिः सुताः ॥ ४७॥  
  
मुनीनां हि मृषा वाक्यं भविष्यति कदाचन ।  
निधने च मनो मा भूद् युष्माकमिति सान्त्विताः ॥ ४८॥  
  
जानीध्वं तत्तथा नाट्यं ब्रह्मणा सम्प्रवर्तितम् ।  
शिष्येभ्यश्च तदन्येभ्यः प्रयच्छामः प्रयोगतः ॥ ४९॥  
  
मा वै प्रणश्यतामेतन्नाट्यं दुःखप्रवर्तितम् ।  
महाश्रयं महापुण्यं वेदाङ्गोपाङ्गसम्भवम् ॥ ५०॥  
  
अप्सरोभ्य इदं चैव यथातत्त्वं यथाश्रुतम् ।  
नाट्यं दत्त्वा ततः सर्वे प्रायश्चित्तं चरिष्यथ ॥ ५१॥  
  
। इति भरतीये नाट्यशास्त्रे नाट्यशापो नाम षट्त्रिंशोऽध्यायः ।  
  
Encoded by Sowmya Krishnapur krsowmya@yahoo at com  
  
