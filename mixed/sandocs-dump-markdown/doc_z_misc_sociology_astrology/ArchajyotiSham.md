---
Category: jyotisha, sociology_astrology
File name: aarchajyotiSha.itx
Language: Sanskrit
Latest update: May 21, 2009
Location: doc_z_misc_sociology_astrology
Proofread by: Sanjay Prabhakaran sanjaychettiar at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/astrology
Sublocation: sociology_astrology
Text title: aarchajyotisha
Texttype: pramukha
Transliterated by: Sanjay Prabhakaran sanjaychettiar at gmail.com
engtitle: ArchajyotiSham
itxtitle: ArchajyotiSham
title: आर्चज्योतिषम्

---
  
 आर्चज्योतिषम्   
  
पञ्चसंवत्सरमयं युगाध्यक्षं प्रजापतिम् ।  
दिनर्त्वयनमासाङ्गं प्रणम्य शिरसा शुचिः ॥ १॥  
  
प्रणम्य शिरसा कालमभिवद्य सरस्वतीम् ।  
कालज्ञानं प्रवक्ष्यामि लगधस्य महात्मनः ॥ २॥  
  
ज्योतिषामयनं पुण्यं प्रवक्ष्याम्यनुपूर्वशः ।   
विप्राणां सम्मतं लोके यज्ञकालार्थ सिद्धये ॥ ३॥  
  
निरेकं द्वादशाभ्यस्तं द्विगुणं गतसञ्ज्ञिकम् ।  
षष्ट्या षष्ट्या युतं द्वाभ्यां पर्वणां राशिरुच्यते ॥ ४॥  
  
स्वराक्रमेते सोमार्कौ यदा साकं सवासवौ ।   
स्यात्तदादियुगं माघस्तपः शुक्लोऽयनं ह्युदक् ॥ ५॥  
  
प्रपद्यते श्रविष्ठादौ सूर्याचन्द्रमसावुदक् ।  
सार्पार्धे दक्षिणार्कस्तु माघश्रावणयोः सदा ॥ ६॥  
  
धर्मवृद्धिरपां प्रस्थः क्षपाह्रास उदग्गतौ ।  
दक्षिणे तौ विपर्यासः षण्मुहूर्त्ययनेन तु ॥ ७॥  
  
द्विगुणं सप्तमं चाहुरयनाद्यं त्रयोदश ।  
चतुर्थं दशमं चैव द्विर्युग्मं बहुलेप्यृतौ ॥ ८॥  
  
वसुस्त्वष्टा भवोऽजश्च मित्रः सर्पोऽश्विनौ जलम् ।  
धाता कश्चायनाद्याः स्युरर्धपञ्चमभस्त्वृतुः ॥ ९॥  
  
भांशाः स्युरष्टकाः कार्याः पक्षा द्वादशकोद्गताः ।  
एकादशगुणश्चोनः शुक्लेऽर्धं चैन्दवा यदि ॥ १०॥  
  
कार्या भांशाष्टकास्थाने कला एकान्नविंशतिः ।  
उनस्थाने त्रिसप्ततिमुद्ववपेदूनसम्मिताः ॥ ११॥  
  
त्र्यंशो भशेषो दिवसांशभागश्चतुर्दशस्याप्यपनीय भिन्नम् ।  
भार्धेऽधिके चाधिगते परेंऽशेद्यावुक्तमेकं नवकैर्भवेद्यः ॥ १२॥  
  
पक्षात्पञ्चदशाच्चोर्ध्वं तद्भुक्तमिति निर्दिशेत् ।  
नवभिस्तूद्गतोंऽशः स्यादूनांशद्वयधिकेन तु ॥ १३॥  
  
जौ द्रा गः खे श्वे ही रो षा श्चिन्मूषक्ण्यः सूमाधाणः ।  
रे मृ घाः स्वापोजः कृष्यो ह ज्येष्ठा इत्यृक्षा लिङ्गैः ॥ १४॥  
  
जावाद्यशैः समं विद्यात् पूर्वार्धे पर्व सूत्तरे ।  
भादानं स्याच्चतुर्दश्यां काष्ठानां देविना कलाः ॥ १५॥  
  
कला दश सविंशा स्याद् द्वे मुहुर्तस्य नाडिके ।  
द्युस्त्रिंशन्त् तत्कलानां तु षट्शती त्र्यधिका भवेत् ॥ १६॥  
  
नाडिके द्वे मुहुर्तस्तु पञ्चाशत्पलमाढकम् ।  
आढाकात्कुम्भाकोद्रोणः कुटपैर्वर्धते त्रिभिः ॥ १७॥  
  
ससप्तकं भयुक् सोमः सूर्यो द्यूनि त्रयोदश ।  
नवमानि च पञ्चाह्नः काष्ठाः पञ्चाक्षरा भवेत् ॥ १८॥  
  
श्रविष्ठाभ्यो गणाभ्यस्तान् प्राग्विलग्नान् विनिर्दिशेत् ।  
स्तर्यान् मासान् षडभ्यस्तान् विद्याच्चान्द्रमसानृतून ॥ १९॥  
  
अतीतपर्वभागेभ्यः शोधयेद् द्विगुणां तिथिम् ।  
तेषु मण्डलभागेषु तिथिनिष्ठाङ्गतो रविः ॥ २०॥  
  
याः पर्वाभादानकलास्तासु सप्तगुणां तिथिम् ।  
पक्षिपेत्तत् समूहस्तु विद्यादादानिकाः कलाः ॥ २१॥  
  
यदुत्तरस्यायनतो गतं स्याच् छेषं तथा दक्षिणतोऽयनस्य ।  
तदेकषष्ट्याद्विगुणं विभक्तं सद्वादशं स्याद् दिवसप्रमाणम् ॥ २२॥  
  
यदर्धं दिनभागानां सदा पर्वणि पर्वणि ।  
ॠतुशेषं तु तद् विद्यात् सङ्ख्याय सह पर्वणाम् ॥ २३॥  
  
इत्युपायसमुद्देशो भूयोप्यह्नः प्रकल्पयेत् ।  
ज्ञेयराशिं गताभ्यस्तं विभजेज्ज्ञानराशिना ॥ २४॥  
  
अग्निः प्रजापतिः सोमो रुद्रोदितिबृहस्पती ।  
सर्पाश्च पितरश्चैव भगश्चैवार्यमापि च ॥ २५॥  
  
सविता त्वष्टाथ वायुश्चेन्द्राग्नी मित्र एव च ।  
इन्द्रो निॠतिरापो वै विश्वेदेवास्तथैव च ॥ २६॥  
  
विष्णुर्वसवो वरुणूऽजेकपात् तथैव च ।  
अहिर्बुध्न्यस्तथा पूषा अश्विनौ यम एव च ॥ २७॥  
  
नक्षत्रदेवता एता एताभिर्यज्ञकर्मणि ।  
यजमानस्य शास्त्रज्ञैर्नाम नक्षत्रजं स्मृतम् ॥ २८॥  
  
इत्येवं मासवर्षाणां मुहुर्तोदयपर्वणाम् ।  
दिनर्त्वयनमासाङ्गं व्याख्यानं लगधोऽब्रवीत् ॥ २९॥  
  
सोमसूर्यस्तृचरितं विद्वान् वेदविदश्नुते ।  
सोमसूर्यस्तृचरितं लोकं लोके च सम्मतिम् ॥ ३०॥  
  
विषुवं तद्गुणं द्वाभ्यां रूपहीनं तु षड्गुणम् ।  
यल्लब्धं तानि पर्वाणि तथार्धं सा तिथिर्भवेत् ॥ ३१॥  
  
माघशुक्लप्रपन्नस्य पौषकृष्णसमापिनः ।  
युगस्य पञ्चवर्षस्य कालज्ञानं प्रचक्षते ॥ ३२॥  
  
तृतीयां नवमीं चैव पौर्णमासीमथासिते ।  
षष्ठि च विषुवान् प्रोक्तो द्वादशीं च समं भवेत् ॥ ३३॥  
  
चतुर्दशीमुपवसथस्तथा भवेद्यथोदितो दिवसमुपैति चन्द्रमाः ।  
मघशुक्लाह्निको भुङ्क्ते श्रविष्ठायां च वार्षिकीम् ॥ ३४॥  
  
यथा शिखा मयूराणां नागानां मणयो यथा ।  
तद्वद्वेदाङ्गशास्त्राणां ज्यौतिषं मूर्धानि स्थितम् ॥ ३५॥  
  
वेद हि यज्ञार्थमभिप्रवृत्ताः कालानुपूर्व्या विहिताश्च यज्ञाः ।  
तस्मादिदं कालविधानशास्त्रं यो ज्योतिषं वेद स वेद यज्ञान् ॥ ३६॥  
  
॥ इति आर्चज्योतिषं समाप्तम् ॥  
  
  
Encoded and proofread by   
Sanjay Prabhakaran sanjaychettiar at gmail.com  
  
