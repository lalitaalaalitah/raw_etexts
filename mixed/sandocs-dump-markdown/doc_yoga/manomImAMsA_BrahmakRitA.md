---
Author: Brahma
Category: yoga
File name: manomImAMsA.itx
Indexextra: (Translation)
Language: Sanskrit
Latest update: August 2, 2017
Location: doc_yoga
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: manomImAMsA
engtitle: manomImAMsA
itxtitle: manomImAMsA (BrahmakRitA)
title: मनोमीमांसा (भ्रह्मकृइता)

---
  
 मनोमीमांसा   
  
नायं जनो मे सुखदुःखहेतु-  
र्न देवतात्मा ग्रहकर्मकालाः ।  
मनः परं कारणमामनन्ति  
संसारचक्रं परिवर्तयेद्यत् ॥ १॥  
  
मनो गुणान्वै सृजते बलीय-  
स्ततश्च कर्माणि विलक्षणानि  
शुक्लानि कृष्णान्यथ लोहिनानि  
तेभ्यः सवर्णाः सृतयो भवन्ति ॥ २॥  
  
अनीह आत्मा मनसा समीहता  
हिरण्मयो मत्सख उद्विचष्टे ।  
मनः स्वलिङ्गं परिगृह्य कामा-  
न्जुषन्निबद्धो गुणसङ्गतोऽसौ ॥ ३॥  
  
दानं स्वधर्मो नियमो यमश्च  
श्रुतं च कर्माणि च सद्व्रतानि ।  
सर्वे मनोनिग्रहलक्षाणान्ताः  
परो हि योगो मनसः समाधिः ॥ ४॥  
  
समाहितं यस्य मनः प्रशान्तं  
दानादिभिः किं वद तस्य कृत्यम् ।  
असंयतं यस्य मनो विनश्य-  
द्दानादिभिश्चेदपरं किमेभिः ॥ ५॥  
  
मनोवशेऽन्ये ह्यभवन्स्म देवा  
मनश्च नान्यस्य वशं समेनि  
भीष्मो हि देवः सहसः सहीया-  
न्युञ्ज्याद्वशे तं स हि देवदेवः ॥ ६॥  
  
तम्दुर्जयं शत्रुमसह्यवेगम-  
रुन्तुदं तन्न विजित्य केचित् ।  
कुर्वन्त्यसद्विग्रहमत्र मर्त्यै-  
र्मित्राण्युदासीनरिपून्विमूढाः ॥ ७॥  
  
देहं मनोमात्रमिमं गृहीत्वा  
ममाहसित्यन्धधियो मनुष्याः ।  
एषोऽहमन्योऽयमिति भ्रमेण  
दुरन्तपारे तमसि भ्रमन्ति ॥ ८॥  
  
जनस्तु हेतुः सुखदुःखयोश्चे-  
त्किमात्मनश्चात्र हि भौमयोस्तत् ।  
जिह्वां क्वचित्सन्दशति स्वदद्भि-  
स्तद्वेदनायां कनमाय कुप्येत् ॥ ९॥  
  
दुःखस्य हेतुर्यदि देवतास्तु  
किमात्मनस्तत्र विकारयोस्तत् ।  
यदङ्गमङ्गेन निहन्यते क्वचि-  
त्क्रुध्येत कस्मै पुरुषः स्वदेहे ॥ १०॥  
  
आत्मा यदि स्यात्सुखदुःखहेतुः  
किमन्यतस्तत्र निजस्वभावः ।  
न ह्यात्मनोऽन्यद्यदि तन्मृषा स्या-  
त्क्रुध्येत कस्मान्न सुखं न दुःखम् ॥ ११॥  
  
ग्रहा निमित्तं सुखदुःखयोश्चेत्-  
किमात्मनोऽजस्य जनस्य ते वै ।  
ग्रहैर्ग्रहस्यैव वदन्ति पीडां  
क्रुध्येत कस्मै पुरुषस्ततोऽन्यः ॥ १२॥  
  
कर्मास्तु हेतुः सुखदुःखयोश्चे-  
त्किमात्मनस्तद्धि जडाजडत्वे ।  
देहस्त्वचित्पुरुषोऽयं सुपर्णः  
क्रुध्येत कस्मै न हि कर्म मूलम् ॥ १३॥  
  
कालस्तु हेतुः सुखदुःखयोश्चे-  
त्किमात्मनस्तत्र  तदात्मकोऽसौ ।  
नाग्नेर्हि तापो न हिमस्य तत्स्या-  
त्क्रुध्येत कस्मै न परस्य द्वन्द्वम् ॥ १४॥  
  
न केनचित्क्वापि कथञ्चनास्य  
द्वन्द्वोपरागः परतः परस्य ।  
यथाहमः संसृतिरूपिणः स्या-  
द्देवं प्रबुद्धो न बिर्भति भूतैः ॥ १५॥  
  
एतां स आस्थाय परात्मनिष्ठा-  
मध्यासितां पूर्वतमैर्महर्षिभिः ।  
अहं तरिष्यामि दुरन्तपारं  
तमो मुकुन्दाङ्घ्रिनिषेवयैव ॥ १६॥  
  
इति मनोमीमांसा सम्पूर्णा ।  
  
Proofread by Jonathan Wiener wiener78 at sbcglobal.net, NA  
  
