---
Category: vedanta, yoga
File name: pramANa_laxaNa.itx
Indexextra: (mAdhava)
Language: Sanskrit
Latest update: November 1, 2010
Location: doc_yoga
Proofread by: Shrisha Rao shrao at dvaita.org
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: pramANa laxaNa (mAdhava)
Transliterated by: Shrisha Rao shrao at dvaita.org
engtitle: pramANa lakShaNa (mAdhava)
itxtitle: pramANalakShaNam (madhvAchAryarachitam)
title: प्रमाणलक्षणम् (मध्वाचार्यरचितम्)

---
  
 प्रमाण लक्षण (माधव)   
  
          ॥ श्री गुरुभ्यो नमः हरिः ॐ ॥  
  
अशेषगुरुमीशेशं नारायणमनामयम्  ।  
सम्प्रणम्य प्रवक्ष्यामि प्रमाणानां स्वलक्षणम्  ॥  ॥  
  
यथार्थं प्रमाणम्  ।  ।  
तद्द्विविधम् ।  केवलमनुप्रमाणं च  ।  ।  
यथार्थज्ञानं केवलम्  ।  ।  
तत्साधनमनुप्रमाणम्  ।  ।  
केवलं चतुर्विधम् ।  ईशलक्ष्मीयोग्योगिभेदेन  ।  ।  
पूर्वद्वयमनादिनित्यम्  ।  ।  
स्वातन्त्रपारतन्त्राभ्यां तद्विशेषः ।  पूर्वं  
स्वपरगताखिलविशेष विषयम् ।  द्वितीयं  
ईशेऽन्येभ्योऽधिकम् ।  ।  
असार्वत्रिकम् ।  अन्यत्र सर्वविषयम् ।  स्पष्टत्वे भेदः ।  ।  
योगिज्ञानं ऋजूनामनादिनित्यम् ।  ईशे जीवेभ्योऽधिकम् ।  
अन्यत्रालोचने सर्वविशयम् ।  क्रमेण वर्धमानम् ।  
आमुक्तेः ।  ततोऽव्ययम् ।  ।  
ततोऽर्वाक्क्रमेण ह्रसितम् ।  सादि च तात्त्विकेभ्योऽन्यत्र ।  ।  
अयोगिज्ञानं उत्पत्तिविनाशवत् ।  अल्पम् ।  ।  
अनुप्रमाणं त्रिविधम् ।  प्रतक्षमनुमानमागमं इति ।  ।  
निर्दोषार्थेन्द्रियसन्निकर्षः प्रत्यक्षम् ।  
निर्दोषोपपत्तिरनुमानम् ।  निर्दोषः शब्दः आगमः ।  ।  
अर्थापत्त्युपमे अनुमा विशेषः ।  ।  
अभावोऽनुमाप्रत्यक्षं च ।  ।  
परामर्शापरामर्शविशेषात् ।  ।  
सम्भवपरिशेषानुमा ।  ।  
आत्मान्योन्याश्रय चक्रकानवस्थाकल्पनागौरव  
श्रुतदृष्टहानादयोदूषणानुमा ।  ।  
उपक्रमोपसंहार तदैकरूपाभ्यासापूर्वताफलार्थवादाश्च ।  ।  
उपपत्तिविशेषाः ।  ।  
त एव सोपपत्तयो लिङ्गानि ।  ।  
समाख्या वाक्यप्रकरणस्थानानि च ।  लिङ्गविशेषाः ।  ।  
व्याप्तिरुपपपत्तिमूलम् ।  ।  
सा प्रतिज्ञाहेतुदृष्टान्तरूपा ।  ।  
हेतुगर्भा प्रतिज्ञा केवलाऽपि ।  ।  
सिद्धौ प्रतिज्ञायां हेतुमात्रं च ।  ।  
दृष्टान्तः स प्रतिज्ञो हेतुगर्भः ।  ।  
उपपत्तिदोषौ विरोधासङ्गति ।  ।  
न्यूनाधिके वाचनिके ।  ।  
संवादानुक्तियुतास्तु एव निग्रहाः ।  ।  
प्रत्यक्षं सप्तविधम् ।  साक्षि षडिन्द्रियभेदेन ।  ।  
मानस प्रत्यक्षजा स्मृतिः ।  ।  
स्मृत्यनुवादयोर्नाप्रामाण्यम् ।  ।  
यथार्थत्वानुभवात् ।  ।  
अहानेश्च ।  ।  
विरोधो मानस्ववाक्याभ्याम् ।  ।  
स्ववाक्यविरोधोऽपसिद्धान्तजातिरूपेण ।  ।  
जातिर्न मेये मानापेक्षेत्यादिका ।  ।  
मेये मानापेक्षास्तीति च तेनैव न्यायेन सिद्धत्वात् ।  ।  
मानविरोधश्च ।  ।  
छलमसङ्गति ।  ।  
अन्यच्च ।  ।  
अन्यच्च ।  ।  
गृष्टिविवक्षया गामानयेत्युक्ते पृथिवी विवक्षया  
गवानयनमशक्यमितिवत् ।  ।  
त्रिविधो विरोधः ।  प्रतिज्ञाहेतुदृष्टान्तभेदेन ।  ।  
प्रमाणविरुद्धार्थप्रतिज्ञा प्रतिज्ञाविरोधः ।  ।  
हेतुस्वरूपासिद्धिरव्याप्तिश्चेति हेतुविरोधः ।  ।  
साध्यस्य साधनस्य वाऽननुगमो दृष्टान्त विरोधः ।  ।  
प्रतिज्ञायाः समबलविरोध एव सप्रतिसाधनः ।  ।  
स एवोपाधि दोषोऽपि ।  ।  
सर्व एते दृश्यत्वानुमाने दृष्टव्याः ।  ।  
प्रत्यक्षागमादिभिर्जगतः सत्यत्वात् ।  ।  
तत्पक्षे दृश्यत्वस्य च मिथ्यात्वात् ।  ।  
अनिर्वचनीयस्य प्रतिवादिनोऽसिद्धत्वात् ।  ।  
अनिर्वचनीयस्येति ।  ।  
आत्मनोऽपि दृश्यत्वात् ।  ।  
शुक्तिरजतादेरनिर्वचनीयत्वाभावात् ।  ।  
अनिर्वचनीय दृश्यत्वाभावात् ।  ।  
मानसिद्धत्वादिति सप्रतिसाधनत्वात् ।  ।  
जगत्सत्यत्वग्राहि प्रत्यक्षस्य वर्तमानमात्रग्राहित्वे  
अनुमानागमप्रामाण्य ग्राहिणोऽपि प्रत्यक्षत्वाविशेषादुत्तरक्षणे  
प्रामाण्यं न सेत्स्यतीति भेदादिवाक्यानामेव प्रामाण्यं स्यात् ।  ।  
तस्य साक्षिसिद्धत्वं चेज्जगत्सत्यत्वमपि साक्षिसिद्धम् ।  ।  
व्यभिचारिश्चेदागमार्थानुमानिर्दोषत्वाध्यवसाये च समः ।  ।  
अत उत्तरदिवसेऽभेदवाक्यस्य भेदोऽर्थः स्यात् ।  ।  
निर्दोषानुमायाः सदोषत्वम् ।  ।  
सदोषानुमायाः निर्दोषत्वम् ।  ।  
इत्यव्यवस्था ।  ।  
आश्रयसाध्यवधिकरणासिद्धयो न दूषणम् ।  ।  
अतिप्रसङ्गाभावात् ।  ।  
अतिप्रसङ्गेन हि दोषत्वादोषत्वे कल्प्ये ।  ।  
व्याप्तिरेव हि प्रयोजिका ।  ।  
असत्यपि व्याप्तिरस्त्येव ।  ।  
असदाश्रयस्य साधकत्वं नेत्यपि व्याप्तिं विना  
कथं निवार्यते ।  ।  
असदाश्रयमित्यादि विशेषणत्वसम्भवे कथमव्याप्तिः ।  ।  
न चात्यन्ताभावोऽपि सर्वधर्मरहितः ।  प्रमेयत्वाद्यनुभवात् ।  ।  
परिशेषार्थापत्तिप्रामाण्याभ्युपगमाच्च ।  ।  
विमतं सकर्तृकमित्यत्र सर्वज्ञत्वस्य पक्षधर्मता बलेन  
सिद्ध्यङ्गीकारात् ।  ।  
परिशेषोऽर्थापत्तिरनुमानमित्यविशेषः ।  उपपत्तिमात्रत्वात् ।  ।  
उपपत्तेश्च व्याप्त्यपेक्षा सर्वथाङ्गीकार्येत्याग्रह मात्रेण भेदः ।  ।  
उपमानस्यापि व्याप्तिरूपत्वात् ।  ।  
न हि स्वसदृशेनासदृशं क्वचिद्दृष्टम् ।  ।  
योग्यानुपलब्धेश्च लिङ्गत्वम् ।  ।  
अविशेषात् ।  ।  
अविशेषात् ।  ।  
अविशेषात् ।  ।  
अविशेषात् ।  ।  
उक्तदोषेष्वेवाशेषानुमानदोषाणामन्तर्भावः ।  ।  
साध्याविशिष्टोऽसिद्धिः ।  ।  
सिद्धसाधकोऽसङ्गतिः ।  ।  
न प्रमासाधनं प्रमाणम् ।  ।  
ज्ञानव्यतिरिक्तप्रमायां प्रमाणाभावात् ।  ।  
न चाज्ञातपरिच्छित्तिरेव प्रमेत्यत्र किञ्चिन्मानम् ।  ।  
याथार्थ्यमेव प्रामाण्यमित्यङ्गीकारात् ।  ।  
न चानुभूतिरेव प्रमाणम् ।  स्मृत्यादावव्याप्तेः ।  ।  
वेदानुमानादि प्रामाण्यप्रसिद्धेश्च ।  ।  
स्मृतिः प्रत्यक्षमैतिह्यमनुमानश्चतुष्टयम् ।  
प्रमाणमिति विज्ञेयं धर्माद्यर्थे बुभूषुभिः ॥  
  
     इति श्रुतेश्च ।  ।  
ऐतिह्यमागमभेदः ।  ।  
न च सम्यगनुभवसाधनं प्रमाणम् ।  ईश्वरज्ञानादावव्यप्तेः ।  ।  
अप्रामाण्ये प्रमाणाभावच्च ।  ।  
प्रामाण्यज्ञाने च ।  ।  
तत्राप्यङ्गीकारेऽनवस्थितेः ।  ।  
स्वप्रकाशात्माङ्गीकारे तत्राव्याप्तेः ।  ।  
स्मृतेश्च प्रामाण्यानङ्गीकारेऽनुभूतं मयेत्यत्र प्रमाणाभावात् ।  ।  
लिङ्गत्वेन प्रामाण्ये कल्पनागौरवम् ।  ।  
दृष्टहानिश्च ।  ।  
स्मृतिप्रमाणद्वैविध्यमात्रकल्पने मिथ्याज्ञानादेर्निरासादनुभव  
विरोधः ।  ।  
तदनुभवाभाव इत्युक्तेऽनुभवः स्मृतिश्च नास्तीत्युक्ते  
किमुत्तरम् ।  ।  
स्वसिद्धैः साधनं परसिद्धैर्दूषणम् ।  ।  
अतो न दूषणे अपसिद्धान्तादि ।  ।  
इष्टापत्तिः सिद्धसाधनत्वादसङ्गतमेव ।  ।  
आनन्दतीर्थमुनिना ब्रह्मतर्कोक्तमार्गतः ।  
मानलक्षणमित्युक्तं सङ्क्षेपाद्ब्रह्मसिद्धये ॥  ॥  
  
अशेषमानमेयैक साक्षिणेऽक्षयमूर्तये ।  
अजेश पुरुहूतेड्य नमो नारायणाय ते ॥  ॥  
  
          इति श्रीमदानन्दतीर्थभगवत्पादाचार्यविरचितं  
          प्रमाणलक्षनग्रन्थोत्तमं सम्पूर्णम्  
          ॥ भारतीरमणमुख्यप्राणान्तर्गत श्रीकृष्णार्पणमस्तु ॥  
  
  
Encoded and proofread by Shrisha Rao shrao at dvaita.org  
  
