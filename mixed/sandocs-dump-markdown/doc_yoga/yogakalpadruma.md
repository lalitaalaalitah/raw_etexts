---
Author: Swami Brahmananda
Category: yoga
Description/comments: See elaborate Hindi commentary on each verse in the link
File name: yogakalpadruma.itx
Indexextra: (Scan and Hindi)
Language: Sanskrit
Latest update: June 1, 2019
Location: doc_yoga
Proofread by: Ameya Sakhare amaybsakhare at gmail.com, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: yogakalpadruma
Transliterated by: Ameya Sakhare amaybsakhare at gmail.com
engtitle: yogakalpadruma
itxtitle: yogakalpadruma
title: योगकल्पद्रुम

---
  
 श्रीयोगकल्पद्रुम   
ॐ गं गणपतये नमः ।  
अथ श्रीयोगकल्पद्रुमप्रारम्भः ।  
मङ्गलम् ।  
(वंशस्थं वृत्तम्)  
प्रणम्य योगीन्द्रहृदङ्घ्रिपङ्कजं  
महेश्वरं शेषमुखानृषींस्तथा ।  
ब्रवीमि योगागमसारमद्भुतं  
सुसाधकाल्केशविबोधसिद्धये ॥ १॥  
  
(बसन्ततिलका वृत्तम्)  
हृद्भूभवो निगमबोधसुमूलको द्वि-  
स्कन्धः षडुन्नतलतश्च यमादिपर्णः ।  
ध्यानादिपुष्पललितश्च विमोक्षसस्यः  
सर्वार्थदो जयति योगसुरद्रुमोयम् ॥ २॥  
  
(इन्द्रवंशा वृत्तम्)  
आवृत्त्यरागौ पुरुषाण्डजन्मनः  
पक्षौ वदन्तीह समाधिवित्तमाः ।  
योगातताकाशसुखाधिरोहणं  
नूनं तयोर्नान्यतरेण सिद्ध्यति ॥ ३॥  
  
(द्रुतविलम्बितं वृत्तम्)  
जनननाशजरोग्रवनेचरं  
त्रिविधतापकुकण्टकसङ्कुलम् ।  
उपरमेत तृषोग्रदवानलं  
जगदरण्यमवेक्ष्य सुधीरधीः ॥ ४॥  
  
(द्रुतविलम्बितं वृत्तम्)  
समपहाय तु दोषदृशाखिलं  
विजनदेशगतो गतसाध्वसः ।  
समुपकल्प्य शुभासनमात्मनो  
दृढमतिः क्रमशस्तु समभ्यसेत् ॥ ५॥  
  
(इन्द्रवंशा वृत्तम्)  
ज्ञानं वदन्तीह विमोक्षकारणं  
तज्जायते नैव विलोलचेतसि ।  
लौल्यं न योगेन विना प्रशाम्यति  
तस्मात्तदर्थं हि यतेत साधकः ॥ ६॥  
  
(वंशस्थ वृत्तम्)  
हठो लयो मान्त्रिकराज सञ्ज्ञितौ  
चतुर्विधं योगमबालिशाविदुः ।  
त्रयोपि राजोपगता भवन्त्यत-  
स्तदर्थमेवेह यतेत कोविदः ॥ ७॥  
  
(वंशस्थं वृत्तम्)  
जगुस्तदङ्गाष्टकमुत्तमाशया  
यमादिसञ्ज्ञं यमिवर्यसेवितम् ।  
समासतस्तस्यफलं च लक्षणं  
वदामि वृद्धर्षिमतानुरोधतः ॥ ८॥  
  
(वंशस्थं वृत्तम्)  
अहिंसनं सत्यमचौर्यमार्जवं  
क्षमा धृतिश्शौचमुपस्थनिग्रहः ।  
मिताशनं दीनजनानुकम्पनं  
यमा दशैते मुनिवर्यसम्मताः ॥ ९॥  
  
(वंशस्थं वृत्तम्)  
जपस्तपो दानमथागमश्रुति-  
स्तथास्तिकत्वं व्रतमीश्वरार्चनम् ।  
यथाप्तितोषोमतिरप्यपत्रपा  
बुधैर्दशैते नियमाः समीरिताः ॥ १०॥  
  
(वंशस्थं वृत्तम्)  
स्खलत्यसौ नैव यदा कथञ्चना-  
चलाशयोऽहिंसनमुख्यशीलतः ।  
तदा तु तज्जानि फलान्युपाश्नुते-  
ऽविरोधमुख्यान्यचिरादुदारधीः ॥ ११॥  
  
(इन्द्रवंशा वृत्तम्)  
पीठान्यनल्पानि वदन्ति योगिन-  
स्तेषां चतुष्कं तु तथोत्तमोत्तमम् ।  
तत्रापि यत्स्थैर्यसुखावहं भवे-  
तच्चैव योगेप्सुरिहाभ्यसेत्सदा ॥ १२॥  
  
(द्रुतविलम्बितं वृत्तम्)  
अनलसत्वमुपस्थबलक्षयो-  
ऽनिलनिरोधपटुत्वमनूर्मिता ।  
पवनमन्थरताप्युपजायते  
स्थिरमतेरिहपीठजयात्किल ॥ १३॥  
  
(वंशस्थं वृत्तम्)  
ततोऽनिलायामचतुष्कमभ्यसे-  
दहर्निशं रेचकमुख्यसञ्ज्ञकम् ।  
क्रियाभिराशुद्धतनुर्मितक्रियः  
शनैश्शनैर्देशिकवाक्यचोदितः ॥ १४॥  
  
(वंशस्थं वृत्तम्)  
शिराविशुद्धिर्जठरानलोन्नति-  
स्तथाक्षदोषापचयोंऽगलाघवम् ।  
सुशक्तिबोधो मनसश्च योग्यता  
विधारणा स्वस्य ततोभिजायते ॥ १५॥  
  
(इन्द्रवंशा वृत्तम्)  
भोगोन्मुखाक्षौघनिवर्त्तनं सदा-  
ऽसंसर्गतो दोषदृशा च दीर्घया ।  
संस्थापनं यच्च मनोनुरोधतो  
योगस्य तत्पञ्चममङ्गमीरितम् ॥ १६॥  
  
(वंशस्थं वृत्तम्)  
सुरप्रसादो मनसः प्रसन्नता  
तपःप्रवृद्धिस्त्वपि दैन्यसङ्क्षयः ।  
द्रुतं प्रवेशश्च तथैव संयमे  
जितेन्द्रियस्येह किलोपजायते ॥ १७॥  
  
(वंशस्थं वृत्तम्)  
हृदादिदेशेषु विकृष्य सर्वतो  
विधारणं यन्मनसोऽस्थिरात्मनः ।  
मुहुर्मुहुर्धैर्यमिहावलम्ब्य वै  
सुधारणा सा विबुधैरुदीरिता ॥ १८॥  
  
(इन्द्रवंशा वृत्तम्)  
वृत्त्येकतानत्वमखण्डितं तु य-  
त्तत्रान्यसङ्कल्पविकल्पजालकैः ।  
तैलस्य धारेव समाधिगोपुरं  
ध्यानं तदेवाहुरदीनचेतसः ॥ १९॥  
  
(इन्द्रवंशा वृत्तम्)  
ध्येयस्वरूपोपगतं यदा मनो  
विस्मृत्य चात्मानमथावतिष्ठते ।  
सङ्कल्पपूगापगतं तमन्तिमं  
योगस्य सन्तोऽवयवं प्रचक्षते ॥ २०॥  
  
(इन्द्रवंशा वृत्तम्)  
एतत्त्रयं संयममाहुरुत्तमा  
योगस्य मुख्यं करणं सुदुर्गमम् ।  
सिद्ध्याऽस्य सिद्ध्योघमिहाश्नुतेञ्जसा  
योगंविशत्यप्यचिरं महाशयः ॥ २१॥  
  
(इन्द्रवंशा वृत्तम्)  
वैराग्यमाश्रित्य परं तथेश्वरा  
ध्यानेन विघ्नानखिलाञ्जयेद्यमी ।  
सङ्क्षिप्य चेतःपरमात्मसद्मनि  
सञ्चिन्तयेदेकमथोत्तमाक्षरम् ॥ २२॥  
  
(इन्द्रवंशा वृत्तम्)  
संविश्य योगं परमं तु धीरधी-  
रेकत्वमानीय तथात्मचेतसोः ।  
प्रोत्सार्य सङ्कल्पविकल्पसञ्चयं  
किञ्चित्स्मरेन्नैव ततस्त्वतन्द्रितः ॥ २३॥  
  
(इन्द्रवंशा वृत्तम्)  
इत्थं परानन्दपदार्पिताशयो  
योगीविलूनाखिलकर्मबन्धनः ।  
स्वैरश्चिरं संविचरत्युदारधी-  
रत्रैव वाऽमुत्र विमुच्यतेऽथवा ॥ २४॥  
  
(द्रुतविलम्बितं वृत्तम्)  
परमयोगरहस्यमितीरितं  
परमहंसजनेन समासतः ।  
पठति यश्च समाचरतीह वै  
पतति जातु स नोग्रभवार्णवे ॥ २५॥  
  
इति श्रीमत्परमहंसस्वामिब्रह्मानन्दविरचितो  
योगकल्पद्रुमः सम्पूर्णः ॥  
  
  
Encoded and proofread by Ameya Sakhare amaybsakhare at gmail.com  
  
