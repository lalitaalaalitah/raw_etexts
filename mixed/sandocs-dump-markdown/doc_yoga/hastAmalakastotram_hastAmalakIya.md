---
Author: Hastamalaka
Category: vedanta, yoga
File name: hastaam.itx
Indexextra: (Translations 1, 2, Hindi)
Language: Sanskrit
Latest update: June 03, 2007, June 30, 2016
Location: doc_yoga
Proofread by: P. P. Narayanaswami, Avinash Sathaye sohum at ms.uky.edu
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: yoga
Text title: hastaamalaka stotram
Transliterated by: P. P. Narayanaswami at swami at math.mun.ca
engtitle: hastAmalaka stotram
itxtitle: hastAmalakastotram (hastAmalakIya)
title: हस्तामलकस्तोत्रम् (हस्तामलकीय)

---
  
 हस्तामलकस्तोत्रम्   
(इन्द्रवज्रा छन्द -)  
कस्त्वं शिशो कस्य कुतोऽसि गन्ता  
किं नाम ते त्वं कुत आगतोऽसि ।  
एतन्मयोक्तं वद चार्भक त्वं  
मत्प्रीतये प्रीति विवर्धनोऽसि ॥ १॥  
  
हस्तामलक उवाच ।  
नाहं मनुष्यो न च देव-यक्षौ  
न ब्राह्मण-क्षत्रिय-वैश्य-शूद्राः ।  
न ब्रह्मचारी न गृही वनस्थो  
भिक्षुर्न चाहं निजबोध रूपः ॥ २॥  
  
(भुजङ्गप्रयात छन्द -)  
निमित्तं मनश्चक्षुरादि प्रवृत्तौ  
निरस्ताखिलोपाधिराकाशकल्पः ।  
रविर्लोकचेष्टानिमित्तं यथा यः  
स नित्योपलब्धिस्वरूपोऽहमात्मा ॥ ३॥  
  
यमग्न्युष्णवन्नित्यबोध स्वरूपं  
मनश्चक्षुरादीन्यबोधात्मकानि ।  
प्रवर्तन्त आश्रित्य निष्कम्पमेकं  
स नित्योपलब्धिस्वरूपोऽहमात्मा ॥ ४॥  
  
मुखाभासको दर्पणे दृश्यमानो  
मुखत्वात् पृथक्त्वेन नैवास्ति वस्तु ।  
चिदाभासको धीषु जीवोऽपि तद्वत्  
स नित्योपलब्धिस्वरूपोऽहमात्मा ॥ ५॥  
  
यथा दर्पणाभाव आभासहानौ  
मुखं विद्यते कल्पनाहीनमेकम् ।  
तथा धी वियोगे निराभासको यः  
स नित्योपलब्धिस्वरूपोऽहमात्मा ॥ ६॥  
  
मनश्चक्षुरादेर्वियुक्तः स्वयं यो  
मनश्चक्षुरादेर्मनश्चक्षुरादिः ।  
मनश्चक्षुरादेरगम्यस्वरूपः  
स नित्योपलब्धिस्वरूपोऽहमात्मा ॥ ७॥  
  
य एको विभाति स्वतः शुद्धचेताः  
प्रकाशस्वरूपोऽपि नानेव धीषु  
शरावोदकस्थो यथा भानुरेकः  
स नित्योपलब्धिस्वरूपोऽहमात्मा ॥ ८॥  
  
यथाऽनेकचक्षुः-प्रकाशो रविर्न  
क्रमेण प्रकाशीकरोति प्रकाश्यम् ।  
अनेका धियो यस्तथैकः प्रबोधः  
स नित्योपलब्धिस्वरूपोऽहमात्मा ॥ ९॥  
  
विवस्वत् प्रभातं यथा रूपमक्षं  
प्रगृह्णाति नाभातमेवं विवस्वान् ।  
यदाभात आभासयत्यक्षमेकः  
स नित्योपलब्धिस्वरूपोऽहमात्मा ॥ १०॥  
  
यथा सूर्य एकोऽप्स्वनेकश्चलासु  
स्थिरास्वप्यनन्यद्विभाव्यस्वरूपः  
चलासु प्रभिन्नः सुधीष्वेक एव  
स नित्योपलब्धिस्वरूपोऽहमात्मा ॥ ११॥  
  
घनच्छन्नदृष्टिर्घनच्छन्नमर्कम्  
यथा निष्प्रभं मन्यते चातिमूढः ।  
तथा बद्धवद्भाति यो मूढ-दृष्टेः  
स नित्योपलब्धिस्वरूपोऽहमात्मा ॥ १२॥  
  
समस्तेषु वस्तुष्वनुस्यूतमेकं  
समस्तानि वस्तूनि यन्न स्पृशन्ति ।  
वियद्वत्सदा शुद्धमच्छस्वरूपं  
स नित्योपलब्धिस्वरूपोऽहमात्मा ॥ १३॥  
  
उपाधौ यथा भेदता सन्मणीनां  
तथा भेदता बुद्धिभेदेषु तेऽपि ।  
यथा चन्द्रिकाणां जले चञ्चलत्वं  
तथा चञ्चलत्वं तवापीह विष्णो ॥ १४॥  
  
 ॥ इति श्रीहस्तामलकाचार्यरचितं  
  हस्तामलकसंवादस्तोत्रं सम्पूर्णम् ॥  
  
  
The author of Hastamalakiya is Hastamalaka.  
Sankaracharya was so much impressed by the hymn that  
he wrote a commentary on it.  
  
Encoded and proofread by P. P. Narayanaswami  
at swami@math.mun.ca  
Corrected by Avinash Sathaye sohum@ms.uky.edu  
  
  
