---
Category: vedanta, yoga
File name: Adi_antya.itx
Language: Sanskrit
Location: doc_yoga
Proofread by: H. P. Raghunandan and Shrisha Rao
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: Adya.nta shlokANi
Transliterated by: H. P. Raghunandan and Shrisha Rao
engtitle: Adya.nta shlokANi
itxtitle: Adyanta shlokANi
title: आद्यन्त श्लोकाणि

---
  
 आद्यन्त श्लोकाणि   
  
           श्री गीताभाष्यम्  
          आदि  
          देवन्नारायणं नत्वा सर्वदोषविवर्जितम्  ।  
          परिपूर्णं गुरूंश्चान् गीतार्थं वक्ष्यामि लेशतः  ॥ १॥  
  
          अन्त्य  
          पूर्णादोषमहाविष्णोर्गीतामाश्रित्य लेशतः  ।  
          निरूपणं कृतं तेन प्रियतां मे सदा विभुः  ॥ १॥  
  
           ॥ श्री ब्रह्मसूत्रभाष्यम् ॥  
  
          आदि  
          नारायणं सर्वगुणैरुदीर्णं दोषवर्जितम्  ।  
          ज्ञेयं गम्यं गुरूंश्चापि नत्व सूत्रार्थमुच्यते  ॥ १॥  
  
          अन्त्य  
          ज्ञानानन्दादिभिस्सर्वैर्गुणैः पूर्णाय विष्णवे  ।  
          नमोस्तु गुरवे नित्यं सर्वथातिप्रियाय मे  ॥ १॥  
  
          यस्य त्रीण्युदितानि वेदवचने रूपाणि दिव्यान्यलम्  ।  
          बट्तद्दर्शनमित्थमेव निहितं देवस्य भर्गो महत्  ।  
          वायोरामवचनोयं प्रथमकं पृक्षो द्वितीयं वपुः  ।  
          मध्वोयत्तु तृतीयकं कृतमिदं भाष्यं हरौ तेनहि  ॥ २॥  
  
          नित्यानन्दो हरिर्पूर्णो नित्यदा प्रियतां मम  ।  
          नमस्तस्मै नमस्तस्मै नमस्तस्मै च विष्णवे  ॥ ३॥  
  
           ॥ श्रीमदणुभाष्यम् ॥  
  
          आदि  
          विष्णुरेव विजिज्ञास्यः सर्वकर्ताऽऽगमोदितः  ।  
          समन्वयादीक्षतेश्च पूर्णानन्दोऽन्तरः खवत्  ॥ १॥  
  
          अन्त्य  
          नमो नमोऽशेषदोषदूर पूर्णगुणात्मने  ।  
          विरिञ्चि शर्वपूर्वेड्यवन्द्याय श्रीवराय ते  ॥ १॥  
  
           ॥ श्रीमदनुव्याख्यानम् ॥  
  
          आदि  
          नारायणं निखिलपूर्णगुणैकदेहं  ।  
          निर्दोषमाप्यतममप्यखिलैस्सुवाक्यैः  ।  
          अस्योद्भवादिदमशेषविशेषतोऽपि  ।  
          वन्द्यं सदा प्रियतमं मम सन्नमामि  ॥ १॥  
  
          तमेव शास्त्रप्रभवं प्रणम्य जगद्गुरूणां गुरुमञ्जसैव  ।  
          विशेषतोमे परमाख्यविद्या व्याख्यां करोम्यन्वपि चाहमेव  ॥ २॥  
  
          अन्त्य  
          निःशेषदोषरहित कल्याणाखिलसद्गुण  ।  
          भूतिस्वयम्भुशर्वादिवन्द्यं त्वां नौमि मे प्रियं  ॥ १॥  
  
           ॥ श्रीप्रमाणलक्षणम् ॥  
  
          आदि  
          अशेषगुरुमीशेशं नारायणमनामयम्  ।  
          सम्प्रणम्य प्रवक्ष्यामि प्रमाणानां स्वलक्षणम्  ॥ १॥  
  
          अन्त्य  
          अशेषमानमेयैक साक्षिणेऽक्षयमूर्तये  ।  
          अजेशपुरुहूतेड्य नमो नारायणाय ते  ॥ १॥  
  
           ॥ श्रीकथालक्षणम् ॥  
  
          आदि  
          नृसिंहमाखिलाज्ञानतिमिराशिशिरद्युतिं  ।  
          सम्प्रणम्य प्रवक्ष्यामि कथालक्षणमञ्जस  ॥ १॥  
  
          अन्त्य  
          सदोदितामितज्ञानपूरवारितहृत्तमाः  ।  
          नरसिंहः प्रियतमः प्रियतां पुरुषोत्तमः  ॥ १॥  
  
           ॥ श्रीउपाधिखण्डनम् ॥  
  
          आदि  
          नारायणोऽगण्यगुणनित्यैकनिलयाकृतिः  ।  
          अशेषदोषरहितः प्रियतां कमलालयः  ॥ १॥  
  
          अन्त्य  
          मायावादतमोव्याप्तमिति तत्त्वदृषा जगत्  ।  
          भातं सर्वज्ञसूर्येण प्रीतये श्रीपदेस्सदा  ॥ १॥  
  
          नमोऽमन्दनिजानन्दसुन्दरसान्द्रमूर्तये  ।  
          इन्दिरापतये नित्यानन्दभोजनदायिने  ॥ २॥  
  
           ॥ श्रीमायावादखण्डनम् ॥  
  
          आदि  
          नरसिंहोऽखिलाज्ञानमतध्वान्तदिवाकरः  ।  
          जयत्यमितसज्ज्ञान सुखशक्तिपयोनिधिः  ॥ १॥  
  
          अन्त्य  
          नास्तिनारायण समं न भूतो न भविष्यति  ।  
          एतेन सत्यवाक्येन सर्वार्थांसाधयाम्यहम्  ॥ १॥  
  
           ॥ श्रीमिथ्यात्वानुमानधिखण्डनम् ॥  
  
          आदि  
          विमतं मिथ्या दृश्यत्वाद्यदित्थं तत्तथा यथा सम्प्रतिपन्नम् ।  
          इत्युक्ते जगतोऽभावादाश्रयासिद्धः पक्षः  ॥ १॥  
  
          अन्त्य  
          यो दृश्यते सदानन्दनित्यव्यक्तचिदात्मना ।  
          निर्दोषाखिलकल्याणगुणं वन्दे रमापतिम् ॥ १॥  
  
           ॥ श्रीतत्त्वसङ्ख्यानम् ॥  
  
          आदि  
          स्वतन्त्रमस्वतन्त्रं च द्विविधं तत्त्वमिष्यते ।  
          स्वतन्त्रोभगवान्विष्णुः  भावाभावौद्विधेतरत्  ॥ १॥  
  
          अन्त्य  
          सृष्टिः स्थितिः संहृतिश्च नियमोऽज्ञानबोधने ।  
          बन्धो मोक्षः सुखं दुःखमावृतिर्ज्योतिरेव च ।  
          विष्णुनास्य समस्तस्य समासव्यासयोगतः  ॥ १॥  
  
           ॥ श्रीतत्त्वविवेकः ॥  
  
          आदि  
          स्वतन्त्रं परतन्त्रं च प्रमेयं द्विविधं मतम्  ।  
          स्वतन्त्रोभगवान्विष्णुः  निर्दोषाखिलसद्गुणः  ॥ १॥  
  
          अन्त्य  
          य येतत्परतन्त्रं तु सर्वमेव हरेः सदा  ।  
          वशमित्येव जानाति संसारान्मुच्यते हि सः  ॥ १॥  
  
           ॥ श्रीतत्त्वोद्योतम् ॥  
  
          आदि  
          सर्वत्राखिल सच्छक्तिः स्वतन्त्रोऽशेषदर्शनः  ।  
          नित्यातादृशचिच्छेत्ययन्तेष्टो नो रमापतिः  ॥ १॥  
  
          अन्त्य  
          सत्यचिचेत्यपतये मुक्तामुक्तोत्तमाय ते  ।  
          नमोनारायणायार्यवृन्दवन्दितपदद्वय  ॥ १॥  
  
          जयत्यमितपौरुषः स्वजनतेष्टचिन्तामणिः  ।  
          अजेशमुखवन्दितो गुणगणार्णवः श्रीपतिः  ॥ २॥  
  
          सर्वज्ञासन्मुनीन्द्रोच्चसन्मनः पङ्कजाश्रयः  ।  
          अजितो जयति श्रीशो रमाबाहुलताश्रयः  ॥ ३॥  
  
           ॥ श्रीकर्मनिर्णयः ॥  
  
          आदि  
          य ईज्यते विधीशानशक्रपूर्वैमुखैः सदा  ।  
          रमाप्रणयिने तस्मै सर्वयज्ञाभुजे नमः  ॥ १॥  
  
          अन्त्य  
          नमोनारायणायाजभव शक्रोष्णरुङ्मुखैः  ।  
          सदा वन्दितपादाय श्रीपाय प्रेयसेऽधिकम्  ॥ १॥  
  
           ॥ श्रीविष्णुतत्त्वविनिर्णयः ॥  
  
          आदि  
          सदागमैक विज्ञेयं  समतीतक्षराक्षरम्  ।  
          नारायणं सदा वन्दे निर्दोषाशेषसद्गुणम्  ॥ १॥  
  
          विशेषणानि यानिह कथितानि सदुक्तिभिः  ।  
          साधयिष्यामि तान्येव क्रमात् सज्जन संविदे  ॥ २॥  
  
          अन्त्य  
          स्वतन्त्रायाखिलेशाय निर्दोषगुणरूपिणे  ।  
          प्रेयसे मे सुपूर्णाय नमो नारायणाय ते  ॥ १॥  
  
           ॥ श्रीऋग्भाष्यम् ॥  
  
          आदि  
          नारायणं  निखिलपूर्णगुणार्णमुच्च  ।  
          सूर्यामित्तद्युतिमशेषनिरस्तदोषम्  ।  
          सर्वेश्वरं गुरुमजेशनुतं प्रणम्य  ।  
          वक्ष्याम्यृगर्थमतितुष्टिकरं तदस्य  ॥ १॥  
  
          अन्त्य  
          उपपृत्तः क्षत्रियैस्स आवेशेन जनार्दनः  ।  
          हन्ति शत्रूंश्च तैर्देवो भये च स्वाश्रयं ददौ  ॥ १॥  
  
          वर्ताऽभिगन्ता तरुता जेता चास्य न हि क्वचित्  ।  
          युद्धं महाधनं त्वर्भं प्रसिद्धं धनमेव हि  ॥ २॥  
  
           ॥ श्रीऐतरेयभाष्यम् ॥  
  
          आदि  
          नारायणं निखिलपूर्णगुणैकदेहम्  ।  
          सर्वज्ञमच्युतमपेतसमस्तदोषम्  ।  
          प्राणस्य सर्वचिदचिद्परमेश्वरस्य  ।  
          साक्षादधीश्वरमियां शरणं रमेशम्  ॥ १॥  
  
          महाभूतिश्श्रुतिस्सैशां महाभूतिर्यतो हरिः  ।  
          विशेषेणात्र कथितः सर्वज्ञाः शाश्वतः प्रभुः  ॥ २॥  
  
          अन्त्य  
          पूर्णागण्यगुणोदारधाम्ने नित्याय वेदसे  ।  
          अमन्दानन्दसान्द्राय प्रेयसे विष्णवे नमः  ॥ १॥  
  
           ॥ श्रीतैत्तिरीयभाष्यम् ॥  
  
          आदि  
          सत्यं ज्ञानमनन्तमानन्दं ब्रह्म सर्वशक्त्येकं  ।  
          सर्वैदेवैरीड्यं विष्ण्वाख्यं सर्वदैमि सुप्रेष्ठम्  ॥ १॥  
  
          अन्त्य  
          पूर्णगण्यगुणोदारधाम्ने नित्याय वेदसे  ।  
          अमन्दानन्दसान्द्राय प्रेयसे विष्णवे नमः  ॥ १॥  
  
           ॥ श्रीबृहदारण्यकभाष्यम् ॥  
  
          आदि  
          प्राणादेरीशितारं  परमुखनिधिं सर्वदोषव्यपेतम्  ।  
          सर्वान्तस्थं सुपूर्णं प्रकृति पतिमजं सर्वबाह्यं सुनित्यम्  ।  
          सर्वज्ञं सर्वशक्तिं सुरमुनिमनुजाद्यैस्सदा सेव्यमानम्  ।  
          विष्णुं वन्दे सदाहं सकलजगदनाद्यन्तमानन्ददं तम् ॥ १॥  
  
          अन्त्य  
          पूर्णगण्यगुणोदारधाम्ने नित्याय वेधसे  ।  
          अमन्दानन्दसान्द्राय प्रेयसे विष्णवे नमः  ॥ १॥  
  
           ॥ श्रीईशावास्यभाष्यम् ॥  
  
          आदि  
          नित्यानित्य जगद्धात्रे नित्याय ज्ञानमूर्तये  ।  
          पूर्णनन्दाय हरये सर्वयज्ञभुजे नमः  ॥ १॥  
  
          यस्माद्ब्रह्मेन्द्ररुद्रदेवतानां श्रियोपि च  ।  
          ज्ञानस्फूर्तिस्सदा तस्मै हरये गुरवे नमः  ॥ २॥  
  
          अन्त्य  
          पूर्णशक्तिचिदानन्दश्रीतेजः स्पष्टमूर्तये  ।  
          ममाभ्यधिक मित्राय नमो नारायणाय ते  ॥ १॥  
  
           ॥ श्रीकठकभाष्यम् ॥  
  
          आदि  
          नमो भगवते तस्मै सर्वतः परमाय ते  ।  
          सर्वप्राणिहृदिस्थाय वामनाय नमो नमः  ॥ १॥  
  
          अन्त्य  
          नमो भगवते तस्मै विष्णवे प्रभविष्णवे  ।  
          यस्याहमाप्त आप्तेभ्यः यो मे आप्ततमस्सदा  ॥ १॥  
  
           ॥ श्रीछान्दोग्यभाष्यम् ॥  
  
          आदि  
          अत्युद्रिक्त विदोष सत्सुख महाज्ञानैकतान्प्रभा  ।  
          सर्वप्राभवशक्तिभोगबलसत्सारात्मदिव्याकृतिम्  ॥ १॥  
  
          सृष्टिस्थाननिरोधनित्यनियति ज्ञानप्रकाशावृत्ति  ।  
          ध्वान्तामोक्षविमोक्षदं हरिमजं नित्यं सदोपास्महे  ।  
          हयग्रीवमुखोद्गीर्णगीर्भिर्देवी रमापतिम्  ।  
          अस्तुवद्विस्तृतगुणं भोगिप्रस्तरशायिनम्  ॥ २॥  
  
          अन्त्य  
          नित्यानन्दो हरिःपूर्णो नित्यदा प्रियतां मम  ।  
          नमस्तस्मै नमस्तस्मै नमस्तस्मै च विष्णवे  ॥ १॥  
  
           ॥ श्रीआथर्वणभाष्यम् ॥  
  
          आदि  
          आनन्दमजरं नित्यमजमक्षयमच्युतम्  ।  
          अनन्तशक्तिं सर्वज्ञं नमस्ये पुरुषोत्तमम्  ॥ १॥  
  
          मनोर्वैवस्वतस्यादावथर्वा ब्रह्मणोऽजनि  ।  
          मित्रश्च वरुणस्चाथो प्रहेतिर्हेतिरेव च  ।  
          ब्रह्मणः प्रथमे कल्पे शिवः प्रथमजः स्मृतः  ।  
          सनकाद्यास्तु वाराहे ब्रह्मा विष्णोः सुतोग्रजः  ॥ २॥  
  
          अन्त्य  
          प्रियतां भगवन्मह्यं प्रेष्ठप्रेष्ठतमस्सदा  ।  
          मम नित्यं नमाम्येनं परमोदारसद्गुणम्  ॥ १॥  
  
           ॥ श्रीमाण्डूक्यभाष्यम् ॥  
  
          आदि  
          पूर्णनन्दज्ञानशक्ति स्वरूपं नित्यमव्ययम्  ।  
          चतुर्धा सर्वभोक्तारं वन्दे विष्णुं परं पदम्  ॥ १॥  
  
          अन्त्य  
          एकोपि निर्विशेषोऽपि चतुर्धा व्यवहारभाक्  ।  
          यस्तं वन्दे चिदानन्दं विष्णुं विश्वादिरूपिणम् ॥ १॥  
  
           ॥ श्रीषट्प्रश्नभाष्यम् ॥  
  
          आदि  
          नमो भगवते तस्मै प्राणादिप्रभविष्णवे  ।  
          अमन्दानन्दसान्द्राय वासुदेवाय वेदसे  ॥ १॥  
  
          अन्त्य  
          नमो नमोस्तु हरये प्रेष्ठप्रेष्ठतमाय मे  ।  
          परमानन्दसन्दोहसान्द्रानन्द वपुष्मते  ॥ १॥  
  
           ॥ श्रीतळवाकारोपनिषद्भाष्यम् ॥  
  
          आदि  
          अनन्त गुणपूर्णत्वादगम्याय सुरैरपि  ।  
          सर्वेष्टदात्रे देवानां नमो नारायणाय ते  ॥ १॥  
  
          अन्त्य  
          यश्चिदानन्द सच्छक्ति सम्पूर्णो भगवान्परः  ।  
          नमोस्तु विष्णवे तस्मै प्रेष्ठाय प्रेयसां च मे  ॥ १॥  
  
           ॥ श्रीगीतातात्पर्यम् ॥  
  
          आदि  
          समस्तगुणसम्पूर्णं सर्वदोषविवर्जितम्  ।  
          नारायणं नमस्कृत्य गीतातात्पर्यमुच्यते  ॥ १॥  
  
          अन्त्य  
          नमस्ते वासुदेवाय प्रेयसां मे प्रियोत्तम  ।  
          समस्तगुणसम्पूर्ण निर्दोषानन्द दायिने  ॥ १॥  
  
          निःशेषदोषरहित कल्याणाशेषलसद्गुण  ।  
          भूतिस्वयम्भूशर्वादिवन्द्यं त्वां नौमि मे प्रियम्  ॥ २॥  
  
          नमोजभवभूर्यक्षपुरः सरसुराश्रय  ।  
          नारायणारणं मह्यं रमापते प्रेयसां प्रिय  ॥ ३॥  
  
           ॥ श्रीन्यायविवरणम् ॥  
  
          आदि  
          चेतनाचेतनजगन्नियन्त्रेऽशेषसंविदे  ।  
          नमोनारायणयाजशर्वशक्रादिवन्दितम्  ॥ १॥  
  
          अन्त्य  
          चेतनाचेतनास्यास्य समस्तस्य यदिच्छया  ।  
          स मम सुकृतेनैव प्रियतां पुरुषोत्तमः  ॥ १॥  
  
           ॥ श्रीनरसिंहनखस्तुतिः ॥  
  
          आदि  
           पान्त्वस्मान् पुरुहूतवैरि बलवन्मातङ्ग माद्यद्घटा ।  
           कुम्भोच्चाद्रि विपाटनाधिकपटु प्रत्येक वज्रायिताः  ।  
           श्रीमत्कण्ठीरवास्य प्रतत सुनखरा दारितारातिदूर ।  
           प्रद्ध्वस्तध्वान्त शान्त प्रवितत मनसा भावितानाकिवृन्दैः  ॥ १॥  
  
          अन्त्य  
           लक्ष्मीकान्त समन्ततोऽपिकलयन् नैवेशितुस्ते समम्  ।  
           पश्याम्युत्तम वस्तु दूरतरतोपास्तं रसोयोऽष्टमः  ।  
           यद्रोशोत्कर दक्ष नेत्र कुटिलः प्रान्तोत्थिताग्नि स्फुरत् ।  
           खद्योतोपम विस्फुलिङ्गभसिता ब्रह्मेशशक्रोत्कराः  ॥ २॥  
  
           ॥ श्रीयमकभारतम् ॥  
  
          आदि  
          ध्यायेत परमानन्दं यन्मातापतिमयदपरमानन्दम्  ।  
          उज्झितपरमानन्दं पत्याद्याद्याश्रमैः सदैव परमानन्दम्  ॥ १॥  
  
          अन्त्य  
          इति नारायणनामा सुखतीर्थसुपूजितस्सुरायणनामा  ।  
          पूर्णगुणैरधिकज्ञाणेच्छाभक्तिभिस्स्वधिक पूर्णः ॥ १॥  
  
           ॥ श्रीद्वादशस्तोत्रम् ॥  
  
          आदि  
          वन्दे वन्द्यं सदानन्दं वासुदेवं निरञ्जनम्  ।  
          इन्दिरापतिमाद्यादि वरदेश वरप्रदम्  ॥ १॥  
  
          अन्त्य  
          आनन्दचन्द्रिकास्यन्दक वन्दे आनन्दतीर्थपरानन्द वरद  ॥ १॥  
  
           ॥ श्रीकृष्णामृतमहार्णवम् ॥  
  
          आदि  
          अर्चितः संस्मृतो ध्यातः कीर्तितः कथितः शृतः  ।  
          यो ददात्यमृतत्त्वं हि स मां रक्षतु केशवः  ॥ १॥  
  
          अन्त्य  
          श्रीमदानन्दतीर्थाख्य सहस्रकिरणोत्थिता  ।  
          गोततिः सततं सेव्या गीर्वाणैः सिद्धिदा भवेत्  ॥ १॥  
  
           ॥ श्रीतन्त्रसारसङ्ग्रहः ॥  
  
          आदि  
          जयत्यब्जभवेशेन्द्रवन्दितः कमलापतिः  ।  
          अनन्त विभवानन्द दशश्तिज्ञानादिसद्गुणः  ॥ १॥  
  
          विधिं विधाय सर्गादौ तेन पृष्टोऽब्जलोचनः  ।  
          आह देवो रमोत्सङ्गविलसत्पादपल्लवः  ॥ २॥  
  
          यः सर्वगुणसम्पूर्णः सर्वदोषविवर्जितः  ।  
          प्रियतां प्रीत एवालं विष्णुर्मे परमः सुहृत्  ॥ ३॥  
  
          अन्त्य  
          अशेषदोषोज्झितपूर्णसद्गुणं सदाविशेषापगतोरुरूपम्  ।  
          नमामि नारायणमप्रतीपं सदा प्रियेभ्यः परमादरेण  ॥ १॥  
  
           ॥ श्रीसदाचारस्मृतिः ॥  
  
          आदि  
          यस्मिन्सर्वाणिकर्माणि सन्न्यस्याध्यात्म चेतसा  ।  
          निराशी निर्ममो याति परं जयति सोऽच्युत  ॥ १॥  
  
          अन्त्य  
          अशेषकल्याण गुणनित्यानुभवसत्तनुः  ।  
          अशेषदोषरहितः प्रियतां पुरुषोत्तमः  ॥ १॥  
  
           ॥ श्रीभागवततात्पर्यनिर्णयः ॥  
  
          आदि  
          सृष्टिस्थित्यप्येहानियतिदृशितमोबन्धमोक्षाश्च  ।  
          यस्मादस्य  श्रीब्रह्मरुद्रप्रभृति सुरनरव्यद्यीशशक्त्रवात्मकस्य  ।  
          विष्णोर्व्यस्तास्समस्तास्सकलगुणनिधिसर्वदोषव्यपेतः  ।  
          पूर्णनन्दोऽव्ययो यो गुरुरपि परमंश्चितयेत्तं महान्तम्  ॥ १॥  
  
          अन्त्य  
          नित्यादोषस्वरूपाय गुणपूर्णायसर्वदा ।  
          नारायणाय हरये नमः प्रेष्ठतमाय मे ॥ १॥  
  
           ॥ श्रीभारततात्पर्यनिर्णयः ॥  
  
          आदि  
          नारायणाय परिपूर्णगुणार्णवाय विश्वोदयस्थितिलयोन्नियति प्रदाय ।  
          ज्ञानप्रदाय विबुधासुर सौख्यदुःख सत्कारणय वितताय नमो नमस्ते  ॥ १॥  
  
          आसीदुदारगुणवारिधिरप्रमेयो नारायणः परतमः परमात्स एकः  ।  
          संशान्तसंविदखिलं जठरे निधाय लक्ष्मीभुजान्तरगतस्स्वरोतोऽपिचाग्रे  ॥ २॥  
  
          अन्त्य  
          तस्मादयं  ग्रन्थवरोऽखिलोरुधर्मादिमोक्षान्तपुमर्थहेतुः  ।  
          किञ्चोदितैस्तस्यगुणैस्तदोन्यैर्नारायणः प्रीतिमुपैत्यतोलम्  ॥ १॥  
  
          यस्सर्वगुणसम्पूर्णस्सर्वदोषविवर्जितः  ।  
          प्रियतां प्रीत एवालं विष्णुर्मे परमस्सुहृत्  ॥ २॥  
  
           ॥ श्रीयतिप्रणवकल्प ॥  
  
          आदि  
          नत्वा नारायणं वन्दे पूर्णं ब्रह्महरार्चितम्  ।  
          यतेराचरणं वक्ष्ये पूर्णशास्त्रनुसारतः  ॥ १॥  
  
          समिच्चर्वादिकान्हुत्व सम्यक्पुरुषसूक्ततः  ।  
          सर्वेशामभयं दत्वा विरक्तः प्रव्रजेद्धरिम्  ॥ २॥  
  
          अन्त्य  
          ध्येयो नारायणो नित्यं सृष्टिस्थित्यन्तकारकः  ।  
          भक्तानां मुक्तिदो नित्यामधमाज्ञानिनां तमः  ॥ १॥  
  
          तदर्थान् ब्रह्मसूत्रेण सम्यङ्ग्निर्णय तत्त्वतः  ।  
          विष्णोस्सर्वोत्तमत्वं हि सर्वदा प्रतिपादय  ॥ २॥  
  
           ॥ श्रीजयन्तीनिर्णय ॥  
  
          आदि  
          रोहिण्यामर्धरात्रे तु यदा कृष्णाष्टमि भवेत्  ।  
          जयन्तीनाम सा प्रोक्ता सर्वपापप्रणाशिनि  ॥ १॥  
  
          प्रभातकाले मेधावी योगायेती यथाविधि  ।  
          नित्यान्हीकं प्रकुर्वीत भगवन्तमनुस्मरन्  ।  
          विश्वायेति च मन्त्रेण ततः स्वापं समाचरेत्  ॥ २॥  
  
          अन्त्य  
          सर्वायेति च मन्त्रेण ततः पारणमाचरेत्  ।  
          धर्मायेति ततः स्वस्थो मुच्यते सर्वकिल्बिषैः  ॥ १॥  
  
           ॥ श्रीकृष्णस्तुतिः ॥  
  
          अम्बरगङ्गाचुम्बितपादः पदतलविगलितगुरुतरशकटः ।  
          काळियनागक्ष्वेलन हन्ता सरसिजनवदल्विकसितनयनः  ।  
          कालघनालिकुर्बुरकायः शरशतशकलित सुररिपुनिवहः ।  
          सन्ततमस्मान्पातु मुरारिः  सततगसमजवखगपतिनिरतः ।  
          ॥ भारतीरमणमुख्यप्राणान्तर्गत श्रीकृष्णर्पणमस्तु ॥  
  
  
Encoded by H. P. Raghunandan hpraghu at genius.tisl.soft.net and  
Shrisha Rao shrao at nyx.net  
  
