---
Author: Guru Matsyendranaatha
Category: yoga
File name: yogavishaya.itx
Language: Sanskrit
Latest update: October 20, 1998, April 25, 2015
Location: doc_yoga
Proofread by: Mike Magee ac70 at cityscape.co.uk, Shankara
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: yogavishaya
Texttype: pramukha
Transliterated by: Mike Magee ac70 at cityscape.co.uk
engtitle: yogaviShayaH
itxtitle: yogaviShayaH
title: योगविषयः

---
  
 योगविषयः   
गुरुश्च गुरुपुत्रश्च ये चान्ये गुरुबान्धवाः ।  
अन्येषाञ्च क्रमाज्ज्येष्ठास्तेषां पादौ नमाम्यहम् ॥ १॥  
  
यादृशी ? भावनातीतं तं गुरुं प्रणमाम्यहम् ।  
भ्रान्तश्च भ्रमते लोको निर्भ्रान्तः कृतनिश्चयः ॥ २॥  
  
तस्य सिध्यन्ति पुरुषा आदिनाथे व्यवस्थिताः ।  
कुलजातिसमायुक्तः सुचरित्रगुणान्वितः ॥ ३॥  
  
गुरुभक्तियुतो धीमान् स शिष्य इति कथ्यते ।  
अकुलेनादिनाथेन केजापूपीनवासिना ॥ ४॥  
  
कृपयैव परं तत्त्वं मीननाथोऽपि बोधितः ।  
मीननाथोऽपि सच्छिष्यं प्रत्युवाच समाहितः ॥ ५॥  
  
त्वं गुरुस्त्वञ्च शिष्यश्च शिष्यस्य च गुरोरपि ।  
नानयोरपि भेदोऽत्र समसिद्धिः प्रजायते ॥ ६॥  
  
उमाशङ्करपुत्रोऽहं मीननाथो मुनीश्वरः ।  
कथयामि परं तत्त्वं कुलाकुलविबोधकम् ॥ ७॥  
  
आधारः स्वाधिष्ठानञ्च मणिपूरमनाहतम् ।  
विशुद्धिराज्ञा कौलानि षट् चक्राणि शुभानि च ॥ ८॥  
  
आधारश्च गुदे तस्थौ स्वाधिष्ठानञ्च लिङ्गके ।  
मणिपूरं नाभिगतं हृदये चाप्यनाहतम् ॥ ९॥  
  
विशुद्धिः कण्ठदेशे च आज्ञाचक्रं भ्रुवोर्मुखम् ।  
चक्रभेदमिति ज्ञात्वा चक्रातीतं निरञ्जनम् ॥ १०॥  
  
इडा वहति वामे च पिङ्गला वहति दक्षिणे ।  
इडापिङ्गलयोर्मध्ये सुषुम्ना सुखरूपिणी ॥ ११॥  
  
आधारे लिङ्गनाभौ हृदयसरसिजे तालुमूले ललाटे ।  
द्वे पत्रे षोडशारे द्विदशदशदले द्वादशार्धे चतुष्के  
नासान्ते बालमध्ये डफकठसहिते कण्ठदेशे स्वराणाम्  
हं क्षं तत्त्वार्थयुक्तं सकलदलगतं वर्णरूपं नमामि ॥ १२॥  
  
प्राणोऽपानः समानश्च उदानो व्यान एव च ।  
पञ्चकर्मेन्द्रियैर्युक्ताः क्रियाशक्तिसमुद्यताः ॥ १३॥  
  
नागः कूर्मश्च कृकरो देवदत्तो धनञ्जयः ।  
पञ्चज्ञानेन्द्रियैर्युक्ताः बुद्धिशक्तिसमन्विताः ॥ १४॥  
  
पावकश्शक्तिमध्यस्थो नाभिचक्रे रविः स्थितः ।  
बन्धमुद्रा कृतास्सर्वे नासाग्रे तु सुलोचनम् ॥ १५॥  
  
अकारो वह्निदेशे च उकारो हृदि संस्थितः ।  
मकारश्चः भ्रुवोर्मध्ये वचनाच्च निबोधयेत् ॥ १६॥  
  
ब्रह्मग्रन्थिरधष्कारे विष्णुग्रन्थिर्हृदि स्थितः ।  
रुद्रग्रन्थिर्भ्रुवोर्मध्ये विमुच्यन्ते त्रयस्तथा ॥ १७॥  
  
अकारो ब्रह्म इत्याहुः उकारो विष्णुरुच्यते ।  
मकारो च शिवं साक्षाच्छान्तेश्शान्ततरं परम् ॥ १८॥  
  
कण्ठसङ्कोचनं कृत्वा द्वे नाड्यौ स्तम्भयेद् दृढम् ।  
रसना पिड्यमाना तु षोडशश्चोर्ध्वगामिनी ॥ १९॥  
  
त्रिकूटं त्रिहठं चैव कोल्हाटं शिखरं तथा ।  
त्रिशिखं वज्रमोङ्कार मूर्ध्वनासं भ्रुवोर्मुखम् ॥ २०॥  
  
आकुञ्चयेद्रविञ्चैव पश्चान्नाडी प्रवर्तते ।  
भेदे त्रिहठसङ्घट्टमुभयोश्शशिदर्शनम् ॥ २१॥  
  
प्रणवा गुदनाला च नलिनी सर्पिणी तथा ।  
बङ्कनालि क्षया शौरी कुण्डली कुण्डलाः स्मृताः ॥ २२॥  
  
कुण्डलीं चालयेत् प्राणो भेदिते शशिमण्डले ।  var  कुण्डली चालयेत् प्राणान्  
सिध्यन्ति वज्रगुम्फानि नव द्वाराणि बन्धयेत् ॥ २३॥  
  
सुमनः पावनारूढः स गाढं निर्गुणस्तथा ।  
ब्रह्मस्थाननिनादेन शङ्खिन्यामृतवर्षिणी ॥ २४॥  
  
षट्चक्रमण्डलोद्धारं ज्ञानदीपं प्रकाशयेत् ।  
सर्वेषां स्नापनं देहे क्रियते देवतार्चनम् ॥ २५॥  
  
चन्द्रामृतेन चिद्रुपमीश्वरं स्नाप्य भक्तितः ।  
मनःपुष्पं तथा देयमर्चतेत्परमं शिवम् ॥ २६॥  
  
आत्मरूपं तमालोक्य ज्ञानरूपं निरामयम् ।  
दृश्यते देहरूपेण सर्वव्यापी निरञ्जनः ॥ २७॥  
  
हंस हंस पदे वाक्यं प्राणिनां देहमाश्रितः ।  
सम्प्राणापानयोर्ग्रन्थिरूपे ? ऽत्यभिधीयते ॥ २८॥  
  
सहस्रमेकञ्च युतं षट्छतं चैव सर्वदा ।  
उच्चारपदतो हंसः सोऽहमित्यभिधीयते ॥ २९॥  
  
पूर्वभागे अधो लिङ्गं शङ्खिन्यां चैव पश्चिमम् ।  
ज्योतिर्लिङ्गं भ्रुवोर्मध्ये रक्तशुक्लात्मकं शिवम् ॥ ३०॥  
  
पूर्वपश्चिमदिग्भागे वज्रदण्डे व्यवस्थिते ।  
द्वौ षष्टिभोगिनी स्थानं पश्चाल्लिङ्गं प्रकाशयेत् ॥ ३१॥  
  
शीताशीतं परं स्थानं मेदोमज्जाभिपूरितम् ।  
स्रवति ब्रह्मणः स्थानात् सिञ्चते भुवनत्रयम् ॥ ३२॥  
  
सर्वव्याधिक्रियाकर्म वातपित्तसमन्वितम् ।  
दशाष्टदोषरहितं मीननाथेन कथ्यते ॥ ३३॥  
  
॥ इति मत्स्येन्द्रनाथविरचितं भक्तिसं ? सम्पूर्णम् ॥  
  
  
  
Encoded and proofread by Mike Magee ac70 at cityscape.co.uk  
Proofread by Shankara  
  
