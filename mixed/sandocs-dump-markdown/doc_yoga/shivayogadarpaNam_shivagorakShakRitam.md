---
Author: Shivagoraksha
Category: yoga, shiva
File name: shivayogadarpaNam.itx
Language: Sanskrit
Latest update: July 11, 2017
Location: doc_yoga
Proofread by: DPD, NA
Send corrections to: Sanskrit@cheerful.com
Site access: https://sanskritdocuments.org
SubDeity: shiva
Subject: philosophy/hinduism/religion
Sublocation: yoga
Text title: shivayogadarpaNam
Transliterated by: DPD
engtitle: shivayogadarpaNam
itxtitle: shivayogadarpaNam (shivagorakShakRitam)
title: शिवयोगदर्पणम् (शिवगोरक्षकृइतम्)

---
  
 शिवयोगदर्पणम्   
  
भ्रुवोर्मध्ये शिवस्थानं मनस्तत्र विलीयते ।  
ज्ञातव्यं तद् पदं दिव्यं तत्र कालो न विद्यते ॥ १॥  
  
सूर्याचन्द्रमसोर्मध्ये मुद्रां दद्याच्च खेचरीम् ।  
निरालम्बे महाशून्ये ब्रह्मचक्रं व्यवस्थितम् ॥ २॥  
  
तत्त्वं बीजं हठः क्षेत्रमौदासीन्यं जलं त्रिभिः ।  
उन्मनी कल्पलतिका सद्य एवोद्भविष्यति ॥ ३॥  
  
अत्याहारः प्रयासश्च प्रजल्पो नियमग्रहः ।  
जनसङ्गश्च लौल्यञ्च षड्भिर्योगो विनश्यति ॥ ४॥  
  
उत्साहो निश्चयं धैर्यं तत्त्वज्ञानार्थदर्शनम् ।  
जनसङ्गपरित्यागः षड्भिर्योगः प्रसिद्ध्यति ॥ ५॥  
  
हठं विना राजयोगो राजयोगं विना हठः ।  
न सिद्ध्यति ततो युग्मं मनीषी तत् समभ्यसेत् ॥ ६॥  
  
न दृष्टिलक्षाणि न चित्तबन्धो न देशकालौ न च वायुरोधः ।  
न धारणा ध्यान परिश्रमो वा समेधमानेसति राजयोगे ॥ ७॥  
  
तारकाग्रस्थितं तेजस्तद्बिन्दुस्यूतिर्ते यदि ।  
योगं तारकमित्याहुर्योगिनो ब्रह्मवादिनः ॥ ८॥  
  
भालोर्ध्वगोल्लाटविशेषमण्डले  
     निरन्तरं चिद्गगने महामनाः ।  
सतारकं विस्फुरदीक्षणेन  
     विलोकयेच्चेत् स तु सिद्धिमाप्नुयात् ॥ ९॥  
  
द्वादशाङ्गुलदूरेऽस्मिन् शिरोदेशे महाप्रभे ।  
प्रादेशमात्रव्यायामं ज्योतिःपुञ्जं महाद्भुतम् ॥ १०॥  
  
तद्दर्शनेन सततममृतत्त्वं भविष्यति ।  
तारकं दुर्भराम्भोधेस्तारकं मोक्षकारकम् ॥ ११॥  
  
अमनस्कात् सिद्धिरस्मादभ्यासेन भवत्यलम् ।  
अतिमूढमतिव्यक्तमतिरम्यमनामयम् ॥ १२॥  
  
आत्मस्थानं परं गुप्तं ज्ञायते गुरुवाक्यतः ।  
उन्मेषः प्रतिपच्चक्षुरमावास्यास्तलोचनम् ॥ १३॥  
  
अर्धावलोकनं यत् स्यात् पौर्णमासीं वदन्ति ताम् ।  
आदिद्वयं परित्यज्य तृतीयन्तु समभ्यसेत् ॥ १४॥  
  
पौर्णिमादृष्टियोगेन स्थित्वा तारकलक्षणे ।  
सावधानेन योगीन्द्रस्तिष्ठच्चेत् स सुखी भुवि ॥ १५॥  
  
तालुमूले द्वादशाङ्गुल्यग्रभागस्य मध्यमे ।  
पुरतो बाह्यहीनं चेत् तमोरूपं प्रकाशते ॥ १६॥  
  
तन्मध्यभागे चिद्योनिमनोदृष्ट्या निरन्तरम् ।  
विलोकयेच्चेत् तत्काले ज्योतिःपुञ्जं महाद्भुतम् ॥ १७॥  
  
अखण्डेन्दुसमाकारं परं चिन्मयात्मकम् । ?  
सत्यज्ञानानन्दरूपं महालिङ्गं प्रकाशते ॥ १८॥  
  
जपयोगानभिज्ञस्य मनःस्थैर्यं न जायते ।  
गुरूणा शाम्भवी मुद्रा दत्ता चेल्लभते ध्रुवम् ॥ १९॥  
  
वक्त्रे प्राणानिलं पूर्यं वह्निस्थानानिलं तथा ।  
आकुञ्चयेद् गलं किञ्चिन्नादो व्यक्तो भविष्यति ॥ २०॥  
  
निस्संशयेन मनसा वर्तते यदि निश्चलः ।  
राजयोगीति विख्यातो योगनिद्रासमाश्रितः ॥ २१॥  
  
अश्रुसम्पातपर्यन्तमाचार्यैस्त्राटकं स्मृतम् ।  
व्यापारशून्ये मनसि स्थिरयोस्तारयोर्बहिः ॥ २२॥  
  
चान्द्री कला चिदाकाशादाविर्भवति योगिनः ।  
समदृष्टिरवाग्दृष्टिरिति ?? त्रिधा ॥ २३॥ ??  
काकाक्षिन्यायतस्तत्र सम्यक् स्याद् बिन्दुदर्शनम् ।  
मनः पवनयोगेन यावच्छक्तिप्रधानकम् ॥ २४॥  
  
तावन्मात्रन्तु विश्राम्य चिदाकाशं तु लक्षयेत् ।  
आकाशे तिष्ठते सूर्यः सर्वयोगेषु गोपितः ॥ २५॥  
  
लक्षैकलग्ने मनसि ह्यमनस्कं प्रजायते ।  
समनस्के तु सञ्जाते स्वरूपं सम्प्रजायते ॥ २६॥  
  
॥ इति शिवगोरक्षकृत शिवयोगदर्पणं सम्पूर्णम् ॥  
  
  
Encoded and proofread by DPD, NA  
  
