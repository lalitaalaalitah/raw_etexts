---
Author: Traditional
Category: pUjA, ganesha
Description-comments: mudgalapurANa
File name: gaNeshabAhyapUjA.itx
Language: Sanskrit
Latest update: March 9, 2004
Location: doc_ganesha
Proofread by: 'Karthik Chandan.P : Amith K Nagaraj(amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshabAhyapUjA
Transliterated by: http://www.webdunia.com
engtitle: gaNeshabAhyapUjA
itxtitle: gaNeshabAhyapUjA
title: गणेशबाह्यपूजा

---
  
 श्रीगणेशबाह्यपूजा   
  
श्री गणेशाय नमः ॥  
  
ऐल उवाच ॥  
  
बाह्यपूजां वद विभो! गृत्समदप्रकीर्तिताम् ।  
येन मार्गेण विघ्नेशं भजिष्यसि निरन्तरम् ॥ १॥  
  
गार्ग्य उवाच ॥  
  
आदौ च मानसीं पूजां कृत्वा गृत्समदो मुनिः ।  
बाह्यां चकार विधिवत्तां शृणुष्व सुखप्रदाम् ॥ २॥  
  
हृदि ध्यात्त्वा गणेशानं परिवारादिसंयुतम् ।  
नासिकारन्ध्रमार्गेण तं बाह्याङ्ग चकार ह ॥ ३॥  
  
आदौ वैदिकमन्त्रं स गणानां त्वेति सम्पठन् ।  
पश्चाच्छ्लोक समुच्चार्य पूजयामास विघ्नपम् ॥ ४॥  
  
गृत्समद उवाच ॥  
  
चतुर्बाहुं त्रिनेत्रं च गजास्यं रक्त वर्णकम् ।  
पाशाङ्कुशादि-संयुक्तं मायायुक्त प्रचिन्तयेत् ॥ ५॥  
  
आगच्छ ब्रह्मणां नाथ सुरा-ऽसुर-वरार्चित ।  
सिद्धि-बुद्ध्यादि-संयुक्त! भक्तिग्रहणलालस!॥ ६॥  
  
कृतार्थोऽहं कृतार्थोऽहं तवागमनतः प्रभो ।  
विघ्नेशाऽनुगृहीतोऽहं सफलो मे भवोऽभवत् ॥ ७॥  
  
रत्नसिंहासनं स्वामिन् गृहाण गणनायक ।  
तत्रोपविश्य विघ्नेश रक्ष भक्तान् विशेषतः ॥ ८॥  
  
सुवासिताभिरद्भिश्च पादप्रक्षालनं प्रभो!।  
शीतोष्णाम्भः करोमि ते गृहाण पाद्यमुत्तमम् ॥ ९॥  
  
सर्वतीर्थाहृतं तोयं सुवासितं सुवस्तुभिः ।  
आचमनं च तेनैव कुरूष्व गणनायक ॥ १०॥  
  
रत्न-प्रवाल-मुक्ताद्यैरनर्ध्यैः संस्कृतं प्रभो ।  
अर्ध्यं गृहाण हेरम्ब द्विरदानन तोषकम् ॥ ११॥  
  
दधि-मधु-घृतैर्युक्तं मधुपर्कं गजानन ।  
गृहाण भावसंयुक्तं मया दत्तं नमोऽस्तु ते ॥ १२॥  
  
पाद्ये च मधुपर्के च स्नाने वस्त्रोपधारणे ।  
उपवीते भोजनान्ते पुनराचमनं कुरू ॥ १३॥  
  
चम्पकाद्यैर्गणाध्यक्ष वासितं तैलमुत्तमम् ।  
अभ्यङ्गं कुरू सर्वेश! लम्बोदर! नमोऽस्तु ते ॥ १४॥  
  
यक्ष-कर्दमकाद्यैश्च विघ्नेश भक्तवत्सल!।  
उद्वर्तनं कुरुष्व त्वं मया दत्तैर्महाप्रभो ॥ १५॥  
  
नानातीर्थजलैर्ढुण्ढे! सुखोष्णभावरूपकैः ।  
कमण्डलूद्भवैः स्नानं कुरू ढुण्ढे समर्पितैः ॥ १६॥  
  
कामधेनु समद्भूतं पयः परमपावनम् ।  
तेन स्नानं कुरुष्व त्वं हेरम्ब परमार्थवित् ॥ १७॥  
  
पञ्चामृतानां मध्ये तु जलैः स्नानं पुनः पुनः ।  
कुरु त्वं सर्वतीर्थेभ्यो गङ्गादिभ्यः समाहृतैः ॥ १८॥  
  
दधि धेनुपयोद्भूतं मलापहरणं परम् ।  
गृहाण स्नानकार्यार्थं विनायक दयानिधे ॥ १९॥  
  
धेनुदुग्धोद्भवं ढुण्ढे घृतं सन्तोषकारकम् ।  
महामलापघातार्थं तेन स्नानं कुरू प्रभो ॥ २०॥  
  
सारघं सस्कृतं पूर्णं मधु मधुरसोद्भवम् ।  
गृहाण स्नानकार्यार्थं विनायक नमोऽस्तु ते ॥ २१॥  
  
इक्षुदण्डसमुद्भूतां शर्करां मलनाशिनीम् ।  
गृहाण गणनाथ त्वं तया स्नानं समाचर ॥ २२॥  
  
यक्षकर्दमकाद्यैश्च स्नानं कुरू गणेश्वर ।  
अन्त्यं मलहरं शुद्धं सर्वसौगन्ध्यकारकम् ॥ २३॥  
  
ततो गन्धाक्षतादींश्च दूर्वाङ्कुरान् गजानन ।  
समर्पयामि स्वल्पांस्त्वं गृहाण परमेश्वर ॥ २४॥  
  
ब्रह्मणस्पत्यसूक्तैश्च ह्येकविंशतिवारकैः ।  
अभिषेकं करोमि ते गृहाण द्विरदानन ॥ २५॥  
  
तत आचमनं देव सुवासितजलेन च ।  
कुरुष्व गणनाथ त्वं सर्वतीर्थभवेन वै ॥ २६॥  
  
वस्त्रयुग्मं गृहाण त्वमनर्घ्यं रक्तवर्णकम् ।  
लोकलज्जाहरं चैव विघ्ननाथ नमोऽस्तु ते ॥ २७॥  
  
उत्तरीयं सुचित्रं वै नभस्ताराङ्कितं यथा ।  
गृहाण सर्वसिद्धीश मया दत्तं सुभक्तितः ॥ २८॥  
  
उपवीतं गणाध्यक्ष गृहाण च ततः परम् ।  
त्रैगुण्यमयरूपं तु प्रणवग्रन्थिबन्धनम् ॥ २९॥  
  
ततः सिन्दूरकं देव गृहाण गणनायक ।  
अङ्गलेपनभावार्थं सदानन्दविवर्धनम् ॥ ३०॥  
  
नानाभूषणकानि त्वमङ्गेषु विविधेषु च ।  
भासुरस्वर्णरत्नैश्च निर्मितानि गृहाण भो ॥ ३१॥  
  
अष्टगन्ध-समायुक्तं गन्धं रक्तं गजानन ।  
द्वादशाङ्गेषु ते ढुण्ढे लेपयामि सुचित्रवत् ॥ ३२॥  
  
रक्तचन्दनसंयुक्तानथ वा कुङ्कुमैर्युतान् ।  
अक्षतान् विघ्नराज त्वं गृहाण भालमण्डले ॥ ३३॥  
  
चम्पकादि-सुवृक्षेभ्यः सम्भूतानि गजानन ।  
पुष्पाणि शमी-मन्दार-दूर्वादीनि गृहाण च ॥ ३४॥  
  
दशाङ्ग गुग्गुलं धूपं सर्वसौरभकारकम् ।  
गृहाण त्वं मया दत्तं विनायक महोदर ॥ ३५॥  
  
नानाजातिभवं दीप गृहाण गणनायक ।  
अज्ञानमलजं दोषं हरन्तं ज्योतिरूपकम् ॥ ३६॥  
  
चतुर्विधान्नसम्पन्नं मधुरं लड्डुकादिकम् ।  
नैवेद्यं ते मया दत्त भोजनं कुरू विघ्नप ॥ ३७॥  
  
सुवासितं गृहाणेदं जलं तीर्थ समाहृतम् ।  
भुक्तिमध्ये च पानार्थं देवदेवेश ते नमः ॥ ३८॥  
  
भोजनान्ते करोद्वर्तं यक्षकर्दमकेन च ।  
कुरुष्व त्वं गणाध्यक्ष पिब तोयं सुवासितम् ॥ ३९॥  
  
दाडिमं खर्जुरं द्राक्षां रम्भादीनि फलानि वै ।  
गृहाण देवदेवेश नानामधुरकाणि तु ॥ ४०॥  
  
अष्टाङ्ग देव ताम्बूलं गृहाण मुखवासनम् ।  
असकृद्विघ्नराज त्वं मया दत्तं विशेषतः ॥ ४१॥  
  
दक्षिणां काञ्चनाद्यां तु नानाधातुसमुद्भवाम् ।  
रत्नाद्यैः संयुतां ढुण्ढे गृहाण सकलप्रिय ॥ ४२॥  
  
राजोपचारकाद्यानि गृहाण गणनायक ।  
दानानि तु विचित्राणि मया दत्तानि विघ्नप ॥ ४३॥  
  
तत आभरणं तेऽहमर्पयामि विधानतः ।  
विविधैरूपचारैश्च तेन तुष्टो भव प्रभो ॥ ४४॥  
  
ततो दूर्वाङ्कुरान् ढुण्ढे एकविंशतिसङ्ख्यकान् ।  
गृहाण कार्यसिद्ध्यर्थं भक्तवात्सल्यकारणात् ॥ ४५॥  
  
नानादीपसमायुक्तं नीराजनं गजानन ।  
गृहाण भावसंयुक्तं सर्वाज्ञानादिनाशन ॥ ४६॥  
  
गणानां त्वेति मन्त्रस्य जपं साहस्रकं परम् ।  
गृहाण गणनाथ त्वं सर्वसिद्धिप्रदो भव ॥ ४७॥  
  
आर्तिक्यं च सुकर्पूरं नानादीपमयं प्रभो ।  
गृहाण ज्योतिषां नाथ तथा नीराजयाम्यहम् ॥ ४८॥  
  
पादयोस्ते तु चत्वारि नाभौ द्वे वदने प्रभो ।  
एकं तु सप्तवारं वै सर्वाङ्गेषु निरञ्जनम् ॥ ४९॥  
  
चतुर्वेदभवैर्मन्त्रैर्गाणपत्यैर्गजानन ।  
मन्त्रितानि गृहाण त्वं पुष्पपत्राणि विघ्नप ॥ ५०॥  
  
पञ्चप्रकारकैः स्तोत्रैर्गाणपत्यैर्गणाधिप ।  
स्तौमि त्वां तेन सन्तुष्टो भव भक्तिप्रदायक ॥ ५१॥  
  
एकविंशतिसङ्ख्यं वा त्रिसङ्ख्यं वा गजानन ।  
प्रादक्षिण्यं गृहाण त्वं ब्रह्मन् ब्रह्मेशभावन ॥ ५२॥  
  
साष्टाङ्गा प्रणतिं नाथ एकविंशतिसम्मिताम् ।  
हेरम्ब सर्वपूज्य त्वं गृहाण तु मया कृताम् ॥ ५३॥  
  
न्यूनातिरिक्तभावार्थं किञ्चिद् दुर्वाङ्कुरान् प्रभो ।  
समर्पयामि तेन त्वं साङ्गां पूजां कुरूष्व ताम् ॥ ५४॥  
  
त्वया दत्तं स्वहस्तेन निर्माल्यं चिन्तयाम्यहम् ।  
शिखायां धारयाम्येव सदा सर्वप्रदं च तत् ॥ ५५॥  
  
अपराधानसङ्ख्यातान् क्षमस्व गणनायक ।  
भक्तं कुरु च मां ढुण्ढे तव पादप्रियं सदा ॥ ५६॥  
  
त्वं माता त्वं पिता मे वै सुहृत्सम्बन्धिकादयः ।  
त्वमेव कुलदेवश्च सर्वं त्वं मे न संशयः ॥ ५७॥  
  
जाग्रत्-स्वप्न-सुषुप्तिभिर्देह-वाङ्ग्मनसैः कृतम् ।  
सांसर्गिकेण यत्कर्म गणेशाय समर्पये ॥ ५८॥  
  
ब्राह्यं नानाविधं पापं महोग्रं तल्लयं व्रजेत् ।  
गणेशपादतीर्थस्य मस्तके धारणात् किल ॥ ५९॥  
  
पादोदकं गणेशस्य पीतं मर्त्येण तत्क्षणात् ।  
सर्वान्तर्गतजं पापं नश्यति गणनातिगम् ॥ ६०॥  
  
गणेशूच्छिष्टगन्धं वै द्वादशाङ्गेषु चर्चयेत् ।  
गणेशतुल्यरूपः स दर्शनात् सर्वपापहा ॥ ६१॥  
  
यदि गणेशपूजादौ गन्धभस्मादिकं चरेत् ।  
अथवोच्छिष्टगन्धं तु नो चेत्तत्र विधिं चरेत् ॥ ६२॥  
  
द्वादशाङ्गेषु विघ्नेशं नाममन्त्रेण चाऽर्चयेत् ।  
तेन सोऽपि गणेशेन समो भवति भूतले ॥ ६३॥  
  
आदौ गणेश्वरं मूर्ध्नि ललाटे विघ्ननायकम् ।  
दक्षिणे कर्णमूले तु वक्रतुण्डं समर्चयेत् ॥ ६४॥  
  
वामे कर्णस्य मूले वै चैकदन्तं समर्चयेत् ।  
कण्ठे लम्बोदरं देवं हृदि चिन्तामणिं तथा ॥ ६५॥  
  
बाहौ दक्षिणके चैव हेरम्बं वामबाहुके ।  
विकटं नाभिदेशे तु विघ्ननाथं समर्चयेत् ॥ ६६॥  
  
कुक्षौ दक्षिणगायां तु मयूरेशं समर्चयेत् ।  
वामकुक्षौ गजास्यं वै पृष्ठे स्वानन्दवासिनम् ॥ ६७॥  
  
सर्वाङ्गलेपनं शस्तं चित्रितं चाऽष्टगन्धकैः ।  
गाणेशानां विशेषेण सर्वभद्रस्य कारणात् ॥ ६८॥  
  
ततोच्छिष्टं तु नैवेद्यं गणेशस्य भुनज्म्यहम् ।  
भुक्ति-मुक्तिप्रदं पूर्णं नानापापनिकृन्तनम् ॥ ६९॥  
  
गणेशस्मरणेनैव करोमि कालखण्डनम् ।  
गाणपत्यैश्च संवासः सदाऽस्तु मे गजानन ॥ ७०॥  
  
गार्ग्य उवाच ॥  
  
एवं गृत्समदश्चैव चकार बाह्यपूजनम् ।  
त्रिकालेषु महायोगी सदा भक्तिसमन्वितः ॥ ७१॥  
  
तथा कुरु महीपाल गाणपत्यो भविष्यसि ।  
तथा गृत्समदः साक्षात्तथा त्वमपि निश्चितम् ॥ ७२॥  
  
इति श्रीमदान्त्ये मुद्गलपुराणे गणेशबाह्यपूजा समाप्ता ॥  
  
proofread by Karthik Chandan.P (kardan5380@yahoo.com)  
 and Amith K Nagaraj (amithkn@rediffmail.com)  
  
