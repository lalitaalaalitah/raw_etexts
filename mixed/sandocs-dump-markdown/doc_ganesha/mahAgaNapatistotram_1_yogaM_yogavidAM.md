---
Author: shriiraaghavvchaitanya
Category: ganesha, stotra
File name: mahAgaNapatistotra.itx
Language: Sanskrit
Latest update: April 23, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: ganesha
Text title: mahAgaNapati stotram 1
Texttype: stotra
Transliterated by: Available at webdunia.com
engtitle: mahAgaNapatistotram 1
itxtitle: mahAgaNapatistotram 1 (yogaM yogavidAM)
title: महागणपतिस्तोत्रम् १ (योगं योगविदां)

---
  
 महागणपतिस्तोत्रम्   
योगं योगविदां विधूत-विविध-व्यासङ्गशुद्धाशय-  
प्रादुर्भूत-सुधारस-प्रसृमर-ध्यानास्पदाध्यासिनाम् ।  
आनन्दप्लवमान-बोधमधुरा-ऽऽमोदच्छटामेदुरं  
तं भूमानमुपास्महे परिणतंं दन्तावलास्यात्मना ॥ १॥  
  
तारश्री-परशक्तिकामवसुधा-रूपानुगं यं विदुस्तस्मै  
स्तात्प्रणतिर्गणाधिपतये यो रागिणाऽभ्यर्थ्यते ।  
आमन्त्र्य प्रथमं वरेति वरदेत्यार्तेन सर्वं जनं  
स्वामिन् मे वशमानयेति सततं स्वाहादिभिः पूजितः ॥ २॥  
  
कल्लोलाञ्चल-चुम्बिताम्बुद-तताविक्षुद्रवाम्भोनिधौ  
द्वीपे रत्नमये सुरद्रुमवनामोदैकमेदस्विनि ।  
मूले कल्पतरोर्महामणिमये पीठेऽक्षराम्भोरूहे  
षट्कोणा कलित-त्रिकोणरचना-सत्कर्णिकेऽमुं भजे ॥ ३॥  
  
चक्रप्रास-रसाल-कार्मुक-गदा-सद्बीजपूरद्विज-  
व्रीह्यग्रोत्पल-पाशपङ्कजकरं शुण्डाग्रजाग्रद्घटम् ।  
आश्लिष्टं प्रियया सरोजकरया रत्नस्फुरद् भूषया  
माणिक्यप्रतिमं महागणपतिं विश्वेशमाशास्महे ॥ ४॥  
  
दानाम्भः-परिमेदुर-प्रसृमर-व्यालम्बिरोलम्बभृत्  
सिन्दूरारूण-गण्डमण्डलयुग-व्याजात् प्रशस्तिद्वयम् ।  
त्रैलोक्येष्ट विधानवर्णसुभगं यः पद्मरागोपमं  
धत्ते स श्रियमातनोतु सततं देवो गणानां पतिः ॥ ५॥  
  
भ्राम्यन् मन्दरघूर्णनापरवश-क्षीराब्धिवीचिच्छटा-  
सच्छायाश्चल-चामर-व्यतिकर-श्रीगर्वसर्वङ्कषाः ।  
दिक्कान्ताघन-सारचन्दनरसा-साराःश्रयन्तां मनः  
स्वच्छन्दप्रसर-प्रलिप्तवियतो हेरम्बदन्तत्विषः ॥ ६॥  
  
मुक्ताजालकरम्बित-प्रविकसन्-माणिक्यपुञ्जच्छटा-  
कान्ताः कम्बुकदम्ब-चुम्बितघनाम्भोज-प्रवालोपमाः ।  
ज्योत्स्नापूर-तरङ्ग-मन्थरतरत्-सन्ध्यावयस्याश्चिरं  
हेरम्बस्य जयन्ति दन्तकिरणाकीर्णाः शरीरत्विषः ॥ ७॥  
  
शुण्डाग्राकलितेन हेमकलशेनावर्जितेन क्षरन्  
नानारत्नचयेन साधकजनान् सम्भावयन् कोटिशः ।  
दानामोद-विनोदलुब्ध-मधुप-प्रोत्सारणाविर्भवत्  
कर्णान्दोलनखेलनो विजयते देवो गणग्रामणीः ॥ ८॥  
  
हेरम्बं प्रणमामि यस्य पुरतः शाण्डिल्यमूले श्रिया  
बिभ्रत्याम्बुरूहे समं मधुरिपुस्ते शङ्खचक्रे वहन् ।  
न्यग्रोधस्य तले सहाद्रिसुतया शम्भुस्तथा दक्षिणे  
बिभ्राणः परशुं त्रिशूलमितया पाशाङ्कुशाभ्यां सह ॥ ९॥  
  
पश्चात् पिप्पलमाश्रितो रतिपतिर्देवस्य रत्योत्पले  
बिभ्रत्या सममैक्षवं धनुरिषून् पौष्पान् वहन् पञ्च च ।  
वामे चक्रगदाधरः स भगवान्क्रोडः प्रियङ्गोस्तले  
हस्तोद्यच्छुकशालिमञ्जरिकया देव्या धरण्या सह ॥ १०॥  
  
षट्कोणाश्रिषु षट्सु षड्गजमुखाः पाशाङ्कुशाभीवरान्  
बिभ्राणाः प्रमदासखाः पृथुमहाशोणाश्म-पुञ्जत्विषः ।  
आमोदः पुरतः प्रमोदसुमुखौ तं चाभितो दुर्मुखः  
पश्चात् पार्श्वगतोऽस्य विघ्न इति यो यो विघ्नकर्तेति च ॥ ११॥  
  
आमोदादिगणेश्वर-प्रियतमास्तत्रैव नित्यं स्थिताः  
कान्ताश्लेषरसज्ञ-मन्थरदृशः सिद्धिः समृद्धिस्ततः ।  
कान्तिर्या मदनावतीत्यपि तथा कल्पेषु या गीयते  
साऽन्या यापि मदद्रवा तदपरा द्राविण्यमूः पूजिताः ॥ १२॥  
  
आश्लिष्टौ वसुधेत्यथो वसुमती ताभ्यां सितालोहितौ  
वर्षन्तौ वसुपार्श्वयोर्विलसतस्तौ शङ्खपद्मौ निधी ।  
अङ्गान्यन्वथ मातरश्च परितः शक्रादयोऽब्जाश्रया-  
स्तद्बाह्येः कुलिशादयः परिपतत्काला नलज्योतिषः ॥ १३॥  
  
इत्थं विष्णु-शिवादि-तत्वतनवे श्रीवक्रतुण्डाय  
हुङ्काराक्षिप्त-समस्तदैत्य पृतनाव्राताय दीप्तत्विषे ।  
आनन्दैक-रसावबोधलहरी विध्वस्तसर्वोर्मये  
सर्वत्र प्रथमानमुग्धमहसे तस्मै परस्मै नमः ॥ १४॥  
  
सेवा हेवाकिदेवा-सुरनरनिकर-स्फार-कोटीर-कोटि-  
काटिव्याटीकमान-द्युमणिसममणि-श्रेणिभावेणिकानाम् ।  
राजन्नीराजनश्री-सखचरणनख-द्योतविद्योतमानः  
श्रेयः स्थेयः स देयान् मम विमलदृशो  
बन्धुरं सिन्धुरास्यः ॥ १५॥  
  
एतेन प्रकटरहस्यमन्त्रमाला-गर्भेण  
स्फुटतरसंविदा स्तवेन ।  
यः स्तौति प्रचुरतरं महागणेशं तस्येयं  
भवति वशंवदा त्रिलोकी ॥ १६॥  
  
॥ इति श्रीमत्परमहंसपरिव्राजकाचार्यवर्य-  
श्रीराघवचैतन्यविरचितं महागणपतिस्तोत्रं समाप्तम् ॥  
  
  
Proofread by Ravin Bhalekar ravibhalekar at hotmail.com  
  
