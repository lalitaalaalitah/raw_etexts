---
Category: ganesha
Description/comments: Mudgalapurana, Khanda 1, Adhyaya 4
File name: gaNeshastutiHshiva.itx
Indexextra: (mudgalapurANa)
Language: Sanskrit
Latest update: April 25, 2020
Location: doc_ganesha
Proofread by: PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Stuti by Shiva
Transliterated by: PSA Easwaran
engtitle: gaNeshastutiH shiva proktA
itxtitle: gaNeshastutiH shivaproktA (mudgalapurANAntargatA)
title: गणेशस्तुतिः शिवप्रोक्ता (मुद्गलपुराणान्तर्गता)

---
  
 शिवकृता गणेशस्तुतिः   
शिव उवाच ।  
नमस्ते विघ्नराजाय नमस्ते विघ्नहारिणे ।  
विघ्नकर्त्रे गणेशाय विघ्नानां पतये नमः ॥ २०॥  
  
लम्बोदराय सर्वाय वक्रतुण्डस्वरूपिणे ।  
त्रैगुण्येन जगद्रूपनानाभेदप्रधारिणे ॥ २१॥  
  
नैर्गुण्येन च वै साक्षाद्ब्रह्मरूपधराय च ।  
नमो नमो बन्धहन्त्रे भक्तानां पालकाय ते ॥ २२॥  
  
अभक्तेभ्यस्तमोदाय नानाभयकराय च ।  
हेरम्बाय नमस्तुभ्यं वेदवेद्याय शाश्वते ॥ २३॥  
  
अनन्ताननरूपायानन्तबाह्वङ्घ्रिकाय ते ।  
अनन्तकरकर्णायानन्तोदरधराय ते ॥ २४॥  
  
नमो नमस्ते गणनायकाय ते अनादिपूज्याय च सर्वरूपिणे ।  
अखण्डलीलाकरपूर्णमूर्तये महोत्कटायास्तु नमो महात्मने ॥ २५॥  
  
आदौ च निर्माय विधिं रजोमयं तेनैव सृष्टिं विदधासि देव ।  
सत्त्वात्मकं विष्णुमथो हि मध्ये निर्माय पासि त्वमखण्डविक्रम ॥ २६॥  
  
अन्ते तमोरूपिणमेव सृष्ट्वा शम्भुं स्वशक्त्या हरसि त्वमाद्य ।  
एवंविधं त्वां प्रवदन्ति वेदाः तं वै गणेशं शरणं प्रपद्ये ॥ २७॥  
  
मायामयं वै गुणपं तु सृष्ट्वा तस्मात्पुरस्त्वं गणराज चादौ ।  
स्वानन्दसञ्ज्ञे नगरे विभासि सिद्ध्या च वुद्ध्या सहितः परेश ॥ २८॥  
  
तं त्वां गणेशं शरणं प्रपद्ये स्थितं सदा हृत्सु च योगिनां वै ।  
वेदैर्न वेद्यं मनसा न लभ्यं तं वक्रतुण्डं हृदि चिन्तयामि ॥ २९॥  
  
अर्धनारीश्वरत्वं यत्तद्गतं मेऽधुना प्रभो ।  
शक्तिहीनत्वमापन्नो नष्टवत्कर्मणा कृतः ॥ ३०॥  
  
नानैश्वर्ययुता देवी सा गता गणप प्रभो ।  
अनीश्वरपदं प्राप्तं मम वै देवदेव भोः ॥ ३१॥  
  
निर्गुणोऽहं सदा शम्भुः सगुणः सर्वभाववित् ।  
शत्त्या युक्तो यदा स्वामिन्नधुना किं करोम्यहम् ॥ ३२॥  
  
शक्तिहीनः पदा गन्तुं न शक्नोमि गणेश्वर ।  
अतस्त्वं कृपया देव शक्तं मां कुरु कर्मणि ॥ ३३॥  
  
ततः प्रादुरभूत्तस्य पुरतः स गणाधिपः ।  
उवाच शङ्करं तत्र हर्षयन् श्लक्ष्णया गिरा ॥ ३४॥  
  
अहो पश्य च मां शम्भो किं शोचसि महेश्वर ।  
भवितासि सशक्तिस्त्वं मद्वाक्यान्नात्र संशयः ॥ ३५॥  
  
अहमेवेश्वरो देवो ह्येको ब्रह्माण्डमण्डले ।  
तेन गर्वेण युक्तस्त्वं स विघ्नः सहसा कृतः ॥ ३६॥  
  
अधुना ते गतो मोहो मदीया स्मृतिरागता ।  
ध्यातस्तुतश्च तेनाऽहं प्रसन्नोऽस्मि न संशयः ॥ ३७॥  
  
हिमाचलसुता देवी भविष्यति न संशयः ।  
वृणोषि त्वं सतीं तां वै पार्वतीं च पुनःशिव ॥ ३८॥  
  
रमसे च तया सार्धं मत्तया भावितो दृढम् ।  
ईश्वरः सहशक्तिस्त्वं मत्प्रसादात्सदा भव ॥ ३९॥  
  
स्मृतमात्रस्तवाग्रेऽहं प्रत्यक्षः स्यां सदाशिव ।  
इति दत्त्वा वरं देवस्तत्रैवान्तरधीयत ॥ ४०॥  
  
इति श्रीमुद्गलपुराणे प्रथमे खण्डे वक्त्रतुण्डचरिते  
चतुर्थाध्यायान्तर्गता शिवकृता गणेशस्तुतिः समाप्ता ॥ १.४  
  
  
Proofread by PSA Easwaran  
  
