---
Category: ganesha
Description/comments: also entitled as gANeshvaratejovardhanastotram
File name: gaNeshvarastotrambhrUshuNDi.itx
Indexextra: (Mudgalapurana, Marathi)
Language: Sanskrit
Latest update: May 13, 2018
Location: doc_ganesha
Proofread by: NA
Send corrections to: Sanskrit@cheerful.com
Site access: https://sanskritdocuments.org
Source: Mudgalapurana khaNDa 2, adhyAya 60, shlokAH 35-51.1-62
Subject: philosophy/hinduism/religion
Sublocation: ganesha
Text title: gaNeshvarastotram by bhrUshuNDi
engtitle: gaNeshvarastotram by bhrUshuNDi
itxtitle: gaNeshvarastotram (bhrUshuNDiproktaM mudgalapurANAntargatam)
title: गणेश्वरस्तोत्रम् (भ्रूशुण्डिप्रोक्तं मुद्गलपुराणान्तर्गतम्)

---
  
 गणेश्वरस्तोत्रम् अथवा गाणेशतेजोवर्धनस्तोत्रम्   
मुद्गलपुराणोक्त  
श्रीगणेशाय नमः ॥  
  
भ्रूशुण्ड्युवाच -  
नमो नमस्ते गणनाथ ढुण्ढे सदा सुशान्तिप्रद शान्तिमूर्ते ।  
अपारयोगेन च योगिनस्त्वां भजन्ति भावेन नमो नमस्ते ॥ १॥  
  
प्रजापतीनां त्वमथो विधाता सुपालकानां गणनाथ विष्णुः ।  
हरोऽसि संहारकरेषु देव कलांशमात्रेण नमो नमस्ते ॥ २॥  
  
क्रियात्मकानां जगदम्बिका त्वं प्रकाशकानां रविरेव ढुण्ढे ।  
यत्नप्रदानां च गुणेश नामा कलांशमात्रेण नमो नमस्ते ॥ ३॥  
  
शरीरभाजां त्वमथासि बिन्दुः शरीरिणां सोऽहमथो विभासि ।  
सुबोधरूपः स्वत उत्थकानां कलांशमात्रेण नमो नमस्ते ॥ ४॥  
  
विदेहकानामसि साङ्ख्यरूपः समाधिदानां च निजात्मकस्त्वम् ।  
निवृत्तियोगे त्वमयोगधारी कलांशमात्रेण नमो नमस्ते ॥ ५॥  
  
गणास्त एते गणनाथनाम्ना त्वमेव वेदादिषु योगकीर्ते ।  
सदा सुशान्तिप्रद संस्थितोऽसि भक्तेश भक्तिप्रिय ते नमो वै ॥ ६॥  
  
गकारसिद्धिस्त्वपि मोहदात्री णकारबुद्धिस्त्वथ मोहधात्री ।  
तयोर्विलासी पतिरेव नाम्ना गणेश्वरस्त्वं च नमो नमस्ते ॥ ७॥  
  
गकाररूपेण भवान् स गौणो णकाररूपेण च निर्गुणोऽसि ।  
तयोरभेदे गणनाथनामा योगेश भक्तेश नमो नमस्ते ॥ ८॥  
  
किं वदामि गणाधीश महिमानं महाद्भुतम् ।  
यत्र वेदादयो भ्रान्ता इव जाताः प्रवर्णने ॥ ९॥  
  
पतितानामहं श्रेष्ठः पतितोत्तम एव च ।  
तव नामप्रभावेण जातोऽहं ब्राह्मणोत्तमः ॥ १०॥  
  
किञ्चित्संस्कारयोगेन विश्रामित्रादयः प्रभो ।  
जाता वै ब्राह्मणत्वस्य ब्राह्मणानिर्मलाः पुरा ॥ ११॥  
  
अहं संस्कारहीनश्च जात्या कैवर्तकोद्भवः ।  
तत्राऽपि पापसक्तात्मा त्वया च ब्राह्मणः कृतः ॥ १२॥  
  
एवमुक्त्वा नतं विप्रं प्राञ्जलिं पुरतः स्थितम् ।  
भक्तिभावेन सन्तुष्टस्तमुवाच गजाननः ॥ १३॥  
  
गणेश उवाच -  
वरान्वरय दास्यामि यांस्त्वं विप्र प्रवाञ्छसि ।  
त्वत्समो नैव तेजस्वी भक्तो मे प्रभविष्यति ॥ १४॥  
  
तस्य तद्वचनं श्रुत्वा साश्रुनेत्रो महामुनिः ।  
भ्रूशुण्डी गद्गदोक्त्या च तं जगाद गजाननम् ॥ १५॥  
  
यदि प्रसन्नभावेन वरदोऽसि गजानन ।  
त्वदीयां भक्तिमुग्रां मे देहि सम्पूर्णभावतः ॥ १६॥  
  
तथेति तमुवाचाथ गणेशो भक्तवत्सलः ।  
क्षेत्रं त्वदीयमत्रैव भविष्यति मदाज्ञया ॥ १७॥  
  
अमलाश्रमकं नाम्ना जनानां सेविनां सदा ।  
अज्ञानज मलं हत्वा ज्ञानं दास्यति निर्मलम् ॥ १८॥  
  
एवमुक्त्वांऽतर्दधे च गणेशो देवनायकः ।  
भ्रूशुण्डी भक्तिभावेन भेजे वै तं निरन्तरम् ॥ १९॥  
  
नान्यत् स मनसा क्वापि क्षेत्रं देवादिकं मुनिः ।  
तीर्थं जज्ञौ स योगीन्द्रो गणेशानान्न संशयः ॥ २०॥  
  
ततस्तत्र महाक्षेत्रे ब्राह्मणाद्या ययुर्मुदा ।  
तत्रैव गणनाथं ते भेजिरे भक्तिभावतः ॥ २१॥  
  
शिष्यास्तस्य महाभागा जाता ब्रह्मर्षयोऽमलाः ।  
क्षेत्रसन्न्यासभावेन तेऽसेवन्त महामुनिम् ॥ २२॥  
  
भ्रूशुण्डिनस्तत्र तीर्थं गणेशस्य च सुन्दरम् ।  
भुक्तिमुक्तिप्रदं प्रोक्तं स्नानमात्रेण जन्तवे ॥ २३॥  
  
तस्यैवं दर्शनार्थं च मुनयः कश्यपादयः ।  
शुकादियोगिनः सर्वे गत्वा तेऽपूजयन् मुदा ॥ २४॥  
  
कृतार्थं मन्यमानाश्च स्वस्थलं ते ययुः पुनः ।  
प्रशंसन्तो मुनिं सर्वे साक्षाच्छुण्डाधरं प्रभुम् ॥ २५॥  
  
इन्द्रादयस्तमेवं च दर्शनार्थं समागताः ।  
कृतकृत्याः स्वभावेन स्वालयं ते ययुः पुनः ॥ २६॥  
  
ब्रह्मविष्णुमहेशाद्या ईश्वरास्ते महामुनेः ।  
नित्यदर्शनसंसक्ता बभूवुर्हृष्टमानसाः ॥ २७॥  
  
एवं प्रभावयुक्तः स भ्रूशुण्डी कथितो मया ।  
चाण्डालो ब्राह्मणो जातो गणेशस्मरणेन वै ॥ २८॥  
  
॥ इति श्रीमन्मौद्गले महापुराणे द्वितीये खण्डे एकदन्तचरिते  
भ्रूशुण्डिब्राह्मणत्ववर्णनं नाम षष्टितमोऽध्याये  
गाणेश्वरस्तोत्रं सम्पूर्णम् ।  
  
  
mudgalapurANa khaNDa 2, adhyAya 60, shlokAH 35-51.1, phalashruti till 62  
NA  
  
