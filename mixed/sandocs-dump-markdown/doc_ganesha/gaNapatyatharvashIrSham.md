---
Author: Vedic Tradition
Category: atharvashIrSha, ganesha
File name: atharva.itx
Indexextra: (with Vedic accents in doc_veda, sabhAShya)
Language: Sanskrit
Latest update: July 1, 2003
Location: doc_ganesha
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: ganesha
Text title: gaNapati atharvashIrSha
engtitle: gaNapatyatharvashIrSham
itxtitle: gaNapatyatharvashIrSham
title: गणपत्यथर्वशीर्षम्

---
  
 श्रीगणपत्यथर्वशीर्ष   
  
          ॥ श्री गणपत्यथर्वशीर्ष ॥  
  
  
Shri Ganapati Atharvashirsha occurs in the atharva veda . It is considered  
to be most important text on Lord Ganesha . Atharva means firmness, oneness  
of purpose, while shIrSha means intellect (directed towards liberation).  
May Ganapati, the remover of obstacles protect us . Aum . Aum . Aum.  
Several translations of the text are available.  
1- Ganapatyatharvasirsopanisad by Sukthankar.  
2- Ganapati : Song of the Self by Grimes  
3- Saiva upanisads translated by Srinivas Ayyangar  
4- Aum Ganesha : The peace of God by Navaratnam  
5- Ganesha : Lord of Obstacles, Lord of Beginnings by Courtright  
6- Glory of Ganesha by Swami Chinmayananda  
7- Ganesha Kosha by Rao.  
  
॥ शान्ति पाठ ॥  
  
ॐ भद्रं कर्णेभिः शृणुयाम देवा ।  
भद्रं पश्येमाक्षभिर्यजत्राः ॥  
  
स्थिरैरङ्गैस्तुष्टुवांसस्तनूभिः ।  
व्यशेम देवहितं यदायुः ॥  
  
ॐ स्वस्ति न इन्द्रो वृद्धश्रवाः ।  
स्वस्ति नः पूषा विश्ववेदाः ॥  
  
स्वस्तिनस्तार्क्ष्यो अरिष्टनेमिः ।  
स्वस्ति नो बृहस्पतिर्दधातु ॥  
  
ॐ तन्मामवतु  
तद् वक्तारमवतु  
अवतु माम्  
अवतु वक्तारम्  
ॐ शान्तिः ।  शान्तिः ॥ शान्तिः॥।  
  
॥ उपनिषत् ॥  
  
हरिः ॐ नमस्ते गणपतये ॥  
  
त्वमेव प्रत्यक्षं तत्त्वमसि ॥ त्वमेव केवलं कर्ताऽसि ॥  
  
त्वमेव केवलं धर्ताऽसि ॥ त्वमेव केवलं हर्ताऽसि ॥  
  
त्वमेव सर्वं खल्विदं ब्रह्मासि ॥  
  
त्वं साक्षादात्माऽसि नित्यम् ॥ १॥  
  
               ॥ स्वरूप तत्त्व ॥  
  
ऋतं वच्मि (वदिष्यामि) ॥ सत्यं वच्मि (वदिष्यामि) ॥ २॥  
  
अव त्वं माम् ॥ अव वक्तारम् ॥ अव श्रोतारम् ॥  
  
अव दातारम् ॥ अव धातारम् ॥  
  
अवानूचानमव शिष्यम् ॥  
  
अव पश्चात्तात् ॥ अव पुरस्तात् ॥  
  
अवोत्तरात्तात् ॥ अव दक्षिणात्तात् ॥  
  
अव चोर्ध्वात्तात् ॥ अवाधरात्तात् ॥  
  
सर्वतो मां पाहि पाहि समन्तात् ॥ ३॥  
  
त्वं वाङ्मयस्त्वं चिन्मयः ॥  
  
त्वमानन्दमयस्त्वं ब्रह्ममयः ॥  
  
त्वं सच्चिदानन्दाद्वितीयोऽसि ॥  
  
त्वं प्रत्यक्षं ब्रह्मासि ॥  
  
त्वं ज्ञानमयो विज्ञानमयोऽसि ॥ ४॥  
  
सर्वं जगदिदं त्वत्तो जायते ॥  
  
सर्वं जगदिदं त्वत्तस्तिष्ठति ॥  
  
सर्वं जगदिदं त्वयि लयमेष्यति ॥  
  
सर्वं जगदिदं त्वयि प्रत्येति ॥  
  
त्वं भूमिरापोऽनलोऽनिलो नभः ॥  
  
त्वं चत्वारि वाक्पदानि ॥ ५॥  
  
त्वं गुणत्रयातीतः त्वमवस्थात्रयातीतः ॥  
  
त्वं देहत्रयातीतः ॥ त्वं कालत्रयातीतः ॥  
  
त्वं मूलाधारस्थितोऽसि नित्यम् ॥  
  
त्वं शक्तित्रयात्मकः ॥  
  
त्वां योगिनो ध्यायन्ति नित्यम् ॥  
  
त्वं ब्रह्मा त्वं विष्णुस्त्वं रुद्रस्त्वं  
इन्द्रस्त्वं अग्निस्त्वं वायुस्त्वं सूर्यस्त्वं चन्द्रमास्त्वं  
ब्रह्मभूर्भुवःस्वरोम् ॥ ६॥  
  
               ॥ गणेश मन्त्र ॥  
  
गणादिं पूर्वमुच्चार्य वर्णादिं तदनन्तरम् ॥  
  
अनुस्वारः परतरः ॥ अर्धेन्दुलसितम् ॥ तारेण ऋद्धम् ॥  
  
एतत्तव मनुस्वरूपम् ॥ गकारः पूर्वरूपम् ॥  
  
अकारो मध्यमरूपम् ॥ अनुस्वारश्चान्त्यरूपम् ॥  
  
बिन्दुरुत्तररूपम् ॥ नादः सन्धानम् ॥  
  
संहितासन्धिः ॥ सैषा गणेशविद्या ॥  
  
गणकऋषिः ॥ निचृद्गायत्रीच्छन्दः ॥  
  
गणपतिर्देवता ॥ ॐ गं गणपतये नमः ॥ ७॥  
  
               ॥ गणेश गायत्री ॥  
  
एकदन्ताय विद्महे । वक्रतुण्डाय धीमहि ॥  
  
तन्नो दन्तिः प्रचोदयात् ॥ ८॥  
  
               ॥ गणेश रूप ॥  
  
एकदन्तं चतुर्हस्तं पाशमङ्कुशधारिणम् ॥  
  
रदं च वरदं हस्तैर्बिभ्राणं मूषकध्वजम् ॥  
  
रक्तं लम्बोदरं शूर्पकर्णकं रक्तवाससम् ॥  
  
रक्तगन्धानुलिप्ताङ्गं रक्तपुष्पैः सुपूजितम् ॥  
  
    भक्तानुकम्पिनं देवं जगत्कारणमच्युतम् ॥  
  
    आविर्भूतं च सृष्ट्यादौ प्रकृतेः पुरुषात्परम् ॥  
  
    एवं ध्यायति यो नित्यं स योगी योगिनां वरः ॥ ९॥  
  
               ॥ अष्ट नाम गणपति ॥  
  
नमो व्रातपतये । नमो गणपतये । नमः प्रमथपतये ।  
नमस्तेऽस्तु लम्बोदरायैकदन्ताय ।  
विघ्ननाशिने शिवसुताय । श्रीवरदमूर्तये नमो नमः ॥ १०॥  
  
               ॥ फलश्रुति ॥  
  
एतदथर्वशीर्षं योऽधीते ॥ स ब्रह्मभूयाय कल्पते ॥  
  
स सर्वतः सुखमेधते ॥ स सर्व विघ्नैर्नबाध्यते ॥  
  
     स पञ्चमहापापात्प्रमुच्यते ॥  
  
सायमधीयानो दिवसकृतं पापं नाशयति ॥  
  
प्रातरधीयानो रात्रिकृतं पापं नाशयति ॥  
  
     सायम्प्रातः प्रयुञ्जानो अपापो भवति ॥  
  
     सर्वत्राधीयानोऽपविघ्नो भवति ॥  
  
     धर्मार्थकाममोक्षं च विन्दति ॥  
  
     इदमथर्वशीर्षमशिष्याय न देयम् ॥  
  
     यो यदि मोहाद्दास्यति स पापीयान् भवति  
     सहस्रावर्तनात् यं यं काममधीते  
     तं तमनेन साधयेत् ॥ ११॥  
  
अनेन गणपतिमभिषिञ्चति स वाग्मी भवति ॥  
  
चतुर्थ्यामनश्नन् जपति स विद्यावान् भवति ।  
स यशोवान् भवति ॥  
  
इत्यथर्वणवाक्यम् ॥ ब्रह्माद्यावरणं विद्यात्  
     न बिभेति कदाचनेति ॥ १२॥  
  
यो दूर्वाङ्कुरैर्यजति स वैश्रवणोपमो भवति ॥  
  
यो लाजैर्यजति स यशोवान् भवति ॥  
  
स मेधावान् भवति ॥  
  
यो मोदकसहस्रेण यजति  
    स वाञ्छितफलमवाप्नोति ॥  
  
यः साज्यसमिद्भिर्यजति  
    स सर्वं लभते स सर्वं लभते ॥ १३॥  
  
अष्टौ ब्राह्मणान् सम्यग्ग्राहयित्वा  
सूर्यवर्चस्वी भवति ॥  
  
सूर्यग्रहे महानद्यां प्रतिमासन्निधौ  
वा जप्त्वा सिद्धमन्त्रो भवति ॥  
  
महाविघ्नात्प्रमुच्यते ॥ महादोषात्प्रमुच्यते ॥  
  
महापापात् प्रमुच्यते ॥  
  
स सर्वविद्भवति स सर्वविद्भवति ॥  
  
य एवं वेद इत्युपनिषत् ॥ १४॥  
  
॥ शान्ति मन्त्र ॥  
  
ॐ सहनाववतु ॥ सहनौभुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ भद्रं कर्णेभिः शृणुयाम देवा ।  
भद्रं पश्येमाक्षभिर्यजत्राः ॥  
  
स्थिरैरङ्गैस्तुष्टुवांसस्तनूभिः ।  
व्यशेम देवहितं यदायुः ॥  
  
ॐ स्वस्ति न इन्द्रो वृद्धश्रवाः ।  
स्वस्ति नः पूषा विश्ववेदाः ॥  
  
स्वस्तिनस्तार्क्ष्यो अरिष्टनेमिः ।  
स्वस्ति नो बृहस्पतिर्दधातु ॥  
  
ॐ शान्तिः । शान्तिः ॥ शान्तिः ॥।  
  
॥ इति श्रीगणपत्यथर्वशीर्षं समाप्तम् ॥  
  
  
  
