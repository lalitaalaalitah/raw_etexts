---
Author: Traditional
Category: ganesha, stotra
File name: shivashaktikRitaMgaNAdhIshastotram.itx
Language: Sanskrit
Latest update: March 9, 2004
Location: doc_ganesha
Proofread by: 'Karthik Chandan.P : Amith K Nagaraj(amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: shivashaktikRitaM gaNAdhIshastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: shivashaktikRRitaM gaNAdhIshastotram
itxtitle: gaNAdhIshastotram (shivashaktikRitam)
title: गणाधीशस्तोत्रम् (शिवशक्तिकृइतम्)

---
  
 श्रीगणाधीशस्तोत्रं शिवशक्तिकृतम्   
  
गणाधीशस्तोत्रं शिवशक्तिकृतम् ।  
गणाधीशस्तोत्रं शिवशक्तिकृतम् ।  
श्रीगणेशाय नमः ।  
श्रीशक्तिशिवावूचतुः ।  
नमस्ते गणनाथाय गणानां पतये नमः ।  
भक्तिप्रियाय देवेश भक्तेभ्यः सुखदायक ॥ १॥  
  
स्वानन्दवासिने तुभ्यं सिद्धिबुद्धिवराय च ।  
नाभिशेषाय देवाय ढुण्ढिराजाय  ते नमः ॥ २॥  
  
वरदाभयहस्ताय नमः परशुधारिणे ।  
नमस्ते सृणिहस्ताय नाभिशेषाय ते नमः ॥ ३॥  
  
अनामयाय सर्वाय सर्वपूज्याय ते नमः ।  
सगुणाय नमस्तुभ्यं ब्रह्मणे निर्गुणाय च ॥ ४॥  
  
ब्रह्मभ्यो ब्रह्मदात्रे  च गजानन नमोऽस्तु ते ।  
आदिपूज्याय ज्येष्ठाय ज्येष्ठराजाय ते नमः ॥ ५॥  
  
मात्रे पित्रे च सर्वेषां हेरम्बाय नमो नमः ।  
अनादये च विघ्नेश विघ्नकर्त्रे नमो नमः ॥ ६॥  
  
विघ्नहर्त्रे स्वभक्तानां लम्बोदर नमोऽस्तु ते ।  
त्वदीयभक्तियोगेन योगीशाः शान्तिमागताः ॥ ७॥  
  
किं स्तुवो योगरूपं तं प्रणमावश्च विघ्नपम् ।  
तेन तुष्टो भव स्वामिन्नित्युकत्वा तं प्रणेमतुः ॥ ८॥  
  
तावुत्थाप्य  गणाधीश उवाच तौ महेश्वरौ ।  
श्रीगणेश उवाच ।  
भवत्कृतमिदं स्तोत्रं मम भक्तिविवर्धनम् ॥ ९॥  
  
भविष्यति च सौख्यस्य पठते शुण्वते प्रदम् ।  
भुक्तिमुक्तिप्रदं चैव पुत्रपौत्रादिकं तथा ॥ १०॥  
  
धनधान्यादिकं सर्वं लभते तेन निश्चितम् ।  
इति शिवशक्तिकृतं श्रीगणाधीशस्तोत्रं समाप्तम् ॥  
  
  
Encoded and proofread by  
Karthik Chandan.P (kardan5380@yahoo.com)  
 and Amith K Nagaraj (amithkn@rediffmail.com)  
  
