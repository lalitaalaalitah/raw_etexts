---
Author: shivaprasAdadvivedi
Category: ganesha, stotra
File name: vinaayakavinati.itx
Language: Sanskrit
Latest update: September 02, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: vinAyaka vinatiH
Texttype: stotra
Transliterated by: WebD
engtitle: vinAyaka vinatiH
itxtitle: vinAyaka vinatiH
title: विनायक विनतिः

---
  
 श्रीविनायकविनतिः   
  
श्रीगणेशाय नमः ।  
हेरम्बमम्बामवलम्बमानं लम्बोदरं लम्ब-वितुण्ड-शुण्डम् ।  
उत्सङ्गमारोपयितुं ह्यपर्णां हसन्तमन्तर्हरिरूपमीडे ॥ १॥  
  
मिलिन्द-वृन्द-गुञ्जनोल्लसत्कपोल-मण्डलं  
श्रुति-प्रचालन-स्फुरत्समीरवीजिताननम् ।  
वितुण्ड-शुण्डमण्डल-प्रसार-शोभिविग्रहं  
निवारिताघ-विघ्नराशिमङ्कलालपं भजे ॥ २॥  
  
गजेन्द्र-मौक्तिकालि-लग्न-कम्बुकण्ठ-पीठकं  
सुवर्णवल्लि-मण्डली-विधानबद्ध-दन्तकम् ।  
प्रमोदि-मोदकाञ्चितं करण्डकं कराम्बुजे  
दधानमम्बिकामनो विनोद-मोददायकम् ॥ ३॥  
  
गभीर-नाभि-तुन्दिलं सुपीत-पाट-धौतकं  
प्रतप्त-हाटकोपवीत-शोभिताङ्ग-सङ्ग्रहम् ।  
सुरा-ऽसुरार्चिताङ्घ्रिकं शुभक्रिया सहायकं  
महेशचित्त-चायकं विनायकं नमाम्यहम् ॥ ४॥  
  
गजाननं गणेश्वरं गिरीशजा-कुमारकं  
महेश्वरात्मजं मुनीन्द्र-मानसाधि-धावकम् ।  
मतिप्रकर्ष-मण्डितं सुभक्त-चित्त-मोदकं  
भजज्जनालिघोर-विघ्नघातकं भजाम्यहम् ॥ ५॥  
  
लसल्ललाट-चन्द्रकं क्रियाकृतेऽस्ततन्द्रकं  
महेन्द्रवन्द्य-पादुकं षडाननाग्रजानुजम् ।  
अहिं निवार्य मूषकाधिरक्षकं मयूरकं  
विलोक्य सुप्रसन्नमानसं गणाधिपं भजे ॥  
  
हरिं निरीक्ष्य भीतिचञ्चलाक्षमेत्य मातरं  
निजावनाय पार्श्वमागतां विलोक्य सत्वरम् ।  
तदीय-वक्षसि प्रविश्य सुस्थिरं परे वरे  
नमामि सेवकालिशोक-शोषकं निरन्तरम् ॥ ७॥  
  
निलिम्प-लोकमण्डलो-प्रपूर्ण-पूजनीयकं  
सुभक्त भक्तिभावना विभाविताखिलप्रदम् ।  
प्रभूत भूति भावकं दुरूह दुःख पावकं  
व्रजेश्वरांश-सम्भवं विद्युप्रभासितालिकम् ॥ ८॥  
  
गिरीन्द्र-नन्दिनी-कराम्बुज-प्रसाधिताऽलकम्  
विलोल-शुण्ड-चुम्बितोग्र-भालचन्द्र-बालकम् ।  
निजाखु-खेलनापरं कखन्तमस्तचापलं  
नमामि सिद्धि-बुद्धि-हस्त-चालि-पञ्चचामरम् ॥ ९॥  
  
विनायकस्य विनतिं पठतां शृण्वतां सताम् ।  
सिद्धि-बुद्धि-प्रदां सन्ति मङ्गलानि पदे पदे ॥ १०॥  
  
॥ इति पण्डित-श्रीशिवप्रसादद्विवेदि-विरचिता विनायक-विनतिः समाप्तः ॥  
  
  
Proofread by Ravin Bhalekar ravibhalekar@hotmail.com  
  
