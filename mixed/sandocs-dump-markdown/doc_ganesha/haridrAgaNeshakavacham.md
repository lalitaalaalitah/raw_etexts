---
Author: Traditional
Category: kavacha, ganesha
Description-comments: vishvasAratantre
File name: haridrAgaNeshakavach.itx
Language: Sanskrit
Latest update: March 28, 2005
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: haridrAgaNeshakavacham
Transliterated by: Ravin Bhalekar ravibhalekar at hotmail.com
engtitle: haridrAgaNeshakavacham
itxtitle: haridrAgaNeshakavacham
title: हरिद्रागणेशकवचम्

---
  
 हरिद्रागणेशकवचम्   
  
श्रीगणेशाय नमः ।  
ईश्वर उवाच ।  
शृणु वक्ष्यामि कवचं सर्वसिद्धिकरं प्रिये ।  
पठित्वा पाठयित्वा च मुच्यते सर्वसङ्कटात् ॥ १॥  
  
अज्ञात्वा कवचं देवि गणेशस्य मनुं जपेत् ।  
सिद्धिर्नजायते तस्य कल्पकोटिशतैरपि ॥ २॥  
  
ॐ आमोदश्च शिरः पातु प्रमोदश्च शिखोपरि ।  
सम्मोदो भ्रूयुगे पातु भ्रूमध्ये च गणाधिपः ॥ ३॥  
  
गणाक्रीडो नेत्रयुगं नासायां गणनायकः ।  
गणक्रीडान्वितः पातु वदने सर्वसिद्धये ॥ ४॥  
  
जिह्वायां सुमुखः पातु ग्रीवायां दुर्मुखः सदा ।  
विघ्नेशो हृदये पातु विघ्ननाथश्च वक्षसि ॥ ५॥  
  
गणानां नायकः पातु बाहुयुग्मं सदा मम ।  
विघ्नकर्ता च ह्युदरे विघ्नहर्ता च लिङ्गके ॥ ६॥  
  
गजवक्त्रः कटीदेशे एकदन्तो नितम्बके ।  
लम्बोदरः सदा पातु गुह्यदेशे ममारुणः ॥ ७॥  
  
व्यालयज्ञोपवीती मां पातु पादयुगे सदा ।  
जापकः सर्वदा पातु जानुजङ्घे गणाधिपः ॥ ८॥  
  
हारिद्रः सर्वदा पातु सर्वाङ्गे गणनायकः ।  
य इदं प्रपठेन्नित्यं गणेशस्य महेश्वरि ॥ ९॥  
  
कवचं सर्वसिद्धाख्यं सर्वविघ्नविनाशनम् ।  
सर्वसिद्धिकरं साक्षात्सर्वपापविमोचनम् ॥ १०॥  
  
सर्वसम्पत्प्रदं साक्षात्सर्वदुःखविमोक्षणम् ।  
सर्वापत्तिप्रशमनं सर्वशत्रुक्षयङ्करम् ॥ ११॥  
  
ग्रहपीडा ज्वरा रोगा ये चान्ये गुह्यकादयः ।  
पठनाद्धारणादेव नाशमायन्ति तत्क्षणात् ॥ १२॥  
  
धनधान्यकरं देवि कवचं सुरपूजितम् ।  
समं नास्ति महेशानि त्रैलोक्ये कवचस्य च ॥ १३॥  
  
हारिद्रस्य महादेवि विघ्नराजस्य भूतले ।  
किमन्यैरसदालापैर्यत्रायुर्व्ययतामियात् ॥ १४॥  
  
॥ इति विश्वसारतन्त्रे हरिद्रागणेशकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
