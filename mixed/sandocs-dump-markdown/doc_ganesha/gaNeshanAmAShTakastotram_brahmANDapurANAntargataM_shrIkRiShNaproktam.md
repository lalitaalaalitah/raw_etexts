---
Category: ganesha, aShTaka
Description/comments: Brahmanda Purana Verses 2.42.28 through 2.42.44
File name: gaNeshanAmAShTakastotram.itx
Language: Sanskrit
Latest update: August 24, 2018
Location: doc_ganesha
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshanAmAShTakastotram from Brahmanda Purana 2.42
engtitle: gaNeshanAmAShTakastotram from Brahmanda Purana 2.42
itxtitle: gaNeshanAmAShTakastotram (brahmANDapurANAntargataM shrIkRiShNaproktam)
title: गणेशनामाष्टकस्तोत्रम् (ब्रह्माण्डपुराणान्तर्गतं श्रीकृइष्णप्रोक्तम्)

---
  
 श्रीगणेशनामाष्टकस्तोत्रं   
श्रीकृष्ण उवाच -  
श्रुणु देवि महाभागे वेदोक्तं वचनं मम ।  
यच्छ्रुत्वा हर्षिता नूनं भविष्यसि न संशयः ।  
विनायकस्ते तनयो महात्मा महतां महान् ॥  
  
यं कामः क्रोध उद्वेगो भयं नाविशते कदा ।  
वेदस्मृतिपुराणेषु संहितासु च भामिनि ॥  
  
नामान्यस्योपदिष्टानि सुपुण्यानि महात्मभिः ।  
यानि तानि प्रवक्ष्यामि निखिलाघहराणि च ॥  
  
प्रमथानां गणा यै च नानारूपा महाबलाः ।  
तेषामीशस्त्वयं यस्माद्गणेशस्तेन कीर्त्तितः ॥ १॥ गणेशः  
  
भूतानि च भविष्याणि वर्तमानानि यानि च ।  
ब्रह्माण्डान्यखिलान्येव यस्मिंल्लम्बोदरः स तु ॥ २॥ लम्बोदरः  
  
यः शिरो देवयोगेन छिन्नं संयोजितं पुनः ।  
गजस्य शिरसा देवि तेन प्रोक्तो गजाननः ॥ ३॥ गजानन  
  
चतुर्थ्यामुदितश्चन्द्रो दर्भिणा शप्त आतुरः ।  
अनेन विधृतो भाले भालचन्द्रस्ततः स्मृतः ॥ ४॥ ततोऽभवत् भालचन्द्रः  
  
शप्तः पुरा सप्तभिस्तु मुनिभिः सङ्क्षयं गतः ।  
जातवेदा दीपितोऽभूद्येनासौ शूर्पकर्णकः ॥ ५॥ शूर्पकर्णः  
  
पुरा देवासुरे युद्धे पूजितो दिविषद्गणैः ।  
विघ्नं निवारयामास विघ्ननाशस्ततः स्मृतः ॥ ६॥ विघ्ननाशः  
  
अद्यायं देवि रामेण कुठारेण निपात्य च ।  
दशनं दैवतो भद्रे ह्येकदन्तः कृतोऽमुना ॥ ७॥ एकदन्तः  
  
भविष्यत्यथ पर्याये ब्रह्मणो हरवल्लभः ।  
वक्रीभविष्यत्तुण्डत्वाद्वक्रतुण्डः स्मृतो बुधैः ॥ ८॥ वक्रतुण्डः  
  
एवं तवास्य पुत्रस्य सन्ति नामानि पार्वती ।  
स्मरणात्पापहारीणि त्रिकालानुगतान्यपि ॥ ९॥  
  
अस्मात्त्रयोदशीकल्पात्पूर्वस्मिन्दशमीभवे ।  
मयास्मै तु वरो दत्तः सर्गदेवाग्रपूजने ॥ १०॥  
  
जातकर्मादिसंस्कारे गर्भाधानादिकेऽपि च ।  
यात्रायां च वणिज्यादौ युद्धे देवार्चने शुभे ॥ ११॥  
  
सङ्कष्टे काम्यसिद्ध्यर्थं पूजयेद्यो गजाननम् ।  
तस्य सर्वाणि कार्याणि सिद्ध्यन्त्येव न संशयः ॥ १२॥  
  
इति श्रीब्रह्माण्डे महापुराणे वायुप्रोक्ते मध्यभागे तृतीय  
उपोद्धातपादे भार्गवचरिते द्विचत्वारिंशत्तमोऽध्यायान्तर्गतं  
श्रीकृष्णप्रोक्तं श्रीगणेशनामाष्टकस्तोत्रं सम्पूर्णम् ॥ ४२॥  
  
  
From Brahmanda Purana Verses 2.42.28 through 2.42.44  
NA  
  
