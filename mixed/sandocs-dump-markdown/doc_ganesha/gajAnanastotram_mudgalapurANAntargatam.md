---
Author: Traditional
Category: ganesha, stotra
Description-comments: mudgalapurANa_dvitIyakhaNDa
File name: gajAnanastotrammudgala.itx
Language: Sanskrit
Latest update: September 02, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gajAnana stotra from Mudgala Purana
Texttype: stotra
engtitle: gajAnana stotra
itxtitle: gajAnanastotram (mudgalapurANAntargatam)
title: गजाननस्तोत्रम् (मुद्गलपुराणान्तर्गतम्)

---
  
 गजाननस्तोत्र   
मुद्गलपुराणान्तर्गतम्  
  
श्रीगणेशाय नमः ।  
देवर्षय ऊचुः ।  
नमस्ते गजवक्त्राय गजाननसुरूपिणे ।  
पराशरसुतायैव वत्सलासूनवे नमः ॥ १॥  
  
व्यासभ्रात्रे शुकस्यैव पितृव्याय नमो नमः ।  
अनादिगणनाथाय स्वानन्दावासिने नमः ॥ २॥  
  
रजसा सृष्टिकर्ते ते सत्त्वतः पालकाय वै ।  
तमसा सर्वसंहर्त्रे गणेशाय नमो नमः ॥ ३॥  
  
सुकृतेः पुरुषस्यापि रूपिणे परमात्मने ।  
बोधाकाराय वै तुभ्यं केवलाय नमो नमः ।४॥  
  
स्वसंवेद्याय देवाय योगाय गणपाय च ।  
शान्तिरूपाय तुभ्यं वै नमस्ते ब्रह्मनायक ॥ ५॥  
  
विनायकाय वीराय गजदैत्यस्य शत्रवे ।  
मुनिमानसनिष्ठाय मुनीनां पालकाय च ॥ ६॥  
  
देवरक्षकरायैव विघ्नेशाय नमो नमः ।  
वक्रतुण्डाय धीराय चैकदन्ताय ते नमः ॥ ७॥  
  
त्वयाऽयं निहतो दैत्यो गजनामा महाबलः ।  
ब्रह्माण्डे मृत्यु संहीनो महाश्चर्यं कृतं विभो!॥ ८॥  
  
हते दैत्येऽधुना कृत्स्नं जगत्सन्तोषमेष्यति ।  
स्वाहा-स्वधा युतं पूर्णं स्वधर्मस्थं भविष्यति ॥ ९॥  
  
एवमुक्त्वा गणाधीश सर्वे देवर्षयस्ततः ।  
प्रणम्य तूष्णीभावं ते सम्प्राप्ता विगतज्वराः ॥ १०॥  
  
कर्णौ सम्पीड्य गणप-चरणे शिरसो ध्वनिः ।  
मधुरः प्रकृतस्तैस्तु तेन तुष्टो गजाननः ॥ ११॥  
  
तानुवाच मदीया ये भक्ताः परमभाविताः ।  
तैश्च नित्यं प्रकर्तव्यं भवद्भिर्नमनं यथा ॥ १२॥  
  
तेभ्योऽहं प्ररमप्रीतो दास्यामि मनसीप्सिताम् ।  
एतादृशं प्रियं मे च मननं नाऽत्र संशयः ॥ १३॥  
  
एवमुक्त्वा स तान् सर्वान् सिद्धि-बुद्ध्यादि-संयुतः ।  
अन्तर्दधे ततो देवा मनुयः स्वस्थलं ययुः ॥ १४॥  
  
॥ इति श्रीमदान्त्ये मौद्गले द्वितीयखण्डे गजासुरवधे गजाननस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
