---
Author: sachchidAnanda-shivAbhinava-nRisiMhabhAratI
Category: pancharatna, ganesha, stotra, sachchidAnanda-shivAbhinava-nRisiMhabhAratI
File name: gaNAdhipati5.itx
Language: Sanskrit
Latest update: April 17, 2002
Location: doc_ganesha
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: shrii gaNaadhipati pancharatna stotram
Transliterated by: R. Harshananda harshanand_16 at rediffmail.com
engtitle: gaNAdhipati pancharatna stotram
itxtitle: gaNAdhipatipancharatnastotram (shivAbhinavanRisiMhabhAratIvirachitam)
title: गणाधिपतिपञ्चरत्नस्तोत्रम् (शिवाभिनवनृइसिंहभारतीविरचितम्)

---
  
 श्रीगणाधिपति पञ्चरत्नस्तोत्रम्   
ॐ सरागिलोकदुर्लभं विरागिलोकपूजितं  
सुरासुरैर्नमस्कृतं जरापमृत्युनाशकम् ।  
गिरा गुरुं श्रिया हरिं जयन्ति यत्पदार्चकाः  
नमामि तं गणाधिपं कृपापयः पयोनिधिम् ॥ १॥  
  
गिरीन्द्रजामुखाम्बुज प्रमोददान भास्करं  
करीन्द्रवक्त्रमानताघसङ्घवारणोद्यतम् ।  
सरीसृपेश बद्धकुक्षिमाश्रयामि सन्ततं  
शरीरकान्ति निर्जिताब्जबन्धुबालसन्ततिम् ॥ २॥  
  
शुकादिमौनिवन्दितं गकारवाच्यमक्षरं  
प्रकाममिष्टदायिनं सकामनम्रपङ्क्तये ।  
चकासतं चतुर्भुजैः विकासिपद्मपूजितं  
प्रकाशितात्मतत्वकं नमाम्यहं गणाधिपम् ॥ ३॥  
  
नराधिपत्वदायकं स्वरादिलोकनायकं  
ज्वरादिरोगवारकं निराकृतासुरव्रजम् ।  
कराम्बुजोल्लसत्सृणिं विकारशून्यमानसैः  
हृदासदाविभावितं मुदा नमामि विघ्नपम् ॥ ४॥  
  
श्रमापनोदनक्षमं समाहितान्तरात्मनां  
सुमादिभिः सदार्चितं क्षमानिधिं गणाधिपम् ।  
रमाधवादिपूजितं यमान्तकात्मसम्भवं  
शमादिषड्गुणप्रदं नमामि तं विभूतये ॥ ५॥  
  
गणाधिपस्य पञ्चकं नृणामभीष्टदायकं  
प्रणामपूर्वकं जनाः पठन्ति ये मुदायुताः ।  
भवन्ति ते विदां पुरः प्रगीतवैभवाजवात्  
चिरायुषोऽधिकः श्रियस्सुसूनवो न संशयः ॥ ॐ ॥  
  
॥ इति दक्षिणाम्नाय श्रिङ्गेरी श्रीशारदापीठाधिपति  
शङ्कराचार्य जगद्गुरुवर्यो श्री सच्चिदानन्द  
शिवाभिनव नृसिंहभारती महास्वामिभिः विरचितम्  
श्री गणाधिपति पञ्चरत्न स्तोत्रम् सम्पूर्णम् ॥  
  
  
Encoded by R. Harshananda harshanand\_16@rediffmail.com  
  
