---
Category: kavacha, ganesha
Description-comments: shriigaNeshapuraaNe uttarakhaNDe baalakriiDaayaa.n shhaDashiititame.adhyaaye
File name: ganeshakavach.itx
Language: Sanskrit
Latest update: December 11, 2003
Location: doc_ganesha
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: ganesha
Text title: gaNeshakavacham
Transliterated by: Sunder Hattangadi sunderh at hotmail.com
engtitle: Sri Ganesha Kavacha
itxtitle: gaNeshakavacham (gaNeshapurANAntargatam)
title: गणेशकवचम् (गणेशपुराणान्तर्गतम्)

---
  
 श्रीगणेशकवचम्   
  
         श्रीगणेशाय नमः ॥  
  
         गौर्युवाच ।  
एषोऽतिचपलो दैत्यान्बाल्येऽपि नाशयत्यहो ।  
अग्रे किं कर्म कर्तेति न जाने मुनिसत्तम ॥ १॥  
  
दैत्या नानाविधा दुष्टाः साधुदेवद्रुहः खलाः ।  
अतोऽस्य कण्ठे किञ्चित्त्वं रक्षार्थं बद्धुमर्हसि ॥ २॥  
  
         मुनिरुवाच ।  
ध्यायेत्सिंहहतं विनायकममुं दिग्बाहुमाद्ये युगे  
त्रेतायां तु मयूरवाहनममुं षड्बाहुकं सिद्धिदम् ।  
द्वापारे तु गजाननं युगभुजं रक्ताङ्गरागं विभुम्  
तुर्ये तु द्विभुजं सिताङ्गरुचिरं सर्वार्थदं सर्वदा ॥ ३॥  
  
विनायकः शिखां पातु परमात्मा परात्परः ।  
अतिसुन्दरकायस्तु मस्तकं सुमहोत्कटः ॥ ४॥  
  
ललाटं कश्यपः पातु भृयुगं तु महोदरः ।  
नयने भालचन्द्रस्तु गजास्यस्त्वोष्ठपल्लवौ ॥ ५॥  
  
जिह्वां पातु गणक्रीडश्चिबुकं गिरिजासुतः ।  
वाचं विनायकः पातु दन्तान् रक्षतु विघ्नहा ॥ ६॥  
  
श्रवणौ पाशपाणिस्तु नासिकां चिन्तितार्थदः ।  
गणेशस्तु मुखं कण्ठं पातु देवो गणञ्जयः ॥ ७॥  
  
स्कन्धौ पातु गजस्कन्धः स्तनौ विघ्नविनाशनः ।  
हृदयं गणनाथस्तु हेरम्बो जठरं महान् ॥ ८॥  
  
धराधरः पातु पार्श्वौ पृष्ठं विघ्नहरः शुभः ।  
लिङ्गं गुह्यं सदा पातु वक्रतुण्डो महाबलः ॥ ९॥  
  
गणक्रीडो जानुसङ्घे ऊरु मङ्गलमूर्तिमान् ।  
एकदन्तो महाबुद्धिः पादौ गुल्फौ सदाऽवतु ॥ १०॥  
  
क्षिप्रप्रसादनो बाहू पाणी आशाप्रपूरकः ।  
अङ्गुलीश्च नखान्पातु पद्महस्तोऽरिनाशनः ॥ ११॥  
  
सर्वाङ्गानि मयूरेशो विश्वव्यापी सदाऽवतु ।  
अनुक्तमपि यत्स्थानं धूम्रकेतुः सदाऽवतु ॥ १२॥  
  
आमोदस्त्वग्रतः पातु प्रमोदः पृष्ठतोऽवतु ।  
प्राच्यां रक्षतु बुद्धीश आग्नेयां सिद्धिदायकः ॥१३॥  
  
दक्षिणास्यामुमापुत्रो नैरृत्यां तु गणेश्वरः ।  
प्रतीच्यां विघ्नहर्ताऽव्याद्वायव्यां गजकर्णकः ॥ १४॥  
  
कौबेर्यां निधिपः पायादीशान्यामीशनन्दनः ।  
दिवाऽव्यादेकदन्तस्तु रात्रौ सन्ध्यासु विघ्नहृत् ॥ १५॥  
  
राक्षसासुरवेतालग्रहभूतपिशाचतः ।  
पाशाङ्कुशधरः पातु रजःसत्त्वतमः स्मृतिः ॥ १६॥  
  
ज्ञानं धर्मं च लक्ष्मीं च लज्जां कीर्ति तथा कुलम् ।  
वपुर्धनं च धान्यं च गृहान्दारान्सुतान्सखीन् ॥ १७॥  
  
सर्वायुधधरः पौत्रान् मयूरेशोऽवतात्सदा ।  
कपिलोऽजादिकं पातु गजाश्वान्विकटोऽवतु ॥ १८॥  
  
भूर्जपत्रे लिखित्वेदं यः कण्ठे धारयेत्सुधीः ।  
न भयं जायते तस्य  यक्षरक्षःपिशाचतः ॥ १८॥  
  
त्रिसन्ध्यं जपते यस्तु वज्रसारतनुर्भवेत् ।  
यात्राकाले पठेद्यस्तु निर्विघ्नेन फलं लभेत् ॥ २०॥  
  
युद्धकाले पठेद्यस्तु विजयं चाप्नुयाद्द्रुतम् ।  
मारणोच्चाटकाकर्षस्तम्भमोहनकर्मणि ॥ २१॥  
  
सप्तवारं जपेदेतद्दिनानामेकविंशतिम् ।  
तत्तत्फलवाप्नोति साधको नात्रसंशयः ॥२२॥  
  
एकविंशतिवारं च पठेत्तावद्दिनानि यः ।  
कारागृहगतं सद्योराज्ञा वध्यं च मोचयेत् ॥ २३॥  
  
राजदर्शनवेलायां पठेदेतत्त्रिवारतः ।  
स राजसं वशं नीत्वा प्रकृतीश्च सभां जयेत् ॥ २४॥  
  
इदं गणेशकवचं कश्यपेन समीरितम् ।  
मुद्गलाय च ते नाथ माण्डव्याय महर्षये ॥ २५॥  
  
मह्यं स प्राह कृपया कवचं सर्वसिद्धिदम् ।  
न देयं भक्तिहीनाय देयं श्रद्धावते शुभम् ॥ २६॥  
  
यस्यानेन कृता रक्षा न बाधास्य भवेत्क्वचित् ।  
राक्षसासुरवेतालदैत्यदानवसम्भवा ॥ २७॥  
  
इति श्रीगणेशपुराणे उत्तरखण्डे बालक्रीडायां  
षडशीतितमेऽध्याये गणेशकवचं सम्पूर्णम् ॥  
  
  
Encoded by Sunder Hattangadi sunderh at hotmail.com  
  
