---
Author: Traditional
Category: ganesha, stotra
Description-comments: mudgalapurANA
File name: devarShikRitaMgajAnanastotram.itx
Language: Sanskrit
Latest update: March 9, 2004
Location: doc_ganesha
Proofread by: 'Karthik Chandan.P : Amith K Nagaraj (amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: devarShikRitaMgajAnanastotram
Texttype: stotra
Transliterated by: http://www.webdunia.com
engtitle: devarShikRitaM gajAnanastotram
itxtitle: gajAnanastotram (devarShikRitam)
title: गजाननस्तोत्रम् (देवर्षिकृइतम्)

---
  
 गजाननस्तोत्रं देवर्षिकृतम्   
  
श्री गणेशाय नमः ॥  
  
मुद्वदल उवाच -  
शान्ति-रूप-धरं लोभं दृष्ट्वा देवर्षयोऽमलाः ।  
गजाननं निजं नाथं हर्षिता नेमुरादरात् ॥  
  
गजाननं पूजयित्वा विधानेन सुरर्षयः ।  
पुनः प्रणम्य तं सर्वे तुष्टुवुः करसम्पुटैः ॥  
  
(सुरर्षय ऊचुः -)  
देवर्षय ऊचुः ।  
विदेहरूपं भवबन्धहारं सदा स्वनिष्ठं स्वसुखप्रदम् तम् ।  
अमेयसाङ्ख्येन च लक्ष्मीशं गजाननं भक्तियुतं भजामः ॥ १॥  
  
मुनीन्द्रवन्द्यं विधिबोधहीनं सुबुद्धिदं बुद्धिधरं प्रशान्तम् ।  
विकारहीनं सकलाम्मकं वै गजाननं भक्तियुतं भजामः ॥ २॥  
  
अमेय रूपं हृदि संस्थितं तं ब्रह्माऽहमेकं भ्रमनाशकारम् ।  
अनादि-मध्यान्तमपाररूपं गजाननं भक्तियुतं भजामः ॥ ३॥  
  
जगत्प्रमाणं जगदीशमेवमगम्यमाद्यं जगदादिहीनम् ।  
अनात्मनां मोहप्रदं पुराणं गजाननं भक्तियुतं भजामः ॥ ४॥  
  
न पृथ्विरूपं न जलप्रकाशनं न तेजसंस्थं न समीरसंस्थम् ।  
न खे गतं पञ्चविभूतिहीनं गजाननं भक्तियुतं भजामः ॥ ५॥  
  
न विश्वगं तैजसगं न प्राज्ञं समष्टि-व्यष्टिस्थ-मनन्तगं तम् ।  
गुणैर्विहीनं परमार्थभूतं गजाननं भक्तियुतं भजामः ॥ ६॥  
  
गणेशगं नैव च बिन्दुसंस्थं न देहिनं बोधमयं न ढुण्ढी ।  
सुयोगहीनं प्रवदन्ति तत्स्थं गजाननं भक्तियुतं भजामः ॥ ७॥  
  
अनागतं ग्रैवगतं गणेशं कथं तदाकारमयं वदामः ।  
तथापि सर्वं प्रतिदेहसंस्थं गजाननं भक्तियुतं भजामः ॥ ८॥  
  
यदि त्वया नाथ! घृतं न किञ्चित्तदा कथं सर्वमिदं भजामि ।  
अतो महात्मानमचिन्त्यमेवं गजानन भक्तियुतं भजामः ॥ ९॥  
  
सुसिद्धिदं भक्तजनस्य देवं सकामिकानामिह सौख्यदं तम् ।  
अकामिकानां भवबन्धहारं गजाननं भक्तियुतं भजामः ॥ १०॥  
  
सुरेन्द्रसेव्यं ह्यसुरैः सुसेव्यं समानभावेन विराजयन्तम् ।  
अनन्तबाहु मूषकध्वजं तं गजाननं भक्तियुतं भजामः ॥ ११॥  
  
सदा सुखानन्दमयं जले च समुद्रजे इक्षुरसे निवासम् ।  
द्वन्द्वस्य यानेन च नाशरूपे गजाननं भक्तियुतं भजामः ॥ १२॥  
  
चतुःपदार्था विविधप्रकाशस्तदेव हस्तं सुचतुर्भुजं तम् ।  
अनाथनाथं च महोदरं वै गजाननं भक्तियुतं भजामः ॥ १३॥  
  
महाखुमारूढमकालकालं विदेहयोगेन च लभ्यमानम् ।  
अमायिनं मायिकमोहदं तं गजाननं भक्तियुतं भजामः ॥ १४॥  
  
रविस्वरूपं रविभासहीनं हरिस्वरूपं हरिबोधहीनम् ।  
शिवस्वरूपं शिवभासनाशं गजाननं भक्तियुतं भजामः ॥ १५॥  
  
महेश्वरीस्थं च सुशक्तिहीनं प्रभुं परेशं परवन्द्यमेवम् ।  
अचालकं चालकबीजरूपं गजाननं भक्तियुतं भजामः ॥ १६॥  
  
शिवादि-देवैश्च खगैश्च वन्द्यं नरैर्लता-वृक्ष-पशुप्रमुख्यैः ।  
चराऽचरैर्लोक-विहीनमेवं गजाननं भक्तियुतं भजामः ॥ १७॥  
  
मनोवचोहीनतया सुसंस्थं निवृत्तिमात्रं ह्यजमव्ययं तम् ।  
तथाऽपि देवं पुरसंस्थितं तं गजाननं भक्तियुतं भजामः ॥ १८॥  
  
वयं सुधन्या गणपस्तवेन तथैव मर्त्यार्चनतस्तथैव ।  
गणेशरूपाश्च कृतास्त्वया तं गजाननं भक्तियुतं भजामः ॥ १९॥  
  
गजाख्यबीजं प्रवदन्ति वेदास्तदेव चिह्नेन च योगिनस्त्वाम् ।  
गच्छन्ति तेनैव गजाननं तं गजाननं भक्तियुतं भजामः ॥ २०॥  
  
पुराणवेदाः शिवविष्णुकाद्यामराः शुकाद्या गणपस्तवे वै ।  
विकुण्ठिताः किं च वयं स्तवामो गजाननं भक्तियुतं भजामः ॥ २१॥  
  
मुद्गल उवाच ॥  
  
एवं स्तुत्वा गणेशानं नेमुः सर्वे पुनः पुनः ।  
तानुत्थाप्य वचो रम्यं गजानन उवाच ह ॥ २२॥  
  
गजानन उवाच ॥  
  
वरं ब्रूत महाभागा देवाः सर्षिगणाः परम् ।  
स्तोत्रेण प्रीतिसंयुक्तो दास्यामि वाञ्छितं परम् ॥ २३॥  
  
गजाननवचः श्रुत्वा हर्षयुक्ता सुरर्षयः ।  
जगुस्तं भक्तिभावेन साश्रुनेत्रा प्रजापते ॥ २४॥  
  
देवर्षय ऊचुः ॥  
  
यदि गजानन स्वामिन् प्रसन्नो वरदोऽसि मे ।  
तदा भक्तिं दृढां देहि लोभहीनां त्वदीयकाम् ॥ २५॥  
  
लोभासुरस्य देवेश कृता शान्तिः सुखप्रदा ।  
तया गजदिदं सर्वं वरयुक्तं कृतं त्वया ॥ २६॥  
  
अधुना देवदेवेश! कर्मयुक्ता द्विजातयः ।  
भविष्यन्ति धरायां वै वयं स्वस्थानगास्तथा ॥ २७॥  
  
स्व-स्वधर्मरताः सर्वे कृतास्त्वया गजानन!।  
अतः परं वरं ढुण्ढे याचमानः किमप्यहो!॥ २८॥  
  
यदा ते स्मरणं नाथ करिष्यामो वयं प्रभो ।  
तदा सङ्कटहीनान् वै कुरू त्वं नो गजानन!॥ २९॥  
  
एवमुक्त्वा प्रणेमुस्तं गजाननमनामयम् ।  
तानुवाच सप्रीत्यात्मा भक्ताधीनः स्वभावतः ॥ ३०॥  
  
गजानन उवाच ॥  
  
यद्यच्च प्रार्थितं देवा मुनयः सर्वमञ्जसा ।  
भविष्यति न सन्देहो मत्स्मृत्या सर्वदा हि वः ॥ ३१॥  
  
भवत्कृतमदीयं वै स्तोत्रं सर्वत्र सिद्धिदम् ।  
भविष्यति विशेषेण मम भक्ति-प्रदायकम् ॥ ३२॥  
  
पुत्र-पौत्र-प्रदं पूर्णं धन-धान्य-प्रवर्धनम् ।  
सर्वसम्पत्करं देवाः पठनाच्छ्रवणान्नृणाम् ॥ ३३॥  
  
मारणोच्चाटनादीनि नश्यन्ति स्तोत्रपाठतः ।  
परकृत्यं च विप्रेन्द्रा अशुभं नैव बाधते ॥ ३४॥  
  
सङ्ग्रामे जयदं चैव यात्राकाले फलप्रदम् ।  
शत्रूच्चाटनादिषु च प्रशस्तं तद् भविष्यति ॥ ३५॥  
  
कारागृहगतस्यैव बन्धनाशकरं भवेत् ।  
असाध्यं साधयेत् सर्वमनेनैव सुरर्षयः ॥ ३६॥  
  
एकविंशति वारं तत् चैकविंशद्दिनावधिम् ।  
प्रयोगं यः करोत्येव सर्वसिद्धियुतो भवेत् ॥ ३७॥  
  
धर्माऽर्थकाम-मोक्षाणां ब्रह्मभूतस्य दायकम् ।  
भविष्यति न सन्देहः स्तोत्रं मद्भक्तिवर्धनम् ॥ ३८॥  
  
एवमुक्त्वा गणाधीशस्तत्रैवान्तरधीयत ॥  
  
इति मुद्गलपुराणान्तर्गतं गजाननस्तोत्रं सम्पूर्णम् ॥  
  
proofread by Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
  
