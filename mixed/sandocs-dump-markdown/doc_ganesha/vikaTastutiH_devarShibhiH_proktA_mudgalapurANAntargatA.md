---
Category: ganesha
Description/comments: Mudgalapurana, Khanda 6, Adhyaya 36
File name: vikaTastutiHdevarShibhiHproktA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Vikata Stuti by Devarshi
Transliterated by: Ajit Krishnan
engtitle: vikaTastutiH devarShibhiH proktA
itxtitle: vikaTastutiH devarShibhiH proktA (mudgalapurANAntargatA)
title: विकटस्तुतिः देवर्षिभिः प्रोक्ता (मुद्गलपुराणान्तर्गता)

---
  
 विकटस्तुतिः देवर्षिभिः प्रोक्ता   
आदिशक्तिरुवाच -  
कामासुरं महाशान्तियुतं दृष्ट्वा सुरर्षयः ।  
विस्मिता विकटं पूज्यं तुष्टुवुः करसम्पुटाः ॥ १॥  
  
देवर्षय ऊचुः  
अजं पुराणं परमव्ययं च सदात्मरूपं सकलावभासम् ।  
असद्विहीनं विविधान्तरस्थं भजामहे तं विकटं परेशम् ॥ २॥  
  
अनादिमध्यान्तविवर्जितं यत्सुजीवनं जीवनधर्मधारम् ।  
सदाऽमृतं ब्रह्म विकारहीनं भजामहे तं विकटं परेशम् ॥ ३॥  
  
त्वयैव माया रचिता स्वबिम्बात् स्वयं दधौ जीवनबिम्बवीर्यम् ।  
बभूव युक्ता रचने समर्था भजामहे तं विकटं परेशम् ॥ ४॥  
  
तथा ह्यसद्रूपमयं च साङ्ख्यं कृतं तथा ब्रह्म सुबोधरूपम् ।  
अनन्तभेदाश्रितमप्रमेयं भजामहे तं विकटं परेशम् ॥ ५॥  
  
ततः स्वबोधेन कृतं च सोऽहं पवित्रमेकाश्रितमादिरूपम् ।  
जगद्वरं बिन्दुमयं तथा वै भजामहे तं विकटं परेशम् ॥ ६॥  
  
जगच्चतुष्पादमयं च ताभ्यां व्यष्ट्या समष्ट्या च युतं हि सृष्टम् ।  
अजेषु सञ्जीवनदं गणेशं भजामहे तं विकटं परेशम् ॥ ७॥  
  
ततं त्वया भेदविहीनभावात् प्रकाशरूपेण विभासि नाथ! ।  
अनन्तलीलाकरमप्रमेयं भजामहे तं विकटं परेशम् ॥ ८॥  
  
अजैर्विहीनोऽसि गजानन! त्वं तथाऽपि सर्वत्र विभासि भक्त्या ।  
अतो गणेशं विकटं वदन्ति भजामहे तं विकटं परेशम् ॥ ९॥  
  
हरिस्वरूपेण विनायक! त्वं सुरक्षसीदं रजसा विधाता ।  
तथा तमोयुक्ततया हरोऽसि भजामहे तं विकटं परेशम् ॥ १०॥  
  
प्रसृष्टकर्माणि तदन्तरस्थोर्यमाऽसि सञ्जीवनरूपकेण ।  
क्रियास्वरूपेण तु शक्तिसंस्थो भजामहे तं विकटं परेशम् ॥ ११॥  
  
सदात्मरूपेण च ढुण्ढिराज! स्थितोऽसि विश्वम्भर विश्वमूर्ते! ।  
न ते कदाचिज्जगति प्रवेशो भजामहे तं विकटं परेशम् ॥ १२॥  
  
सदाऽऽदिपूज्यं सकलैः सुवन्द्यं गणेशसिद्धिप्रदमासमन्तात् ।  
सुचित्तभासं गजकर्णधारं भजामहे तं विकटं परेशम् ॥ १३॥  
  
स्वानन्दनाम्नि नगरे सुसंस्थं त्रिनेत्रयुक्तं मूषकोपरिस्थम् ।  
महोदरं चैकरदं विभूपं भजामहे तं विकटं परेशम् ॥ १४॥  
  
स्वभक्तपक्षेषु विराजमानं विघ्नैर्विहीनं मनसेप्सितं च ।  
अभक्तसर्वाश्रितनाशकारं भजामहे तं विकटं परेशम् ॥ १५॥  
  
नियन्तृरूपं तव हस्तसंस्थं जगत्सु नानाविधब्रह्मसु प्रभो! ।  
महाङ्कुशं ह्यङ्कुशधारमेकं भजामहे तं विकटं परेशम् ॥ १६॥  
  
भ्रमात्मकं बन्धनमेकमेव तदेव पाशं प्रभुहस्तसंस्थम् ।  
स्वभक्तिकृद्वन्धनहानिकारं भजामहे तं विकटं परेशम् ॥ १७॥  
  
त्वदाश्रितानां न भयं कदाचित् सदाऽभयं ते करसंस्थितं च ।  
प्रत्यज्य दुष्टा भयसंयुतास्ते भजामहे तं विकटं परेशम् ॥ १८॥  
  
निजामृतं विघ्नपते यदन्नं जगत्सु संस्थं प्रभुहस्तगं तम् ।  
सुमोदकं मोदकरं जनानां भजामहे तं विकटं परेशम् ॥ १९॥  
  
असन्मयी सर्वगता विभिन्ना परं सदाऽस्याश्च सुशान्तिसंस्थम् ।  
अतो वदन्ते विकटं जनास्त्वां भजामहे तं विकटं परेशम् ॥ २०॥  
  
वयं स्तुवीमोऽल्पसुबोधगाः किं प्रभुं न शक्यं निगमादिभिश्च ।  
शुकादिभिः स्तोतुमपारगं यं भजामहे तं विकटं परेशम् ॥ २१॥  
  
तथापि ते दर्शनजेन नाथ बोधेन ब्रह्मेश! सुसंस्तुतोऽसि ।  
अतः प्रतुष्टो भव दीनपाल! भजामहे तं विकटं परेशम् ॥ २२॥  
  
विकट उवाच -  
इदं स्तोत्रं कृतं सर्वैर्मदीयं मत्पदप्रदम् ।  
भविष्यति जनायैव पठते श्रृण्वते परम् ॥ २६॥  
  
भक्तिमुक्तिप्रदं पूर्णं पुत्रपौत्रादिवर्धनम् ।  
धनधान्यादिकं कामप्रदं स्तोत्रस्य पाठतः ॥ २७॥  
  
षट्कर्मसाधनकरं परकृत्यविनाशनम् ।  
नानारोगहरं पूर्ण भविष्यति सुसेविनाम् ॥२८॥  
  
कारागृहगतानां च बन्धमोक्षकरं भवेत् ।  
सहस्रावर्तनेनैव सदा सौभाग्यवर्धनम् ॥२९॥  
  
नानापापसमूहानां दाहकं पठनात्तथा ।  
सर्वसिद्धिकरं चैव भविष्यति न संशयः ॥३०॥  
  
एकविंशतिवारं यः पठिष्यति निरन्तरम् ।  
स सर्व साधयेत् सद्यो दिनानामेकविंशतिम् ॥३१॥  
  
इति देवर्षिभिर्प्रोक्ता विकटस्तुतिः समाप्ता । ६.३६  
  
  
Encoded by Ajit Krishnan  
Proofread by Ajit Krishnan, PSA Easwaran  
  
