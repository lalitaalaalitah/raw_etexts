---
Author: Shankaracharya
Category: ganesha, stotra, shankarAchArya
File name: gaNapatistotramShankarAchArya.itx
Language: Sanskrit
Latest update: June 1, 2017
Location: doc_ganesha
Proofread by: Sumit, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganapatistotram 3
Texttype: stotra
Transliterated by: Sumit
engtitle: Ganapatistotram 3
itxtitle: gaNapatistotram 3 (shaNkarAchAryavirachitam suvarNavarNasundaram)
title: गणपतिस्तोत्रम् ३ (शण्कराचार्यविरचितम् सुवर्णवर्णसुन्दरम्)

---
  
 गणपतिस्तोत्रम्   
सुवर्णवर्णसुन्दरं सितैकदन्तबन्धुरं  
      गृहीतपाशकाङ्कुशं वरप्रदाभयप्रदम् ।   
चतुर्भुजं त्रिलोचनं भुजङ्गमोपवीतिनं  
      प्रफुल्लवारिजासनं भजामि सिन्धुराननम् ॥ १॥  
  
किरीटहारकुण्डलं प्रदीप्तबाहुभूषणं  
      प्रचण्डरत्नकङ्कणं प्रशोभिताङ्ङ्घ्रयष्टिकम् ।   
प्रभातसूर्यसुन्दराम्बरद्वयप्रधारिणं  
      सरलहेमनूपुरं प्रशोभिताङ्घ्रिपङ्कजम् ॥ २॥   
सुवर्णदण्डमण्डितप्रचण्डचारुचामरं  
      गृहप्रतीर्णसुन्दरं युगक्षणं प्रमोदितम् ।  
कवीन्द्रचित्तरञ्जकं महाविपत्तिभञ्जकं   
      षडक्षरस्वरूपिणं भजेद्गजेन्द्ररूपिणम् ॥ ३॥  
  
विरिञ्चिविष्णुवन्दितं विरूपलोचनस्तुतिं  
      गिरीशदर्शनेच्छया समर्पितं पराशया ।  
निरन्तरं सुरासुरैः सपुत्रवामलोचनैः  
      महामखेष्टमिष्टकर्मसु (स्मृतं) भजामि तुन्दिलम् ॥ ४॥  
  
मदौघलुब्धचञ्चलार्कमञ्जुगुञ्जितारवं  
      प्रबुद्धचित्तरञ्जकं प्रमोदकर्णचालकम् ।  
अनन्यभक्तिमानवं प्रचण्डमुक्तिदायकं  
      नमामि नित्यमादरेण वक्रतुण्डनायकम् ॥ ५॥  
  
दारिद्र्यविद्रावणमाशु कामदं स्तोत्रं पठेदेतदजस्रमादरात् ।  
पुत्रीकलत्रस्वजनेषु मैत्री पुमान्मवेदेकवरप्रसादात् ॥६॥  
  
      इति श्रीमच्छङ्कराचार्यविरचितं गणपतिस्तोत्रं सम्पूर्णम् ।  
  
Encoded and proofread by Sumit  
  
