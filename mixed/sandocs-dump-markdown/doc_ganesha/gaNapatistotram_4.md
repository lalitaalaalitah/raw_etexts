---
Category: ganesha
File name: gaNapatistotram4.itx
Indexextra: (Scan)
Language: Sanskrit
Latest update: June 17, 2020
Location: doc_ganesha
Proofread by: Yash Khasbage
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNapatistotram 4
Transliterated by: Yash Khasbage
engtitle: gaNapatistotram 4
itxtitle: gaNapatistotram 4
title: गणपतिस्तोत्रम् ४

---
  
 गणपतिस्तोत्रम् ४   
जेतुं यस्त्रिपुरं हरेण हरिणा व्याजाद्वलिं बध्नता  
     स्त्रष्टुं वारिभवोद्भवेन भुवनं शेषेण धर्तुं धरम् ।  
पार्वत्या महिषासुरप्रमथने सिद्धाधिपैः सिद्धये  
     ध्यातः पञ्चशरेण विश्वजितये पायात् स नागाननः ॥ १॥  
  
विघ्नध्वान्तनिवारणैकतरणिर्विघ्नाटवीहव्यवाड्  
     विघ्नव्यालकुलाभिमानगरुडो विघ्नेभपञ्चाननः ।  
विघ्नोत्तुङ्गगिरिप्रभेदनपविर्विघ्नाम्बुधेर्वाडवो  
     विघ्नाघौधघनप्रचण्डपवनो विघ्नेश्वरः पातु नः ॥ २॥  
  
खर्वं स्थूलतनुं गजेन्द्रवदनं लम्बोदरं सुन्दरं  
     प्रस्यन्दन्मदगन्धलुब्धमधुपव्यालोलगण्डस्थलम् ।  
दन्ताघातविदारितारिरुधिरैः सिन्दूरशोभाकर  
     वन्दे शैलसुतासुतं गणपतिं सिद्धिप्रदं कामदम् ॥ ३॥  
  
गजाननाय महसे प्रत्यूहतिमिरच्छिदे ।  
अपारकरुणापूरतरङ्गितदृशे नमः ॥ ४॥  
  
अगजाननपद्मार्कं गजाननमहर्निशम् ।  
अनेकदन्तं भक्तानामेकदन्तमुपास्महे ॥ ५॥  
  
श्वेताङ्गं श्वेतवस्त्रं सितकुसुमगणैः पूजितं श्वेतगन्धैः  
     क्षीराब्धौ रत्नदीपैः सुरनरतिलकं रत्नसिंहासनस्थम् ।  
दोर्भिः पाशाङ्कुशाब्जाभयवरमनसं चन्द्रमौलिं त्रिनेत्रं  
     ध्यायेच्छान्त्यर्थमीशं गणपतिममलं श्रीसमेतं प्रसन्नम् ॥ ६॥  
  
आवाहये तं गणराजदेवं रक्तोत्पलाभासमशेषवन्द्यम् ।  
विघ्नान्तकं विघ्नहरं गणेशं भजामि रौद्रं सहितं च सिद्ध्या ॥ ७॥  
  
यं ब्रह्म वेदान्तविदो वदन्ति परं प्रधानं पुरुषं तथाऽन्ये ।  
विश्वोद्गतेः कारणमीश्वरं वा तस्मै नमो विजविनाशनाय ॥ ८॥  
  
विघ्नेश वीर्याणि विचित्रकाणि वन्दीजनैर्मागधकैः स्मृतानि ।  
श्रुत्वा समुत्तिष्ठ गजानन त्वं ब्राह्मे जगन्मङ्गलकं कुरुष्व ॥ ९॥  
  
गणेश हेरम्ब गजाननेति महोदर स्वानुभवप्रकाशिन् ।  
वरिष्ठ सिद्धिप्रिय बुद्धिनाथ वदन्त एवं त्यजत प्रभीतीः ॥ १०॥  
  
अनेकविघ्नान्तक वक्रतुण्ड स्वसञ्ज्ञवासिंश्च चतुर्भुजेति ।  
कवीश देवान्तकनाशकारिन् वदन्त एवं त्यजत प्रभीतीः ॥ ११॥  
  
अनन्तचिद्रूपमयं गणेशं ह्यभेदभेदादिविहीनमाद्यम् ।  
हृदि प्रकाशस्य धरं स्वधीस्थं तमेकदन्तं शरणं व्रजामः ॥ १२॥  
  
विश्वादिभूतं हृदि योगिनां वै प्रत्यक्षरूपेण विभान्तमेकम् ।  
सदा निरालम्बसमाधिगम्यं तमेकदन्तं शरणं व्रजामः ॥ १३॥  
  
यदीयवीर्येण समर्थभूता माया तया संरचितं च विश्वम् ।  
नागात्मकं ह्यात्मतया प्रतीतं तमेकदन्तं शरणं व्रजामः ॥ १४॥  
  
सर्वान्तरे संस्थितमेकमूढं यदाज्ञया सर्वमिदं विभाति ।  
अनन्तरूपं हृदि बोधकं वै तमेकदन्तं शरणं व्रजामः ॥ १५॥  
  
यं योगिनो योगबलेन साध्यं कुर्वन्ति तं कः स्तवनेन नौति ।  
अतः प्रणामेन सुसिद्धिदोऽस्तु तमेकदन्तं शरणं व्रजामः ॥ १६॥  
  
देवेन्द्रमौलिमन्दारमकरन्दकणारुणाः ।  
विघ्नान् हरन्तु हेरम्बचरणाम्बुजरेणवः ॥ १७॥  
  
एकदन्तं महाकायं लम्बोदरगजाननम् ।  
विघ्ननाशकरं देवं हेरम्बं प्रणमाम्यहम् ॥ १८॥  
  
यदक्षरं पदं भ्रष्टं मात्राहीनं च यद्भवेत् ।  
तत्सर्वं क्षम्यतां देव प्रसीद परमेश्वर ॥ १९॥  
  
इति श्रीगणपतिस्तोत्रं सम्पूर्णम् ।  
  
  
Encoded and proofread by Yash Khasbage  
  
