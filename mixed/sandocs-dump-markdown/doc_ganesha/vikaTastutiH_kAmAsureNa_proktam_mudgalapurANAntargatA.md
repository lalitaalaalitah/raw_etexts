---
Category: ganesha
Description/comments: Mudgalapurana, Khanda 6, Adhyaya 34
File name: vikaTastutiHkAmAsureNaproktam.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Vikata Stuti by Kamasura
Transliterated by: Ajit Krishnan
engtitle: vikaTastutiH kAmAsureNa proktam
itxtitle: vikaTastutiH kAmAsureNa proktam (mudgalapurANAntargatA)
title: विकटस्तुतिः कामासुरेण प्रोक्तम् (मुद्गलपुराणान्तर्गता)

---
  
 विकटस्तुतिः कामासुरेण प्रोक्तम्   
कामः करपुटं कृत्वा त्यक्त्वा शस्त्रादिकं पुरः ।  
विकटं प्रणनामाथ हर्षयुक्तस्वभावतः ॥ ३२॥  
  
प्रणम्य पूजयामास पुनर्यत्नेन विघ्नपम् ।  
तुष्टाव भक्तिसंयुक्तोऽसुरः कामो गजाननम् ॥ ३३॥  
  
कामासुर उवाच -  
नमस्ते विकटायैव गणेशाय परात्मने ।  
सर्वपूज्याय सर्वेश! देवासुरमयाय च ॥ ३४॥  
  
अनन्तमाययायुक्त! ब्रह्मभूतस्वरूपिणे ।  
गजाननाय हेरम्ब! देवेशाय नमो नमः ॥ ३५॥  
  
शूर्पकर्णाय विघ्नानां चालकाय नमो नमः ।  
भक्तानां विघ्नहर्ते ते ह्यभक्तानां विनाशिने ॥ ३६॥  
  
स्वानन्दवासिने तुभ्यं योगाकारस्वरूपिणे ।  
योगिभ्यः शान्तिदात्रे ते योगेशाय नमो नमः ॥ ३७॥  
  
अनामयाय सर्वादिपूज्याय ज्येष्ठरूपिणे ।  
ज्येष्ठेभ्यः पददात्रे ते ज्येष्ठराजाय वै नमः ॥ ३८॥  
  
सिद्धिबुद्धिप्रदात्रे च सिद्धिबुद्धिविहारिणे ।  
सिद्धिबुद्धिस्वरूपाय गणानां पतये नमः ॥ ३९॥  
  
त्रिनेत्राय नमस्तुभ्यं चतुर्बाहुधराय च ।  
लम्बोदराय ब्रह्मेश! ब्रह्मणां पतये नमः ॥ ४०॥  
  
देवानां पालकायैव दैत्येभ्यो वरदायिने ।  
सर्वेषां समभावाय ढुण्ढिराजाय ते नमः ॥ ४१॥  
  
विष्णुपुत्राय शम्भोश्च शक्तेः पुत्राय काश्यप! ।  
वरेण्यसूनवे सर्वमात्रे पित्रे नमो नमः ॥ ४२॥  
  
किं स्तौमि त्वां गणाधीश! यत्र योगीन्द्रमुख्यकाः ।  
वेदादयो विशेषेण शान्तिं प्राप्ताः स्वभावतः ॥ ४३॥  
  
मायासुखं विशेषेण भ्रान्तिदं सर्वजन्तवे ।  
त्यक्त्वा तल्लभ्यसे नाथ! भक्त्या विकटया प्रभो! ॥ ४४॥  
  
अशान्तं मायया युक्तं चित्तं भ्रान्तियुतं सदा ।  
विकटे शान्तिमापन्नमतस्त्वं विकटो मतः ॥ ४५॥  
  
विकट उवाच -  
त्वया कृतमिदं स्तोत्रं सर्वकामप्रदं भवेत् ।  
शृण्वते पठते चैवान्ते स्वानन्दप्रदायकम् ॥ ४९॥  
  
इति कामासुरेणप्रोक्ता विकटस्तुतिः समाप्ता । ६.३४  
  
  
Encoded by Ajit Krishnan  
Proofread by Ajit Krishnan, PSA Easwaran  
  
