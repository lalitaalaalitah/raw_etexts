---
Author: Traditional
Category: ganesha, stotra
File name: vighnavinAshakastotram.itx
Language: Sanskrit
Latest update: June 1, 2017
Location: doc_ganesha
Proofread by: Sumit
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Vighnavinashakastotram
Texttype: stotra
Transliterated by: Sumit
engtitle: Vighnavinashakastotram
itxtitle: vighnavinAshakastotram
title: विघ्नविनाशकस्तोत्रम्

---
  
 विघ्नविनाशकस्तोत्रम्   
ईशानो ढुण्ढिराजो गणपतिरखिलाधौघनाशो वरेण्यो  
     देवानामग्रण्यः सकलगुणनिधिर्योऽग्रपूजाधिकारी ।   
विद्याधीशो बलिष्ठः षडरिविदलनः सिद्धिबुद्धिप्रदाता  
     जीवानां मुक्तिहेतुर्जयति भवहरः श्रीगुरुः सौख्यसिन्धुः ॥ १॥  
  
विघ्नान्हन्तीति योऽसौ श्रुतिषु निगदितो विघ्नहेतिप्रसिद्धो  
     व्यक्तेवाऽव्यक्तरूपे प्रणववपुरयं ब्रह्मरूपः स्वमात्रः ।   
यो व्यक्तो भक्तहेतुर्निरवधिरमलो निर्गुणो निष्क्रियोपि  
     भक्तानां मुक्तिहेतौ विदलयति कृतं मायिकस्याद्वयः सः ॥ २॥  
  
सर्पोरज्जुर्हि यद्वन्न भुजग इति सा कथ्यते रज्जुसर्पे  
     विश्वं ब्रह्मैव तद्वन्न च जगदिति तत्खल्विदं ब्रह्मवाक्ये ।   
सत्ता सामान्यरूपात्कथितमपि च यो दृश्यरूपो न तादृक्  
     दृश्यं यद्विघ्नकृत्स्यात्तदपनयति यो बोधतो विघ्नहाऽयम् ॥ ३॥  
  
सर्वं ब्रह्मस्वरूपं परमपरयुतं विश्वमाभाति यच्च  
     चैतन्यस्याद्द्वयत्वाद् गदित इति च यो दृश्यरूपोऽप्यरूपः ।  
माया तत्सर्वकार्यं जडमिति कथितं यं विनाभावमेति  
     सर्वत्रावस्थितत्वात्तदनुभव इति स्वादनाद्योऽद्वयः सः ॥ ४॥  
  
भात्यस्त्यानन्दरूपोऽसदसुखजडतारूपदृश्येऽस्ति यो वै  
     नित्यो नित्यादिकानां भवति किल तथा चेतनश्चेतनानाम् ।  
सर्वस्यैतस्य माया-कृतसुखमिह यत् प्रार्थ्यते तद्गणेशो  
     यस्तं सर्वादिभूतं भजत जगति भोः सारभूतं वरेण्यम् ॥ ५॥  
  
नित्यं यन्निर्विकारं निरतिशयसुखं ब्रह्मतन्मत्स्वरूपं  
     ज्ञात्वा विश्वातिभूतः सकलविदलयन् स्वार्चिषा स्वस्थ आसे ।   
माया तत्कार्य-मेतत्स्पृशति न मयि वा दृश्यते नाऽविरासीन्  
     मायायाः सर्वशक्तेः पर इति सततं यः स एवाद्वयोऽहम् ॥ ६॥  
  
ब्रह्मानन्दकरोऽयमात्ममतिदः श्रीढुण्ढिराजस्तवो  
     विघ्नाघौघघनप्रचण्डपवनः कामेभपञ्चाननः ।  
मायाव्याकुलप्रमत्तमरुडो मोहाटवीहव्यवाड्  
     अज्ञानान्धनिवारणैकतरणिर्भेदाब्धिकुम्भोद्भवः ॥ ७॥  
  
इति श्रीभगवता श्रीधरस्वामीना विरचितं  
     विघ्नविनाशकस्तोत्रं सम्पूर्णम् ॥   
  
Encoded and proofread by Sumit  
  
