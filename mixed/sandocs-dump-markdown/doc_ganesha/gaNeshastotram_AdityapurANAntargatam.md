---
Category: ganesha
Description-comments: Path Pustakam 1934 Srinagar Kashmir Mercantile Press
File name: gaNeshastotramAdityapurANa.itx
Indexextra: (pustakam)
Language: Sanskrit
Latest update: April 22, 2018
Location: doc_ganesha
Proofread by: Jonathan Wiener wiener78 at sbcglobal.net, NA
Send corrections to: Sanskrit@cheerful.com
Site access: https://sanskritdocuments.org
Source: Adityapurana
Subject: philosophy/hinduism/religion
Sublocation: ganesha
Text title: gaNeshastotram from AdityapurANa
Transliterated by: Jonathan Wiener wiener78 at sbcglobal.net
engtitle: gaNeshastotram from AdityapurANa
itxtitle: gaNeshastotram (AdityapurANAntargatam)
title: गणेशस्तोत्रम् (आदित्यपुराणान्तर्गतम्)

---
  
 श्रीगणेशस्तोत्रम्   
आदित्यपुराणान्तर्गतम्  
  
श्रीगणेशाय नमः ।  
  
सिन्दूरकुङ्कुमहुताशनविद्रुमार्क-  
     रक्ताब्जदाडिमनिभाय चतुर्भुजाय ।  
हेरम्बभैरवगणेश्वरनायकाय  
     सर्वार्थसिद्धिफलदाय गणेश्वराय ॥ १॥  
  
चिदचित्पदगम्भीरं गमागमपदोज्झितम् ।  
गहनाकाशसङ्काशं वन्दे देवं गणेश्वरम् ॥ २॥  
  
श्रीसनत्कुमार उवाच ।  
शङ्कराद्ब्रह्मणा प्राप्तं पद्मयोनेर्मया प्रभोः ।  
तदहं कीर्तयिष्यामि स्तोत्रं परमदुर्लभम् ॥ ३॥  
  
षष्ठ्यां चतुर्थ्यामष्टम्यां चतुर्दश्यां विशेषतः ।  
पूजयेच्च गणाध्यक्षं श्रद्धाभक्तिसमन्वितः ॥ ४॥  
  
अर्घैः पुष्पैस्तथा धूपैर्दीपैर्माल्यैश्च चामरैः ।  
वस्त्रैः कुण्डलकेयूरैर्मौलिभिश्च वितानकैः ॥ ५॥  
  
भक्ष्यैर्भोज्यैरपूपैश्च मत्स्यैर्मांसैश्च मोदकैः ।  
पानकैः फलमूलैश्च होमैर्मन्त्रादिभिस्तथा ॥ ६॥  
  
गङ्गाहृदे तु गाङ्गेयं श्रीशैले तु गणेश्वरम् ।  
वाराणस्यां गजवक्त्रं गयायां टङ्कधारिणम् ॥ ७॥  
  
प्रयागे तु गणाध्यक्षं केदारे विकटाननम् ।  
लम्बोदरं कुरुक्षेत्रे नैमिषे च मदोत्कटम् ॥ ८॥  
  
जम्बुकं दण्डकारण्ये लोकेशं हिमवद्गिरौ ।  
विश्वक्सेनं तु विन्ध्याद्रौ मलये हेमकुम्भकम् ॥ ९॥  
  
नायकं पुष्करद्वीपे विघ्नेशं शल्मले स्थितम् ।  
इलावृते विश्वरूपं हरिवर्षे घटोदरम् ॥ १०॥  
  
त्रिनेत्रं सिंहलद्वीपे श्वेतद्वीपे तु वामनम् ।  
उज्जयिन्यां च लम्बोष्टं मालवे शूर्पकर्णकम् ॥ ११॥  
  
सौराष्ट्रे वरदं देवं कश्मीरे भीमरूपिणम् ।  
सिन्धुसागरयोर्मध्ये स्थितं वै मन्त्रनायकम् ॥ १२॥  
  
हर्यक्षं यक्षभवने हरियक्षाभिधं विभुम् ।  
पद्माभरणनामानं कैलासे परमेश्वरम् ॥ १३॥  
  
महायोगं महेन्द्रे च सह्ये वाराहरूपिणम् ।  
महोदरं च लुम्पायां चम्पायां शिखिवाहनम् ॥ १४॥  
  
पाशहस्तं त्रिकूटे च पूजयेत्सर्वसिद्धिदम् ।  
बलमग्निगुहायां च पाटले सिंहवाहनम् ॥ १५॥  
  
पौण्ड्रे रौद्रमुखं चापि कलापिग्रामके जयम् ।  
मेरुपृष्ठे कामरूपं नन्दनं नन्दने वने ॥ १६॥  
  
विजयं वै गन्धवने देवदारुवने गणम् ।  
आर्तानां विघ्नहरणं गङ्गासागरसङ्गमे ॥ १७॥  
  
महापथे विरूपाक्षं चित्रकूटे मदोत्कटम् ।  
दुर्जयं यमुनातीरे स्तम्भनं गन्धमाधने ॥ १८॥  
  
भद्रवटे चाम्बरीशं मोहनं हस्तिनापुरे ।  
किष्किन्दायामुग्रकेतुं लङ्कायां तु विभीषणम् ॥ १९॥  
  
कलिङ्गे वरुणं चैव गान्धारे च मदोत्कटम् ।  
अश्वत्थं च तुरुष्केषु चीने शत्रुजयावहम् ॥ २०॥  
  
वज्रहस्तं कोसलेषु दाक्षिणात्येषु लोहितम् ।  
शूलोद्धृतकरं चैव मध्यदेशे प्रकीर्तितम् ॥ २१॥  
  
एकदंष्ट्रं पश्चिमाब्धौ पूर्वदेशे पराजितम् ।  
उत्तरे चारुवक्त्रं च वरिष्ठं त्रिपुरेषु च ॥ २२॥  
  
सुवर्णगर्भं विघ्नेशं नदीनां सङ्गमे स्थितम् ।  
गिरिसन्धिषु विज्ञेयं हिरण्यकवचाभिधम् ॥ २३॥  
  
सुमुखं नागरन्ध्रेषु नर्मदायां च षड्भुजम् ।  
महापुरे महामायां भद्रकर्णे ह्रदे शिवम् ॥ २४॥  
  
गोकर्णे गजकर्णं तु कान्यकुब्जे वराननम् ।  
पद्मासनं कामरूपे श्रीमुखं सर्वतः स्थितम् ॥ २५॥  
  
वेदवेदाङ्गशास्त्रेषु पूजयेद्ब्रह्मणस्पतिम् ।  
अष्टाषष्टिस्तु नामानि स्तुतान्यद्भुतकर्मणः ॥ २६॥  
  
नित्यं प्रभातकाले तु चिन्तयेद्गणनायकम् ।  
एतत्स्तोत्रं पवित्रं च माङ्गल्यं पापनाशनम् ॥ २७॥  
  
शस्त्र-खार्खोद-वेताल-यक्ष रक्षो भयापहम् ।  
चौरारण्यभयव्याघ्रव्याधिदुर्भिक्षनाशनम् ॥ २८॥  
  
कृत्यादिमायाशमनं सर्वशत्रुविमर्दनम् ।  
त्रिकालं यः पठेद्भक्त्या स भवेत्सर्वसिद्धिभाक् ॥ २९॥  
  
गणेश्वरप्रसादेन लभते शाङ्करं पदम् ॥ ३०॥  
  
इति आदित्यपुराणे गणेशस्तोत्रं  सम्पूर्णम् ॥  
  
  
Encoded and proofread by Jonathan Wiener wiener78 at sbcglobal.net  
  
