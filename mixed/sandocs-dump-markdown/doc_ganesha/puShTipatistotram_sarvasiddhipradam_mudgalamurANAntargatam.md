---
Author: Traditional
Category: ganesha, stotra
Description-comments: mudgalapurANa
File name: sarvasiddhipradaMpuShTipatistotram.itx
Language: Sanskrit
Latest update: September 16, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: sarvasiddhipradaM puShTipatistotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: sarvasiddhipradaM puShTipatistotram
itxtitle: puShTipatistotram sarvasiddhipradam (mudgalamurANAntargatam)
title: पुष्टिपतिस्तोत्रम् सर्वसिद्धिप्रदम् (मुद्गलमुराणान्तर्गतम्)

---
  
 सर्वसिद्धिप्रदं पुष्टिपतिस्तोत्रम्   
  
श्री गणेशायनमः ।  
राधाकृष्णावूचतुः ।  
पुष्टिपते नमस्तुभ्यं नमः शङ्करसूनवे ।  
ब्रह्मभूताय देवाय सर्वसिद्धिप्रदाय ते ॥ १॥  
  
स्वानन्दवासिने तुभ्यं ब्रह्मपुत्राय ते नमः ।  
सिद्धिबुद्धिपते ते वै गणेशाय नमो नमः ॥ २॥  
  
हेरम्बाय नमस्तुभ्यं नमो योगमयाय च ।  
सर्वादये च सर्वेश सर्वज्ञाय नमो नमः ॥ ३॥  
  
निर्गुणाय नमस्तुभ्यं सगुणाय नमो नमः ।  
गजाननाय वै तुभ्यमभेदाय नमो नमः ॥ ४॥  
  
शान्तिरूपाय शान्ताय शान्तिदाय महोदर ।  
मूषकवाहनायैव गाणपत्यप्रियाय ते ॥ ५॥  
  
अनन्तानन्तरूपाय भक्तसंरक्षणाय च ।  
भक्तिप्रियाय देवाय भक्त्यधीनाय ते नमः ॥ ६॥  
  
चतुर्बाहुधरायैव नागयज्ञोपवीतिने ।  
शूर्पकर्णाय शूराय परशुधर ते नमः ॥ ७॥  
  
विष्णुपुत्राय सर्वेषां पित्रे मात्रे नमो नमः ।  
विनायकाय विप्राणां पुत्राय ते नमो नमः ॥ ८॥  
  
सर्वेषां गर्वहन्त्रे च सर्वेभ्यः सुखदाय ते ।  
लम्बोदराय विघ्नेश ब्रह्मनायक ते नमः ॥ ९॥  
  
किम् स्तुवस्त्वां गणाधीश यत्र वेदादयः प्रभो ।  
शुकशम्भ्वादयश्चैव बभूवुः कुण्ठिताः परम् ॥ १०॥  
  
आवां गर्वयुतौ जातौ ब्रह्माकारौ वृथा प्रभो ।  
तत्र त्वया च विघ्नेन कृतं गर्वस्य खण्डनम् ॥ ११॥  
  
साधूनां विघ्नहर्ता त्वं शान्तियोगार्थमञ्जसा ।  
असाधूनां विनाशाय ह्यतस्त्वां प्रणमामहे ॥ १२॥  
  
विघ्नयुक्ततया ढुण्ढे आवाभ्यां योगसेवया ।  
साक्षात्कारः कृतस्त्वं वै समीचीनमिदं कृतम् ॥ १३॥  
  
हृदि चिन्तामणिं त्वां च पश्यावः सततं प्रभो ।  
अतः सुशुभदो विघ्नः सञ्जातो नो गजानन ॥ १४॥  
  
अधुना देहि विघ्नेश भक्तिं ते चरणाम्बुजे ।  
दृढां यया च गर्वेण न भवावः समायुतौ ॥ १५॥  
  
इत्युक्त्वा तं प्रणम्यैव ननृततुर्मुदान्वितौ ।  
धन्यौ प्रब्रुवतौ धन्यौ दर्शनाद्गणपस्य तौ ॥ १६॥  
  
ब्रह्मोवाच ।  
ततस्तौ गणनाथो वै जगाद भक्तिभावतः ।  
दृष्ट्वा प्रेमरसाह्लादयुक्तौ राधाजनार्दनौ ॥ १७॥  
  
श्रीपुष्टिपतिरुवाच ।  
भो राधे कृष्ण मे वाक्यं शृणुतं जगदीश्वरौ ।  
मदीयां भक्तिमत्यन्तं करिष्येथे न संशयः ॥ १८॥  
  
सङ्कटे स्मरणेनैव प्रकटः सम्भवाम्यहम् ।  
यं यमिच्छथ आनन्दं सफलं तं भविष्यति ॥ १९॥  
  
भवत्कृतमिदं स्तोत्रं पठनाच्छ्रवणान्नृणाम् ।  
सर्वसिद्धिप्रदं पूर्णं भविष्यति सुरैश्वरौ ॥ २०॥  
  
मत्प्रीतिवर्धनं नित्यं वाञ्छितार्थकरं भवेत् ।  
अन्ते स्वानन्ददं कृष्ण भविष्यति न संशयः ॥ २१॥  
  
इति मौद्गले पुष्टिपतिस्तोत्रं सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
