---
Author: Traditional
Category: ganesha, stotra
Description-comments: mudgalapurANe
File name: gaurikRitaMherambastotram.itx
Language: Sanskrit
Latest update: September 16, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaurIkRitaM herambastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: gaurIkRitaM herambastotram
itxtitle: herambastotram (gaurIkRitam) (mudgalamurANAntargatam)
title: हेरम्बस्तोत्रम् (गौरीकृइतम्) (मुद्गलमुराणान्तर्गतम्)

---
  
 हेरम्बस्तोत्रं गौरिकृतम्   
  
श्री गणेशाय नमः ।  
गौर्युवाच ।  
गजानन ज्ञानविहारकारिन्न मां च जानासि परावमर्षाम् ।  
गणेश रक्षस्व न चेच्छरीरं त्यजामि सद्यस्त्वयि भक्तियुक्ता ॥ १॥  
  
विघ्नेश हेरम्ब महोदर प्रिय लम्बोदर प्रेमविवर्धनाच्युत ।  
विघ्नस्य हर्ताऽसुरसङ्घहर्ता मां रक्ष दैत्यात्वयि भक्तियुक्ताम् ॥ २॥  
  
किं सिद्धिबुद्धिप्रसरेण मोहयुक्तोऽसि किं वा निशि निद्रितोऽसि ।  
किं लक्षलाभार्थविचारयुक्तः किं मां च विस्मृत्य सुसंस्थितोऽसि ॥ ३॥  
  
किं भक्तसङ्गेन च देवदेव नानोपचारैश्च सुयन्त्रितोऽसि ।  
किं मोदकार्थे गणपाद्धृतोऽसि नानाविहारेषु च वक्रतुण्ड ॥ ४॥  
  
स्वानन्दभोगेषु परिहृतोऽसि दासीं च विस्मृत्य महानुभाव ।  
आनन्त्यलीलासु च लालसोऽसि किं भक्तरक्षार्थसुसङ्कटस्थः ॥ ५॥  
  
अहो गणेशामृतपानदक्षामरैस्तथा वाऽसुरपैः स्मृतोऽसि ।  
तदर्थनानाविधिसंयुतोऽसि विसृज्य मां दासीमनन्यभावाम् ॥ ६॥  
  
रक्षस्व मां दीनतमां परेश सर्वत्र चित्तेषु च संस्थितस्त्वम् ।  
प्रभो विलम्बेन विनायकोऽसि ब्रह्मेश किं देव नमो नमस्ते ॥ ७॥  
  
भक्ताभिमानीति च नाम मुख्यं वेदे त्वभावान् नहि चेन्महात्मन् ।  
आगत्य हत्वाऽदितिजं सुरेश मां रक्ष दासीं हृदि पादनिष्ठाम् ॥ ८॥  
  
अहो न दूरं तव किञ्चिदेव कथं न बुद्धीश समागतोऽसि ।  
सुचिन्त्यदेव प्रजहामि देहं यशः करिष्ये विपरीतमेवम् ॥ ९॥  
  
रक्ष रक्ष दयासिन्धोऽपराधान्मे क्षमस्व च ।  
क्षणे क्षणे त्वहं दासी रक्षितव्या विशेषतः ॥ १०॥  
  
स्तुवत्यामेव पार्वत्यां शङ्करो बोधसंयुतः ।  
बभूव गणपानां वै श्रुत्वा हाहारवं विधेः ॥ ११॥  
  
गणेशं मनसा स्मृत्वा वृषारूढः समाययौ ।  
क्षणेन दैत्यराजं तं दृष्ट्वा डमरुणाहनत् ॥ १२॥  
  
ततः सोऽपि शिवं वीक्ष्यालिङ्गितुं धवितो।आभवत् ।  
शिवस्य शूलिकादीनि शस्त्राणि कुण्ठितानि वै ॥ १३॥  
  
तं दृष्ट्वा परमाश्चर्यं भयभीतो महेश्वरः ।  
सस्मार गणपं सोऽपि निर्विघ्नार्थं प्रजापते ॥ १४॥  
  
पार्वत्याः स्तवनं श्रुत्वा गजाननः समाययौ ।  
इति मुद्गलपुराणोक्तं हेरम्बस्तोत्रं सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
