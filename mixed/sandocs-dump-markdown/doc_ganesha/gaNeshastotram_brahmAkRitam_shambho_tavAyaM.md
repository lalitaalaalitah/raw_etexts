---
Category: ganesha
File name: gaNeshastotrambrahmAkRRitam.itx
Language: Sanskrit
Latest update: May 23, 2019
Location: doc_ganesha
Proofread by: Gopal Upadhyay gopal.j.upadhyay at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Shri Ganesha Stotram by Brahma
Transliterated by: Gopal Upadhyay gopal.j.upadhyay at gmail.com
engtitle: gaNeshastotram brahmAkRRitam
itxtitle: gaNeshastotram (brahmAkRitam shambho tavAyaM)
title: गणेशस्तोत्रम् (ब्रह्माकृइतम् शम्भो तवायं)

---
  
 श्रीब्रह्माकृतं श्रीगणेशस्तोत्रम्   
श्री गणेशाय नमः ।  
ब्रह्मोवाच -  
शम्भो तवायं तनयस्त्वमेवायं न संशयः ।  
सर्वदेवाग्रपूज्योऽयं शेषे त्वञ्च महेश्वरः ॥ १॥  
  
आदावन्ते भवानेव पूज्यो देवो महेश्वरः ।  
सर्वदेवगणस्यायमधिपोऽभून्महाभुजः ॥ २॥  
  
भवतोऽपि गणा ये तु तेषामप्यधिपोऽभवत् ।  
तस्माद्गणाधिपोऽस्त्वेष गजास्यत्वाद्गजाननः ॥ ३॥  
  
इन्द्रं जित्वा गजं हत्वा भग्नदन्तं शिरो यतः ।  
नन्दी चाद्भूतकर्मासौ ददौ तेनैकदन्तकः ॥ ४॥  
  
हेरम्ब इति नामास्य बीजरूपं सदास्तु ह ।  
लम्बोदरस्तुन्दिलत्वान्नाम्ना पुत्रोऽस्तु ते शिव ॥ ५॥  
  
अस्य स्मरणमात्रेण सर्वे विघ्ना भयं ययुः ।  
विघ्नेशोऽयमतो नाम्ना तव पुत्रोऽस्तु शङ्कर ॥ ६॥  
  
यात्रायां सत्क्रियारम्भे यः स्मरेच्च गणाधिपम् ।  
तस्य यात्राफलं सिद्ध्येदारब्धस्यान्तदर्शनम् ॥ ७॥  
  
सर्वमङ्गलकार्येषु पूजनीयो गणाधिपः ।  
गणेशे पूजिते देवाः पूजिताः कार्यसाधकाः ॥ ८॥  
  
इति श्रीब्रह्माकृतं श्रीगणेशस्तोत्रं सम्पूर्णम् ।  
  
  
Encoded and proofread by Gopal Upadhyay gopal.j.upadhyay at gmail.com  
  
