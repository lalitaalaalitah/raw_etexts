---
Category: ganesha
Description-comments: Path Pustakam 1934 Srinagar Kashmir Mercantile Press
File name: gaNeshastotramvighnahartre.itx
Indexextra: (pustakam)
Language: Sanskrit
Latest update: April 22, 2018
Location: doc_ganesha
Proofread by: Jonathan Wiener, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Adityapurana
Subject: philosophy/hinduism/religion
Sublocation: ganesha
Text title: vighnahartre gaNeshastotram
Transliterated by: Jonathan Wiener wiener78 at sbcglobal.net
engtitle: gaNeshastotram remover of obstacles
itxtitle: gaNeshastotram vighnahartre (aprameyaguNaM nityaM)
title: गणेशस्तोत्रम् विघ्नहर्त्रे (अप्रमेयगुणं नित्यं)

---
  
 श्रीगणेशस्तोत्रम्   
ॐ नमो विघ्नहर्त्रे ।  
ॐ अप्रमेयगुणं नित्यं गणेशममरोत्तमम् ।  
वेदान्तवेद्यं सर्वज्ञं पूजितममरेश्वरैः ॥ १॥  
  
ओङ्कारं परमम्ब्रह्म अक्षरं शिवमव्ययम् ।  
पार्वतीप्रियपुत्रं तं प्रणमामि गणेश्वरम् ॥ २॥  
  
ब्रह्मद्वयानवच्छेद्यं शिवाद्वयविबोधितम् ।  
स्वप्रकाशं परात्मानं तं प्रपद्ये विनायकम् ॥ ३॥  
  
वैरिविघ्नप्रदं नित्यं भक्तानां सिद्धिदायकम् ।  
शिवसूनुं परानन्दं नमस्यामि विनायकम् ॥ ४॥  
  
मोदकाहारपरममक्षमालाकरं परम् ।  
त्रिनेत्रं गजवक्त्रं च तं प्रपद्ये गणेश्वरम् ॥ ५॥  
  
स्वदन्तं परुशुं चैव धारयन्तं भुजद्वये ।  
रक्तवस्त्राम्बरधरं रक्तमालाधरं विभुम् ॥ ६॥  
  
विघ्नराशीन्विकिरन्तं करक्षेपैर्मुहुर्मुहुः ।  
अनन्तं परमं तत्त्वं सारात्सारतरं परम् ॥ ७॥  
  
अप्रमेयगुणायापि त्र्यक्षाय वरवर्णिने ।  
विनायकाय देवाय भूयो भूयो नमो नमः ॥ ८॥  
  
श्रीगणेशं नुमो यस्य प्रसादात्प्राप्तबुद्धयः ।  
प्रौढबुद्धिषु हृष्यन्ति मादृशा अपि वालिशाः ॥ ९॥  
  
श्रीगणेश्वरं भक्तकामदं श्रीकृपानिधिं सर्वसिद्धिदम् ।  
ब्रह्मविष्णुदेवेन्द्रगोनुतं भक्तवत्सलं नौम्युमासुतम् ॥ १०॥  
  
वारणाननं वारणाधिपदारुणं बलात्सिद्धिकारणम् ।  
तारणं भवाद्विघ्नवारणं भक्तवत्सलं नौम्युमासुतम् ॥ ११॥  
  
शङ्कराङ्कतोऽवातरन्मुदा शैलजाग्रतो हर्षयन्नुभौ ।  
षण्मुखेन यो नृत्यते गिरौ भक्तवत्सलं तं नमाम्यहम् ॥ १२॥  
  
शैलजासुतं विश्वमोहनं भक्तवत्सलं कल्मषापहम् ।  
सिद्धिदायकं विघ्ननाशकं नौम्यहं सुरैर्वन्द्यपादुकम् ॥ १३॥  
  
श्रीतपस्विनोऽचिन्त्यपौरुषं यं विचिन्त्य प्राक्सर्वसिद्धिदम् ।  
सिद्धवाञ्छितास्ते भवन्ति तं भक्तवत्सलं नौम्युमासुतम् ॥ १४॥  
  
यत्पदाब्जपीठासनङ्गणैर्मौलिकोटिभिर्वन्दितं मुहुः ।  
प्राप्तसिद्धयस्ते भवन्ति तं भक्तवत्सलं नौम्युमासुतम् ॥ १५॥  
  
दैवतैर्दितेरात्मजैर्नरैर्नागचारणैर्भूतकिन्नरैः ।  
गुह्यकादिभिर्वन्दितं सदा भक्तवत्सलं नौम्युमासुतम् ॥ १६॥  
  
चिन्तितं नरैः सिद्धनायकैर्मुक्तयेब्जजेनापि सृष्टये ।  
त्रैपुरं च हन्तुं शिवेन वै भक्तवत्सलं नौम्युमासुतम् ॥ १७॥  
  
पाहि पाहि मां विघ्ननायक रक्ष रक्ष मां विघ्ननाशक ।  
देव देव त्वां विश्वपूजित भक्तवत्सलं नौम्युमासुतम् ॥ १८॥  
  
पाहि मां विभो दीनपालक रक्ष मां प्रभो दीनवत्सल ।  
देहि सम्पदं ह्यापदं हर भक्तवत्सलं नौम्युमासुतम् ॥ १९॥  
  
योऽभ्यर्चितः सुरगणैर्वरसिद्धिहेतो-  
     श्छेत्तुं भयानि च करे परुशुं दधानः ।  
देवः स शम्भुदयितापरिवर्द्धितश्री-  
     विघ्नान्निवारयतु वारणराजवक्त्रः ॥ २०॥  
  
नमताशेषविघ्नौघवारणं वारणाननम् ।  
कारणं सर्वसिद्धीनां दुरितार्णवतारणम् ॥ २१॥  
  
इति गणेशस्तोत्रं सम्पूर्णम् ॥  
  
  
Encoded by Jonathan Wiener wiener78 at sbcglobal.net  
Proofread by Jonathan Wiener, PSA Easwaran  
  
