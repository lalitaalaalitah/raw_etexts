---
Category: ganesha
Description/comments: Mudgalapurana, Khanda 5, Adhyaya 8
File name: lambodarastutiHkrodhAsureNaproktA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Lambodara Stuti by Krodhasura
Transliterated by: Ajit Krishnan
engtitle: lambodarastutiH krodhAsureNa proktA
itxtitle: lambodarastutiH krodhAsureNa proktA (mudgalapurANAntargatA)
title: लम्बोदरस्तुतिः क्रोधासुरेण प्रोक्ता (मुद्गलपुराणान्तर्गता)

---
  
 लम्बोदरस्तुतिः क्रोधासुरेण प्रोक्ता   
क्रोधासुर उवाच -  
लम्बोदर! नमस्तुभ्यं शान्तियोगस्वरूपिणे ।  
सर्वशान्तिप्रदात्रे ते विघ्नेशाय नमो नमः ॥ ३३॥  
  
असम्प्रज्ञातरूपेयं शुण्डा ते नात्र संशयः ।  
सम्प्रज्ञातमयो देहो देहधारिन्! नमो नमः ॥ ३४॥  
  
स्वानन्दे योगिभिर्नित्यं दृष्टस्त्वं ब्रह्मनायकः ।  
तेन स्वानन्दवासी त्वं नमः संयोगधारिणे ॥ ३५॥  
  
समुत्पन्नं त्वदुदराज्जगन्नानाविधं प्रभो ! ।  
ब्रह्म तद्वन्न सन्देहो लम्बोदर नमोऽस्तु ते ॥ ३६॥  
  
त्वदीयकृपया देव मया ज्ञातं महोदर ! ।  
त्वत्तः परतरं नास्ति परेशाय नमो नमः ॥ ३७॥  
  
हेरम्बाय नमस्तुभ्यं विघ्नहर्त्रे कृपालवे ।  
आदिमध्यान्तहीनाय तन्मयाय नमो नमः ॥ ३८॥  
  
सिद्धिबुद्धिनिहारज्ञ! सिद्धिबुद्धिपते नमः ।  
सिद्धिबुद्धिप्रदात्रे ते वक्रतुण्डाय वै नमः ॥ ३९॥  
  
सर्वात्मकाय सर्वादिपूज्याय ते नमो नमः ।  
सर्वपूज्याय वै तुभ्यं भक्तसंरक्षकाय च ॥ ४०॥  
  
अतः प्रसीद विघ्नेश! दासोऽहं ते गजानन! ।  
लम्बोदराय नित्यं नमो नमस्ते महात्मने ॥ ४१॥  
  
स्वत उत्थानपरत! उत्थाने ब्रह्म धारयन् ।  
तवोदरात् समुत्पन्नं तं किं स्तौमि परात्परम् ॥ ४२॥  
  
इति स्तुत्वा महादैत्यः प्रणनाम गजाननम् ।  
तमुवाच गणाध्यक्षो भक्तं भक्तजनप्रियः ॥ ४३॥  
  
लम्बोदर उवाच ।  
वरं वृणु महाभाग क्रोधासुर हृदीप्सितम् ।  
दास्यामि भक्तिभावेन स्तोत्रेणाऽहं हि तोषितः ॥ ४४॥  
  
त्वया कृतमिदं स्तोत्रं सर्वसिद्धिप्रदं भवेत् ।  
यः पठिष्यति तस्यैव क्रोधजं न भयं भवेत् ॥ ४५॥  
  
शृणुयात्तस्य तद्वच्च भविष्यति न संशयः ।  
यद्यदिच्छति तत्तद्वै दास्यामि स्तोत्रपाठतः ॥ ४६॥  
  
इति क्रोधासुरेण प्रोक्ता लम्बोदरस्तुतिः समाप्ता । ५.८  
  
  
Encoded by Ajit Krishnan  
Proofread by Ajit Krishnan, PSA Easwaran  
  
