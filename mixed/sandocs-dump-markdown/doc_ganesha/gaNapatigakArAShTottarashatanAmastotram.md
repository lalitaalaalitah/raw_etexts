---
Category: ganesha, aShTottarashatanAma
File name: gaNapatigakArAShTottarashatanAmastotram.itx
Language: Sanskrit
Latest update: November 18, 2018
Location: doc_ganesha
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganapati Gakara AshTottarashatanama Stotram
engtitle: gaNapatigakArAShTottarashatanAmastotram
itxtitle: gaNapatigakArAShTottarashatanAmastotram
title: गणपतिगकाराष्टोत्तरशतनामस्तोत्रम्

---
  
 श्रीगणपतिगकाराष्टोत्तरशतनामस्तोत्रम्   
         ॐ श्रीगणेशाय नमः ।  
ॐ गकाररूपो गम्बीजो गणेशो गणवन्दितः ।  
गणनीयो गणो गण्यो गणनातीतसद्गुणः ॥ १॥  
  
गगनादिकसृद्गङ्गासुतो गङ्गासुतार्चितः ।  
गङ्गाधरप्रीतिकरो गवीशेड्यो गदापहः ॥ २॥  
  
गदाधरनुतो गद्यपद्यात्मककवित्वदः ।  
गजास्यो गजलक्ष्मीवान् गजवाजिरथप्रदः ॥ ३॥  
  
गञ्जानिरतशिक्षाकृद्गणितज्ञो गणोत्तमः ।  
गण्डदानाञ्चितो गन्ता गण्डोपलसमाकृतिः ॥ ४॥  
  
गगनव्यापको गम्यो गमानादिविवर्जितः ।  
गण्डदोषहरो गण्डभ्रमद्भ्रमरकुण्डलः ॥ ५॥  
  
गतागतज्ञो गतिदो गतमृत्युर्गतोद्भवः ।  
गन्धप्रियो गन्धवाहो गन्धसिन्दुरवृन्दगः ॥ ६॥  
  
गन्धादिपूजितो गव्यभोक्ता गर्गादिसन्नुतः ।  
गरिष्ठो गरभिद्गर्वहरो गरलिभूषणः ॥ ७॥  
  
गविष्ठो गर्जितारावो गभीरहृदयो गदी ।  
गलत्कुष्ठहरो गर्भप्रदो गर्भार्भरक्षकः ॥ ८॥  
  
गर्भाधारो गर्भवासिशिशुज्ञानप्रदायकः ।  
गरुत्मत्तुल्यजवनो गरुडध्वजवन्दितः ॥ ९॥  
  
गयेडितो गयाश्राद्धफलदश्च गयाकृतिः ।  
गदाधरावतारी च गन्धर्वनगरार्चितः ॥ १०॥  
  
गन्धर्वगानसन्तुष्टो गरुडाग्रजवन्दितः ।  
गणरात्रसमाराध्यो गर्हणस्तुतिसाम्यधीः ॥ ११॥  
  
गर्ताभनाभिर्गव्यूतिः दीर्घतुण्डो गभस्तिमान् ।  
गर्हिताचारदूरश्च गरुडोपलभूषितः ॥ १२॥  
  
गजारिविक्रमो गन्धमूषवाजी गतश्रमः ।  
गवेषणीयो गहनो गहनस्थमुनिस्तुतः ॥ १३॥  
  
गवयच्छिद्गण्डकभिद्गह्वरापथवारणः ।  
गजदन्तायुधो गर्जद्रिपुघ्नो गजकर्णिकः ॥ १४॥  
  
गजचर्मामयच्छेत्ता गणाध्यक्षो गणार्चितः ।  
गणिकानर्तनप्रीतो गच्छन्गन्धफलीप्रियः ॥ १५॥  
  
गन्धकादिरसाधीशो गणकानन्ददायकः ।  
गरभादिजनुर्हर्ता गण्डकीगाहनोत्सुकः ॥ १६॥  
  
गण्डूषीकृतवाराशिः गरिमालघिमादिदः ।  
गवाक्षवत्सौधवासी गर्भितो गर्भिणीनुतः ॥ १७॥  
  
गन्धमादनशैलाभो गण्डभेरुण्डविक्रमः ।  
गदितो गद्गदारावसंस्तुतो गह्वरीपतिः ॥ १८॥  
  
गजेशाय गरीयसे गद्येड्यो गतभीर्गदितागमः । ?  
गर्हणीयगुणाभावो गङ्गादिकशुचिप्रदः ॥ १९॥  
  
गणनातीतविद्याश्रीबलायुष्यादिदायकः ।  
एवं श्रीगणनाथस्य नाम्नामष्टोत्तरं शतम् ॥ २०॥  
  
पठनाच्छ्रवणात् पुंसां श्रेयः प्रेमप्रदायकम् ।  
पूजान्ते यः पठेन्नित्यं प्रीतस्सन् तस्यविघ्नराट् ॥ २१॥  
  
यं यं कामयते कामं तं तं शीघ्रं प्रयच्छति ।  
दूर्वयाभ्यर्चयन् देवमेकविंशतिवासरान् ॥ २२॥  
  
एकविंशतिवारं यो नित्यं स्तोत्रं पठेद्यदि ।  
तस्य प्रसन्नो विघ्नेशस्सर्वान् कामान् प्रयच्छति ॥ २३॥  
  
॥ इति श्रीगणपति गकाराष्टोत्तरशतनामस्तोत्रं सम्पूर्णम् ॥  
  
  
  
