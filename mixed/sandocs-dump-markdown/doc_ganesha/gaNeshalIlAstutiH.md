---
Category: ganesha
File name: gaNeshalIlAstutiH.itx
Indexextra: (Scan)
Language: Sanskrit
Latest update: September 29, 2019
Location: doc_ganesha
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganeshalila Stuti
engtitle: gaNeshalIlAstutiH
itxtitle: gaNeshalIlAstutiH
title: गणेशलीलास्तुतिः

---
  
 गणेशलीलास्तुतिः   
अद्रिराजज्येष्ठपुत्र हे गणेश विघ्नहन्  
     पद्मयुग्मदन्तलड्डुपात्रमाल्यहस्तक ।  
सिंहयुग्मवाहनस्थ भालनेत्रशोभित  
     कल्पवृक्षदानदक्ष भक्तरक्ष रक्ष माम् ॥ १॥  
  
एकदन्त वक्रतुण्ड नागयज्ञसूत्रक  
     सोमसूर्यवह्निमेयमानमातृनेत्रक ।  
रत्नजालचित्रमालभालचन्द्रशोभित  
     कल्पवृक्षदानदक्ष भक्तरक्ष रक्ष माम् ॥ २॥  
  
वह्निसूर्यसोमकोटिलक्षतेजसाधिक-  
     द्योतमानविश्वहेतिवेचिवर्गभासक ।  
विश्वकर्तृविश्वभर्तृविश्वहर्तृवन्दित  
     कल्पवृक्षदानदक्ष भक्तरक्ष रक्ष माम् ॥ ३॥  
  
स्वप्रभावभूतभव्यभाविभावभासक  
     कालजालबद्धवृद्धबाललोकपालक ।  
ऋद्धिसिद्धिबुद्धिवृद्धिभुक्तिमुक्तिदायक  
     कल्पवृक्षदानदक्ष भक्तरक्ष रक्ष माम् ॥ ४॥  
  
मूषकस्थ विघ्नभक्ष्य रक्तवर्णमाल्यधृन्-  
     मोदकादिमोदितास्यदेववृन्दवन्दित ।  
स्वर्णदीसुपुत्र रौद्ररूप दैत्यमर्दन  
     कल्पवृक्षदानदक्ष भक्तरक्ष रक्ष माम् ॥ ५॥  
  
ब्रह्मशम्भुविष्णुजिष्णुसूर्यसोमचारण-  
     देवदैत्यनागयक्षलोकपालसंस्तुत ।  
ध्यानदानकर्मधर्मयुक्त शर्मदायक  
     कल्पवृक्षदानदक्ष भक्तरक्ष रक्ष माम् ॥ ६॥  
  
आदिशक्तिपुत्र विघ्नराज भक्तशङ्कर  
     दीनानाथ दीनलोकदैन्यदुःखनाशक ।  
अष्टसिद्धिदानदक्ष भक्तवृद्धिदायक  
     कल्पवृक्षदानदक्ष भक्तरक्ष रक्ष माम् ॥ ७॥  
  
शैवशक्तिसाङ्ख्ययोगशुद्धवादिकीर्तित  
     बौद्धजैनसौरकार्मपाञ्चरात्रतर्कित ।  
वल्लभादिशक्तियुक्त देव भक्तवत्सल  
     कल्पवृक्षदानदक्ष भक्तरक्ष रक्ष माम् ॥ ८॥  
  
देवदेव विघ्ननाश देवदेवसंस्तुत  
     देवशत्रुदैत्यनाश जिष्णुविघ्नकीर्तित ।  
भक्तवर्गपापनाश बुद्धबुद्धिचिन्तित  
     कल्पवृक्षदानदक्ष भक्तरक्ष रक्ष माम् ॥ ९॥  
  
हे गणेश लोकपालपूजिताङ्घ्रियुग्मक  
     धन्यलोकदैन्यनाश पाशराशिभेदक ।  
रम्यरक्त धर्मसक्तभक्तचित्तपापहन्  
     कल्पवृक्षदानदक्ष भक्तरक्ष रक्ष माम् ॥ १०॥  
  
ये पठन्ति विघ्नराजभक्तिरक्तचेतसः  
     स्तोत्रराजमेनसोपमुक्तशुद्धचेतसः ।  
ईप्सितार्थमृद्धिसिद्धिमन्त्रसिद्धभाषिताः  
     प्राप्नुवन्ति ते गणेशपादपद्मभाविताः ॥ ११॥  
  
इति गणेशलीलास्तुतिः समाप्ता ।  
  
  
Proofread by Aruna Narayanan narayanan.aruna at  gmail.com  
  
