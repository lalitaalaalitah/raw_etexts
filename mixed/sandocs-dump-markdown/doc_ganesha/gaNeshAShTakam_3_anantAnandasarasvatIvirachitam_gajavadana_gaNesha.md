---
Category: ganesha, aShTaka
Description/comments: Brihat Stotra Ratnakar Shivadutta Shastri
File name: gaNeshAShTakam3.itx
Language: Sanskrit
Latest update: February 19, 2019
Location: doc_ganesha
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshAShTakam 3
engtitle: gaNeshAShTakam 3
itxtitle: gaNeshAShTakam 3 (anantAnandasarasvatIvirachitam gajavadana gaNesha)
title: गणेशाष्टकम् ३ (अनन्तानन्दसरस्वतीविरचितम् गजवदन गणेश)

---
  
 गणेशाष्टकम् ३   
गजवदन गणेश त्वं विभो विश्वमूर्ते!  
     हरसि सकलविघ्नान् विघ्नराज प्रजानाम् ।  
भवति जगति पूजा पूर्वमेव त्वदीया  
     वरदवर कृपालो चन्द्रमौले प्रसीद ॥ १॥  
  
सपदि सकलविघ्नां यान्ति दूरे दयालो  
     तव शुचि रुचिरं स्यान्नामसङ्कीर्तनं चेत् ।  
अत इह मनुजास्त्वां सर्वकार्ये स्मरन्ति  
     वरदवर कृपालो चन्द्रमौले प्रसीद ॥ २॥  
  
सकलदुरितहन्तुः त स्वर्गमोक्षादिदातुः  
     सुररिपुवधकर्त्तुः सर्वविघ्नप्रहर्त्तुः ।  
तव भवति कृपातोऽशेष-सम्पत्तिलाभो  
     वरदवर कृपालो चन्द्रमौले प्रसीद ॥ ३॥  
  
तव गणप गुणानां वर्णने नैव शक्ता  
     जगति सकलवन्द्या शारदा सर्वकाले ।  
तदितर मनुजानां का कथा भालदृष्टे  
     वरदवर कृपालो चन्द्रमौले प्रसीद ॥ ४॥  
  
बहुतरमनुजैस्ते दिव्यनाम्नां सहस्रैः ।  
     स्तुतिहुतिकरणेन प्राप्यते सर्वसिद्धिः ।  
विधिरयमखिलो वै तन्त्रशास्त्रे प्रसिद्धः  
     वरदवर कृपालो चन्द्रमौले प्रसीद ॥ ५॥  
  
त्वदितरदिह नास्ते सच्चिदानन्दमूर्त्ते  
     इति निगदति शास्त्रं विश्वरूपं त्रिनेत्र ।  
त्वमसि हरिरथ त्वं शङ्करस्त्वं विधाता  
     वरदवर कृपालो चन्द्रमौलेः प्रसीद ॥ ६॥  
  
सकलसुखद माया या त्वदीया प्रसिद्धा  
     शशधरधरसूने त्वं तया क्रीडसीह ।  
नट इव बहुवेषं सर्वदा संविधाय  
     वरदवर कृपालो चन्द्रमौले प्रसीद ॥ ७॥  
  
भव इह पुरतस्ते पात्ररूपेण भर्त्तः  
     बहुविधनरलीलां त्वां प्रदर्श्याशु याचे ।  
सपदि भवसमुद्रान्मां समुद्धारयस्व  
     वरदवर कृपालो चन्द्रमौले प्रसीद ॥ ८॥  
  
अष्टकं गणनाथस्य भक्त्या यो मानवः पठेत्  
तस्य विघ्नाः प्रणश्यन्ति गणेशस्य प्रसादतः ॥ ९॥  
  
इति जगद्गुरु-शङ्कराचार्य-स्वामिश्रीशान्तानन्दसरस्वती-शिष्य-  
स्वामि- श्रीमदनन्तानन्दसरस्वतीविरचितं गणेशाष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
