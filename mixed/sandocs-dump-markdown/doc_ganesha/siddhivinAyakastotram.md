---
Category: ganesha, stotra
File name: siddhivinaayaka.itx
Language: Sanskrit
Latest update: December 25, 1998
Location: doc_ganesha
Proofread by: M Suresh msuresh at altavista.net
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: siddhivinAyaka stotram
Texttype: stotra
Transliterated by: M Suresh msuresh at altavista.net
engtitle: siddhivinAyaka stotram
itxtitle: siddhivinAyakastotram
title: सिद्धिविनायकस्तोत्रम्

---
  
 श्रीसिद्धिविनायकस्तोत्रम्   
  
जयोऽस्तु ते गणपते देहि मे विपुलां मतिम् ।  
स्तवनम् ते सदा कर्तुं स्फूर्ति यच्छममानिशम् ॥ १॥  
  
प्रभुं मङ्गलमूर्तिं त्वां चन्द्रेन्द्रावपि ध्यायतः ।  
यजतस्त्वां विष्णुशिवौ ध्यायतश्चाव्ययं सदा ॥ २॥  
  
विनायकं च प्राहुस्त्वां गजास्यं शुभदायकम् ।  
त्वन्नाम्ना विलयं यान्ति दोषाः कलिमलान्तक ॥ ३॥  
  
त्वत्पदाब्जाङ्कितश्चाहं नमामि चरणौ तव ।  
देवेशस्त्वं चैकदन्तो मद्विज्ञप्तिं शृणु प्रभो ॥ ४॥  
  
कुरु त्वं मयि वात्सल्यं रक्ष मां सकलानिव ।  
विघ्नेभ्यो रक्ष मां नित्यं कुरु मे चाखिलाः क्रियाः ॥ ५॥  
  
गौरिसुतस्त्वं गणेशः शॄणु विज्ञापनं मम ।  
त्वत्पादयोरनन्यार्थी याचे सर्वार्थ रक्षणम् ॥ ६॥  
  
त्वमेव माता च पिता देवस्त्वं च ममाव्ययः ।  
अनाथनाथस्त्वं देहि विभो मे वाञ्छितं फलम् ॥ ७॥  
  
लम्बोदरस्वम् गजास्यो विभुः सिद्धिविनायकः ।  
हेरम्बः शिवपुत्रस्त्वं विघ्नेशोऽनाथबान्धवः ॥ ८॥  
  
नागाननो भक्तपालो वरदस्त्वं दयां कुरु ।  
सिन्दूरवर्णः परशुहस्तस्त्वं विघ्ननाशकः ॥ ९॥  
  
विश्वास्यं मङ्गलाधीशं विघ्नेशं परशूधरम् ।  
दुरितारिं दीनबन्धूं सर्वेशं त्वां जना जगुः ॥ १०॥  
  
नमामि विघ्नहर्तारं वन्दे श्रीप्रमथाधिपम् ।  
नमामि एकदन्तं च दीनबन्धू नमाम्यहम् ॥ ११॥  
  
नमनं शम्भुतनयं नमनं करुणालयम् ।  
नमस्तेऽस्तु गणेशाय स्वामिने च नमोऽस्तु ते ॥ १२॥  
  
नमोऽस्तु देवराजाय वन्दे गौरीसुतं पुनः ।  
नमामि चरणौ भक्त्या भालचन्द्रगणेशयोः ॥ १३॥  
  
नैवास्त्याशा च मच्चित्ते त्वद्भक्तेस्तवनस्यच ।  
भवेत्येव तु मच्चित्ते ह्याशा च तव दर्शने ॥ १४॥  
  
अज्ञानश्चैव मूढोऽहं ध्यायामि चरणौ तव ।  
दर्शनं देहि मे शीघ्रं जगदीश कृपां कुरु ॥ १५॥  
  
बालकश्चाहमल्पज्ञः सर्वेषामसि चेश्वरः ।  
पालकः सर्वभक्तानां भवसि त्वं गजानन ॥ १६॥  
  
दरिद्रोऽहं भाग्यहीनः मच्चित्तं तेऽस्तु पादयोः ।  
शरण्यं मामनन्यं ते कृपालो देहि दर्शनम् ॥ १७॥  
  
इदं गणपतेस्तोत्रं यः पठेत्सुसमाहितः ।  
गणेशकृपया ज्ञानसिध्धिं स लभते धनम् ॥ १८॥  
  
पठेद्यः सिद्धिदं स्तोत्रं देवं सम्पूज्य भक्तिमान् ।  
कदापि बाध्यते भूतप्रेतादीनां न पीडया ॥ १९॥  
  
पठित्वा स्तौति यः स्तोत्रमिदं सिद्धिविनायकम् ।  
षण्मासैः सिद्धिमाप्नोति न भवेदनृतं वचः  
गणेशचरणौ नत्वा ब्रूते भक्तो दिवाकरः ॥ २०॥  
  
      इति श्री सिद्धिविनायक स्तोत्रम् ।  
  
Encoded by Suresh Vyas (mltipure at twrol.com)  
Date: Fri, 25 Dec 1998  
  
