---
Author: pushpadanta
Category: ganesha, stotra, puShpadanta
File name: gaNeshamahimnastotra.itx
Language: Sanskrit
Latest update: April 23, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: ganesha
Text title: gaNeshamahimnaH stotram
Texttype: stotra
Transliterated by: Available at webdunia.com
engtitle: gaNeshamahimnaH stotram
itxtitle: gaNeshamahimnastotram
title: गणेशमहिम्नस्तोत्रम्

---
  
 श्रीगणेशमहिम्नःस्तोत्रम्   
  
श्री गणेशाय नमः ।  
अनिर्वाच्यं रूपं स्तवन-निकरो यत्र गलित-  
स्तथा वक्ष्ये स्तोत्रं प्रथमपुरुषस्याऽत्र महतः ।  
यतो जातं विश्वं स्थितमपि सदा यत्र विलयः  
स कीदृग्गीर्वाणः सुनिगमनुतः श्रीगणपतिः ॥ १॥  
  
गणेशं गाणेशाः शिवमिति च शैवाश्च विबुधा  
रविं सौरा विष्णुं प्रथमपुरुषं विष्णुभजकाः ।  
वदन्त्येके शाक्ता जगदुदयमूलां परिशिवां  
न जाने किं तस्मै नम इति परं ब्रह्म सकलम् ॥ २॥  
  
तथेशं योगज्ञा गणपतिमिमं कर्म निखिलं  
समीमांसा वेदान्तिन इति परं ब्रह्म सकलम् ।  
अजां साङ्ख्यो ब्रूते सकलगुणरूपां च सततं  
प्रकर्तारं न्यायस्त्वथ जगति बौद्धा धियमिति ॥ ३॥  
  
कथं ज्ञेयो बुद्धेः परतर इयं बाह्यसरणिर्यथा  
धीर्यस्य स्यात् स च तदनुरूपो गणपतिः ।  
महत्कृत्यं तस्य स्वयमपि महान् सूक्ष्ममणुवद्  
ध्वनिर्ज्योतिर्बिन्दुर्गगनसदृशः किं च सदसत् ॥ ४॥  
  
अनेकास्योऽपाराक्षि- करचरणोऽनन्त-हृदयस्तथा  
नानारूपो विविधवदनः श्रीगणपतिः ।  
अनन्ताह्वः शक्त्या विविधगुणकर्मैकसमये  
त्वसङ्ख्यातानन्ताभिमत- फलदोऽनेकविषये ॥ ५॥  
  
न यस्याऽन्तो मध्यो न च भवति चादिः सुमहतामलिप्तः  
कृत्वेत्थं सकलमपि खंवत् स च पृथक् ।  
स्मृतः संस्मर्तॄणां सकलहृदयस्थः प्रियकरो  
नमस्तस्मै देवाय सकलसुरवन्द्याय महते ॥ ६॥  
  
गणेशाद्यं बीजं दहन-वनिता-पल्लवयुतं  
मनुश्चैकार्णोऽयं प्रणवसहितोऽभीष्टफलदम् ।  
सबिन्दुश्चागाद्याङ्गणकऋषिछन्दोऽस्य च निचृत्  
स देवः प्राग्बीजं विपदपि च शक्तिर्जपकृताम् ॥ ७॥  
  
गकारो हेरम्बः सगुण इति पुनिर्गुणमयो  
द्विधाऽप्येको जातः प्रकृतिपुरुषो ब्रह्म हि गणः ।  
स चेशश्चोत्पत्ति-स्थिति- लयकरोऽयं प्रथमको  
यतो भूतं भव्यं भवति पतिरीशो गणपतिः ॥ ८॥  
  
गकारः कण्ठोर्ध्व गजमुखसमो मर्त्यसदृशो  
णकारः कण्डाधो जठरसदृशाकार इति च ।  
अधोभाग ः कट्यां चरण इति हीशोऽस्य च तनु-  
र्विभातीत्थं नाम त्रिभुवनसमं भूर्भुवःसुवः ॥ ९॥  
  
गणेशेति त्र्यर्णात्मकमपि वरं नाम सुखदं  
सकृत्प्रोच्चैरुच्चारितमिति नृभिः पावनकरम् ।  
गणेशस्यैकस्य प्रतिजपकरस्यास्य सुकृतं  
न विज्ञातो नाम्नः सकलमहिमा कीदृशविधः ॥ १०॥  
  
गणेशेत्याह्वां यः प्रवदति मुहुस्तस्य पुरतः  
प्रपश्यँस्तद्वक्त्रं स्वयमपि गणस्तिष्ठति तदा ।  
स्वरूपस्य ज्ञानं त्वमुक इति नाम्नाऽस्य भवति  
प्रबोधः सुप्तस्य त्वखिलमिह सामर्थ्यममुना ॥ ११॥  
  
गणेशो विश्वेऽस्मिन् स्थित इह च विश्वं गणपतौ  
गणेशो यत्रास्ते धृति- मतिरनैश्वर्यमखिलम् ।  
समुक्तं नामैकं गणपतिपदं मङ्गलमयं  
तदेकास्यं दृष्टेः सकल-विबुधास्येक्षण- समम् ॥ १२॥  
  
बहुक्लेशैर्व्याप्तः स्मृत उत गणेशे च हृदये  
क्षणात् क्लेशान् मुक्तोभवति सहसा त्वभ्रचयवत् ।  
बने विद्यारम्भे युधि रिपुभये कुत्र गमने  
प्रवेशे प्राणान्ते गणपतिपदं चाऽऽशु विशति ॥ १३॥  
  
गणाध्यक्षो ज्येष्ठः कपिल अपरो मङ्गलनिधि-  
र्दयालुर्हेरमबो वरद इति चिन्तामणिरजः ।  
वरानीशो ढुण्ढिर्गजवदननामा शिवसुतो  
मयूरेशो गौरीतनय इति नामानि पठति ॥ १४॥  
  
महेशोऽयं विष्णुः सकविरविरिन्दुः कमलजः  
क्षितिस्तोयं वह्निः श्वसन इति खं त्वद्रिरूदधिः ।  
कुजस्तारः शुक्रो गुरुरुडुबुधोऽगुश्च धनदो  
यमः पाशो काव्यः शनिरखिलरूपो गणपतिः ॥ १५॥  
  
मुखं वह्विः पादौ हरिरपि विधाता प्रजननं  
रविर्नेत्रे चन्द्रो हृदयमपि कामोऽस्य मदनः ।  
करौ शक्रः कट्यामवनिरूदरं भाति दशनं  
गणेशस्यासन् वै क्रतुमयवपुश्चैव सकलम् ॥ १६॥  
  
अनर्ध्यालङ्कारैररुण-वसनैर्भूषित- तनुः  
करीन्द्रास्यः सिंहासनमुपगतो भाति बुधराट् ।  
स्थितः स्यात्तन्मध्येऽप्युदित- रविबिम्बोपम-रुचिः  
स्थिता सिद्धिर्वामे मतिरितरगा चामरकरा ॥ १७॥  
  
समन्तात्तस्यासन् प्रवरमुनिसिद्धाः सुरगणाः  
प्रशंसन्तीत्यग्रे विविधनुतिभिः साऽञ्जलिपुटाः ।  
बिडौजाद्यैर्ब्रह्मादिभिरनुवृतो भक्तनिकरै-  
र्गणक्रीडामोद-प्रमुद-विकटाद्यैः सहचरै ः ॥ १८॥  
  
वशित्वाद्यष्टाष्टादश-दिगखिलाल्लोलमनुवाग्  
धृतिः पादूः खड्गोऽञ्जनरसबलाः सिद्धय इमाः ।  
सदा पृष्ठे तिष्टन्त्यानिमिषिदृशस्तन्मुखलया  
गणेशं सेवन्तेऽत्यतिनिकटसूपायनकराः ॥ १९॥  
  
मृगाङ्कास्या रम्भाप्रभृतिगणिका यस्य पुरतः  
सुसङ्गीत कुर्वन्त्यपि कुतुकगन्धर्वसहिताः ।  
मुदः पारो नाऽत्रेत्यनुपमपदे दोर्विगलिता  
स्थिरं जातं चित्तं चरणमवलोक्यास्य विमलम् ॥ २०॥  
  
हरेणाऽयं ध्यातस्त्रिपुरमथने चाऽसुरवधे  
गणेशः पार्वत्या बलिविजयकालेऽपि हरिणा ।  
विधात्रा संसृष्टावुरगपतिना क्षोणिधरणे  
नरैः सिद्धौ मुक्तौ त्रिभुवनजये पुष्पधनुषा ॥ २१॥  
  
अयं सुप्रासादे सुर इव निजानन्दभुवने  
महान् श्रीमानाद्यो लघुतरगृहे रङ्कसदृशः ।  
शिवद्वारे द्वाःस्थो नृप इव सदा भूपतिगृहे  
स्थितो भूत्वोमाङ्के शिशुगणपतिर्लालनपरः ॥ २२॥  
  
अमुष्मिन् सन्तुष्टे गजवदन एवापि विबुधे  
ततस्ते सन्तुष्टास्त्रिभुवनगताः स्युर्बुधगणाः ।  
दयालुर्हेरम्बो न च भवति यस्मिंश्च पुरुषे  
वृथा सर्वं तस्य प्रजननमतः सान्द्रतमसि ॥ २३॥  
  
वरेण्यो भूशुण्डिर्भृगु-गुरु-कुजा-मुद्गलमुखा  
ह्यपारास्तद्भक्ता जप-हवन-पूजा-स्तुतिपराः ।  
गणेशोऽयं भक्तप्रिय इति च सर्वत्र गदितं  
विभक्तिर्यत्रास्ते स्वयमपि सदा तिष्ठति गणः ॥ २४॥  
  
मृदः काश्चिद्धातोश्छद- विलिखिता वाऽपि दृषदः  
स्मृता व्याजान्मूर्तिः पथि यदि बहिर्येन सहसा ।  
अशुद्धोऽद्धा द्रष्टा प्रवदति तदाह्वां गणपतेः  
श्रुत्वा शुद्धो मर्त्यो भवति दुरिताद् विस्मय इति ॥ २५॥  
  
बहिर्द्वारस्योर्ध्वं गजवदन-वर्ष्मेन्धनमयं  
प्रशस्तं वा कृत्वा विविध कुशलैस्तत्र निहितम् ।  
प्रभावात्तन्मूर्त्या भवति सदनं मङ्गलमयं  
विलोक्यानन्दस्तां भवति जगतो विस्मय इति ॥ २६॥  
  
सिते भाद्रे मासे प्रतिशरदि मध्याह्नसमये  
मृदो मूर्ति कृत्वा गणपतितिथौ ढुण्ढिसदृशीम् ।  
समर्चन्त्युत्साहः प्रभवति महान् सर्व सदने  
विलोक्यानन्दस्ताम् प्रभवति नृणां विस्मय इति ॥२७।  
तथा ह्येकः श्लोको वरयति महिम्नो गणपतेः  
कथं स श्लोके ऽस्मिन् स्तुत इति भवेत् सम्प्रपठिते ।  
स्मृतं नामास्यैकं सकृदिदमनन्ताह्वयसमं  
यतो यस्यैकस्य स्तवनसदृशं नाऽन्यदपरम् ॥ २८॥  
  
गजवदन विभो यद्- वर्णितं वैभवं ते  
त्विह जनुषि ममेत्थं चारु तद्दर्शयाशु ।  
त्वमसि च करुणायाः सागरः कृत्स्नदाता-  
अप्यति तव भृतकोऽहं सर्वदा चिन्तकोऽस्मि ॥ २९॥  
  
सुस्तोत्रं प्रपठतु नित्यमेतदेव स्वानन्दं  
प्रति गमनेऽप्ययं सुमार्गः ।  
सचिन्त्यं स्वमनसि तत्पदारविन्दं  
स्थाप्याग्रे स्तवनफलं नतीः करिष्ये ॥ ३०॥  
  
गणेशदेवस्यं महात्म्यमेतद् यः श्रावयेद्वाऽपि पठेच्च तस्य ।  
क्लेशा लयं यान्ति लभेच्च शीघ्रं स्त्री-पुत्र-  
विद्यार्थ-गृहं च मुक्तिम् ॥ ३१॥  
  
॥ इति श्रीपुष्पदन्तविरचितं श्रीगणेशमहिम्नः स्तोत्रं  
सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
