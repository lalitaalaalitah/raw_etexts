---
Author: umApatisharmadvivedi
Category: ganesha, stotra
File name: gaNeshapanchachAmarastotram.itx
Language: Sanskrit
Latest update: September 02, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Panchachamara Stotram
Texttype: stotra
engtitle: gaNeshapanchachAmarastotram
itxtitle: gaNeshapanchachAmarastotram
title: गणेशपञ्चचामरस्तोत्रम्

---
  
 श्रीगणेशपञ्चचामरस्तोत्रम्   
श्रीगणेशाय नमः ।  
ललाट-पट्टलुण्ठितामलेन्दु-रोचिरुद्भटे  
वृताति-वर्चरस्वरोत्सररत्किरीट-तेजसि ।  
फटाफटत्फटत्स्फुरत्फणाभयेन भोगिनां  
शिवाङ्कतः शिवाङ्कमाश्रयच्छिशौ रतिर्मम ॥ १॥  
  
अदभ्र-विभ्रम-भ्रमद्-भुजाभुजङ्गफूत्कृती-  
र्निजाङ्कमानिनीषतो निशम्य नन्दिनः पितुः ।  
त्रसत्सुसङ्कुचन्तमम्बिका-कुचान्तरं यथा  
विशन्तमद्य बालचन्द्रभालबालकं भजे ॥ २॥  
  
विनादिनन्दिने सविभ्रमं पराभ्रमन्मुख-  
स्वमातृवेणिमागतां स्तनं निरीक्ष्य सम्भ्रमात् ।  
भुजङ्ग-शङ्कया परेत्यपित्र्यमङ्कमागतं  
ततोऽपि शेषफूत्कृतैः कृतातिचीत्कृतं नमः ॥ ३॥  
  
विजृम्भमाणनन्दि-घोरघोण-घुर्घुरध्वनि-  
प्रहास-भासिताशमम्बिका-समृद्धि-वर्धिनम् ।  
उदित्वर-प्रसृत्वर-क्षरत्तर-प्रभाभर-  
प्रभातभानु-भास्वरं भवस्वसम्भवं भजे ॥ ४॥  
  
अलङ्गृहीत-चामरामरी जनातिवीजन-  
प्रवातलोलि-तालकं नवेन्दुभालबालकम् ।  
विलोलदुल्ललल्ललाम-शुण्डदण्ड-मण्डितं  
सतुण्ड-मुण्डमालि-वक्रतुण्डमीड्यमाश्रये ॥ ५॥  
  
प्रफुल्ल-मौलिमाल्य-मल्लिकामरन्द-लेलिहा  
मिलन् निलिन्द-मण्डलीच्छलेन यं स्तवीत्यमम् ।  
त्रयीसमस्तवर्णमालिका शरीरिणीव तं  
सुतं महेशितुर्मतङ्गजाननं भजाम्यहम् ॥ ६॥  
  
प्रचण्ड-विघ्न-खण्डनैः प्रबोधने सदोद्धुरः  
समर्द्धि-सिद्धिसाधनाविधा-विधानबन्धुरः ।  
सबन्धुरस्तु मे विभूतये विभूतिपाण्डुरः  
पुरस्सरः सुरावलेर्मुखानुकारिसिन्धुरः ॥ ७॥  
  
अराल-शैलबालिका-ऽलकान्तकान्त-चन्द्रमो-  
जकान्तिसौध-माधयन् मनोऽनुराधयन् गुरोः ।  
सुसाध्य-साधवं धियां धनानि साधयन्नय-  
नशेषलेखनायको विनायको मुदेऽस्तु नः ॥ ८॥  
  
रसाङ्गयुङ्ग-नवेन्दु-वत्सरे शुभे गणेशितु-  
स्तिथौ गणेशपञ्चचामरं व्यधादुमापतिः ।  
पतिः कविव्रजस्य यः पठेत् प्रतिप्रभातकं  
स पूर्णकामनो भवेदिभानन-प्रसादभाक् ॥ ९॥  
  
छात्रत्वे वसता काश्यां विहितेयं यतः स्तुतिः ।  
ततश्छात्रैरधीतेयं वैदुष्यं वर्द्धयेद्धिया ॥ १०॥  
  
॥ इति श्रीकविपत्युपनामक-उमापतिशर्मद्विवेदि-विरचितं  
गणेशपञ्चचामरस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
