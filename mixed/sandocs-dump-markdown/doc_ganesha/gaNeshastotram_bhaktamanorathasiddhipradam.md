---
Author: Traditional
Category: ganesha, stotra
Description-comments: mudgalapurANa
File name: bhaktamanorathasiddhipradaMgaNeshastotram.itx
Language: Sanskrit
Latest update: May 12, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: bhaktamanorathasiddhipradaM gaNeshastotram
Texttype: stotra
Transliterated by: Karthik Chandan.P , Amith K Nagaraj
engtitle: gaNeshastotram bhaktamanorathasiddhipradam
itxtitle: gaNeshastotram bhaktamanorathasiddhipradam
title: गणेशस्तोत्रम् भक्तमनोरथसिद्धिप्रदम्

---
  
 भक्तमनोरथसिद्धिप्रदं गणेशस्तोत्रम्   
  
श्री गणेशाय नमः । स्कन्द उवाच ।  
नमस्ते योगरूपाय सम्प्रज्ञातशरीरिणे ।  
असम्प्रज्ञातमूर्ध्ने ते तयोर्योगमयाय च ॥ १॥  
  
वामाङ्गभ्रान्तिरूपा ते सिद्धिः सर्वप्रदा प्रभो ।  
भ्रान्तिधारकरूपा वै बुद्धिस्ते दक्षिणाङ्गके ॥ २॥  
  
मायासिद्धिस्तथा देवो मायिको बुद्धिसञ्ज्ञितः ।  
तयोर्योगे गणेशान त्वं स्थितोऽसि नमोऽस्तु ते ॥ ३॥  
  
जगद्रूपो गकारश्च णकारो ब्रह्मवाचकः ।  
तयोर्योगे हि गणपो नाम तुभ्यं नमो नमः ॥ ४॥  
  
चतुर्विधं जगत्सर्वं ब्रह्म तत्र तदात्मकम् ।  
हस्ताश्चत्वार एवं ते चतुर्भुज नमोऽस्तु ते ॥ ५॥  
  
स्वसंवेद्यं च यद्ब्रह्म तत्र खेलकरो भवान् ।  
तेन स्वानन्दवासी त्वं स्वानन्दपतये नमः ॥ ६॥  
  
द्वन्द्वं चरसि भक्तानां तेषां हृदि समास्थितः ।  
चौरवत्तेन तेऽभूद्वै मूषको वाहनं प्रभो ॥ ७॥  
  
जगति ब्रह्मणि स्थित्वा भोगान्भुङ्क्षि स्वयोगगः ।  
जगद्भिर्ब्रह्मभिस्तेन चेष्टितं ज्ञायते न च ॥ ८॥  
  
चौरवद्भोगकर्ता त्वं तेन ते वाहनं परम् ।  
मूषको मूषकारूढो हेरम्बाय नमो नमः ॥ ९॥  
  
किं स्तौमि त्वां गणाधीश योगशान्तिधरं परम् ।  
वेदादयो ययुः शान्तिमतो देवं नमाम्यहम् ॥ १०॥  
  
इति स्तोत्रं समाकर्ण्य गणेशस्तमुवाच ह ।  
वरं वृणु महाभाग दास्यामि दुर्लभं ह्यपि ॥ ११॥  
  
त्वया कृतमिदं स्तोत्रं योगशान्तिप्रदं भवेत् ।  
मयि भक्तिकरं स्कन्द सर्वसिद्धिप्रदं तथा ॥ १२॥  
  
यं यमिच्छसि तं तं वै दास्यामि स्तोत्रयन्त्रितः ।  
पठते शृण्वते नित्यं कार्तिकेय विशेषतः ॥ १३॥  
  
इति श्रीमुद्गलपुराणन्तर्वर्ति गणेशस्तोत्रं समाप्तम् ।  
  
Encoded by Karthik Chandan.P (kardan5380 at yahoo.com)  
and Amith K Nagaraj (amithkn at rediffmail.com)  
Proofread by Ravin Bhalekar ravibhalekar at hotmail.com  
  
  
