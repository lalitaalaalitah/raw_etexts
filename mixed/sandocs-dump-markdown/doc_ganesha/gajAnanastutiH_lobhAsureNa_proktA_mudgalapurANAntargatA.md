---
Category: ganesha
Description/comments: Mudgalapurana, Khanda 4, Adhyaya 42
File name: gajAnanastutiHlobhAsureNaproktA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Gajanana Stuti by Lobhasura
Transliterated by: Ajit Krishnan
engtitle: gajAnanastutiH lobhAsureNa proktA
itxtitle: gajAnanastutiH lobhAsureNa proktA (mudgalapurANAntargatA)
title: गजाननस्तुतिः लोभासुरेण प्रोक्ता (मुद्गलपुराणान्तर्गता)

---
  
 गजाननस्तुतिः लोभासुरेण प्रोक्ता   
मुद्गल उवाच -  
तं प्रणम्य महादैत्यो लोभः परशुं उत्तमम् ।  
कृताञ्जलिः प्रतुष्टाव भयभीतः समन्ततः ॥ ३॥  
  
लोभासुर उवाच ।  
नमस्ते शस्त्रराजाय शस्त्राणां ब्रह्मरूपिणे ।  
नानाशस्त्राणि शस्त्रेश! त्वदाधाराणि ते नमः ॥ ४॥  
  
प्रलयानलसङ्काशं स्वरूपं धरते नमः ।  
अनन्तवीर्ययुक्ताय भास्करामिततेजसे ॥ ५॥  
  
दृश्यादृश्यमयायैव सर्वदर्पहराय ते ।  
धर्मसंस्थापनार्थाय नानारूपधराय च ॥ ६॥  
  
साक्षाद्गजाननस्यैव यद्वीर्यं नियतात्मकम् ।  
तदेव त्वं महाशस्त्रं किं ते स्तौमि नमो नमः ॥ ७॥  
  
शरणागतपालाय सदा स्वानन्दसंस्थितः ।  
रक्ष मां भयभीतं भोः परशो! ते नमो नमः ॥ ८॥  
  
नमस्ते गजवक्त्राय नानासिद्धिप्रदायिने ।  
बुद्धिचालकवेषाय ब्रह्मणे वै नमो नमः ॥ १४॥  
  
हेरम्बाय सदा स्वानन्दवासिने महात्मने ।  
परात्परतरायैव विघ्नेशाय नमो नमः ॥ १५॥  
  
सुरासुरप्रियकर सुरासुरमयाय ते ।  
लोभयुक्तान् विधर्मस्थान्नाशनाय नमो नमः ॥ १६॥  
  
देवानां पालकायैव दैत्यानां रक्षकाय ते ।  
सर्वेषां दर्पहन्त्रे वै गणेशाय नमो नमः ॥ १७॥  
  
लम्बोदराय देवेश! दैत्येश! मूषकध्वज! ।  
अनादये च सर्वेषां आदिरूपाय ते नमः ॥ १८॥  
  
आदिमध्यान्तहीनायादिमध्यान्तस्वरूपिणे ।  
ब्रह्मेशाय महेशानां पालकाय नमो नमः ॥ १९॥  
  
ब्रह्मभ्यो ब्रह्मदात्रे च सदा शान्तिधराय ते ।  
शान्तीनां शान्तिरूपाय नमो योगाय वै नमः ॥ २०॥  
  
एकदन्ताय सर्वेश! वक्रतुण्डाय ते नमः ।  
महोदराय पूर्णाय पूर्णानन्दाय ते नमः ॥ २१॥  
  
सर्वेषां मूलबीजाय मात्रे पित्रे नमो नमः ।  
ज्येष्ठराजाय ज्येष्ठानां पालकाय नमो नमः ॥ २२॥  
  
बीजरूपं गणाधीश! जगतां ब्रह्मणां गजम् ।  
चिह्नेन लभ्यसे तेन गजानन! नमोऽस्तु ते ॥ २३॥  
  
बोधहीनाय रूपाय सदा साङ्ख्यमयाय च ।  
विदेहाय नमस्तुभ्यं प्रत्यक्षं रूपधारिणे ॥ २४॥  
  
यं स्तोतुं न समर्थाश्च वेदा योगिशिवादयः ।  
तं किं स्तौमि गणाधीश! नमस्ते वरदो भव ॥ २५॥  
  
त्वद्दर्शनजमाहात्म्यात् संस्तुतोऽसि महाप्रभो ! ।  
तेन मेऽभयदो भूत्वा रक्ष दासं विशेषतः ॥ २६॥  
  
एवं स्तुत्वा महालोभः प्रणनाम गजाननम् ।  
तमुवाच दयासिन्धुर्भक्तं भक्तप्रपालकः ॥ २७॥  
  
गजानन उवाच ।  
त्वया कृतमिदं स्तोत्रं सर्वसिद्धिकरं भवेत् ।  
पठतः श्रृण्वतश्चैव लोभस्तं नैव पीडयेत् ॥ २९॥  
  
पुत्रपाउत्रादिसंयुक्तो भुक्त्वा भोगान् मनेप्सितान् ।  
अन्ते स्वानन्दलोके स ब्रह्मभूतो भवैष्यति ॥ ३०॥  
  
इति लोभासुरेण प्रोक्ता गजाननस्तुतिः समाप्ता । ४.४२  
  
  
Encoded by Ajit Krishnan  
Proofread by Ajit Krishnan, PSA Easwaran  
  
