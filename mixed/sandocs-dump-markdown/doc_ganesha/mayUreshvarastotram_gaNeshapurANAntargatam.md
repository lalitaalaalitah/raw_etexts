---
Author: Traditional
Category: ganesha, stotra
Description-comments: gaNeshapurANa
File name: mayuureshvarastotram.itx
Language: Sanskrit
Latest update: May 12, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: mayuureshvarastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: mayUreshvarastotram
itxtitle: mayUreshvarastotram (gaNeshapurANAntargatam)
title: मयूरेश्वरस्तोत्रम् (गणेशपुराणान्तर्गतम्)

---
  
 मयूरेश्वरस्तोत्रम्   
  
श्री गणेशाय नमः ।  
सर्वे उचुः ।  
परब्रह्मरूपं चिदानन्दरूपं परेशं सुरेशं गुणाब्धिं गुणेशम् ।  
गुणातीतमीशं मयूरेशवन्द्यं गणेशं नताः स्मो नताः स्मो नताः स्मः ॥ १॥  
  
जगद्वन्द्यमेकं पराकारमेकं गुणानां परं कारणं निर्विकल्पम् ।  
जगत्पालकं हारकं तारकं तं मयूरेशवन्द्यं नताः स्मो नताः स्मः ॥ २॥  
  
महादेवसूनुं महादैत्यनाशं महापूरुषं सर्वदा विघ्ननाशम् ।  
सदा भक्तपोषं परं ज्ञानकोशं मयूरेशवन्द्यं नताः स्मो नताः स्मः ॥ ३॥  
  
अनादिं गुणादिं सुरादिं शिवाया महातोषदं सर्वदा सर्ववन्द्यम् ।  
सुरार्यन्तकं भुक्तिमुक्तिप्रदं तं मयूरेशवन्द्यं नताः स्मो नताः स्मः ॥ ४॥  
  
परं मायिनं मायिनामप्यगम्यं मुनिध्येयमाकाशकल्पं जनेशम् ।  
असङ्ख्यावतारं निजाज्ञाननाशं मयूरेशवन्द्यं नताः स्मो नताः स्मः ॥ ५॥  
  
अनेकक्रियाकारकं श्रुत्यगम्यं त्रयीबोधितानेककर्मादिबीजम् ।  
क्रियासिद्धिहेतुं सुरेन्द्रादिसेव्यं मयूरेशवन्द्यं नताः स्मो नताः स्मः ॥ ६॥  
  
महाकालरूपं निमेषादिरूपं कलाकल्परूपं सदागम्यरूपम् ।  
जनज्ञानहेतुं नृणां सिद्धिदं तं मयूरेशवन्द्यं नताः स्मो नताः स्मः ॥ ७॥  
  
महेशादिदेवैः सदा ध्येयपादं सदा रक्षकं तत्पदानां हतारिम् ।  
मुदा कामरूपं कृपावारिधिं तं मयूरेशवन्द्यं नताः स्मो नताः स्मः ॥ ८॥  
  
सदा भक्तिं नाथे प्रणयपरमानन्दसुखदो  
यतस्त्वं लोकानां परमकरुणामाशु तनुषे ।  
षडूर्मीनां वेगं सुरवर विनाशं नय विभो  
ततो भक्तिः श्लाघ्या तव भजनतोऽनन्यसुखदात् ॥ ९॥  
  
किमस्माभिः स्तोत्रं सकलसुरतापालक विभो  
विधेयं विश्वात्मन्नगणितगुणानामधिपते ।  
न सङ्ख्याता भूमिस्तव गुणगणानां त्रिभुवने  
न रूपाणां देव प्रकटय कृपां नोऽसुरहते ॥ १०॥  
  
मयूरेशं नमस्कृत्य ततो देवोऽब्रवीच्च तान् ।  
य इदं पठते स्तोत्रं स कामान् लभतेऽखिलान् ॥ ११॥  
  
सर्वत्र जयमाप्नोति मानमायुः श्रियं पराम् ।  
पुत्रवान् धनसम्पन्नो वश्यतामखिलं नयेत् ॥ १२॥  
  
सहस्रावर्तनात्कारागृहस्थं मोचयेज्जनम् ।  
नियुतावर्तनान्मर्त्यो साध्यं यत्साधयेत्क्षणात् ॥ १३॥  
  
इति श्रीगणेशपुराणे उत्तरखण्डे बालचरित्रे मयूरेश्वरस्तोत्रं  
सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
  
  
