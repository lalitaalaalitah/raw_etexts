---
Author: Traditional
Category: ganesha, stotra, mangala
Description-comments: mudgalapurANa
File name: mangalAcharaNam.itx
Language: Sanskrit
Latest update: January 2, 2004
Location: doc_ganesha
Proofread by: Karthik Chandan.P, Amith K Nagaraj (amithkn at rediffmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: maNgalAcharaNam
Texttype: stotra
Transliterated by: Karthik Chandan.P, Amith K Nagaraj (amithkn at rediffmail.com)
engtitle: maNgalAcharaNam
itxtitle: maNgalAcharaNam
title: मण्गलाचरणम्

---
  
 मङ्गलाचरणम्   
  
        श्री गणेशाय नमः ॥  
  
        श्रीगुरुभ्यो नमः ॥  
  
स जयति सिन्धुरवदनो देवो यत्पादपङ्कजस्मरणम् ।  
वासरमणिरिव तमसां राशिं नाशयति विऽघ्नानाम् ॥ १॥  
  
सुमुखश्चैकदन्तश्च कपिलो गजकर्णकः ।  
लम्बोदरश्च विकटो  विघ्ननाशो गणाधिपः ॥ २॥  
  
धूम्रकेतुर्गणाध्यक्षो भालचन्द्रो गजानानः ।  
द्वादशैतानि नामानि यः पठेच्छृणुयादपि ॥ ३॥  
  
विद्यारम्भे विवाहे च प्रवेशे निर्गमे तथा ।  
सङ्ग्रामे सङ्कटे चैव विघ्नस्तस्य न जायते ॥ ४॥  
  
शुक्लाम्बरधरं देवं शशिवर्णं चतुर्भुजम् ।  
प्रसन्नवदनं ध्यायेत् सर्वाविघ्नोपशान्तये ॥ ५॥  
  
व्यासं वसिष्ठनप्तारं शक्तेः पौत्रमकल्मषम् ।  
पराशरात्मजं वन्दे शुकतातं तपोनिधिम् ॥ ६॥  
  
व्यासाय विष्णुरूपाय व्यासरूपाय  विष्णवे ।  
नमो वै ब्रह्मनिधये वासिष्ठाय नमो नमः ॥ ७॥  
  
अचतुर्वदनो ब्रह्मा द्विबाहुरपरो हरिः ।  
अभाललोचनः शम्भुर्भगवान् बादरायणः ॥ ८॥  
  
इति मङ्गलाचरणं सम्पूर्णम् ॥  
  
  
Encoded and proofread by  
Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
  
