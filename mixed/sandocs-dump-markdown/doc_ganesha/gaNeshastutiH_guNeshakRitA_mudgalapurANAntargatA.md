---
Category: ganesha
Description/comments: Mudgalapurana, Khanda 1, Adhyaya 8
File name: gaNeshastutiHguNeshakRRitA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: NA
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Stuti by Gunesha
Transliterated by: NA
engtitle: gaNeshastutiH guNeshakRitA
itxtitle: gaNeshastutiH guNeshakRitA (mudgalapurANAntargatA)
title: गणेशस्तुतिः गुणेशकृइता (मुद्गलपुराणान्तर्गता)

---
  
 गणेशस्तुतिः गुणेशकृता   
श्रीगणेशाय नमः ।  
गुणेश उवाच ।  
नमामि देवं गणनाथमीशं सदा सुशान्तं हृदि योगिनां वै ।  
अपारयोगं दृढयोगनाथं सुशान्तयोगेश्वरमानतोऽस्मि ॥ ४२॥  
  
अयोगरूपं कथितुं त्वशक्यं निवृत्तिमात्रं ह्यसमाधिसंस्थम् ।  
अभेदभेदात्मकमूलहीनं सुशान्तयोगेश्वरमानतोऽस्मि ॥ ४३॥  
  
सदा समाधिस्थमनन्तपारं प्रभुं स्वसंवेद्यमयं विभान्तम् ।  
निजात्मयोगेन च लभ्यमेवं सुशान्तयोगेश्वरमानतोऽस्मि ॥ ४४॥  
  
विदेहयोगेन च साङ्ख्यरूपं जनेन लभ्यं गणराजमीड्यम् ।  
सदा ह्युपाधौ न हितं गणेशं सुशान्तयोगेश्वरमानतोऽस्मि ॥ ४५॥  
  
सुसंस्थितं सर्वविलासयुक्तं हृद्विज्ञबोधात्मकमादिदेवम् ।  
अभेदमात्रं परमार्थरूपं सुशान्तयोगेश्वरमानतोऽस्मि ॥ ४६॥  
  
अनादिमध्यान्तमनन्तपारं सुसंवृतं सन्ततमात्मरूपम् ।  
गणेशमाद्यं पुरुषं पुराणं सुशान्तयोगेश्वरमानतोऽस्मि ॥ ४७॥  
  
अनादिरूपं प्रकृतिप्रभेदं सदा सुबिन्द्वात्मकमप्रमेयम् ।  
अमायिकं मोहकरं प्रसिद्धं सुशान्तयोगेश्वरमानतोऽस्मि ॥ ४८॥  
  
गुणेषु रूपेण विराजमानमपारमव्यक्तमयं गणेशम् ।  
गुणैर्विहीनं गुणचालकं च सुशान्तयोगेश्वरमानतोऽस्मि ॥ ४९॥  
  
समस्वरूपं जगदीशमेकं सुषुप्तिरूपं सकलावभासम् ।  
अनादिमायामयमोहधारं सुशान्तयोगेश्वरमानतोऽस्मि ॥ ५०॥  
  
जगन्मयं सूक्ष्मविभूतिधारं हिरण्मयं स्वप्नगतं गणेशम् ।  
जनस्य विज्ञानकर पुराणं सुशान्तयोगेश्वरमानतोऽस्मि ॥ ५१॥  
  
स्तुतं सदा देवमुनीन्द्रसिद्धैः स्थितं जगन्मोहमयं प्रसिद्धम् ।  
सदा परं स्थूलविहारयुक्तं सुशान्तयोगेश्वरमानतोऽस्मि ॥ ५२॥  
  
असत्स्वरूपं विविधेष्वभेदं गणेशमायामयशक्तिरूपम् ।  
मनोवचोहीनमहानुभावं सुशान्तयोगेश्वरमानतोऽस्मि ॥ ५३॥  
  
रविस्वरूपं ह्यमृतं पुराणमभेदमेकात्मकमात्मरूपम् ।  
अखण्डमानन्दघनं गणेशं सुशान्तयोगेश्वरमानतोऽस्मि ॥ ५४॥  
  
समं सदा विष्णुमचिन्त्यभावमभेदभेदादिविवर्जितं च ।  
सदा सुखानन्दमयं गणेशं सुशान्तयोगेश्वरमानतोऽस्मि ॥ ५५॥  
  
अचिन्त्यरूपं सकलैर्विहीनं सदाशिवं मोहविहीनमाद्यम् ।  
अपारवेशं स्वसुखावभासं सुशान्तयोगेश्वरमानतोऽस्मि ॥ ५६॥  
  
पदार्थरूपं विविधप्रभेदं विकारयुक्तं परमप्रमेयम् ।  
बोधात्मकं त्वम्पदरूपमेव सुशान्तयोगेश्वरमानतोऽस्मि ॥ ५७॥  
  
अखण्डमेकात्मकविश्वरूपं विकारहीनं महदप्रमेयम् ।  
गणेशमेकं हृदि तत्पदस्थं सुशान्तयोगेश्वरमानतोऽस्मि ॥ ५८॥  
  
गणेश चैते विविधस्वरूपाः कलावतारा भवतो हि भव्याः ।  
सुशान्तमेकं भवदीयरूपं कथं विभाव्यं मनसा न लभ्यम् ॥ ५९॥  
  
यदा च सर्वात्ममयं वदामि तदा तु सोऽहं प्रकृतिस्वरूपम् ।  
गकाररूपं जगदीशभेदं गकारमेकं शरणं प्रपद्ये ॥ ६०॥  
  
मनोवचोहीनमथो वदामि ह्ययोगसंयोगमयं णकारम् ।  
निवृत्तिरूपं शरणं सदा वै नमामि ते सर्ववरिष्ठमाद्यम् ॥ ६१॥  
  
न शक्यसे वक्तुमवक्तुमेवमतो भवन्तं प्रणमामि ढुण्ढे ।  
गणेश विघ्नेश महानुभाव प्रसीद भो ब्रह्मपते महात्मन् ॥ ६२॥  
  
जन्म धन्यं धन्यमक्षि विद्या ज्ञानं तपः फलम् ।  
येन दृष्टो गणाधीशः कृतकृत्योऽम्मि साम्प्रतम् ॥ ६३॥  
  
मह्यं यदि वरो दयस्तदा भक्तिं दृढां त्वयि ।  
देहि मे परमेशान यया मोहो विनश्यति ॥ ६४॥  
  
सृष्टिसजनसामर्थ्यं भजतां कामपूरणम ।  
निर्विघ्नं सर्वकार्येषु देहि विघ्नविनाशन ॥ ६५॥  
  
गुणेशवचनं श्रुत्वा सुप्रसन्नो गजाननः ।  
मेघगाम्भीर्यसादृश्यं वचनं त्विदमब्रवीत् ॥ ६६॥  
  
श्रीगणेश उवाच ।  
भविता में महाभक्तिः मृष्टीनां रचनास्तथा ।  
नानाविधा भविष्यन्ति निर्विघ्नं सर्वदा भवत् ॥ ६७॥  
  
भवद्भ्यः सर्वदातृत्वं भविष्यति तथाऽनघ ।  
महाकार्ये समुत्पन्ने दाम्येऽहं दर्शनं च ते ॥ ६८॥  
  
स्तोत्रं त्वया कृतं यच्च सर्वमान्यं भविष्यति ।  
पठतां शृण्वतां चैव ब्रह्मभूतकरं महत् ॥ ६९॥  
  
स्तोत्रं ब्रह्मपतेः साक्षान्नाम्ना वै स्तुतिसारकम् ।  
भविष्यति महाभाग सर्वसिद्धिकरं परम् ॥ ७०॥  
  
सकामेभ्यो जनेभ्योऽपि कामदं चिन्तितप्रदम् ।  
निष्कामेभ्यः स्वभक्तेभ्यो मुक्तिदं प्रभविष्यति ॥ ७१॥  
  
मम प्रीतिकरं पूर्णं सारं सर्वत्र भाषितम् ।  
त्रिकालपठनादस्य साध्योऽहं नात्र संशयः ॥ ७२॥  
  
श्रीशिव उवाच ।  
इत्युक्त्वान्तर्हितः साक्षाद्गणेशो भक्तवत्सलः ।  
देवस्यापि वियोगेन गुणेशो विमना ह्यभूत् ॥ ७३॥  
  
इति गुणेशकृता समाप्ता गणेशस्तुतिः । १.८  
  
  
   
  
