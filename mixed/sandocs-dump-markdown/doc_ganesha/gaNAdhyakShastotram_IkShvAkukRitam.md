---
Category: ganesha, stotra
Description-comments: Narasimhapurana adhyAya 25  1-25
File name: gaNAdhyakShastotramIkShvAkuNP.itx
Language: Sanskrit
Latest update: June 9, 2013
Location: doc_ganesha
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNAdhyakShastotram IkShvAkukRita narasiMhapurANe
Texttype: stotra
Translated by: https://archive.org/details/NarsimhaPuranGitapress
engtitle: GanadhyakSha Stotram by IkShvAku
itxtitle: gaNAdhyakShastotram (IkShvAkukRitam)
title: गणाध्यक्षस्तोत्रम् (ईक्ष्वाकुकृइतम्)

---
  
 श्रीगणाध्यक्षस्तोत्रं ईक्ष्वाकुकृत   
  
भरद्वाज उवाच  
कथं स्तुतो गणाध्यक्षस्तेन राज्ञा महात्मना ।  
यथा तेन तपस्तप्तं तन्मे वद महामते ॥ १॥  
  
सूत उवाच  
चतुर्थीदिवसे राजा स्नात्वा त्रिषवणं द्विज ।  
रक्ताम्बरधरो भूत्वा रक्तगन्धानुलेपनः ॥ २॥  
  
सुरक्तकुसुमैर्हृद्यैर्विनायकमथार्चयत् ।  
रक्तचन्दनतोयेन स्नानपूर्वं यथाविधि ॥ ३॥  
  
विलिप्य रक्तगन्धेन रक्तपुष्पैः प्रपूजयत् ।  
ततोऽसौ दत्तवान् धूपमाज्ययुक्तं सचन्दनम् ।  
नैवेद्यं चैव हारिद्रं गुडखण्डघृतप्लुतम् ॥ ४॥  
  
एवं सुविधिना पूज्य विनायकमथास्तवीत् ।  
इक्ष्वाकुरुवाच  
नमस्कृत्य महादेवं स्तोष्येऽहं तं विनायकम् ॥ ५॥  
  
महागणपतिं शूरमजितं ज्ञानवर्धनम् ।  
एकदन्तं द्विदन्तं च चतुर्दन्तं चतुर्भुजम् ॥ ६॥  
  
त्र्यक्षं त्रिशूलहस्तं च रक्तनेत्रं वरप्रदम् ।  
आम्बिकेयं शूर्पकर्णं प्रचण्डं च विनायकम् ॥ ७॥  
  
आरक्तं दण्डिनं चैव वह्निवक्त्रं हुतप्रियम् ।  
अनर्चितो विघ्नकरः सर्वकार्येषु यो नृणाम् ॥ ८॥  
  
तं नमामि गणाध्यक्षं भीममुग्रमुमासुतम् ।  
मदमत्तं विरूपाक्षं भक्तिविघ्ननिवारकम् ॥ ९॥  
  
सूर्यकोटिप्रतीकाशं भिन्नाञ्जनसमप्रभम् ।  
बुद्धं सुनिर्मलं शान्तं नमस्यामि विनायकम् ॥ १०॥  
  
नमोऽस्तु गजवक्त्राय गणानां पतये नमः ।  
मेरुमन्दररूपाय नमः कैलासवासिने ॥ ११॥  
  
विरूपाय नमस्तेऽस्तु नमस्ते ब्रह्मचारिणे ।  
भक्तस्तुताय देवाय नमस्तुभ्यं विनायक ॥ १२॥  
  
त्वया पुराण पूर्वेषां देवानां कार्यसिद्धये ।  
गजरूपं समास्थाय त्रासिताः सर्वदानवाः ॥ १३॥  
  
ऋषीणां देवतानां च नायकत्वं प्रकाशितम् ।  
यतस्ततः सुरैरग्रे पूज्यसे त्वं भवात्मज ॥ १४॥  
  
त्वामाराध्य गणाध्यक्षं सर्वज्ञं कामरूपिणम् ।  
कार्यार्थं रक्तकुसुमै रक्तचन्दनवारिभिः ॥ १५॥  
  
रक्ताम्बरधरो भूत्वा चतुर्थ्यामर्चयेज्जपेत् ।  
त्रिकालमेककालं वा पूजयेन्नियताशनः ॥ १६॥  
  
राजानं राजपुत्रं वा राजमन्त्रिणमेव वा ।  
राज्यं च सर्वविघ्नेश वशं कुर्यात् सराष्ट्रकम् ॥ १७॥  
  
अविघ्नं तपसो मह्यं कुरु नौमि विनायक ।  
मयेत्थं संस्तुतो भक्त्या पूजितश्च विशेषतः ॥ १८॥  
  
यत्फलं सर्वतीर्थेषु सर्वयज्ञेषु यत्फलम् ।  
तत्फलं पूर्णमाप्नोति स्तुत्वा देवं विनायकम् ॥ १९॥  
  
विषमं न भवेत् तस्य न च गच्छेत् पराभवम् ।  
न च विघ्नो भवेत् तस्य जातो जातिस्मरो भवेत् ॥ २०॥  
  
य इदं पठते स्तोत्रं षड्भिर्मासैर्वरं लभेत् ।  
संवत्सरेण सिद्धिं च लभते नात्र संशयः ॥ २१॥  
  
सूत उवाच  
एवं स्तुत्वा पुरा राजा गणाध्यक्षं द्विजोत्तम ।  
तापसं वेषमास्थाय तपश्चर्तुं गतो वनम् ॥ २२॥  
  
उत्सृज्य वस्त्रं नागत्वक्सदृशं बहुमूल्यकम् ।  
कठिनां तु त्वचं वाक्षीं कट्यां धत्ते नृपोत्तमः ॥ २३॥  
  
तथा रत्नानि दिव्यानि वलयानि निरस्य तु ।  
अक्षसूत्रमलङ्कारं फलैः पद्मस्य शोभनम् ॥ २४॥  
  
तथोत्तमाङ्गे मुकुटं रत्नहाटकशोभितम् ।  
त्यक्त्वा जटाकलापं तु तपोऽर्थे विभृयान्नृपः ॥ २५॥  
  
इति ।  
  
नरसिंहपुराण अध्याय २५ श्लोकसङ्ख्या ७२  
श्रीनरसिंहपुराणे इक्ष्वाकुचरिते पञ्चविंशोऽध्यायः ॥ २५॥  
  
  
From Narasimhapurana adhyAya 25  
https://archive.org/details/NarsimhaPuranGitapress  
Proofread by Singanallur Ganesan singanallur at gmail.com  
  
