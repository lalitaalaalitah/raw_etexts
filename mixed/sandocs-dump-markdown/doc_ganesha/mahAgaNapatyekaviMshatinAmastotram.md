---
Category: ganesha, viMshati
File name: mahAgaNapatyekaviMshatinAmastotram.itx
Indexextra: (Scan)
Language: Sanskrit
Latest update: January 25, 2019
Location: doc_ganesha
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: 21 names of Mahaganapati
engtitle: mahAgaNapatyekaviMshatinAmastotram
itxtitle: mahAgaNapatyekaviMshatinAmastotram
title: महागणपत्येकविंशतिनामस्तोत्रम्

---
  
 महागणपत्येकविंशतिनामस्तोत्रम्   
ॐ गणञ्जयो गणपतिर्हेरम्बो धरणीधरः ।  
महागणपतिर्लक्षप्रदः क्षिप्रप्रसादनः ॥ १॥  
  
अमोघसिद्धिरमितो मन्त्रश्चिन्तामणिर्निधिः ।  
सुमङ्गलो बीजमाशापूरको वरदः शिवः ॥ २॥  
  
काश्यपो नन्दनो वाचासिद्धो ढुण्ढिर्विनायकः ।  
मोदकैरेभिरत्रैकविंशत्या नामभिः पुमान् ॥ ३॥  
  
यः स्तौति मद्गतमना ममाराधनतत्परः ।  
स्तुतो नाम्नां सहस्रेण तेनाहं नात्र संशयः ॥ ४॥  
  
नमो नमः सुरवरपूजिताङ्घ्रये नमो नमो निरुपममङ्गलात्मने ।  
नमो नमो विपुलकरैकसिद्धये नमो नमः करिकलमाननाय ते ॥ ५॥  
  
किङ्किणीगणरणितस्तव चरणः प्रकटितगुरुमितिचारित्रगणः ।  
मदजललहरिकलितकपोलः शमयतु दुरितङ्गणपतिनृपनामा ॥ ६॥  
  
इति महागणपत्येकविंशतिनामस्तोत्रं सम्पूर्णम् ।  
  
  
  
