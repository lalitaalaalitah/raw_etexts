---
Category: ganesha
Description/comments: Mudgalapurana, Khanda 1, Adhyaya 38
File name: vakratuNDastutiHmatsarAsureNa.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Vakratunda Stuti by Matsarasura
Transliterated by: Ajit Krishnan
engtitle: vakratuNDastutiH matsarAsureNa proktA
itxtitle: vakratuNDastutiH matsarAsureNa proktA (mudgalapurANAntargatA)
title: वक्रतुण्डस्तुतिः मत्सरासुरेण प्रोक्ता (मुद्गलपुराणान्तर्गता)

---
  
 वक्रतुण्डस्तुतिः मत्सरासुरेण   
मत्सरासुर उवाच -  
नमामि वक्रतुण्डं च चतुष्पादं चतुःपरम् ।  
चतुर्देहविहीनं च बिन्दुमात्रे व्यवस्थितम् ॥ ३९॥  
  
साकारं च निराकारं मायारूपधरं प्रभुम् ।  
नमामि मायिनं तं च मायाहीनस्वरूपकम् ॥ ४०॥  
  
जगन्मयं च तद्धीनं सर्वकामप्रपूरकम् ।  
ब्रह्मभूयप्रदं चैव नमामि गणनायकम् ॥ ४१॥  
  
सिंहारूढं चतुर्बाहुं विघ्ननाशं नमामि च ।  
सिद्धिबुद्धिपतिं चैव सिद्धिबुद्धिप्रदायकम् ॥ ४२॥  
  
अनन्तलीलया युक्तं लीलाहीनं नमामि तम् ।  
अव्यक्तं व्यक्तरूपं वै नमामि स्वहृदिस्थितम् ॥ ४३॥  
  
वेदान्तवेद्यं सज्योतिर्ज्योतिषामपि भासकम् ।  
नमामि सच्चिदानन्ददेहरूपं जगाननम् ॥ ४४॥  
  
योगिनां हृदि संस्थं च योगिभ्यो योगदायकम् ।  
भावाभावमयं देवं नमामि भववर्जितम् ॥ ४५॥  
  
सर्वत्र पक्षहीनं तं सर्वपक्षधरं प्रभुम् ।  
नमामि वक्रतुण्डाख्यं ब्रह्मब्रह्माधिपं विभुम् ॥ ४६॥  
  
अहो भाग्यमहो भाग्यं येन दृष्टो गजाननः ।  
सर्वाकारनिराकारहीनोऽयं वक्रतुण्डकः ॥ ४७॥  
  
शरणं ते प्रपन्नोऽस्मि पाहि मां भक्तवत्सल ।  
प्रवणं त्वत्पदे नित्यं संसारोत्तारणैषिणम् ॥ ४८॥  
  
इति मत्सरासुरेणप्रोक्ता वक्रतुण्डस्तुतिः समाप्ता । १.३८  
  
  
Encoded by Ajit Krishnan  
Proofread by Ajit Krishnan, PSA Easwaran  
  
