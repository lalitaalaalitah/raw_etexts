---
Author: shankarAchArya
Category: pancharatna, ganesha, shankarAchArya
Description-comments: mudgalapurANa
File name: ganesha5.itx
Language: Sanskrit
Latest update: February 5, 2005
Location: doc_ganesha
Proofread by: Karthik Chandan.P, Amith K Nagaraj (amithkn at rediffmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshapaMcharatnastotram
Transliterated by: M giridhar
engtitle: gaNeshapancharatnastotram
itxtitle: gaNeshapancharatnastotram
title: गणेशपञ्चरत्नस्तोत्रम्

---
  
 श्रीगणेशपञ्चरत्नस्तोत्रम्   
  
           श्रीगणेशाय नमः ॥  
  
मुदाकरात्तमोदकं सदाविमुक्तिसाधकं  
     कलाधरावतंसकं विलासिलोकरञ्जकम् ।  
अनायकैकनायकं विनाशितेभदैत्यकं  
     नताशुभाशुनाशकं नमामि तं विनायकम् ॥ १॥  
  
नतेतरातिभीकरं नवोदितार्कभास्वरं  
     नमत्सुरारिनिर्जरं नताधिकापदुद्धरम् ।  
सुरेश्वरं निधीश्वरं गजेश्वरं गणेश्वरं  
     महेश्वरं तमाश्रये परात्परं निरन्तरम् ॥ २॥  
  
समस्तलोकशङ्करं निरस्तदैत्यकुञ्जरं  
     दरेतरोदरं वरं वरेभवक्त्रमक्षरम् ।  
कृपाकरं क्षमाकरं मुदाकरं यशस्करं  
     मनस्करं नमस्कृतां नमस्करोमि भास्वरम् ॥ ३॥  
  
अकिञ्चनार्तिमार्जनं चिरन्तनोक्तिभाजनं  
     पुरारिपूर्वनन्दनं सुरारिगर्वचर्वणम् ।  
प्रपञ्चनाशभीषणं धनञ्जयादिभूषणं  
     कपोलदानवारणं भजे पुराणवारणम् ॥ ४॥  
  
नितान्तकान्तदन्तकान्तिमन्तकान्तकात्मजं  
     अचिन्त्यरूपमन्तहीनमन्तरायकृन्तनम् ।  
हृदन्तरे निरन्तरं वसन्तमेव योगिनां  
     तमेकदन्तमेव तं विचिन्तयामि सन्ततम् ॥ ५॥  
  
महागणेश्पञ्चरत्नमादरेण योऽन्वहं  
 प्रगायति प्रभातके हृदि स्मरन् गणेश्वरम् ।  
अरोगतामदोषतां सुसाहितीं सुपुत्रतां  
समाहितायुरष्टभूतिमभ्युपैति सोऽचिरात् ॥ ६॥  
  
इति श्रीशङ्करभगवतः कृतौ श्रीगणेशपञ्चरत्नस्तोत्रं  
सम्पूर्णम् ॥  
  
  
Encoded by M Giridhar  
Corrected by  
Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
  
