---
Category: ganesha, aShTaka
File name: gaNAdhipAShTakam.itx
Indexextra: (Scan)
Language: Sanskrit
Latest update: March 14, 2020
Location: doc_ganesha
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganadhipa Ashtakam
Transliterated by: Sivakumar Thyagarajan shivakumar24 at gmail
engtitle: gaNAdhipAShTakam
itxtitle: gaNAdhipAShTakam
title: गणाधिपाष्टकम्

---
  
 गणाधिपाष्टकम्   
ॐ श्रीगणेशाय नमः ।  
  
श्रियमनपायिनीं प्रदिशतु श्रितकल्पतरुः  
     शिवतनयः शिरोविधृतशीतमयूखशिशुः ।  
अविरतकर्णतालजमरुद्गमनागमनै-  
     रनभिमतं (धुनोति च मुदं) वितनोति च यः ॥ १॥  
  
सकलसुरासुरादिशरणीकरणीयपदः  
     करटिमुखः करोतु करुणाजलधिः कुशलम् ।  
प्रबलतरान्तरायतिमिरौघनिराकरण-  
     प्रसृमरचन्द्रिकायितनिरन्तरदन्तरुचिः ॥ २॥  
  
द्विरदमुखो धुनोतु दुरितानि दुरन्तमद-  
     त्रिदशविरोधियूथकुमुदाकरतिग्मकरः ।  
नतशतकोटिपाणिमकुटीतटवज्रमणि-  
     प्रचुरमरीचिवीचिगुणिताङ्ग्रिनखांशुचयः ॥ ३॥  
  
कलुषमपाकरोतु कृपया कलभेन्द्रमुखः  
     कुलगिरिनन्दिनीकुतुकदोहनसंहननः ।  
तुलितसुधाझरस्वकरशीकरशीतलता-  
     शमितनताशयज्वलदशर्मकृशानुशिखः ॥ ४॥  
  
गजवदनो धिनोतु धियमाधिपयोधिवल-  
     त्सुजनमनःप्लवायितपदाम्बुरुहोऽविरतम् ।  
करटकटाहनिर्गलदनर्गलदानझरी-  
     परिमललोलुपभ्रमददभ्रमदभ्रमरः ॥ ५।  
  
दिशतु शतक्रतुप्रभृतिनिर्जरतर्जनकृ-  
     द्दितिजचमूचमूरुमृगराडिभराजमुखः ।  
प्रमदमदक्षिणाङ्घ्रिविनिवेशितजीवसमा-  
     घनकुचकुम्भगाढपरिरम्भणकण्टकितः । ६।  
  
अतुलबलोऽतिवेलमघवन्मतिदर्पहरः  
     स्फुरदहितापकारिमहिमा वपुषीढविधुः ।  
हरतु विनायकः स विनताशयकौतुकदः  
     कुटिलतरद्विजिह्वकुलकल्पितखेदभरम् । ७॥  
  
निजरदशूलपाशनवशालिशिरोरिगदा-  
     कुवलयमातुलुङ्गकमलेक्षुशरासकरः ।  
दधदथ शुण्डया मणिघटं दयितासहितो  
     वितरतु वाञ्छितं झटिति शक्तिगणाधिपतिः ॥ ८॥  
  
पठतु गणाधिपाष्टकमिदं सुजनोऽनुदिनं  
     कठिनशुचाकुठावलिकठोरकुठारवरम् ।  
विमतपराभवोद्भटनिदाघनवीनघनं  
     विमलवचोविलासकमलाकरबालरविम् ॥ ९॥  
  
इति गणाधिपाष्टकं सम्पूर्णम् ।  
  
  
Entered by Sivakumar Thyagarajan  
Proofread by Sivakumar Thyagarajan, PSA Easwaran  
  
