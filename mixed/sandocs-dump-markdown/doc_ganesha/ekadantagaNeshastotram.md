---
Category: ganesha, stotra
File name: ekadantagaNeshastotra.itx
Language: Sanskrit
Latest update: April 27, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: ganesha
Text title: ekadantagaNesha stotram
Texttype: stotra
Transliterated by: Available at webdunia.com
engtitle: ekada.ntagaNeshastotram
itxtitle: ekadantagaNeshastotram
title: एकदन्तगणेशस्तोत्रम्

---
  
 एकदन्तगणेशस्तोत्रम्   
  
श्रीगणेशाय नमः ।  
मदासुरं सुशान्तं वै दृष्ट्वा विष्णुमुखाः सुराः ।  
भृग्वादयश्च मुनय एकदन्तं समाययुः ॥ १॥  
  
प्रणम्य तं प्रपूज्यादौ पुनस्तं नेमुरादरात् ।  
तुष्टुवुर्हर्षसंयुक्ता एकदन्तं गणेश्वरम् ॥ २॥  
  
देवर्षय ऊचुः  
सदात्मरूपं सकलादि-भूतममायिनं सोऽहमचिन्त्यबोधम् ।  
अनादि-मध्यान्त-विहीनमेकं तमेकदन्तं शरणं व्रजामः ॥ ३॥  
  
अनन्त-चिद्रूप-मयं गणेशं ह्यभेद-भेदादि-विहीनमाद्यम् ।  
हृदि प्रकाशस्य धरं स्वधीस्थं तमेकदन्तं शरणं व्रजामः ॥ ४॥  
  
विश्वादिभूतं हृदि योगिनां वै प्रत्यक्षरूपेण विभान्तमेकम् ।  
सदा निरालम्ब-समाधिगम्यं तमेकदन्तं शरणं व्रजामः ॥ ५॥  
  
स्वबिम्बभावेन विलासयुक्तं बिन्दुस्वरूपा रचिता स्वमाया ।  
तस्यां स्ववीर्यं प्रददाति यो वै तमेकदन्तं शरणं व्रजामः ॥ ६॥  
  
त्वदीय-वीर्येण समर्थभूता माया तया संरचितं च विश्वम् ।  
नादात्मकं ह्यात्मतया प्रतीतं तमेकदन्तं शरणं व्रजामः ॥ ७॥  
  
त्वदीय-सत्ताधरमेकदन्तं गणेशमेकं त्रयबोधितारम् ।  
सेवन्त आपुस्तमजं त्रिसंस्थास्तमेकदन्तं शरणं व्रजामः ॥ ८॥  
  
ततस्त्वया प्रेरित एव नादस्तेनेदमेवं रचितं जगद्वै ।  
आनन्दरूपं समभावसंस्थं तमेकदन्तं शरणं व्रजामः ॥ ९॥  
  
तदेव विश्वं कृपया तवैव सम्भूतमाद्यं तमसा विभातम् ।  
अनेकरूपं ह्यजमेकभूतं तमेकदन्तं शरणं व्रजामः ॥ १०॥  
  
ततस्त्वया प्रेरितमेव तेन सृष्टं सुसूक्ष्मं जगदेकसंस्थम् ।  
सत्त्वात्मकं श्वेतमनन्तमाद्यं तमेकदन्तं शरणं व्रजामः ॥ ११॥  
  
तदेव स्वप्नं तपसा गणेशं संसिद्धिरूपं विविधं वभूव ।  
सदेकरूपं कृपया तवाऽपि तमेकदन्तं शरणं व्रजामः ॥ १२॥  
  
सम्प्रेरितं तच्च त्वया हृदिस्थं तथा सुसृष्टं जगदंशरूपम् ।  
तेनैव जाग्रन्मयमप्रमेयं तमेकदन्तं शरणं व्रजामः ॥ १३॥  
  
जाग्रत्स्वरूपं रजसा विभातं विलोकितं तत्कृपया यदैव ।  
तदा विभिन्नं भवदेकरूपं तमेकदन्तं शरणं व्रजामः ॥ १४॥  
  
एवं च सृष्ट्वा प्रकृतिस्वभावात्तदन्तरे त्वं च विभासि नित्यम् ।  
बुद्धिप्रदाता गणनाथ एकस्तमेकदन्तं शरणं व्रजामः ॥ १५॥  
  
त्वदाज्ञया भान्ति ग्रहाश्च सर्वे नक्षत्ररूपाणि विभान्ति खे वै ।  
आधारहीनानि त्वया धृतानि तमेकदन्तं शरणं व्रजामः ॥ १६॥  
  
त्वदाज्ञया सृष्टिकरो विधाता त्वदाज्ञया पालक एव विष्णुः ।  
त्वदाज्ञया संहरको हरोऽपि तमेकदन्तं शरणं व्रजामः ॥ १७॥  
  
यदाज्ञया भूर्जलमध्यसंस्था यदाज्ञयाऽपः प्रवहन्ति नद्यः ।  
सीमां सदा रक्षति वै समुद्रस्तमेकदन्तं शरणं व्रजामः ॥ १८॥  
  
यदाज्ञया देवगणो दिविस्थो ददाति वै कर्मफलानि नित्यम् ।  
यदाज्ञया शैलगणोऽचलो वै तमेकदन्तं शरणं व्रजामः ॥ १९॥  
  
यदाज्ञया शेष इलाधरो वै यदाज्ञया मोहप्रदश्च कामः ।  
यदाज्ञया कालधरोऽर्यमा च तमेकदन्तं शरणं व्रजामः ॥ २०॥  
  
यदाज्ञया वाति विभाति वायुर्यदाज्ञयाऽग्निर्जठरादिसंस्थः ।  
यदाज्ञया वै सचराऽचरं च तमेकदन्तं शरणं व्रजामः ॥ २१॥  
  
सर्वान्तरे संस्थितमेकगूढं यदाज्ञया सर्वमिदं विभाति ।  
अनन्तरूपं हृदि बोधकं वै तमेकदन्तं शरणं व्रजामः ॥ २२॥  
  
यं योगिनो योगबलेन साध्यं कुर्वन्ति तं कः स्तवनेन स्तौति ।  
अतः प्रणामेन सुसिद्धिदोऽस्तु तमेकदन्तं शरणं व्रजामः ॥ २३॥  
  
गृत्समद उवाच  
एवं स्तुत्वा च प्रह्लाद देवाः समुनयश्च वै ।  
तूष्णीं भावं प्रपद्यैव ननृतुर्हर्षसंयुताः ॥ २४॥  
  
स तानुवाच प्रीतात्मा ह्येकदन्तः स्तवेन वै ।  
जगाद तान् महाभागान् देवर्षीन् भक्तवत्सलः ॥ २५॥  
  
एकदन्त उवाच  
प्रसन्नोऽस्मि च स्तोत्रेण सुराः सर्षिगणाः किल ।  
वृणुध्वं वरदोऽहं वो दास्यामि मनसीप्सितम् ॥ २६॥  
  
भवत्कृतं मदीयं वै स्तोत्रं प्रीतिप्रदं मम ।  
भविष्यति न सन्देहः सर्वसिद्धिप्रदायकम् ॥ २७॥  
  
यं यमिच्छति तं तं वै दास्यामि स्तोत्रपाठतः ।  
पुत्र-पौत्रादिकं सर्वं लभते धन-धान्यकम् ॥ २८॥  
  
गजाश्वादिकमत्यन्तं राज्यभोगं लभेद् ध्रुवम् ।  
भुक्तिं मुक्तिं च योगं वै लभते शान्तिदायकम् ॥ २९॥  
  
मारणोच्चाटनादीनि राज्यबन्धादिकं च यत् ।  
पठतां शृण्वतां नृणां भवेच्च बन्धहीनता ॥ ३०॥  
  
एकविंशतिवारं च श्लोकांश्चैवैकविंशतिम् ।  
पठते नित्यमेवं च दिनानि त्वेकविंशतिम् ॥ ३१॥  
  
न तस्य दुर्लभं किञ्चित् त्रिषु लोकेषु वै भवेत् ।  
असाध्यं साधयेन् मर्त्यः सर्वत्र विजयी भवेत् ॥ ३२॥  
  
नित्यं यः पठते स्तोत्रं ब्रह्मभूतः स वै नरः ।  
तस्य दर्शनतः सर्वे देवाः पूता भवन्ति वै ॥ ३३॥  
  
एवं तस्य वचः श्रुत्वा प्रहृष्टा देवतर्षयः ।  
ऊचुः करपुटाः सर्वे भक्तियुक्ता गजाननम् ॥ ३४॥  
  
॥ इति श्री एकदन्तस्तोत्रं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
  
