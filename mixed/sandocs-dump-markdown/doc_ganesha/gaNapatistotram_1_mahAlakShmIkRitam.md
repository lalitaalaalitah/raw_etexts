---
Acknowledge-Permission: http://kshetrayaatra.blogspot.com
Category: ganesha
File name: gaNapatistotrammahAlakShmI.itx
Language: Sanskrit
Latest update: June 13, 2010
Location: doc_ganesha
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Ganapatistotram 1 Mahalaxmi
engtitle: gaNapatistotram 1 by mahAlakShmI
itxtitle: gaNapatistotram 1 (mahAlakShmIkRitam)
title: गणपतिस्तोत्रम् १ (महालक्ष्मीकृइतम्)

---
  
 श्रीमहालक्ष्मिकृतम् गणपतिस्तोत्रम्   
नमो महाधरायैव नानालीलाधराय ते ।  
सदा स्वानन्दसंस्थाय भक्तिगम्याय वै नमः ॥ १॥  
  
अनन्ताननदेहाय ह्यनन्तविभवाय ते ।  
अनन्तहस्तपादाय सदानन्दाय वै नमः ॥ २॥  
  
चराचरमयायैव चराचरविवर्जित ।  
योगशान्तिप्रदात्रे ते सदा योगिस्वरूपिणे ॥ ३॥  
  
अनादये गणेशायादिमध्यान्तस्वरूपिणे ।  
आदिमध्यान्तहीनाय विघ्नेशाय नमो नमः ॥ ४॥  
  
सर्वातिपूज्यकायैव सर्वपूज्याय ते नमः ।  
सर्वेषां कारणायैव ज्येष्ठराजाय ते नमः ॥ ५॥  
  
विनायकाय सर्वेषां नायकाय विशेषतः ।  
ढुण्ढिराजाय हेरम्ब भक्तेशाय नमो नमः ॥ ६॥  
  
सृष्टिकर्त्रे सृष्टिहर्त्रे पालकाय नमो नमः ।  
त्रिभिर्हीनाय देवेश गुणेशाय नमो नमः ॥ ७॥  
  
कर्मणां फलदात्रे च कर्मणां चालकाय ते ।  
कर्माकर्मादिहीनाय लम्बोदर नमोऽस्तु ते ॥ ८॥  
  
योगेशाय च योगिभ्यो योगदाय गजानन ।  
सदा शान्तिघनायैव ब्रह्मभूताय ते नमः ॥ ९॥  
  
किं स्तौमि गणनाथं त्वां सतां ब्रह्मपतिं प्रभो ।  
अतश्च प्रणमामि त्वां तेन तुष्टो भव प्रभो ॥ १०॥  
  
धन्याहं कृतकृत्याहं सफलो मे भवोऽभवत् ।  
धन्यौ मे जनकौ नाथ यया दृष्टो गजाननः ॥ ११॥  
  
एवं स्तुतवती सा तं भक्तियुक्तेन चेतसा ।  
साश्रुयुक्ता बभूवाथ बाष्पकण्ठा युधिष्ठिर ॥ १२॥  
  
तामुवाच गणाधीशो वरं वृणु यथेप्सितम् ।  
दास्यामि ते महालक्ष्मि भक्तिभावेन तोषितः ॥ १३॥  
  
त्वया कृतं च मे स्तोत्रं भुक्तिमुक्तिप्रदं भवेत् ।  
पठतां शृण्वतां देवि नानाकार्यकरं तथा ।  
धनधान्यादिसम्भूतं सुखं विन्दति मानवः ॥ १४॥  
  
इति श्रीमहालक्ष्मिकृतम् गणपतिस्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
