---
Author: Traditional
Category: aparAdhakShamA, ganesha
Description-comments: mudgalapurANe
File name: shrIgaNeshaaparAdhaxamApanastotram.itx
Language: Sanskrit
Latest update: September 17, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshaaparAdhaxamApanastotram
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: gaNeshAparAdhaxamApanastotram
itxtitle: gaNeshAparAdhakShamApaNastotram (mudgalamurANAntargatam)
title: गणेशापराधक्षमापणस्तोत्रम् (मुद्गलमुराणान्तर्गतम्)

---
  
 श्रीगणेशापराधक्षमापणस्तोत्रम्   
  
श्रीगणेशाय नमः ।  
सुमुखो मखभुङ्मुखार्चितः सुखवृद्ध्यै निखिलार्तिशान्तये।  
अखिलश्रुतिशीर्षवर्णितः सकलाद्यः स सदाऽस्तु मे हृदि ॥ १॥  
  
प्रणवाकृतिमस्तके नयः प्रणवो वेदमुखावसानयोः।  
अयमेव विभाति सुस्फुटं ह्यवतारः प्रथमः परस्य सः ॥ २॥  
  
प्रथमं गुणनायको बभौ त्रिगुणानां सुनियन्त्रणाय यः।  
जगदुद्भवपालनात्ययेष्वजविष्ण्वीशसुरप्रणोदकः ॥ ३॥  
  
विधिविष्णुहरेन्द्रदेवतादिगणानां परिपालनाद्विभुः।  
अपि चेन्द्रियपुञ्जचालनाद्गणनाथः प्रथितोऽर्थतः स्फुटम् ॥ ४॥  
  
अणिमामुखसिद्धिनायका भजतः साधयतीष्टकामनाः।  
अपवर्गमपि प्रभुर्धियो निजदासस्य तमो विहृत्य यः ॥ ५॥  
  
जननीजनकः सुखप्रदो निखिलानिष्टहरोऽखिलेष्टदः।  
गणनायक एव मामवेद्रदपाशाङ्कुशमोदकान् दधत् ॥ ६॥  
  
शरणं करुणार्णवः स मे शरणं रक्ततनुश्चतुर्भुजः।  
शरणं भजकान्तरायहा शरणं मङ्गलमूर्तिरस्तु मे ॥ ७॥  
  
सततं गणनायकं भजे नवनीताधिककोमलान्तरम्।  
भजनाद्भवभीतिभञ्जनं स्मरणाद्विघ्ननिवारणक्षमम् ॥ ८॥  
  
अरुणारुणवर्णराजितं तरुणादित्यसमप्रभं प्रभुम्।  
वरुणायुधमोदकावहं करुणामूर्तिमहं प्रणौमि तम् ॥ ९॥  
  
क्व नु मूषकवाहनं प्रभुं मृगये त्वज्ञतमोऽवनीतले।  
विबुधास्तु पितामहादयस्त्रिषु लोकेष्वपि यं न लेभिरे ॥ १०॥  
  
शरणागतपालनोत्सुकं परमानन्दमजं गणेश्वरम्।  
वरदानपटुं कृपानिधिं हृदयाब्जे निदधामि सर्वदा ॥ ११॥  
  
सुमुखे विमुखे सति प्रभौ न महेन्द्रादपि रक्षणं कदा।  
त्वयि हस्तिमुखे प्रसन्नताऽभिमुखेनापि यमाद्भयं भवेत् ॥ १२॥  
  
सुतरां हि जडोऽपि पण्डितः खलु मूकोऽप्यतिवाक्पतिर्भवेत्।  
गणराजदयार्द्रवीक्षणादपि चाज्ञः सकलज्ञातामियात् ॥ १३॥  
  
अमृतं तु विषं विषं सुधा परमाणुस्तु नगो नगोऽप्यणुः।  
कुलिशं तु तृणं तृणं पविर्गणनाथाशु तवेच्छया भवेत् ॥ १४॥  
  
गतोऽसि विभो विहाय मां ननु सर्वज्ञ न वेत्सि मां कथम्।  
किमु पश्यसि विश्वदृङ् न मां न दया किमपि ते दयानिधे ॥ १५॥  
  
अयि दीनदयासरित्पते मयि नैष्ठुर्यमिदं कुतः कृतम्।  
निजभक्तिसुधालवोऽपि यन्न हि दत्तो जनिमृत्युमोचकः ॥ १६॥  
  
नितरां विषयोपभोगतः क्षपितं त्वायुरमूल्यमेनसा।  
अहहाज्ञतमस्य साहसं सहनीयं कृपया त्वया विभो ॥ १७॥  
  
भगवन्नहि तारकस्य ते वत मन्त्रस्य जपः कृतस्तथा।  
न कदैकधियापि चिन्तनं तव मूर्तेस्तु मयातिपाप्मना ॥ १८॥  
  
भजनं न कृतं समर्चनं तव नामस्मरणं न दर्शनम्।  
हवनं प्रियमोदकार्पणं नवदूर्वा न समर्पिता मया ॥ १९॥  
  
नच साधुसमागमः कृतस्तव भक्ताश्च मया न सत्कृताः।  
द्विजभोजनमप्यकारि नो वत दौरात्म्यमिदं क्षमस्व मे ॥ २०॥  
  
न विधिं तव सेवनस्य वा नच जाने स्तवनं मनुं तथा।  
करयुग्मशिरःसुयोजनं तव भूयाद्गणनाथपूजनम् ॥ २१॥  
  
अथ का गणनाथ मे गतिर्नहि जाने पतितस्य भाविनी।  
इति तप्ततनुं सदाऽव मामनुकम्पार्द्रकटाक्षवीक्षणैः ॥ २२॥  
  
इह दण्डधरस्य सङ्गमेऽखिलधैर्यच्यवने भयङ्करे।  
अविता गणराज को नु मां तनुपातावसरे त्वया विना ॥ २३॥  
  
वद कं भवतोऽन्यमिष्टदाच्छरणं यामि दयाधनादृते।  
अवनाय भवाग्निभर्जितो गतिहीनः सुखलेशवर्जितः ॥ २४॥  
  
श्रुतिमृग्यपथस्य चिन्तनं किमु वाचोऽविषयस्य संस्तुतिम्।  
किमु पूजनमप्यनाकृतेरसमर्थो रचयामि देवते ॥ २५॥  
  
किमु मद्विकलात्स्वसेवनं किमु रङ्कादुपचारवैभवम्।  
जडवाङ्मतितो निजस्तुतिं गणनाथेच्छसि वा दयानिधे ॥ २६॥  
  
अधुनापि च किं दया न ते मम पापातिशयादितीश चेत्।  
हृदये नवनीतकोमले न हि काठिन्यनिवेशसम्भवः ॥ २७॥  
  
व्यसनार्दितसेवकस्य मे प्रणतस्याशु गणेश पादयोः।  
अभयप्रदहस्तपङ्कजं कृपया मूर्ध्नि कुरुष्व तावकम् ॥ २८॥  
  
जननीतनयस्य दृक्पथं मुहुरेति प्रसभं दयार्द्रधीः।  
मम दृग्विषयस्तथैव भो गणनाथाशु भवनुकम्पया ॥ २९॥  
  
गजराजमुखाय ते नमो मृगराजोत्तमवाहनाय ते।  
द्विजराजकलाभृते नमो गणराजाय सदा नमोऽस्तु ते ॥ ३०॥  
  
गणनाथ गणेश विघ्नराट् शिवसूनो जगदेकसद्गुरो।  
सुरमानुषगीतमद्यशः प्रणतं मामव संसृतेर्भयात् ॥ ३१॥  
  
जय सिद्धिपते महामते जय बुद्धीश जडार्तसद्गते।  
जय योगिसमूहसद्गुरो जय सेवारत कल्पनातरो ॥ ३२॥  
  
तनुवाग् हृदयैरसच्च सद्यदनस्थात्रितये कृतं मया।  
जगदीश करिष्यमाणमप्यखिलं कर्म गणेश तेऽर्पितम् ॥ ३३॥  
  
इति कृष्णमुखोद्गतं स्तवं गणराजस्य पुरः पठेन्नरः।  
सकलाधिविवर्जितो भवेत्सुतदारादिसुखी स मुक्तिभाक् ॥ ३४॥  
  
इति मुद्गलपुराणन्तर्वर्ति श्रीगणेशापराधक्षमापणस्तोत्रं सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
  
