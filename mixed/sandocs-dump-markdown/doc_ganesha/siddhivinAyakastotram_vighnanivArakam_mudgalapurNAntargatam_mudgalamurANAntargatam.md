---
Author: Traditional
Category: ganesha, stotra, aShTaka
Description-comments: mudgalapurANa
File name: vighnanivArakaMsiddhivinAyakastotram.itx
Language: Sanskrit
Latest update: March 9, 2004
Location: doc_ganesha
Proofread by: 'Karthik Chandan.P : Amith K Nagaraj (amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: vighnanivArakaM siddhivinAyakastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj'
engtitle: vighnanivArakaM siddhivinAyakastotram
itxtitle: siddhivinAyakastotram vighnanivArakam (mudgalapurNAntargatam) (mudgalamurANAntargatam)
title: सिद्धिविनायकस्तोत्रम् विघ्ननिवारकम् (मुद्गलपुर्णान्तर्गतम्) (मुद्गलमुराणान्तर्गतम्)

---
  
 विघ्ननिवारकं सिद्धिविनायकस्तोत्रम्   
  
श्री गणेशाय नमः ॥  
  
विघ्नेश विघ्नचयखण्डननामधेय श्रीशङ्करात्मज सुराधिपवन्द्यपाद ।  
दुर्गामहाव्रतफलाखिलमङ्गलात्मन् विघ्नं ममापहर सिद्धिविनायक त्वम् ॥ १॥  
  
सत्पद्मरागमणिवर्णशरीरकान्तिः श्रीसिद्धिबुद्धिपरिचर्चितकुङ्कुमश्रीः ।  
दक्षस्तने वलयितातिमनोज्ञशुण्डो विघ्नं ममापहर सिद्धिविनायक त्वम् ॥ २॥  
  
पाशाङ्कुशाब्जपरशूंश्च दधच्चतुर्भिर्दोर्भिश्च शोणकुसुमस्रगुमाङ्गजातः ।  
सिन्दूरशोभितललाटविधुप्रकाशो विघ्नं ममापहर सिद्धिविनायक त्वम् ॥ ३॥  
  
कार्येषु विघ्नचयभीतविरञ्चिमुख्यैः सम्पूजितः सुरवरैरपि मोदकाद्यैः ।  
सर्वेषु च प्रथममेव सुरेषु पूज्यो विघ्नं ममापहर सिद्धिविनायक त्वम् ॥ ४॥  
  
शीघ्राञ्चनस्खलनतुङ्गरवोर्ध्वकण्ठस्थूलोन्दुरुद्रवणहासितदेवसङ्घः ।  
शूर्पश्रुतिश्च पृथुवर्तुलतुङ्गतुन्दो विघ्नं ममापहर सिद्धिविनायक त्वम् ॥ ५॥  
  
यज्ञोपवीतपदलम्भितनागराजो मासादिपुण्यददृशीकृतऋक्षराजः ।  
भक्ताभयप्रद दयालय विघ्नराज विघ्नं ममापहर सिद्धिविनायक त्वम् ॥ ६॥  
  
सद्रत्नसारततिराजितसत्किरीटः  कौसुम्भचारुवसनद्वय ऊर्जितश्रीः ।  
सर्वत्रमङ्गलकरस्मरणप्रतापो विघ्नं ममापहर सिद्धिविनायक त्वम् ॥ ७॥  
  
देवान्तकाद्यसुरभीतसुरार्तिहर्ता विज्ञानबोधेनवरेण तमोपहर्ता ।  
आनन्दितत्रिभुवनेशु कुमारबन्धो विघ्नं ममापहर सिद्धिविनायक त्वम् ॥ ८॥  
  
इति मौद्गलोक्तं विघ्ननिवारकं सिद्धिविनायकस्तोत्रं सम्पूर्णम् ॥  
  
  
Encoded and proofread by  
Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
  
