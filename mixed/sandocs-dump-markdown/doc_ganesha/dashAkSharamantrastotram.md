---
Author: Traditional
Category: ganesha, stotra
File name: dashAxaramantrastotram.itx
Language: Sanskrit
Latest update: January 5, 2004
Location: doc_ganesha
Proofread by: 'Karthik Chandan.P : Amith K Nagaraj (amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: dashAxaramantrastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj'
engtitle: dashAxaramantrastotram
itxtitle: dashAkSharamantrastotram
title: दशाक्षरमन्त्रस्तोत्रम्

---
  
 दशाक्षरमन्त्रस्तोत्रम्   
  
        श्रीगणेशाय नमः ।  
मुद्गल उवाच ।  
असच्छक्तिश्च सत्सूर्यः समो विष्णुर्महामुने ।  
अव्यक्तः शङ्करस्तेषां संयोगे गणपो भवेत् ॥ १॥  
  
संयोगे मायया युक्तो गणेशो ब्रह्मनायकः ।  
अयोगे मायया हीनो भवति मुनिसत्तमा ॥ २॥  
  
संयोगायोगयोर्योगे योगो गणेशसञ्ज्ञितः ।  
शान्तिभ्यः शान्तिदः प्रोक्तो भजने भक्तिसंयुतः ॥ ३॥  
  
एवमुक्त्वा गणेशस्य ददौ मन्त्रं स मुद्गलः ।  
एकाक्षरं विधियुतं ततः सोऽन्तर्हितोऽभवत् ॥ ४॥  
  
ततोऽहं गणराजं तमभजं सर्वभावतः ।  
तेन शान्ति समायुक्तश्चरामि त्वकुतोभयः ॥ ५॥  
  
न गणेशात्परं ब्रह्म न गणेशात्परं तपः ।  
न गणेशात्परं कर्म ज्ञानं न गणपात्परम् ॥ ६॥  
  
न गणेशात्परो योगो भक्तिर्न गणपात्परा ।  
तस्मात्स सर्वपूज्योऽयं सर्वादौ सिद्धिदायकः ॥ ७॥  
  
गणेशानं परित्यज्य कर्मज्ञानादिकं चरेत् ।  
तत्सर्वं निष्फलं याति भस्मनि प्रहुतं यथा ॥ ८॥  
  
सर्वांस्त्यज्य गणेशं यो भजतेऽनन्यचेतसा ।  
सर्वसिद्धिं लभेत्सद्यो ब्रह्मभूतः स कथ्यते ॥ ९॥  
  
एवमुक्त्वाऽत्रितस्तस्मै ददौ मन्त्रं दशाक्षरम् ।  
विधियुक्तं ततः साक्षादन्तर्धानं चकार ह ॥ १०॥  
  
इति दशाक्षरमन्त्रस्तोत्रं समाप्तम् ।  
  
  
Encoded and proofread by  
Karthik Chandan.P kardan5380 at yahoo.com  
Amith K Nagaraj amithkn at rediffmail.com  
  
