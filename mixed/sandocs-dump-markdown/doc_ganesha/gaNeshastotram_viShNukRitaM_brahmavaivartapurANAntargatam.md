---
Category: ganesha, stotra
Description-comments: gaNeshakhaNDe 3 adhyAya 13 shloka 40-58
File name: gaNeshastotramviShNukRitamBVP.itx
Indexextra: (meaning)
Language: Sanskrit
Latest update: April 2, 2016
Location: doc_ganesha
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshastotram viShNukRitam brahmavaivartapurANe
Texttype: stotra
engtitle: gaNeshastotram brahmavaivartapurANa
itxtitle: gaNeshastotram (viShNukRitaM brahmavaivartapurANAntargatam)
title: गणेशस्तोत्रम् (विष्णुकृइतं ब्रह्मवैवर्तपुराणान्तर्गतम्)

---
  
 श्रीविष्णुकृतं गणेशस्तोत्रम्   
  
नारायण उवाच ।  
अथ विष्णुः सभामध्ये तं सम्पूज्य गणेश्वरम् ।  
तुष्टाव परया भक्त्या सर्वविघ्नविनाशकम् ॥  
  
ईश त्वां स्तोतुमिच्छामि ब्रह्मज्योतिः सनातनम् ।  
नैव वर्णयितुं शक्तोऽस्म्यनुरूपमनीहकम् ॥ १॥  
  
प्रवरं सर्वदेवानां सिद्धानां योगिनां गुरुम् ।  
सर्वस्वरूपं सर्वेशं ज्ञानराशिस्वरूपिणम् ॥ २॥  
  
अव्यक्तमक्षरं नित्यं सत्यमात्मस्वरूपिणम् ।  
वायुतुल्यं च निर्लिप्तं चाक्षतं सर्वसाक्षिणम् ॥ ३॥ var वायुतुल्याति  
  
संसारार्णवपारे च मायापोते सुदुर्लभे ।  
कर्णधारस्वरूपं च भक्तानुग्रहकारकम् ॥ ४॥  
  
वरं वरेण्यं वरदं वरदानामपीश्वरम् ।  
सिद्धं सिद्धिस्वरूपं च सिद्धिदं सिद्धिसाधनम् ॥ ५॥  
  
ध्यानातिरिक्तं ध्येयं च ध्यानासाध्यं च धार्मिकम् ।  
धर्मस्वरूपं धर्मज्ञं धर्माधर्मफलप्रदम् ॥ ६॥  
  
बीजं संसारवृक्षाणामङकुरं च तदाश्रयम् ।  
स्त्रीपुन्नपुंसकानां च रूपमेतदतीन्द्रियम् ॥ ७॥  
  
सर्वाद्यमग्रपूज्यं च सर्वपूज्यं गुणार्णवम् ।  
स्वेच्छया सगुणं ब्रह्म निर्गुणं स्वेच्छया पुनः ॥ ८॥  
  
स्वयं प्रकृतिरूपं च प्राकृतं प्रकृतेः परम् ।  
त्वां स्तोतुमक्षमोऽनन्तः सहस्रवदनैरपि ॥ ९॥ var वदनेन च  
  
न क्षमः पञ्चवक्त्रश्च न क्षमश्चतुराननः ।  
सरस्वती न शक्ता च न शक्तोऽहं तव स्तुतौ ।  
न शक्ताश्च चतुर्वेदाः के वा ते वेदवादिनः ॥ १०॥  
  
इत्येवं स्तवनं कृत्वा मुनीशसुरसंसदि । var  सुरेशं सुरसंसदि  
सुरेशश्च सुरैः सार्द्धं विरराम रमापतिः ॥ ११॥  
  
इदं विष्णुकृतं स्तोत्रं गणेशस्य च यः पठेत् ।  
सायं प्रातश्च मध्याह्ने भक्तियुक्तः समाहितः ॥ १२॥  
  
तद्विघ्ननाशं कुरुते विघ्नेशः सततं मुने ।  
वर्धते सर्वकल्याणं कल्याणजनकः सदा ॥ १३॥  
  
यात्राकाले पठित्वा यो याति तद्भक्तिपूर्वकम् ।  
तस्य सर्वाभीष्टसिद्धिर्भवत्येव न संशयः ॥ १४॥  
  
तेन दृष्टं च दुःस्वप्नं सुस्वप्नमुपजायते ।  
कदाऽपि न भवेत्तस्य ग्रहपीडा च दारुणा ॥ १५॥  
  
भवेद्विनाशः शत्रूणां बन्धूनां चापिवर्धनम् । var  च विवर्धनम्  
शश्वदिघ्नविनाशश्च शश्वत्सम्यग्विवर्धनम् ॥ १६॥  
  
स्थिरा भवेद्गृहे लक्ष्मीः पुत्रपौत्रविवर्धनम् ।  
सर्वैश्वर्यमिह प्राप्य ह्यन्ते विष्णुपदं लभेत् ॥ १७॥  
  
फलं चापि च तीर्थानां यज्ञानां यद्भवेद्ध्रुवम् ।  
महतां सर्वदानानां श्रीगणेशप्रसादतः ॥ १८॥  
  
इति श्रीब्रह्मवैवर्ते महापुराणे तृतीये गणपतिखण्डे  
श्रीविष्णुकृतं गणेशस्तोत्रं सम्पूर्णम् ॥  
  
  
Brahmavaivarta Purana, gaNesha khaNDa 3, adhyAya 13, verses 40, 41-58  
  
