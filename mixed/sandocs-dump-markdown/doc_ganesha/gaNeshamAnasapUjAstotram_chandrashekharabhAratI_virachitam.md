---
Author: chandrashekharabhAratI
Category: ganesha, chandrashekharabhAratI, pUjA
Description/comments: Sri Gururaja Sukti Malika
File name: gaNeshamAnasapUjAstotram.itx
Indexextra: (Translation 1, 2)
Language: Sanskrit
Latest update: June 3, 2020
Location: doc_ganesha
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Shri Ganesha Manasa Puja Stotram
Transliterated by: Aruna Narayanan narayanan.aruna at gmail.com
engtitle: gaNeshamAnasapUjAstotram
itxtitle: gaNeshamAnasapUjAstotram (chandrashekharabhAratI virachitam)
title: गणेशमानसपूजास्तोत्रम् (चन्द्रशेखरभारती विरचितम्)

---
  
 श्रीगणेशमानसपूजास्तोत्रम्   
श्रीजगद्गुरु शृङ्गेरी  
श्रीचन्द्रशेखरभारती स्वामि अनुगृहीता  
वात्सल्यभाजनमगाधिपकन्यकाया  
     मात्सर्यशून्यहृदयैर्भुवि भावनीयम् ।  
प्रत्यूहजातविनिपातनलब्धवर्ण-  
     मत्यूर्जितं हृदि भजामि गणाधिनाथम् ॥ १॥  
  
आवाहयामि गणनाथमुमामहेश-  
     सर्वस्वभूतमपनीतदुरन्तरायम् ।  
योगीन्द्रमानससरोरुहंसविकास-  
     लीलाविशेषचतुरं निगमान्तनिष्ठम् ॥ २॥  
  
माणिक्यमञ्जुलमरीचिमनोज्ञपार्श्वं  
     सान्द्रीभवन्मरकतावलिमेचकाभम् ।  
मुक्तामणिप्रकरमेदुरितान्तरालं  
     रत्नासनं तव हृदा परिकल्पयामि ॥ ३॥  
  
गङ्गादिपुण्यसरितां परिपूततीर्थैः  
     पाद्यं तवाद्यवधिशून्य समर्पयामि ।  
अर्घ्यं ददाम्यहमनर्घगुणाभिराम  
     प्रत्यूहवारण सुवारणवक्त्र तुभ्यम् ॥ ४॥  
  
प्रत्याहृतैरखिलपुण्यसरिद्वराभ्य-  
     स्तीर्थैर्ददाम्यमलमाचमनं च तुभ्यम् ।  
सूक्तादिमन्त्रनिवहैरभिमन्त्रितैश्च  
     पुण्योदकैस्तव शिरः स्नपयाम्यजस्रम् ॥ ५॥  
  
आचूडमाचरणमप्यभिषिच्य तीर्थैः  
     आलोक्यन्नखिलमङ्गलमाननं ते ।  
आनन्दनिर्भरमनाश्चुलुकीकृताक्षः  
     किं वा भवामि सफलीकृतपुण्यजन्मा ॥ ६॥  
  
कस्तूरिकाघुमुघुमीकृतचन्दनानि  
     दिव्यं दुकूलयुगलं च ददामि तुभ्यम् ।  
यज्ञोपवीतमभिमन्त्रितमर्पयामि  
     दिव्यान्श्च भूषणगणान् प्रतिपादयामि ॥ ७॥  
  
जातिसुचम्पकसरोरुहकुन्दमल्ली  
     बिल्वादिभिर्बहुविधैरितरैश्च पुष्पैः ।  
त्वामर्चयन्नमरसंहितसेव्यमानं  
     आराद्भजामि तु कदा कृतकृत्यभावम् ॥ ८॥  
  
स्वामिन् ददाम्यगरुगुग्गुलुचन्दनादि  
     धूपान् सुगन्धभरितान् शिवसूनवे ते ।  
आज्यप्लुतामलसुवर्तिभिरेधमान-  
     मादर्शयामि ननु ते तपनीयदीपम् ॥ ९॥  
  
चोष्यैश्च भक्ष्यनिवहैश्च करम्बितं ते  
     भोज्यं ददामि गणनायक दिव्यमन्नम् ।  
आमोदकं च गिरिजासुत मोदकानां  
     स्वामिन् परश्शतमपि प्रतिपादयामि ॥ १०॥  
  
आनम्रनाकिगणमञ्जुलमौलिमाला-  
     नीराज्यमानचरणद्वय विघ्नहन्तः ।  
कर्पूरदीपनिवहैस्तव पादपद्मं  
     नीराजयामि ननु मां परिपाहि भक्तम् ॥ ११॥  
  
पुष्पाञ्जलिं प्रचुरयामि सुवर्णपुष्पैः  
     सन्मन्त्रपुष्पमपि च प्रतिपादयामि ।  
सर्वोपचारपनिवहांश्च समर्पयामि  
     स्वामिन् गणाधिप समुद्धर मां भवाब्धेः ॥ १२॥  
  
नारोग्यमद्य कलये न च भोग्यजातं  
     भाग्यं न वा विषयलम्पटतानिदानम् ।  
वैराग्यमेव सुतरामुपलम्भयन् मां  
     स्वामिन् समुद्धर भवाम्बुनिधेर्दुरन्तात् ॥ १३॥  
  
इत्थं गणाधिपतिमानसपूजनं यः  
     कैवल्यदं सुललितं पठतीह भक्त्या ।  
नागामिजन्मभयमस्ति हि तस्य पुंसः  
     कैवल्यसौधमचिरादनुवीक्षते सः ॥ १४॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचितं श्रीगणेशमानसपूजास्तोत्रं सम्पूर्णम् ।  
  
Proofread by Aruna Narayanan narayanan.aruna at gmail.com   
  
