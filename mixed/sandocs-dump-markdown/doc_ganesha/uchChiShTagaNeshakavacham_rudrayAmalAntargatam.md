---
Category: kavacha, ganesha
Description-comments: RudrayAmale utaratantre siddhividyAprakaraNe
File name: uchChiShTagaNeshakavacham.itx
Language: Sanskrit
Latest update: March 29, 2019
Location: doc_ganesha
Proofread by: Duttaprasad Sharma, Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: uchChiShTagaNeshakavacham
Transliterated by: Duttaprasad Sharma duttaprasadsharma at gmail.com and Gopal Upadhyay
engtitle: uchChiShTagaNeshakavacham
itxtitle: uchChiShTagaNeshakavacham (rudrayAmalAntargatam)
title: उच्छिष्टगणेशकवचम् (रुद्रयामलान्तर्गतम्)

---
  
 उच्छिष्टगणेशकवचम्   
  
अथ श्रीउच्छिष्टगणेशकवचं प्रारम्भः  
देव्युवाच ॥  
  
देवदेव जगन्नाथ सृष्टिस्थितिलयात्मक ।  
विना ध्यानं विना मन्त्रं  विना होमं विना जपम् ॥ १॥  
  
येन स्मरणमात्रेण लभ्यते चाशु चिन्तितम् ।  
तदेव श्रोतुमिच्छामि कथयस्व जगत्प्रभो ॥ २॥  
  
ईश्वर उवाच ॥  
  
श्रुणु देवी प्रवक्ष्यामि गुह्याद्गुह्यतरं महत् ।  
उच्छिष्टगणनाथस्य कवचं सर्वसिद्धिदम् ॥ ३॥  
  
अल्पायासैर्विना कष्टैर्जपमात्रेण सिद्धिदम् ।  
एकान्ते निर्जनेऽरण्ये गह्वरे च रणाङ्गणे ॥  ४॥  
  
सिन्धुतीरे च गङ्गायाः कूले वृक्षतले जले ।  
सर्वदेवालये तीर्थे लब्ध्वा सम्यग्जपं चरेत् ॥ ५॥  
  
स्नानशौचादिकं नास्ति नास्ति निर्वन्धनं प्रिये ।  
दारिद्र्यान्तकरं शीघ्रं सर्वतत्त्वं जनप्रिये ॥ ६॥  
  
सहस्रशपथं कृत्वा यदि स्नेहोऽस्ति मां प्रति ।  
निन्दकाय कुशिष्याय खलाय कुटिलाय च ॥ ७॥  
  
दुष्टाय परशिष्याय घातकाय शठाय च ।  
वञ्चकाय वरघ्नाय ब्राह्मणीगमनाय च ॥ ८॥  
  
अशक्ताय च क्रूराय गुरूद्रोहरताय च ।  
न दातव्यं न दातव्यं न दातव्यं कदाचन ॥ ९॥  
  
गुरूभक्ताय दातव्यं सच्छिष्याय विशेषतः ।  
तेषां सिध्यन्ति शीघ्रेण ह्यन्यथा न च सिध्यति ॥ १०॥  
  
गुरूसन्तुष्टिमात्रेण कलौ प्रत्यक्षसिद्धिदम् ।  
देहोच्छिष्टैः प्रजप्तव्यं तथोच्छिष्टैर्महामनुः ॥ ११॥  
  
आकाशे च फलं प्राप्तं नान्यथा वचनं मम ।  
एषा राजवती विद्या विना पुण्यं न लभ्यते ॥ १२॥  
  
अथ वक्ष्यामि देवेशि कवचं मन्त्रपूर्वकम् ।  
येन विज्ञातमात्रेण राजभोगफलप्रदम् ॥ १३॥  
  
ऋषिर्मे गणकः पातु शिरसि च निरन्तरम् ।  
त्राहि मां देवि गायत्रीछन्दो ऋषिः सदा मुखे ॥ १४॥  
  
हृदये पातु मां नित्यमुच्छिष्टगणदेवता ।  
गुह्ये रक्षतु तद्बीजं स्वाहा शक्तिश्च पादयोः ॥ १५॥  
  
कामकीलकसर्वाङ्गे विनियोगश्च सर्वदा ।  
पार्श्वर्द्वये सदा पातु स्वशक्तिं गणनायकः ॥ १६॥  
  
शिखायां पातु तद्बीजं भ्रूमध्ये तारबीजकम् ।  
हस्तिवक्त्रश्च शिरसी लम्बोदरो ललाटके ॥ १७॥  
  
उच्छिष्टो नेत्रयोः पातु कर्णौ पातु महात्मने ।  
पाशाङ्कुशमहाबीजं नासिकायां च रक्षतु ॥ १८॥  
  
भूतीश्वरः परः पातु आस्यं जिह्वां स्वयंवपुः ।  
तद्बीजं पातु मां नित्यं ग्रीवायां कण्ठदेशके ॥ १९॥  
  
गम्बीजं च तथा रक्षेत्तथा त्वग्रे च पृष्ठके ।  
सर्वकामश्च हृत्पातु पातु मां च करद्वये ॥ २०॥  
  
उच्छिष्टाय च हृदये वह्निबीजं तथोदरे ।  
मायाबीजं तथा कट्यां द्वावूरू सिद्धिदायकः ॥ २१॥  
  
जङ्घायां गणनाथश्च पादौ पातु विनायकः ।  
शिरसः पादपर्यन्तमुच्छिष्टगणनायकः ॥ २२॥  
  
आपादमस्तकान्तं च उमापुत्रश्च पातु माम् ।  
दिशोऽष्टौ च तथाकाशे पाताले विदिशाष्टके ॥ २३॥  
  
अहर्निशं च मां पातु मदचञ्चललोचनः ।  
जलेऽनले च सङ्ग्रामे दुष्टकारागृहे वने ॥ २४॥  
  
राजद्वारे घोरपथे मातु मां गणनायकः ।  
इदं तु कवचं गुह्यं मम वक्त्राद्विनिर्गतम्  ॥ २५॥  
  
त्रैलौक्ये सततं पातु द्विभुजश्च चतुर्भुजः ।  
बाह्यमभ्यन्तरं पातु सिद्धिबुद्धिर्विनायकः ॥ २६॥  
  
सर्वसिद्धिप्रदं देवि कवचमृद्धिसिद्धिदम् ।  
एकान्ते प्रजपेन्मन्त्रं कवचं युक्तिसंयुतम् ॥ २७॥  
  
इदं रहस्यं कवचमुच्छिष्टगणनायकम् ।  
सर्ववर्मसु देवेशि इदं कवचनायकम् ॥ २८॥  
  
एतत्कवचमाहात्म्यं वर्णितुं नैव शक्यते ।  
धर्मार्थकाममोक्षं च नानाफलप्रदं नृणाम् ॥ २९॥  
  
शिवपुत्रः सदा पातु पातु मां सुरार्चितः ।  
गजाननः सदा पातु गणराजश्च पातु माम् ॥ ३०॥  
सदा शक्तिरतः पातु पातु मां कामविह्वलः ।  
सर्वाभरणभूषाढयः पातु मां सिन्दूरार्चितः ॥ ३१॥  
  
पञ्चमोदकरः पातु पातु मां पार्वतीसुतः ।  
पाशाङ्कुशधरः पातु पातु मां च धनेश्वरः ॥ ३२॥  
  
गदाधरः सदा पातु पातु मां काममोहितः ।  
नग्ननारीरतः पातु पातु मां च गणेश्वरः ॥ ३३॥  
  
अक्षयं वरदः पातु शक्तियुक्तिः सदाऽवतु ।  
भालचन्द्रः सदा पातु नानारत्नविभूषितः ॥ ३४॥  
  
उच्छिष्टगणनाथश्च मदाघूर्णितलोचनः ।  
नारीयोनिरसास्वादः पातु मां गजकर्णकः ॥ ३५॥  
  
प्रसन्नवदनः पातु पातु मां भगवल्लभः ।  
जटाधरः सदा पातु पातु मां च किरीटिकः ॥ ३६॥  
  
पद्मासनास्थितः पातु रक्तवर्णश्च पातु माम् ।  
नग्नसाममदोन्मत्तः पातु मां गणदैवतः ॥ ३७॥  
  
वामाङ्गे सुन्दरीयुक्तः पातु मां मन्मथप्रभुः ।  
क्षेत्रपः पिशितं पातु पातु मां श्रुतिपाठकः ॥ ३८॥  
  
भूषणाढ्यस्तु मां पातु नानाभोगसमन्वितः ।  
स्मिताननः सदा पातु श्रीगणेशकुलान्वितः ॥ ३९॥  
  
श्रीरक्तचन्दनमयः सुलक्षणगणेश्वरः ।  
श्वेतार्कगणनाथश्च हरिद्रागणनायकः ॥ ४०॥  
  
पारभद्रगणेशश्च पातु सप्तगणेश्वरः ।  
प्रवालकगणाध्यक्षो गजदन्तो गणेश्वरः ॥ ४१॥  
  
हरबीजगणेशश्च भद्राक्षगणनायकः ।  
दिव्यौषधिसमुद्भूतो गणेशाश्चिन्तितप्रदः ॥ ४२॥  
  
लवणस्य गणाध्यक्षो मृत्तिकागणनायकः ।  
तण्डुलाक्षगणाध्यक्षो गोमयश्च गणेश्चरः ॥ ४३॥  
  
स्फटिकाक्षगणाध्यक्षो रुद्राक्षगणदैवतः ।  
नवरत्नगणेशश्च आदिदेवो गणेश्वरः ॥ ४४॥  
  
पञ्चाननश्चतुर्वक्त्रः षडाननगणेश्वरः ।  
मयूरवाहनः पातु पातु मां मूषकासनः ॥ ४५॥  
  
पातु मां देवदेवेशः पातु मामृषिपूजितः ।  
पातु मां सर्वदा देवो देवदानवपूजितः ॥ ४६॥  
  
त्रैलोक्यपूजितो देवः पातु मां च विभुः प्रभुः ।  
रङ्गस्थं च सदा पातु सागरस्थं सदाऽवतु ॥ ४७॥  
  
भूमिस्थं च सदा पातु पातलस्थं च पातु माम् ।  
अन्तरिक्षे सदा पातु आकाशस्थं सदाऽवतु ॥ ४८॥  
  
चतुष्पथे सदा पातु त्रिपथस्थं च पातु माम् ।  
बिल्वस्थं च वनस्थं च पातु मां सर्वतस्तनम् ॥ ४९॥  
  
राजद्वारस्थितं पातु पातु मां शीघ्रसिद्धिदः ।  
भवानीपूजितः पातु ब्रह्माविष्णुशिवार्चितः ॥ ५०॥  
  
इदं तु कवचं देवि पठनात्सर्वसिद्धिदम् ।  
उच्छिष्टगणनाथस्य समन्त्रं कवचं परम् ॥ ५१॥  
  
स्मरणाद्भूपतित्वं च लभते साङ्गतां ध्रूवम् । स्मरणाद्भूभुजत्वं  
वाचः सिद्धिकरं शीघ्रं परसैन्यविदारणम् ॥ ५२॥  
  
प्रातर्मध्याह्नसायाह्ने दिवा रात्रौ पठेन्नरः ।  
चतुर्थ्यां दिवसे रात्रौ पूजने मानदायकम् ॥ ५३॥  
  
सर्वसौभाग्यदं शीघ्रं दारिद्र्यार्णवघातकम् ।  
सुदारसुप्रजासौख्यं सर्वसिद्धिकरं नृणाम् ॥ ५४॥  
  
जलेऽथवाऽनलेऽरण्ये सिन्धुतीरे सरित्तटे ।  
स्मशाने दूरदेशे च रणे पर्वतगह्वरे ॥ ५५॥  
  
राजद्वारे भये घोरे निर्भयो जायते ध्रुवम् ।  
सागरे च महाशीते दुर्भिक्षे दुष्टसङ्कटे ॥ ५६॥  
  
भूतप्रेतपिशाचादियक्षराक्षसजे भये ।  
राक्षसीयक्षिणीक्रूराशाकिनीडाकीनीगणाः ॥ ५७॥  
  
राजमृत्युहरं देवि कवचं कामधेनुवत् ।  
अनन्तफलदं देवि सति मोक्षं च पार्वति ॥ ५८॥  
  
कवचेन विना मन्त्रं यो जपेद्गणनायकम् ।  
इह जन्मानि पापिष्ठो जन्मान्ते मूषको भवेत् ॥ ५९॥  
  
इति परमरहस्यं देवदेवार्चनं च  
     कवचपरमदिव्यं पार्वती पुत्ररूपम् ।  
पठति  परमभोगैश्वर्यमोक्षप्रदं च  
     लभति सकलसौख्यं शक्तिपुत्रप्रसादात् ॥ ६०॥  
  
   var   
(इति परमरहस्यन्देवदेवार्चितस्य-  
     कवचमुदितमेतत्पार्वतीशेन देव्यै  
पठति स लभ्यते वैभक्तितो भक्तवर्यः  
     प्रचुरसकलसौख्यं शक्तिपुत्रप्रसादात् ॥)  
  
॥ इति श्रीरुद्रयामलतन्त्रे उमामहेश्वरसंवादे  
श्रीमदुच्छिष्टगणेशकवचं समाप्तम् ॥  
  
  
Encoded and proofread by Duttaprasad Sharma duttaprasadsharma at gmail.com  
and Gopal Upadhyay gopal.j.upadhyay at gmail.com, NA  
  
