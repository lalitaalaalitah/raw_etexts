---
Author: Traditional
Category: kavacha, ganesha
Description-comments: rudrayAmale tantre deviirahasye
File name: varadagaNeshakavacham.itx
Language: Sanskrit
Latest update: May, 16, 2006
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: varadagaNeshakavacham
Transliterated by: Ravin Bhalekar ravibhalekar at hotmail.com
engtitle: varadagaNeshakavacham
itxtitle: varadagaNeshakavacham
title: वरदगणेशकवचम्

---
  
 वरदगणेशकवचम्   
  
श्रीगणेशाय नमः ।  
श्रीभैरव उवाच ।  
महादेवि गणेशस्य वरदस्य महात्मनः ।  
कवचं ते प्रवक्ष्यामि वज्रपञ्जरकाभिधम् ॥ १॥  
  
अस्य श्रीमहागणपतिवज्रपञ्जरकवचस्य श्रीभैरव ऋषिः ,  
गायत्र्यं छन्दः , श्रीमहागणपतिर्देवता , गं बीजं ,  
ह्रीं शक्तिः , कुरुकुरु कीलकं , वज्रविद्यादिसिद्ध्यर्थे  
महागणपतिवज्रपञ्जरकवचपाठे विनियोगः ।  
ध्यानम् ।  
विघ्नेशं विश्ववन्द्यं सुविपुलयशसं लोकरक्षाप्रदक्षं  
साक्षात् सर्वापदासु प्रशमनसुमतिं पार्वतीप्राणसूनुम् ।  
प्रायः सर्वासुरेन्द्रैः ससुरमुनिगणैः साधकैः पूज्यमानं  
कारुण्येनान्तरायामितभयशमनं विघ्नराजं नमामि ॥ २॥  
  
ॐश्रींह्रीङ्गं शिरः पातु महागणपतिः प्रभुः ।  
विनायको ललाटं मे विघ्नराजो भ्रुवौ मम ॥ ३॥  
  
पातु नेत्रे गणाध्यक्षो नासिकां मे गजाननः ।  
श्रुति मेऽवतु हेरम्बो गण्डौ मोदकाशनः ॥ ४॥  
  
द्वैमातरो मुखं पातु चाधरौ पात्वरिन्दम् ।  
दन्तान् ममैकदन्तोऽव्याद् वक्रतुण्डोऽवताद् रसाम् ॥ ५॥  
  
गाङ्गेयो मे गलं पातु स्कन्धौ सिंहासनोऽवतु ।  
विघ्नान्तको भुजौ पातु हस्तौ मूषकवाहनः ॥ ६॥  
  
ऊरू ममावतान्नित्यं देवस्त्रिपुरघातनः ।  
हृदयं मे कुमारोऽव्याञ्जयन्तः पार्श्वयुग्मकम् ॥ ७॥  
  
प्रद्युम्नो मेऽवतात् पृष्ठं नाभिं शङ्करनन्दनः ।  
कटिं नन्दिगणः पातु शिश्नं वीरेश्वरोऽवतु ॥ ८॥  
  
मेढ्रे मेऽवतु सौभाग्यो भृङ्गिरीटी च गुह्यकम् ।  
विराटकोऽवतादूरू जानू मे पुष्पदन्तकः ॥ ९॥  
  
जङ्घे मम विकर्तोऽव्याद् गुल्फावन्त्यगणोऽवतु ।  
पादौ चित्तगणः पातु पादाधो लोहितोऽवतु ॥ १०॥  
  
पादपृष्ठं सुन्दरोऽव्याद् नूपुराढ्यो वपुर्मम ।  
विचारो जठरं पातु भूतानि चोग्ररूपकः ॥ ११॥  
  
शिरसः पादपर्यन्तं वपुः सुप्तगणोऽवतु ।  
पादादिमूर्धपर्यन्तं वपुः पातु विनर्तकः ॥ १२॥  
  
विस्मारितं तु यत् स्थानं गणेशस्तत् सदावतु ।  
पूर्वे मां ह्रीं करालोऽव्यादाग्रेये विकरालकः ॥ १३॥  
  
दक्षिणे पातु संहारो नैऋते रुरुभैरवः ।  
पश्चिमे मां महाकालो वायौ कालाग्निभैरवः ॥ १४॥  
  
उत्तरे मां सितास्युऽव्यादैशान्यामसितात्मकः ।  
प्रभाते शतपत्रोऽव्यात् सहस्रारस्तु मध्यमे ॥ १५॥  
  
दन्तमाला दिनान्तेऽव्यान्निशि पात्रं सदावतु ।  
कलशो मां निशीथेऽव्यान्निशान्ते परशुस्तथा ॥ १६॥  
  
सर्वत्र सर्वदा पातु शङ्खयुग्मं च मद्वपुः ।  
ॐॐ राजकुले हहौं रणभये ह्रींह्रीं कुद्यूतेऽवतात्  
श्रींश्रीं शत्रुगृहे शशौं जलभये क्लीङ्क्लीं वनान्तेऽवतु ।  
ग्लौङ्ग्लूङ्ग्लैङ्ग्लङ्गुं सत्वभीतिषु महाव्याध्यार्तिषु ग्लौङ्गगौं  
नित्यं यक्षपिशाचभूतफणिषु ग्लौङ्गं गणेशोऽवतु ॥ १७॥  
  
इतीदं कवचं गुह्यं सर्वतन्त्रेषु गोपितम् ।  
वज्रपञ्जरनामानं गणेशस्य महात्मनः ॥ १८॥  
  
अङ्गभूतं मनुमयं सर्वाचारैकसाधनम् ।  
विनानेन न सिद्धिः स्यात् पूजनस्य जपस्य च ॥ १९॥  
  
तस्मात् तु कवचं पुण्यं पठेद्वा धारयेत् सदा ।  
तस्य सिद्धिर्महादेवि करस्था पारलौकिकी ॥ २०॥  
  
यंयं कामयते कामं तं तं प्राप्नोति पाठतः ।  
अर्धरात्रे पठेन्नित्यं सर्वाभीष्टफलं लभेत् ॥ २१॥  
  
इति गुह्यं सुकवचं महागणपतेः प्रियम् ।  
सर्वसिद्धिमयं दिव्यं गोपयेत् परमेश्वरि ॥ २२॥  
  
॥ इति श्रीरुद्रयामले तन्त्रे श्रीदेवीरहस्ये महागणपतिकवचं समाप्तम् ॥  
  
  
Encoded and Proofread by Ravin Bhalekar ravibhalekar@hotmail.com  
