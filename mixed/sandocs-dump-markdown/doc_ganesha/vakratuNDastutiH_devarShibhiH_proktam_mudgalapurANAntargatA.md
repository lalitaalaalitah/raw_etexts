---
Category: ganesha
Description/comments: Mudgalapurana, Khanda 1, Adhyaya 39
File name: vakratuNDastutiHdevarShibhiHproktam.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Vakratunda Stuti by Devarshi
Transliterated by: Ajit Krishnan
engtitle: vakratuNDastutiH devarShibhiH proktam
itxtitle: vakratuNDastutiH devarShibhiH proktam (mudgalapurANAntargatA)
title: वक्रतुण्डस्तुतिः देवर्षिभिः प्रोक्तम् (मुद्गलपुराणान्तर्गता)

---
  
 वक्रतुण्डस्तुतिः देवर्षिभिः प्रोक्तम्   
श्रीगणेशाय नमः ।  
देवर्षय ऊचुः -  
सदा ब्रह्मभूतं विकारादिहीनं विकारादिभूतं महेशादिवन्द्यम् ।  
अपारस्वरूपं स्वसंवेद्यमेकं नमामः सदा वक्रतुण्डं भजामः ॥ २॥  
  
अजं निर्विकल्पं कलाकालहीनं हृदिस्थं सदा साक्षिरूपं परेशम् ।  
जनज्ञानकारं प्रकाशैर्विहीनं नमामः सदा वक्रतुण्डं भजामः ॥ ३॥  
  
अनन्तस्वरूपं सदानन्दकन्दं प्रकाशस्वरूपं सदा सर्वगं तम् ।  
अनादिं गुणादिं गुणाधारभूतं नमामः सदा वक्रतुण्डं भजामः ॥ ४॥  
  
धरावायुतेजोमयं तोयभावं सदाकाशरूपं महाभूतसंस्थम् ।  
अहङ्कारधारं तमोमात्रसंस्थं नमामः सदा वक्रतुण्डं भजामः ॥ ५॥  
  
रविप्राणविष्णुप्रचेतोयमेशविधात्रश्विवैश्वानरेन्द्रप्रकाशम् ।  
दिशां बोधकं सर्वदेवाधिरूपं नमामः सदा वक्रतुण्डं भजामः ॥ ६॥  
  
उपस्थत्वगुक्तीक्षणस्थप्रकाशं कराङ्घ्रिस्वरूपं कृतघ्राणजिह्वम् ।  
गुदस्थं श्रुतिस्थं महाखप्रकाशं नमामः सदा वक्रतुण्डं भजामः ॥ ७॥  
  
रजोरूपसृष्टिप्रकाशं विधिं तं सदा पालने केशवं सत्त्वसंस्थम् ।  
तमोरूपधारं हरं संहरं तं नमामः सदा वक्रतुण्डं भजामः ॥ ८॥  
  
दिशाधीशरूपं सदाशास्वरूपं ग्रहादिप्रकाशं ध्रुवादिं खगस्थम् ।  
अनन्तोडुरूपं तदाकारहीनं नमामः सदा वक्रतुण्डं भजामः ॥ ९॥  
  
महत्तत्त्वरूपं प्रधानस्वरूपं अहङ्कारधारं त्रयीबोधकारम् ।  
अनाद्यन्तमायं तदाधारपुच्छं नमामः सदा वक्रतुण्डं भजामः ॥ १०॥  
  
सदा कर्मधारं फलैः स्वर्गदं तं अकर्मप्रकाशेन मुक्तिप्रदं तम् ।  
विकर्मादिना यातनाऽऽधारभूतं नमामः सदा वक्रतुण्डं भजामः ॥ ११॥  
  
अलोभस्वरूपं सदा लोभधारं जनज्ञानकारं जनाधीशपालम् ।  
नृणां सिद्धिदं मानवं मानवस्थं नमामः सदा वक्रतुण्डं भजामः । १२  
लतावृक्षरूपं सदा पक्षिरूपं धनादिप्रकाशं सदा धान्यरूपम् ।  
प्रसूपुत्रपौत्रादिनानास्वरूपं नमामः सदा वक्रतुण्डं भजामः ॥ १३॥  
  
खगेशस्वरूपं वृषादिप्रसंस्थं मृगेन्द्रादिबोधं मृगेन्द्रस्वरूपम् ।  
धराधारहेमाद्रिमेरुस्वरूपं नमामः सदा वक्रतुण्डं भजामः ॥ १४॥  
  
सुवर्णादिधातुस्थसद्रङ्गसंस्थं समुद्रादिमेघस्वरूपं जलस्थम् ।  
जले जन्तुमत्स्यादिनानाविभेदं नमामः सदा वक्रतुण्डं भजामः ॥ १५॥  
  
सदा शेषनागादिनागस्वरूपं सदा नागभूषं च लीलाकरं तैः ।  
सुरारिस्वरूपं च दैत्यादिभूतं नमामः सदा वक्रतुण्डं भजामः ॥ १६॥  
  
वरं पाशधारं सदा भक्तपोषं महापौरुषं मायिनं सिंहसंस्थम् ।  
चतुर्बाहुधारं सदा विघ्ननाशं नमामः सदा वक्रतुण्डं भजामः ॥ १७॥  
  
गणेशं गणेशादिवन्द्यं सुरेशं परं सर्वपूज्यं सुबोधादिगम्यम् ।  
महावाक्यवेदान्तवेद्यं परेशं नमामः सदा वक्रतुण्डं भजामः ॥ १८॥  
  
अनन्तावतारैः सदा पालयन्तं स्वधर्मादिसंस्थं जनं कारयन्तम् ।  
सुरैर्दैत्यपैर्वन्द्यमेकं समं त्वां नमामः सदा वक्रतुण्डं भजामः ॥ १९॥  
  
त्वया नाशितोऽयं महादैत्यभूपः सुशान्तेर्धरोऽयं कृतस्तेन विश्वम् ।  
अखण्डप्रहर्षेण युक्तं च तं वै नमामः सदा वक्रतुण्डं भजामः ॥ २०॥  
  
न विन्दन्ति यं वेदवेदज्ञमर्त्या न विन्दन्ति यं शास्त्रशास्त्रज्ञभूपाः ।  
न विन्दन्ति यं योगयोगीशकाद्या नमामः सदा वक्रतुण्डं भजामः ॥ २१॥  
  
न वेदा विदुर्यं च देवेन्द्रमुख्या न योगैर्मुनीन्द्रा वयं किं स्तुमश्च ।  
तथाऽपि स्वबुध्या स्तुतं वक्रतुण्डं नमामः सदा वक्रतुण्डं भजामः ॥ २२॥  
  
मुद्गल उवाच ।  
एवं स्तुत्वा वक्रतुण्डं स्थिता देवर्षयः प्रभो ।  
बद्धाञ्जलिपुटाः सर्वे तूष्णीम्भावेन मानद ॥ २३॥  
  
देवानां च मुनीनां स स्तुतिं श्रुत्वा गजाननः ।  
उवाच तान् प्रसन्नात्मा हर्षयन् वचनं महत् ॥ २४॥  
  
वक्रतुण्ड उवाच ।  
शृणुध्वं मुनयः सर्वे देवा मे वचनं महत् ।  
भवत्कृतमिदं स्तोत्रं मत्प्रीतेर्वर्धनं भवेत् ॥ २५॥  
  
अनेन स्तौति यो नित्यं मां तस्य परिपूरये ।  
भोगान्नानाविधांश्चैव पुत्रपौत्रादिसम्पदः ॥ २६॥  
  
यं यमिच्छति तं तं च दास्येऽहं नात्र संशयः ।  
भुक्तिमुक्तिप्रदं चैतद्ब्रह्मभूयकरं भवेत् ॥ २७॥  
  
नानासिद्धिप्रदं चैव हृदि बुद्धिप्रकाशकम् ।  
सुरेन्द्रैवद्यतां याति यो मां स्तौति त्वनेन सः ॥ २८॥  
  
सहस्रावर्तनान् मर्त्यः कारागृहगतं नरम् ।  
मोचयेन्नात्र सन्देहो मत्प्रियः सर्वदा भवेत् ॥ २९॥  
  
अपराधशतयुक्तो यो वैभवति मानवः ।  
तस्यापराधसहनं करोमि स्तोत्रपाठतः ॥ ३०॥  
  
एकविंशतिवारं य एकविंशद्दिनानि वै ।  
पठिष्यति सदा तस्मै चिन्तितं प्रददाम्यहम् ॥ ३१॥  
  
एकविंशतिकाः श्लोका भवद्भिर्मत्प्रियात्मकैः ।  
कृतास्तैर्मां स देवास्तु स्तुता वै मुनयोऽखिलाः ॥ ३२॥  
  
तेन विघ्नविहीनाश्च स्वधर्मरुचयस्तथा ।  
भविष्यथ महाभागा भुक्तिमुक्तिपदास्तथा ॥ ३३॥  
  
वरं ब्रूत महाभागा येषां यन्मनसि स्थितम् ।  
तद्दास्यामि न सन्देहः स्तोत्रसन्तोषितो ह्यहम् ॥ ३४॥  
  
इति देवर्षिभिर्प्रोक्ता वक्रतुण्डस्तुतिः समाप्ता । १.३९  
  
  
Encoded by Ajit Krishnan  
Proofread by Ajit Krishnan, PSA Easwaran  
  
