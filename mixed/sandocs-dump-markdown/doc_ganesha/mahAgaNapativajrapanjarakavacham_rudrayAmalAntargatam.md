---
Category: ganesha, panjara, kavacha
File name: mahAgaNapativajrapanjarakavacham.itx
Language: Sanskrit
Latest update: June 16, 2017
Location: doc_ganesha
Proofread by: anonymous456an at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: mahAgaNapativajrapanjarakavacham
Transliterated by: anonymous456an at gmail.com
engtitle: mahAgaNapativajrapanjarakavacham
itxtitle: mahAgaNapativajrapanjarakavacham (rudrayAmalAntargatam)
title: महागणपतिवज्रपञ्जरकवचम् (रुद्रयामलान्तर्गतम्)

---
  
 श्रीमहागणपतिवज्रपञ्जरकवचम्   
  
॥ पूर्वपीठिका ॥  
  
महादेवि गणेशस्य वरदस्य महात्मनः ।  
कवचं ते प्रवक्ष्यामि वज्रपञ्जरकाभिधम् ॥  
  
॥ विनियोगः ॥  
  
ॐ अस्य श्रीमहागणपतिवज्रपञ्जरकवचस्य श्रीभैरव ऋषिः,  
गायत्रं छन्दः, श्रीमहागणपति देवता, गं बीजं, ह्रीं शक्तिः,  
कुरु कुरु कीलकं, वज्रविद्यादिसिद्ध्यर्थे  
महागणपतिवज्रपञ्जरकवचपाठे विनियोगः ॥  
  
॥ ऋष्यादिन्यासः ॥  
  
श्रीभैरवर्षये नमः शिरसि । गायत्रछन्दसे नमो मुखे ।  
श्रीमहागणपतिदेवतायै नमो हृदि । गं बीजाय नमो गुह्ये ।  
ह्रींशक्तये नमो नाभौ । कुरु कुरु कीलकाय नमः पादयोः ।  
वज्रविद्यादिसिद्ध्यर्थे महागणपतिवज्रपञ्जरकवचपाठे  
विनियोगाय नमः सर्वाङ्गे ॥  
  
॥ करन्यासः ॥  
  
गां अङ्गुष्ठाभ्यां नमः । गीं तर्जनीभ्यां नमः ।  
गूं मध्यमाभ्यां नमः । गैं अनामिकाभ्यां नमः ।  
गौं कनिष्ठिकाभ्यां नमः । गः करतलकरपृष्ठाभ्यां नमः ॥  
  
॥ अङ्गन्यासः ॥  
  
गां हृदयाय नमः । गीं शिरसे स्वाहा । गूं शिखायै वषट् ।  
गैं कवचाय हुम् । गौं नेत्रत्रयाय वौषट् । गः अस्त्राय फट् ॥  
  
॥ ध्यानम् ॥  
  
विघ्नेशं विश्ववन्द्यं सुविपुलयशसं लोकरक्षाप्रदक्षं  
साक्षात्सर्वापदासु प्रशमनसुमतिं पार्वतीप्राणसूनुम् ।  
प्रायः सर्वासुरेन्द्रैः ससुरमुनिगणैः साधकैः पूज्यमानं  
कारुण्येनान्तरायामितभयशमनं विघ्नराजं नमामि ॥  
  
॥ कवचपाठः ॥  
  
ॐ श्रीं ह्रीं गं शिरः पातु महागणपतिः प्रभुः ।  
विनायको ललाटं मे विघ्नराजो भ्रुवौ मम ॥ १॥  
  
पातु नेत्रे गणाध्यक्षो नासिकां मे गजाननः ।  
श्रुती मेऽवतु हेरम्बो गण्डौ मे मोदकाशनः ॥ २॥  
  
द्वैमातुरो मुखं पातु चाधरौ पात्वरिन्दमः ।  
दन्तान्ममैकदन्तोऽव्याद्वक्रतुण्डोऽवताद्रसाम् ॥ ३॥  
  
गाङ्गेयो मे गलं पातु स्कन्धौ सिंहासनोऽवतु ।  
विघ्नान्तको भुजौ पातु हस्तौ मूषकवाहनः ॥ ४॥  
  
ऊरू ममावतान्नित्यं देवस्त्रिपुरघातनः ।  
हृदयं मे कुमारोऽव्याज्जयन्तः पार्श्वयुग्मकम् ॥ ५॥  
  
प्रद्युम्नो मेऽवतात्पृष्ठं नाभिं शङ्करनन्दनः ।  
कटिं नन्दिगणः पातु शिश्नं विश्वेश्वरोऽवतु ॥ ६॥  
  
मेढ्रे मेऽवतु सौभाग्यो भृङ्गिरीटी च गुह्यकम् ।  
विराटकोऽवतादूरू जानू मे पुष्पदन्तकः ॥ ७॥  
  
जङ्घे मम विकर्तोऽव्याद्गुल्फावन्त्यगणोऽवतु ।  
पादौ चित्तगणः पातु पादाधो लोहितोऽवतु ॥ ८॥  
  
पादपृष्ठं सुन्दरोऽव्यान्नूपुराढ्यो वपुर्मम ।  
विचारो जठरं पातु भूतानि चोग्ररूपकः ॥ ९॥  
  
शिरसः पादपर्यन्तं वपुः सप्तगणोऽवतु ।  
पादादिमूर्धपर्यन्तं वपुः पातु विनर्तकः ॥ १०॥  
  
विस्मारितं तु यत्स्थानं गणेशस्तत्सदाऽवतु ।  
पूर्वे मां ह्रीं करालोऽव्यादाग्नेये विकरालकः ॥ ११॥  
  
दक्षिणे पातु संहारो नैरृते रुरुभैरवः ।  
पश्चिमे मां महाकालो वायौ कालाग्निभैरवः ॥ १२॥  
  
उत्तरे मां सितास्योऽव्यादैशान्यामसितात्मकः ।  
प्रभाते शतपत्रोऽव्यात्सहस्रारस्तु मध्यमे ॥ १३॥  
  
दन्तमाला दिनान्तेऽव्यान्निशि पात्रं सदाऽवतु ।  
कलशो मां निशीथेऽव्यान्निशान्ते परशुस्तथा ।  
सर्वत्र सर्वदा पातु शङ्खयुग्मं च मद्वपुः ॥ १४॥  
  
ॐ ॐ राजकुले हौं हौं रणभये ह्रीं ह्रीं कुद्यूतेऽवतात्  
श्रीं श्रीं शत्रुगृहे शौं शौं जलभये क्लीं क्लीं वनान्तेऽवतु ।  
ग्लौं ग्लूं ग्लैं ग्लं गुं सत्त्वभीतिषु महाव्याध्यार्तिषु ग्लौं गं गौं  
नित्यं यक्षपिशाचभूतफणिषु ग्लौं गं गणेशोऽवतु ॥ १५॥  
  
॥ फलश्रुतिः ॥  
  
इतीदं कवचं गुह्यं सर्वतन्त्रेषु गोपितम् ।  
वज्रपञ्जरनामानं गणेशस्य महात्मनः ॥ १॥  
  
अङ्गभूतं मनुमयं सर्वाचारैकसाधनम् ।  
विनानेन न सिद्धिः स्यात्पूजनस्य जपस्य च ॥ २॥  
  
तस्मात्तु कवचं पुण्यं पठेद्वा धारयेत्सदा ।  
तस्य सिद्धिर्महादेवि करस्था पारलौकिकी ॥ ३॥  
  
यं यं कामयते कामं तं तं प्राप्नोति पाठतः ।  
अर्धरात्रे पठेन्नित्यं सर्वाभीष्टफलं लभेत् ॥ ४॥  
  
इति गुह्यं सुकवचं महागणपतेः प्रियम् ।  
सर्वसिद्धिमयं दिव्यं गोपयेत्परमेश्वरि ॥  
  
॥ श्रीरुद्रयामले तन्त्रे श्रीमहागणपतिवज्रपञ्जरकवचम् सम्पूर्णम् ॥  
  
  
Encoded and proofread by anonymous456an at gmail.com  
  
