---
Author: bhRigu
Category: kavacha, ganesha
File name: vakratuNDakavach.itx
Language: Sanskrit
Latest update: February 12, 2005
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: vakratuNDagaNeshakavach
Transliterated by: Ravin Bhalekar ravibhalekar at hotmail.com)
engtitle: vakratuNDagaNeshakavacham
itxtitle: vakratuNDagaNeshakavacham
title: वक्रतुण्डगणेशकवचम्

---
  
 वक्रतुण्डगणेशकवचम्   
  
श्री गणेशाय नमः ।  
मौलिं महेशपुत्रोऽव्याद्भालं पातु विनायकः ।  
त्रिनेत्रः पातु मे नेत्रे शूर्पकर्णोऽवतु श्रुती ॥ १॥  
  
हेरम्बो रक्षतु घ्राणं मुखं पातु गजाननः ।  
जिह्वां पातु गणेशो मे कण्ठं श्रीकण्ठवल्लभः ॥ २॥  
  
स्कन्धौ महाबलः पातु विघ्नहा पातु मे भुजौ ।  
करौ परशुभृत्पातु हृदयं स्कन्दपूर्वजः ॥ ३॥  
  
मध्यं लम्बोदरः पातु नाभिं सिन्दूरभूषितः ।  
जघनं पार्वतीपुत्रः सक्थिनी पातु पाशभृत् ॥ ४॥  
  
जानुनी जगतां नाथो जङ्घे मूषकवाहनः ।  
पादौ पद्मासनः पातु पादाधो दैत्यदर्पहा ॥ ५॥  
  
एकदन्तोऽग्रतः पातु पृष्ठे पातु गणाधिपः ।  
पार्श्वयोर्मोदकाहारो दिग्विदिक्षु च सिद्धिदः ॥ ६॥  
  
व्रजतस्तिष्ठतो वापि जाग्रतः स्वपतोऽश्नतः ।  
चतुर्थीवल्लभो देवः पातु मे भुक्तिमुक्तिदः ॥ ७॥  
  
इदं पवित्रं स्तोत्रं च चतुर्थ्यां नियतः पठेत् ।  
सिन्दूररक्तः कुसुमैर्दूर्वया पूज्य विघ्नपम् ॥ ८॥  
  
राजा राजसुतो राजपत्नी मन्त्री कुलं चलम् ।  
तस्यावश्यं भवेद्वश्यं विघ्नराजप्रसादतः ॥ ९॥  
  
समन्त्रयन्त्रं यः स्तोत्रं करे संलिख्य धारयेत् ।  
धनधान्यसमृद्धिः स्यात्तस्य नास्त्यत्र संशयः ॥ १०॥  
  
अस्य मन्त्रः ।  
ऐं क्लीं ह्रीं वक्रतुण्डाय हुं ।  
रसलक्षं सदैकाग्र्यः षडङ्गन्यासपूर्वकम् ।  
हुत्वा तदन्ते विधिवदष्टद्रव्यं पयो घृतम् ॥ ११॥  
  
यं यं काममभिध्यायन् कुरुते कर्म किञ्चन ।  
तं तं सर्वमवाप्नोति वक्रतुण्डप्रसादतः ॥ १२॥  
  
भृगुप्रणीतं यः स्तोत्रं पठते भुवि मानवः ।  
भवेदव्याहतैश्वर्यः स गणेशप्रसादतः ॥ १३॥  
  
॥ इति गणेशरक्षाकरं स्तोत्रं समाप्तम् ॥  
  
  
Encoded and Proofread by Ravin Bhalekar ravibhalekar@hotmail.com  
