---
Category: ganesha
Description/comments: Mudgalapurana, Khanda 2, Adhyaya 3
File name: gaNeshastutiHnAradamuninA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Stuti by Naradamuni
Transliterated by: Ajit Krishnan
engtitle: gaNeshastutiH nAradamuninA proktA
itxtitle: gaNeshastutiH nAradamuninA proktA (mudgalapurANAntargatA)
title: गणेशस्तुतिः नारदमुनिना प्रोक्ता (मुद्गलपुराणान्तर्गता)

---
  
 गणेशस्तुतिः नारदमुनिना प्रोक्ता   
नारद उवाच -  
नमामि गणनाथं तं सर्वविघ्नविनाशिनम् ।  
वेदान्तागोचरं तज्ज्ञैर्गम्यं ब्रह्मैव संस्थितम् ॥ ४०॥  
  
मनोवाणीविहीनं नो मनोवाणीमयं न च ।  
ब्रह्मेशानं कथं स्तौमि सिद्धिबुद्धिपतिं परम् ॥ ४१॥  
  
त्वद्दर्शनेन हेरम्ब! कृतकृत्योऽहमञ्जसा ।  
इत्युक्त्वा पूजयामास भक्तिभावसमन्वितः ॥ ४२॥  
  
नमो नमो गणेशाय विघ्नराजाय ते नमः ।  
भक्तानां विघ्नहन्त्रे चाभक्तानां विघ्नकारिणे ॥ ४४॥  
  
अमेयमायया चैव संयुक्ताय नमो नमः ।  
योगरूपाय वै तुभ्यं योगिभ्यो मोहदाय ते ॥ ४५॥  
  
विनायकाय सर्वेश! नमश्चिन्तामणे नमः ।  
अनन्तमहिमाधार नमस्ते चन्द्रमौलये ॥ ४६॥  
  
एकदन्ताय देवाय मायिभ्यो मोहदाय ते ।  
नमो नमः परेशाय परात्परतमाय ते ॥ ४७॥  
  
निर्गुणाय नमस्तुभ्यं गुणाकाराय साक्षिणे ।  
महाऽऽखुवाहनायैव मूषकध्वजधारिणे ॥ ४८॥  
  
अनादये नमस्तुभ्यं ज्येष्ठराजाय ढुण्ढये ।  
हर्ते कर्त्रे सदा पात्रे नानाभेदमयाय च ॥ ४९॥  
  
त्वद्दर्शनसुधापानाद्धतं मे भ्रान्तिजं महत् ।  
मरणं भिन्नभावाख्यं गणेशोऽहं कृतस्त्वया ॥ ५०॥  
  
न भिन्नं परिपश्यामि त्वदृते गणनायक ! ।  
शान्तिदं योगमासाद्य प्रसादात्ते न संशयः ॥ ५१॥  
  
भक्तिं देहि गणाधीश! परां त्वत्पादपद्मयोः ।  
कुरु मां गाणपत्यं त्वं प्रेमयुक्तं च ते पदि ॥ ५२॥  
  
इत्युक्ता विररामाथ तं पुनर्गणपोऽवदत् ।  
मदीया भक्तिरत्यन्तं भविष्यति सदाऽचला ॥ ५३॥  
  
न योगाच्चलनं क्वापि भविष्यति महामुने ! ।  
सदा योगीन्द्रपूज्यस्त्वं सर्वमान्यो भविष्यसि ॥ ५४॥  
  
त्वया कृतमिदं स्तोत्रं शान्तियोगप्रदं भवेत् ।  
पठते शृण्वते चैव भुक्तिमुक्तिप्रदायकम् ॥ ५५॥  
  
इत्युक्ता तस्य हृदये ययौ लीनो गजाननः ।  
सदा हृदि गणेशानं पश्यति स्म मुनिः स्वयम् ॥ ५६॥  
  
इत्याख्यानं नारदीयं कथितं ते प्रजापते! ।  
शृणुयाद्यः पठेद्वा यः सोऽपि सद्गतिमाप्नुयात् ॥ ५७॥  
  
इति नारदमुनिना प्रोक्ता गणेशस्तुतिः समाप्ता । २.३  
  
  
Encoded by Ajit Krishnan  
Proofread by Ajit Krishnan, PSA Easwaran  
  
