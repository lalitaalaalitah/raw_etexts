---
Category: ganesha, aShTaka
File name: vinAyakAShTakam.itx
Indexextra: (Scan)
Language: Sanskrit
Latest update: September 29, 2019
Location: doc_ganesha
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Vinayaka Ashtakam
engtitle: vinAyakAShTakam
itxtitle: vinAyakAShTakam
title: विनायकाष्टकम्

---
  
 विनायकाष्टकम्   
एकदन्तमीशपुत्रमाखुवाहमीश्वरं  
     विघ्नसङ्घध्वान्तसूर्यमन्तरायनायकम् ।  
अच्युताद्यशेषदेवपूजिताङ्घ्रिपङ्कजं  
     विघ्नशैलवज्रिणं विनायकं नमाम्यहम् ॥ १॥  
  
कामरूपधारिणं नागयज्ञसूत्रिणं  
     कुङ्कुमोत्थकायकान्तिशोभितं वराननम् ।  
काञ्चनाभिभास्वरं च वासवादिवन्दितं  
     विघ्नशैलवज्रिणं विनायकं नमाम्यहम् ॥ २॥  
  
नन्दिवाहनन्दने सुरेन्द्रनाथवन्दितं  
     नन्दिभृङ्गिनन्दनाथनारदादिनृत्यकम् ।  
नन्दगोपनागराजपूर्वकैर्नमस्कृतं  
     विघ्नशैलवज्रिणं विनायकं नमाम्यहम् ॥ ३॥  
  
सर्पवेष्टितोदरं च सर्पमालधारिणं  
     शङ्करादिपूजितं शिवात्मजं सुखात्मकम् ।  
सावधानताकरं सरस्वतीप्रदायकं  
     विघ्नशैलवज्रिणं विनायकं नमाम्यहम् ॥ ४॥  
  
विघ्नमत्तनागसिंहमुग्रनेत्रनासिकं  
     विघ्नमेघजालनाशकारिचण्डमारुतम् ।  
विघ्नदाववह्निवारिवारिवारिवाहकं  
     विघ्नशैलवज्रिणं विनायकं नमाम्यहम् ॥ ५॥  
  
विघ्नसिन्धुवाडवाग्निमिन्दुखण्डमण्डितं  
     विघ्नगोपमष्टसिद्धियुक्तभक्तसेवितम् ।  
शूर्पकर्णवक्रतुण्डकुम्भगण्डशोभितं  
     विघ्नशैलवज्रिणं विनायकं नमाम्यहम् ॥ ६॥  
  
दक्षयक्षपक्षिमुख्यरक्षिताङ्घियुग्मकं  
     भुक्तिमुक्तियुक्तिशान्तियुक्तपूजितं विभुम् ।  
देवदेववंशवृद्धिसिद्धिसाधकं मुदा  
     विघ्नशैलवज्रिणं विनायकं नमाम्यहम् ॥ ७॥  
  
देवदैत्ययोगिसिद्धचारणाभिसेवितं  
     सर्पखेटभूजभूतसङ्घसाधुवेष्टितम् ।  
ईप्सितार्थदायकं विशेषकर्मकारकं  
     विघ्नशैलवज्रिणं विनायकं नमाम्यहम् ॥ ८॥  
  
श्रीविनायकाष्टकं हि शङ्करेण निर्मितं  
     शङ्करस्य सौख्यदं भक्तविघ्ननाशकम् ।  
ये पठन्ति सादरं समस्तसिद्धिदं स्तवं  
     ते त्वभीष्टसिद्धिपात्रभावमाप्नुवन्ति शम् ॥ ९॥  
  
इति विनायकाष्टकं सम्पूर्णम् ।  
  
  
Proofread by Aruna Narayanan narayanan.aruna at  gmail.com  
  
