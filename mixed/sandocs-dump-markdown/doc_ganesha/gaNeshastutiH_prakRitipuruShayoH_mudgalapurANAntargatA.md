---
Category: ganesha
Description/comments: Mudgalapurana, Khanda 1, Adhyaya 6
File name: gaNeshastutiHprakRRitipuruShayoH.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: NA
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Stuti by Prakriti and Purusha
Transliterated by: NA
engtitle: gaNeshastutiH prakRitipuruShayoH
itxtitle: gaNeshastutiH prakRitipuruShayoH (mudgalapurANAntargatA)
title: गणेशस्तुतिः प्रकृइतिपुरुषयोः (मुद्गलपुराणान्तर्गता)

---
  
 गणेशस्तुतिः प्रकृतिपुरुषयोः   
श्रीगणेशाय नमः ।  
प्रकृतिपुरुषावूचतुः ।  
नमस्ते गणनाथाय स्वसंवेद्यमयाय ते ।  
निराकारस्वरूपा वै शुण्डा यस्य विराजते ॥ ३१॥  
  
यस्य देहश्च साकारः कण्ठाधः परिकथ्यते ।  
अभेद एतयोर्जातस्तेन त्वं वै गजानन ॥ ३२॥  
  
चतुर्विधं निजानन्दाद्वेदेषु कथितं भवेत् ।  
एकमव्यक्तरूपं च द्वितीयं समरूपकम् ॥ ३३॥  
  
तृतीय सत्स्वरूपं च चतुर्थं यत्सदा ह्यसत् ।  
चतुर्हस्तस्वरूपं ते तेन त्वं वै चतुर्भुजः ॥ ३४॥  
  
तवोदरे स्थितं सर्वं तेन लम्बोदरः स्मृतः ।  
मायामायिकरूपं च द्वौ पादौ द्विविधं च ते ॥ ३५॥  
  
एते सर्वे गणा ढुण्ढे त्वदीया नात्र संशयः ।  
गणनाथोऽसि तेन त्वं नाम्ना ख्यातश्च सर्वदा ॥ ३६॥  
  
एतादृशो निजात्मासावावयोर्ध्यान आवभौ ।  
स्वसंवेद्यतया ध्यातो भक्तानुग्रहकारकः ॥ ३७॥  
  
भक्ताभिमानभावेन देहधारी स्वयं ह्यभूत् ।  
एतैश्च लक्षणैर्युक्तो गणेशो नामधारकः ॥ ३८॥  
  
धन्यं सर्वं कृतं स्वामिन् येन त्वं देहवानभूः ।  
स्वानन्दवासभृत साक्षाद् हृदि नित्यं स्थिरो भव ॥ ३९॥  
  
नमस्ते विघ्नराजाय नमस्ते विघ्नहारिणे ।  
भक्तानां वै ह्यभक्तानां विनकर्त्रे नमोऽस्तु ते ॥ ४०॥  
  
कर्मणां फलदात्रे च ज्ञानानां सिद्धिदायिने ।  
अमेयशक्तये तुभ्यं सर्वाधाराय ते नमः ॥ ४१॥  
  
किं कर्तव्यं दयासिधो तदेवाज्ञापय प्रभो ।  
तव भक्तिं महातीव्रां देहि नौ गणनायक ॥ ४२॥  
  
एवं स्तुतिं समाकार्ण्य परितुष्टो गणाधिपः ।  
मेघगम्भीरया वाचा हर्षयन्नब्रवीत्तदा ॥ ४३॥  
  
श्रीगणेश उवाच ।  
साधु साधु महाभागौ यदुक्तं स्तोत्रमुत्तमम् ।  
मम प्रीतिकरं सर्वकामदं प्रभविष्यति ॥ ४४॥  
  
धर्मार्थकाममोक्षाणां दायकं पुष्टिवर्धनम् ।  
कारागृहस्थितानां च मोचकं लक्षपाठतः ॥ ४५॥  
  
मारणोच्चाटनादीनां नाशकं तत्तथैव च ।  
एकविंशतिवारं यः एकविंशद्दिनावधि ॥ ४६॥  
  
पठेत्तु यदि वैभक्त्या स ईप्सितफलं लभेत् ।  
ब्रह्मभूयकरं चैतन्निष्कामपठनाद्भवेत् ॥ ४७॥  
  
भवतोस्तपसा तुष्टः स्तोत्रेणानेन भावतः ।  
प्रीतो दास्यामि सम्पूर्णं भवद्भ्यामीप्सितं च यत् ॥ ४८॥  
  
बिन्दुमात्रस्वरूपेण यत्स्थितं ब्रह्म शाश्वतम् ।  
तस्माच्चतुर्विधं विश्वं प्रकटं सम्भविष्यति ॥ ४९॥  
  
प्रकर्षेण च सर्वेषां कृतिस्तस्माद्विनिःसृता ।  
प्रकृतिस्तेन ते नाम भविष्यति जनेष्विदम् ॥ ५०॥  
  
सृष्ट्वा चतुर्विधं विश्वं बन्धहीना भविष्यसि ।  
मदीयां भक्तिमचलां प्रकृते प्राप्स्यसि ध्रुवम् ॥ ५१॥  
  
जनास्त्वदीयभक्तिं ये करिष्यन्ति सकामतः ।  
निष्कामतश्च तेभ्यस्त्वं सर्वं दास्यसि शोभने ॥ ५२॥  
  
चतुर्विधेप्ययं शेते पुरे तेनैव पूरुषः ।  
सोऽहम्मात्रात्मको भावी नाना सर्वत्र तिष्ठतु ॥ ५३॥  
  
सर्वाकारविहीनोऽयं तत्र भ्रान्तो भविष्यति ।  
बिम्बबिम्बितभावेन प्रकृतौ मोहितः सदा ॥ ५४॥  
  
स्वयं मोहविहीनः स सोऽहम्मात्रात्मकः सदा ।  
मत्प्रसादाद्भवेन्नित्यं ब्रह्म सोऽहं सुखात्मकः ॥ ५५॥  
  
मदीया भक्तिरचला भविष्यति तवापि च ।  
तया बन्धविहीनस्त्वं तथा मान्यो भविष्यसि ॥ ५६॥  
  
तव भक्तिं करिष्यन्ति जना भावेन संयुताः ।  
तेभ्यस्तदीप्सितं सर्वं दास्यसि त्वं न संशयः ॥ ५७॥  
  
ब्रह्मभूयपदं चैव दास्यसे योगसेवया ।  
साक्षात्पुरुषरूपस्त्वं सर्वसत्तात्मको भव ॥ ५८॥  
  
प्रकृतौ वीर्यमाधत्स्व सर्वसत्तात्मकं विभो ।  
तेनेयं सर्वसूर्विश्वं सृजिष्यति न संशयः ॥ ५९॥  
  
सृष्ट्वा चतुर्विधं सर्वं पालनं हरणं तथा ।  
कर्तव्यं कालयोगेन करणीयमिदं स्मृतम् ॥ ६०॥  
  
सर्वेषां प्रकृतिर्माता पिता पुरुष उच्यते ।  
नानारूपाणि नामानि कल्पयिष्यन्ति वै जनाः ॥ ६१॥  
  
इत्युक्त्वा गणराजस्तु तत्रैवान्तरधीयत ।  
प्रकृतिः पुरुषश्चैव यथाज्ञप्तौ प्रचक्रतुः ॥ ६२॥  
  
इति प्रकृतिपुरुषयोः गणेशस्तुतिः । १.६  
  
  
   
  
