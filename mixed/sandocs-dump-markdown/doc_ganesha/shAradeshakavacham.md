---
Category: kavacha, ganesha
Description-comments: shrIvinAyakatantre
File name: shAradeshakavacham.itx
Language: Sanskrit
Latest update: Sept, 03, 2008
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: ganesha
Text title: shAradeshakavacham Out of print gaNapatI kavach
Transliterated by: Ravin Bhalekar ravibhalekar at hotmail.com
engtitle: shAradeshakavacham
itxtitle: shAradeshakavacham
title: शारदेशकवचम्

---
  
 श्रीशारदेशकवच   
  
श्रीगणेशाय नमः ।  
देव्युवाच ।  
कवचं शारदेशस्य कृपया ब्रूहि शङ्कर ।  
शिव उवाच ।  
कवचस्यास्य गणको ढुण्ढिसमुद्भवः ।  
गँ बीजं प्रणवश्शक्तिस्स्वाहावै कीलकं स्मृतम् ।  
न्यासध्यानादयस्सर्वे मन्त्रवत्परिकीर्तिताः ।  
रमेशः पूर्वतः पातु वह्निकोणे रमावतु ॥ १॥  
  
दक्षिणे पातु मां शम्भुः नैरृत्यां गिरिनन्दिनी ।  
पश्चिमे पातु मां माये वायव्यां रतिसुन्दरी ॥ २।  
उत्तरे पातु मां ब्रह्मा रौद्रायां तु सरस्वती ।  
आकाशे पुष्टिविघ्नेशः पातु मां पुष्टिसंयुतः ॥ ३॥  
  
पाताले मूषकः पातु चतुर्ब्रह्मस्वरूपवान् ।  
एवं दशदिशो रक्षेत् पञ्चैकाकृतिधारकः ॥ ४॥  
  
शिखायां गुणपः पातु गुणाधारस्वरूपवान् ।  
मूर्धानं पातु मे श्वेतः सुधामूर्तिर्निरन्तरम् ॥ ५॥  
  
विद्येश्वरः फालदेशं भ्रूमध्यं ज्ञानदायकः ।  
श्रवणौ मणिकर्णीशो महानन्दः कपोलयोः ॥ ६॥  
  
दन्तान्मे स्थूलदन्तोऽव्यात् जिह्वां वागीश्वरीपतिः ।  
ओष्ठौ मे पातु पीयूषदायको विष्णुपूजितः ॥ ७॥  
  
चिबुकं प्रतिवादिमुखस्तम्भकरोऽवतु ।  
कण्ठं विषनाशकोऽव्यात् वक्षो मे शूर्पकर्णकः ॥ ८॥  
  
पञ्चप्राणान्सदा पातु मृतसञ्जीविनीपतिः ।  
दौर्भाग्यनाशकस्स्कन्धौ बाहू मे यक्षिणीपतिः ॥९॥  
  
ऊरू उदारगणपो लिङ्गं मे सृष्टिलिङ्गकः ।  
अण्डं बीजगणेशोऽव्याद्गुदं विघ्नविनाशकः ॥ १०॥  
  
पृष्ठं मेरुधनुष्पाणिः जानुनी मे जयप्रदः ।  
जङ्घायुग्मं र्हस्वजङ्घो पादौ मृत्युविनाशकः ॥ ११॥  
  
सर्वाङ्गाणि शारदेशः पातुमां विघ्ननाशकः ।  
दिवाव्यान्नवनीतेशो रात्रावाज्ञागणेश्वरः ॥ १२॥  
  
अटव्यां पर्वताग्रेवा गमनागमनादिषु ।  
दशबाहुधरः पातु भार्यान्मे शारदेश्वरः ॥ १३॥  
  
पुत्रान्पुत्रीर्गुरून्भृत्यान् पातुमां मुद्गरायुधः ।  
धियं विद्यां धनं गेहं पातु पीयूषविग्रहः ॥ १४॥  
  
सर्वदा मां सदा पातु ज्ञानमण्डपसंस्थितः ।  
भूर्जपत्रे लिखित्वेदं यः कण्ठे धारयेन्नरः ॥ १५॥  
  
न भयं जायते तस्य ग्रहरोगपिशाचतः ।  
य इदं कवचं पुण्यं महारोगनिवारकम् ॥ १६॥  
  
अपमृत्युहरं सौख्यदायकं भक्तिपूर्वकम् ।  
प्रातःकाले च मध्याह्ने सायङ्कालेऽथवा ॥ १७॥  
  
उषःकाले च सङ्ग्रामकाले शयनकालके ।  
प्रवासे च पठेद्भक्त्या ध्यात्वा च शारदापतिम् ॥ १८॥  
  
सर्वत्र सुखमाप्नोति गुणेशेन सुरक्षितः ।  
मृत्युरोगहरं चैतत् पठनीयं विशेषतः ॥ १९॥  
  
राजानो वश्यतां यान्ति रिपुनो यान्ति दास्यताम् ।  
मन्त्रास्सिध्यन्ति गाणेशाः पठनादस्य वर्मणः ॥ २०॥  
  
इदं कवचमज्ञात्वा यो भजेच्छारदापतिम् ।  
नच सिद्धिमवाप्नोति मूडो वर्षसहस्रकैः ॥ २१॥  
  
शारदागणनाथस्य भक्तेन भावपूर्वकम् ।  
नित्यं जप्यमिदं श्रेष्ठं कवचं सर्वसिद्धिदम् ॥ २२॥  
  
नित्यं जपपरो भक्तो धर्मार्थकाममोक्षकान् ।  
विद्यां मेधां श्रियं बुद्धिं यशः कीर्तिमवाप्यच ॥ २३॥  
  
इह भुक्ताखिलान्भोगानन्ते स्वानन्दमाप्नुयात् ।  
॥ इति श्रीविनायकतन्त्रे शारदेशकवचं सम्पूर्णम् ॥  
  
  
Encoded and proofread by Ravin Bhalekar ravibhalekar@hotmail.com  
  
