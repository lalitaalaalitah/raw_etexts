---
Category: ganesha, mangala
File name: gaNapatimangalamAlikAstotram.itx
Indexextra: (Video, Translation)
Language: Sanskrit
Latest update: August 25, 2017
Location: doc_ganesha
Proofread by: Shree Devi Kumar, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNapatimangalamAlikAstotram
Transliterated by: Shree Devi Kumar
engtitle: gaNapatimangalamAlikAstotram
itxtitle: gaNapatimaNgalamAlikAstotram
title: गणपतिमण्गलमालिकास्तोत्रम्

---
  
 श्रीगणपतिमङ्गलमालिकास्तोत्रम्   
  
श्रीकण्ठप्रेमपुत्राय गौरीवामाङ्गवासिने ।  
द्वात्रिंशद्रूपयुक्ताय श्रीगणेशाय मङ्गलम् ॥ १॥  
  
आदिपूज्याय देवाय दन्तमोदकधारिणे ।  
वल्लभाप्राणकान्ताय श्रीगणेशाय मङ्गलम् ॥ २॥  
  
लम्बोदराय शान्ताय चन्द्रगर्वापहारिणे ।  
गजाननाय प्रभवे श्रीगणेशाय मङ्गलम् ॥ ३॥  
  
पञ्चहस्ताय वन्द्याय पाशाङ्कुशधराय च ।  
श्रीमते गजकर्णाय श्रीगणेशाय मङ्गलम् ॥  ४॥  
  
द्वैमातुराय बालाय हेरम्बाय महात्मने ।  
विकटायाखुवाहाय श्रीगणेशाय मङ्गलम् ॥ ५॥  
  
पृष्णिशृङ्गायाजिताय क्षिप्राभीष्टार्थदायिने ।  
सिद्धिबुद्धिप्रमोदाय श्रीगणेशाय मङ्गलम् ॥ ६॥  
  
विलम्बियज्ञसूत्राय सर्वविघ्ननिवारिणे ।  
दूर्वादलसुपूज्याय श्रीगणेशाय मङ्गलम् ॥ ७॥  
  
महाकायाय भीमाय महासेनाग्रजन्मने ।  
त्रिपुरारी वरो धात्रे श्रीगणेशाय मङ्गलम् ॥  ८॥  
  
सिन्दूररम्यवर्णाय नागबद्धोदराय च ।  
आमोदाय प्रमोदाय श्रीगणेशाय मङ्गलम् ॥ ९॥  
  
विघ्नकर्त्रे दुर्मुखाय विघ्नहर्त्रे शिवात्मने ।  var  कष्टकर्त्रे कष्टहर्त्रे  
सुमुखायैकदन्ताय श्रीगणेशाय मङ्गलम् ॥ १०॥  
  
समस्तगणनाथाय विष्णवे धूमकेतवे ।  
त्र्यक्षाय फालचन्द्राय श्रीगणेशाय मङ्गलम् ॥ ११॥  
  
चतुर्थीशाय मान्याय सर्वविद्याप्रदायिने ।  
वक्रतुण्डाय कुब्जाय श्रीगणेशाय मङ्गलम् ॥  १२॥  
  
तुण्डिने कपिलाक्षाय श्रेष्ठाय ऋणहारिणे ।  
उद्दण्डोद्दण्डरूपाय श्रीगणेशाय मङ्गलम् ॥ १३॥  
  
कष्टहर्त्रे द्विदेहाय भक्तेष्टजयदायिने ।  
विनायकाय विभवे श्रीगणेशाय मङ्गलम् ॥ १४॥  
  
सच्चिदानन्दरूपाय निर्गुणाय गुणात्मने ।  
वटवे लोकगुरवे श्रीगणेशाय मङ्गलम् ॥ १५॥  
  
श्रीचामुण्डासुपुत्राय प्रसन्नवदनाय च ।  
श्रीराजराजसेव्याय श्रीगणेशाय मङ्गलम् ॥ १६॥  
  
श्रीचामुण्डाकृपापात्र श्रीकृष्णेन्द्रविनिर्मिताम् ।  
विभूतिमातृकारम्यां कल्याणैश्वर्यदायिनीम् ॥ १७॥  
  
श्रीमहागणनाथस्य शुभां मङ्गलमालिकाम् ।  
यः पठेत् सततं वाणीं लक्ष्मीं सिद्धिमवाप्नुयात् ॥ १८॥  
  
इति श्रीकृष्णेन्द्ररचितं श्रीगणपतिमङ्गलमालिकास्तोत्रं सम्पूर्णम् ।  
  
Encoded by Shree Devi Kumar  
Proofread by Shree Devi Kumar, PSA Easwaran  
  
