---
Author: Traditional
Category: ganesha, stotra
Description-comments: mudgalapurANe
File name: gaNeshAvatArastotram.itx
Language: Sanskrit
Latest update: September 15, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshAvatArastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: gaNeshAvatArastotram
itxtitle: gaNeshAvatArastotram (mudgalamurANAntargatam)
title: गणेशावतारस्तोत्रम् (मुद्गलमुराणान्तर्गतम्)

---
  
 श्रीगणेशावतारस्तोत्रम्   
  
श्री गणेशाय नमः ।  
आङ्गिरस उवाच ।  
अनन्ता अवताराश्च गणेशस्य महात्मनः ।  
न शक्यते कथां वक्तुं मया वर्षशतैरपि ॥ १॥  
  
सङ्क्षेपेण प्रवक्ष्यामि मुख्यानां मुख्यतां गतान् ।  
अवतारांश्च तस्याष्टौ विख्यातान् ब्रह्मधारकान् ॥ २॥  
  
वक्रतुण्डावतारश्च देहिनां ब्रह्मधारकः ।  
मत्सरासुरहन्ता स सिंहवाहनगः स्मृतः ॥ ३॥  
  
एकदन्तावतारो वै देहिनां ब्रह्मधारकः ।  
मदासुरस्य हन्ता स आखुवाहनगः स्मृतः ॥ ४॥  
  
महोदर इति ख्यातो ज्ञानब्रह्मप्रकाशकः ।  
मोहासुरस्य शत्रुर्वै आखुवाहनगः स्मृतः ॥ ५॥  
  
गजाननः स विज्ञेयः साङ्ख्येभ्यः सिद्धिदायकः ।  
लोभासुरप्रहर्ता च मूषकगः प्रकीर्तितः ॥ ६॥  
  
लम्बोदरावतारो वै क्रोधसुरनिबर्हणः ।  
आखुगः शक्तिब्रह्मा सन् तस्य धारक उच्यते ॥ ७॥  
  
विकटो नाम विख्यातः कामासुरप्रदाहकः ।  
मयूरवाहनश्चायं सौरमात्मधरः स्मृतः ॥ ८॥  
  
विघ्नराजावतारश्च शेषवाहन उच्यते ।  
ममासुरप्रहन्ता स विष्णुब्रह्मेति वाचकः ॥ ९॥  
  
धूम्रवर्णावतारश्चाभिमानासुरनाशकः ।  
आखुवाहनतां प्राप्तः शिवात्मकः स उच्यते ॥ १०॥  
  
एतेऽष्टौ ते मया प्रोक्ता गणेशांशा विनायकाः ।  
एषां भजनमात्रेण स्वस्वब्रह्मप्रधारकाः ॥ ११॥  
  
स्वानन्दवासकारी स गणेशानः प्रकथ्यते ।  
स्वानन्दे योगिभिर्दृष्टो ब्रह्मणि नात्र संशयः ॥ १२॥  
  
तस्यावताररूपाश्चाष्टौ विघ्नहरणाः स्मृताः ।  
स्वानन्दभजनेनैव लीलास्तत्र भवन्ति हि ॥ १३॥  
  
माया तत्र स्वयं लीना भविष्यति सुपुत्रक ।  
संयोगे मौनभावश्च समाधिः प्राप्यते जनैः ॥ १४॥  
  
अयोगे गणराजस्य भजने नैव सिद्ध्यति ।  
मायाभेदमयं ब्रह्म निवृत्तिः प्राप्यते परा ॥ १५॥  
  
योगात्मकगणेशानो ब्रह्मणस्पतिवाचकः ।  
तत्र शान्तिः समाख्याता योगरूपा जनैः कृता ॥ १६॥  
  
नानाशान्तिप्रभेदश्च स्थाने स्थाने प्रकथ्यते ।  
शान्तीनां शान्तिरूपा सा योगशान्तिः प्रकीर्तिता ॥ १७॥  
  
योगस्य योगता दृष्टा सर्वब्रह्म सुपुत्रक ।  
न योगात्परमं ब्रह्म ब्रह्मभूतेन लभ्यते ॥ १८॥  
  
एतदेव परं गुह्यं कथितं वत्स तेऽलिखम् ।  
भज त्वं सर्वभावेन गणेशं ब्रह्मनायकम् ॥ १९॥  
  
पुत्रपौत्रादिप्रदं स्तोत्रमिदं शोकविनाशनम् ।  
धनधान्यसमृद्ध्यादिप्रदं भावि न संशयः ॥ २०॥  
  
धर्मार्थकाममोक्षाणां साधनं ब्रह्मदायकम् ।  
भक्तिदृढकरं चैव भविष्यति न संशयः ॥ २१॥  
  
इति मुद्गलपुराणान्तर्गतं गणेशावतारस्तोत्रं सम्पूर्णम् ॥  
  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
