---
Category: ganesha
Description/comments: Mudgalapurana, Khanda 3, Adhyaya 11
File name: mahodarastutiHsurarShibhiHkRRitA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Mahodara Stuti by Surarshi
Transliterated by: Ajit Krishnan
engtitle: mahodarastutiH surarShibhiH kRRitA
itxtitle: mahodarastutiH surarShibhiH kRitA (mudgalapurANAntargatA)
title: महोदरस्तुतिः सुरर्षिभिः कृइता (मुद्गलपुराणान्तर्गता)

---
  
 महोदरस्तुतिः सुरर्षिभिः कृता   
रविरुवाच -  
गते मोहासुरे तत्र शान्तरूपे सुरेश्वराः ।  
सुरैश्च मुनिभिः सार्धं महोदरमपूजयन् ॥ १॥  
  
पूजयित्वा गणेशानं प्रणता भक्तिसंयुताः ।  
तुष्टुवुस्ते विशेषेण हर्षयुक्ताः सुरर्षयः ॥ २॥  
  
सुरर्षय ऊचुः ।  
अमेयमायाऽमितविक्रमाय निरञ्जनायाथ गणेश्वराय ।  
अमायिने मायिकमोहनाय नमो नमस्तेऽस्तु महोदराय ॥ ३॥  
  
मनोवचोहीनतया स्थिताय मनोवचोयुक्तगजाननाय ।  
अयोगसंयोगमयाय ढुण्ढे नमो नमस्तेऽस्तु महोदराय ॥ ४॥  
  
विदेहरूपाय च बोधकाय तथा हि सोऽहं पदभोगकाय ।  
सदा सुबिन्द्वात्मकदेहगाय नमो नमस्तेऽस्तु महोदराय ॥ ५॥  
  
गुणेशरूपाय सुषुप्तिकाय तथा सुसूक्ष्माय च जागृते ते ।  
हरीशब्रह्मादिषु संस्थिताय नमो नमस्तेऽस्तु महोदराय ॥ ६॥  
  
शुभाशुभाकारधराय भूम्ने शुभाशुभादौ च सुपूजिताय ।  
शुभाशुभे कर्मणि सिद्धिदाय नमो नमस्तेऽस्तु महोदराय ॥ ७॥  
  
कर्त्रे सुपात्रे हरणाय काल! प्रकाशरूपाय च भावने ते ।  
क्रियास्वरूपाय च शक्तिदाय नमो नमस्तेऽस्तु महोदराय ॥ ८॥  
  
यमाय चन्द्राय च वायवे वै कुबेररूपाय पुरन्दराय ।  
शिवाय वह्न्यात्मकनैरृताय नमो नमस्तेऽस्तु महोदराय ॥ ९॥  
  
अनन्तरूपाय जलेशकाय प्रजापते! रूपधराय पाशिन्! ।  
दिगीशपालाय दिशामयाय नमो नमस्तेऽस्तु महोदराय ॥ १०॥  
  
सुरासुराणां च समाय नित्यं सुरासुराकारधराय धात्रे ।  
पिशाचगन्धर्वमयाय यक्ष! नमो नमस्तेऽस्तु महोदराय ॥ ११॥  
  
धरास्वरूपाय जलप्रकाश! जलस्वरूपाय च तेजसे ते ।  
वाताय चाकाशमयाय धाम्ने नमो नमस्तेऽस्तु महोदराय ॥ १२॥  
  
अनादिमध्यान्तविहारकाय सदादिमध्यान्तमयाय चित्रम् ।  
तत्त्वप्रकाशाय च तत्त्वमूर्ते नमो नमस्तेऽस्तु महोदराय ॥ १३॥  
  
नराय वर्णाश्रमसंस्थिताय द्विजस्वरूपाय नराधिपाय ।  
वैश्याय शूद्राय तथाऽन्तिमाय नमो नमस्तेऽस्तु महोदराय ॥ १४॥  
  
गुरोरधीनाय गृहस्थरूप! वनस्थितायाऽथ परिव्रजाय ।  
वर्णाश्रमैर्हीनमयाय योगिन्! नमो नमस्तेऽस्तु महोदराय ॥ १५॥  
  
वृक्षादिवीरुध्तृणसंस्थिताय धराधराकारमयाय देव! ।  
पशुस्वरूपाय च पक्षिणे ते नमो नमस्तेऽस्तु महोदराय ॥ १६॥  
  
रसस्वरूपाय रसाधिपाय तथाऽन्नरूपाय च जीवनाय ।  
चराचराकारमयाय नाग! नमो नमस्तेऽस्तु महोदराय ॥ १७॥  
  
वराङ्कुशाद्यैश्च सुचिह्नितायोन्दुरुध्वजायाऽऽखुसुवाहनाय ।  
त्रिनेत्रधाराय च शूर्पकर्ण! नमो नमस्तेऽस्तु महोदराय ॥ १८॥  
  
स्वानन्दलोकाधिप! देवदेव! सुसिद्धिबुद्धिप्रभवे परात्मन्! ।  
सदैकदन्ताय चतुर्भुजाय नमो नमस्तेऽस्तु महोदराय ॥ १९॥  
  
महोदरायादिसुपूजिताय सुवस्त्रसम्भूषणभूषिताय ।  
प्रमोदमोदादिगणैः स्तुताय नमो नमस्तेऽस्तु महोदराय ॥ २०॥  
  
सदामृताभेदमयेक्षुनीरसमुद्रलीलाकरकञ्जपाणे! ।  
गणेश! हेरम्ब! च भक्तपोष! नमो नमस्तेऽस्तु महोदराय ॥ २१॥  
  
प्रविश्य विश्वोदरमेव भोगविहारिणे विश्वमयाय पूर्ण! ।  
विकारहीनाय सुबोधदाय नमो नमस्तेऽस्तु महोदराय ॥ २२॥  
  
अल्पोदरा देवमुखाश्च सर्वे स्वस्वप्रभोगे कुशलाश्च तेन ।  
तेषु त्वमेव सुखभोगकारिन् नमो नमस्तेऽस्तु महोदराय ॥ २३॥  
  
यः पठेच्छृणुयाद्यश्च तस्मै शान्तिप्रदायकम् ।  
भुक्तिमुक्तिप्रदं चैव भविष्यति न संशयः ॥ ३८॥  
  
इति सुरर्षिभिः प्रोक्ता महोदरस्तुतिः समाप्ता । ३.११  
  
  
Encoded by Ajit Krishnan  
Proofread by Ajit Krishnan, PSA Easwaran  
  
