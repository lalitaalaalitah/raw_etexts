---
Author: Traditional
Category: gItA, ganesha
Description-comments: mudgalapurANa
File name: gaNeshagItAsArastotram.itx
Language: Sanskrit
Latest update: September 15, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshagItAsAra stotram
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: gaNeshagItAsAra stotram
itxtitle: gaNeshagItAsArastotram (mudgalamurANAntargatam)
title: गणेशगीतासारस्तोत्रम् (मुद्गलमुराणान्तर्गतम्)

---
  
 श्रीगणेशगीतासारस्तोत्रम्   
  
श्री गणेशाय नमः ।  
शिव उवाच ।  
गणेशवचनं श्रुत्वा प्रणता भक्तिभावतः ।  
पप्रच्छुस्तं पुनः शान्ता ज्ञानं ब्रूहि गजानन ॥ १॥  
  
गणेश उवाच ।  
देहश्चतुर्विधः प्रोक्तस्त्वम्पदं ब्रह्मभिन्नतः ।  
सोऽहं देहि चतुर्धा तत्पदं ब्रह्म सदैकतः ॥ २॥  
  
संयोग उभयोर्यच्चासिपदं ब्रह्म कथ्यते ।  
स्वत उत्थानकं देवा विकल्पकरणात्रिधा ॥ ३॥  
  
सदा स्वसुखनिष्ठं यद्ब्रह्म साङ्ख्यं प्रकीर्तितम् ।  
परतश्चोत्थानकं तत् क्रीडाहीनतया परम् ॥ ४॥  
  
स्वतः परत उत्थानहीनं यद्ब्रह्म कथ्यते ।  
स्वानन्दः सकलाभेदरूपः संयोगकारकः ॥ ५॥  
  
तदेव पञ्चधा जातं तन्निबोधत ईश्वराः ।  
स्वतश्च परतो ब्रह्मोत्थानं यत्रिविधं स्मृतम् ॥ ६॥  
  
ब्रह्मणो नाम तद्वेदे कथ्यते भिन्नभावतः ।  
तयोरनुभवो यश्च योगिनां हृदि जायते ॥ ७॥  
  
रूपं तदेव ज्ञातव्यमसद्वेदेषु कथ्यते ।  
सा शक्तिरियमाख्याता ब्रह्मरूपा ह्यसन्मयी ॥ ८॥  
  
तत्रामृतमयाधारः सूर्य आत्मा प्रकथ्यते ।  
शक्तिसूर्यमयो विष्णुश्चिदानन्दात्मको हि सः ॥ ९॥  
  
त्रिविधेषु तदाकारस्तत्क्रियाहीनरूपकः ।  
नेति शिवश्चतुर्थोऽयं त्रिनेति कारकात्परः ॥ १०॥  
  
त्रिविधं मोहमात्रं यन्निर्मोहस्तु सदाशिवः ।  
तेषामभेदे यद्ब्रह्म स्वानन्दः सर्वयोगकः ॥ ११॥  
  
पञ्चानां ब्रह्मणां यच्च बिम्बं मायामयं स्मृतम् ।  
ब्रह्मा तदेव विज्ञेयः सर्वादिः सर्वभावतः ॥ १२॥  
  
बिम्बेन सकलं सृष्टं तेनायं प्रपितामहः ।  
असत्सत्सदसच्चेति स्वानन्दरूपा वयं स्मृताः ॥ १३॥  
  
स्वानन्दाद्यत्परं ब्रह्मयोगाख्यं ब्रह्मणां भवेत् ।  
केषामपि प्रवेशो न तत्र तस्यापि कुत्रचित् ॥ १४॥  
  
मदीयं दर्शनं तत्र योगेन योगिनां भवेत् ।  
स्वानन्दे दर्शनं प्राप्तं स्वसंवेद्यात्मकं च मे ॥ १५॥  
  
तेन स्वानन्द आसीनं वेदेषु प्रवदन्ति माम् ।  
चतुर्णां ब्रह्मणां योगात्संयोगाभेदयोगतः ॥ १६॥  
  
संयोगश्च ह्ययोगश्च तयोः परतयोर्मतः ।  
पूर्णशान्तिप्रदो योगश्चित्तवृत्तिनिरोधतः ॥ १७॥  
  
क्षिप्तं मूढं च विक्षिप्तमेकाग्रं च निरोधकं ।  
पञ्चभूमिमयं चित्तं तत्र चिन्तामणिः स्थितः ॥ १८॥  
  
पञ्चभूतनिरोधेन प्राप्यते योगिभिर्हृदि ।  
शान्तिरूपात्मयोगेन ततः शान्तिर्मदात्मिका ॥ १९॥  
  
एतद्योगात्मकं ज्ञानं गाणेशं कथितं मया ।  
नित्यं युञ्जन्त योगेन नैव मोहं प्रगच्छत ॥ २०॥  
  
चित्तरूपा स्वयं बुद्धिः सिद्धिर्मोहमयी स्मृता ।  
नानाब्रह्मविभेदेन ताभ्यां क्रीडति तत्पतिः ॥ २१॥  
  
त्यक्त्वा चिन्ताभिमानं ये गणेशोऽहंसमाधिना ।  
भविष्यथ भवन्तोऽपि मद्रूपा मोहवर्जिताः ॥ २२॥  
  
शिव उवाच ।  
इत्युक्त्वा विररामाथ गणेशो भक्तवत्सलः ।  
तेऽपि भेदं परित्यज्य शान्तिं प्राप्ताश्च तत्क्षणात् ॥ २३॥  
  
एकविंशतिश्लोकैस्तैर्गणेशेन प्रकीर्तितम् ।  
गीतासारं सुशान्तेभ्यः शान्तिदं योगसाधनैः ॥ २४॥  
  
गणेशगीतासारं च यः पठिष्यति भावतः ।  
श्रोष्यति श्रद्दधानश्चेद्ब्रह्मभूतसमो भवेत् ॥ २५॥  
  
इह भुक्त्वाऽखिलान्भोगानन्ते योगमयो भवेत् ।  
दर्शनात्तस्य लोकानां सर्वपापं लयं व्रजेत् ॥ २६॥  
  
इति मुद्गलपुराणोक्तं गणेशगीतासारस्तोत्रं समाप्तम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
