---
Category: aShTaka, ganesha
Description-comments: Devi book stall, Kodumgallur, Kerala
File name: gaNeshAShTakam.itx
Language: Sanskrit
Latest update: August 6, 2016
Location: doc_ganesha
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010, BSR Shivdutta
Subject: philosophy/hinduism/religion
Sublocation: ganesha
Text title: Ganesha Ashtaka
Transliterated by: PSA Easwaran psaeaswaran at gmail.com
engtitle: gaNeshAShTakam
itxtitle: gaNeshAShTakam 1 (yato.anantashakteH, gaNeshapurANAntargatam)
title: गणेशाष्टकम् १ (यतोऽनन्तशक्तेः, गणेशपुराणान्तर्गतम्)

---
  
 गणेशाष्टकम्   
यतोऽनन्तशक्तेरनन्ताश्च जीवा  
यतो निर्गुणादप्रमेया गुणास्ते ।  
यतो भाति सर्वं त्रिधा भेदभिन्नं  
सदा तं गणेशं नमामो भजामः ॥ १॥  
  
यतश्चाविरासीज्जगत्सर्वमेत-  
त्तथाब्जासनो विश्वगो विश्वगोप्ता ।  
तथेन्द्रादयो देवसङ्घा मनुष्याः  
सदा तं गणेशं नमामो भजामः ॥ २॥  
  
यतो वह्निभानू भवो भूर्जलं च  
यतः सागराश्चन्द्रमा व्योम वायुः ।  
यतः स्थावरा जङ्गमा वृक्षसङ्घा-  
स्सदा तं गणेशं नमामो भजामः ॥ ३॥  
  
यतो दानवा किन्नरा यक्षसङ्घा  
यतश्चारणा वारणा श्वापदाश्च ।  
यतः पक्षिकीटा यतो वीरुधश्च  
सदा तं गणेशं नमामो भजामः ॥ ४॥  
  
यतो बुद्धिरज्ञाननाशो मुमुक्षोः  
यतः सम्पदो भक्तसन्तोषिकाः स्युः ।  
यतो विघ्ननाशो यतः कार्यसिद्धिः  
सदा तं गणेशं नमामो भजामः ॥ ५॥  
  
यतः पुत्रसम्पद्यतो वाञ्छितार्थो  
यतोऽभक्तविघ्नास्तथानेकरूपाः ।  
यतः शोकमोहौ यतः काम एव  
सदा तं गणेशं नमामो भजामः ॥ ६॥  
  
यतोऽनन्तशक्तिः स शेषो बभूव  
धराधारणेऽनेकरूपे च शक्तः ।  
यतोऽनेकधा स्वर्गलोका हि नाना  
सदा तं गणेशं नमामो भजामः ॥ ७॥  
  
यतो वेदवाचो विकुण्ठा मनोभिः  
सदा नेति नेतीति यत्ता गृणन्ति ।  
परब्रह्मरूपं चिदानन्दभूतं  
सदा तं गणेशं नमामो भजामः ॥ ८॥  
  
फलश्रुतिः ।  
पुनरूचे गणाधीशः स्तोत्रमेतत्पठेन्नरः ।  
त्रिसन्ध्यं त्रिदिनं तस्य सर्वकार्यं भविष्यति ॥ ९॥  
  
यो जपेदष्टदिवसं श्लोकाष्टकमिदं शुभम् ।  
अष्टवारं चतुर्थ्यां तु सोऽष्टसिद्धीरवाप्नुयात् ॥ १०॥  
  
यः पठेन्मासमात्रं तु दशवारं दिने दिने ।  
स मोचयेद्बन्धगतं राजवध्यं न संशयः  ॥ ११॥  
  
विद्याकामो लभेद्विद्यां पुत्रार्थी पुत्रमाप्नुयात् ।  
वाञ्छितान् लभते सर्वानेकविंशतिवारतः ॥ १२॥  
  
यो जपेत्परया भक्त्या गजाननपदो नरः ।  
एवमुक्त्वा ततो देवश्चान्तर्धानं गतः प्रभुः ॥ १३॥  
  
इति श्रीगणेशपुराणे गणेशाष्टकं सम्पूर्णम् ।  
  
Proofread by PSA Easwaran psaeaswaran at gmail.com  
  
