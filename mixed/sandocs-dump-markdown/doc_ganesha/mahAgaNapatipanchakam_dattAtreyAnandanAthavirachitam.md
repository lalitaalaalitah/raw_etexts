---
Author: Dattatreyanandanatha
Category: ganesha, panchaka, suprabhAta
File name: mahAgaNapatipanchakam.itx
Indexextra: (Scan)
Language: Sanskrit
Latest update: January 25, 2019
Location: doc_ganesha
Proofread by: Vedha Nathan vnathan.lab at gmail.com, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: mahAgaNapatipanchakam
Transliterated by: Vedha Nathan vnathan.lab at gmail.com
engtitle: mahAgaNapatipanchakam
itxtitle: mahAgaNapatipanchakam (dattAtreyAnandanAthavirachitam)
title: महागणपतिपञ्चकम् (दत्तात्रेयानन्दनाथविरचितम्)

---
  
 श्रीमहागणपतिपञ्चकम्   
प्रातः स्मरामि गणनाथमुखारविन्दं  
     नेत्रत्रयं मदसुगन्धितगण्डयुग्मम् ।  
शुण्डञ्च रत्नघटमण्डितमेकदन्तं  
     ध्यानेन चिन्तितफलं वितरन्नमीक्ष्णम्  ॥ १॥  
  
प्रातः स्मरामि गणनाथभुजानशेषा-  
     नब्जादिभिर्विलसितान् लसिताङ्गदैश्च ।  
उद्दण्डविघ्नपरिखण्डनचण्डदण्डान्  
     वाञ्छाधिकं प्रतिदिनं वरदानदक्षान्  ॥ २॥  
  
प्रातः स्मरामि गणनाथविशालदेहं  
     सिन्दूरपुञ्जपरिरञ्जितकान्तिकान्तम् ।  
मुक्ताफलैर्मणिगणैर्लसितं समन्तात्  
     श्लिष्टं मुदा दयितया किल सिद्धलक्ष्म्या ॥ ३॥  
  
प्रातः स्तुवे गणपतिं गणराजराजं  
     मोदप्रमोदसुमुखादिगणैश्च जुष्टम् ।  
शक्त्यष्टभिर्विलसितं नतलोकपालं  
     भक्तार्तिभञ्जनपरं वरदं वरेण्यम्  ॥ ४॥  
  
प्रातः स्मरामि गणनायकनामरूपं  
     लम्बोदरं परमसुन्दरमेकदन्तम् ।  
सिद्धिप्रदं गजमुखं सुमुखं शरण्यं  
     श्रेयस्करं भुवनमङ्गलमादिदेवम्  ॥ ५॥  
  
यः श्लोकपञ्चकमिदं पठति प्रभाते  
     भक्त्या गृहीतचरणो गणनायकस्य ।  
तस्मै ददाति मुदितो वरदानदक्षः  
     चिन्तामणिर्निखिलचिन्तितमर्थकामम्  ॥ ६॥  
  
इति श्रीदत्तात्रेयानन्दनाथविरचितं श्रीमहागणपतिपञ्चकं सम्पूर्णम् ॥  
  
  
  
Encoded and proofread by Vedha Nathan vnathan.lab at gmail.com  
  
