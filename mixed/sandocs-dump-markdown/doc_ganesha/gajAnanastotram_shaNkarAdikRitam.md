---
Author: Traditional
Category: ganesha, stotra
Description-comments: mudgalapurANa
File name: shankarAdikRitaMgajAnanastotram.itx
Language: Sanskrit
Latest update: March 9, 2004
Location: doc_ganesha
Proofread by: 'Karthik Chandan.P : Amith K Nagaraj(amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: sha.nkarAdikRitaM gajAnanastotram
Texttype: stotra
Transliterated by: http://www.webdunia.com
engtitle: sha.nkarAdikRRitaM gajAnanastotram
itxtitle: gajAnanastotram (shaNkarAdikRitam)
title: गजाननस्तोत्रम् (शण्करादिकृइतम्)

---
  
 गजाननस्तोत्रं शङ्करादिकृतम्   
  
श्री गणेशाय नमः ।  
देवा ऊचुः ।  
गजाननाय पूर्णाय साङ्ख्यरूपमयाय ते ।  
विदेहेन च सर्वत्र संस्थिताय नमो नमः ॥ १॥  
  
अमेयाय च हेरम्ब परशुधारकाय ते ।  
मूषकवाहनायैव विश्वेशाय नमो नमः ॥ २॥  
  
अनन्तविभवायैव परेशां पररूपिणे ।  
शिवपुत्राय देवाय गुहाग्रजाय ते नमः ॥ ३॥  
  
पार्वतीनन्दनायैव देवानां पालकाय ते ।  
सर्वेषां पूज्यदेहाय गणेशाय नमो नमः ॥ ४॥  
  
स्वानन्दवासिने तुभ्यं शिवस्य कुलदैवत ।  
विष्ण्वादीनां विशेषेण कुलदेवाय ते नमः ॥ ५॥  
  
योगाकाराय सर्वेषां योगशान्तिप्रदाय च ।  
ब्रह्मेशाय नमस्तुभ्यं ब्रह्मभूतप्रदाय ते ॥ ६॥  
  
सिद्धि-बुद्धिपते नाथ! सिद्धि-बुद्धिप्रदायिने ।  
मायिने मायिकेभ्यश्च मोहदाय नमो नमः ॥ ७॥  
  
लम्बोदराय वै तुभ्यं सर्वोदरगताय च ।  
अमायिने च मायाया आधाराय नमो नमः ॥ ८॥  
  
गजः सर्वस्य बीजं यत्तेन चिह्नेन विघ्नप!।  
योगिनस्त्वां प्रजानन्ति तदाकारा भवन्ति ते ॥ ९॥  
  
तेन त्वं गजवक्त्रश्च किं स्तुमस्तवां गजानन ।  
वेदादयो विकुण्ठाश्च शङ्कराद्याश्च देवपाः ॥ १०॥  
  
शुक्रादयश्च शेषाद्याः स्तोतुं शक्ता भवन्ति नः ।  
तथापि संस्तुतोऽसि त्वं स्फूर्त्या त्वद्दर्शनात्मना ॥ ११॥  
  
एवमुक्त्वा प्रणेमुस्तं गजाननं शिवादयः ।  
स तानुवाच प्रीतात्मा भक्तिभावेन तोषितः ॥ १२॥  
  
गजानन उवाच ।  
भवत्कृतमिदं स्तोत्रं मदीयं सर्वदं भवेत् ।  
पठते शृण्वते चैव ब्रह्मभूतप्रदायकम् ॥ १३॥  
  
इति मौद्गलोक्तं गजाननस्तोत्रं समाप्तम् ॥  
  
  
proofread by Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
  
