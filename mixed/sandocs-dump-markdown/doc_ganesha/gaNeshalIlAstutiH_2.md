---
Category: ganesha
File name: gaNeshalIlAstutiH2.itx
Indexextra: (Scan)
Language: Sanskrit
Latest update: May 24, 2020
Location: doc_ganesha
Proofread by: Aruna Narayanan
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Lila Stutih
Transliterated by: Aruna Narayanan narayanan.aruna at gmail.com
engtitle: gaNeshalIlAstutiH 2
itxtitle: gaNeshalIlAstutiH 2
title: गणेशलीलास्तुतिः २

---
  
 गणेशलीलास्तुतिः २   
ॐलाक्षासिन्दूरवर्णं सुरवरनमितं मोदकैर्मोदितास्यं  
     हस्ते दन्तं ददानं हिमकरसदृशं तेजसोग्रं त्रिनेत्रम् ।  
दक्षे रत्नाक्षसूत्रं वरपरशुधरं साखु सिंहासनस्थं  
     गाङ्गेयं रौद्रमूर्तिं त्रिपुरवधकरं विघ्नभक्षं नमामि ॥ १॥  
  
गौरीपुत्रं त्रिनेत्रं गजमुखसहितं नागयज्ञोपवीतं  
     पद्माक्षं सर्वभक्षं सकलजनप्रियं सर्वगन्धर्वपूज्यम् ।  
सम्पूर्णभालचन्द्रं वरदमतिबलं हन्तृकं चासुराणां  
     हेरम्बमादिदेवं गणपतिममलं सिद्धिदातारमीडे ॥ २॥  
  
यं ब्रह्म वेदान्तविदो वदन्ति परं प्रधानं पुरुषं तथान्ये ।  
विश्वोद्गतेः कारणमीश्वरं वा तस्मै नमो विघ्नविनाशकाय ॥ ३॥  
  
गजवदनमचिन्त्यं तीक्ष्णदन्तं त्रिनेत्रं  
     बृहदुदरमनन्तं दन्तमाले ददानम् ।  
परशुचषकपद्मद्वन्द्वहस्तारविन्दं  
     हरियुगलनिविष्टं श्रीगणेशं भजामि ॥ ४॥  
  
अभयवरदपाणिं लाड्डूपात्रं सुदन्तं  
     नरपतिजपमालां नागपाशाङ्कुशं च ।  
कनकमयविचित्रं मुद्गरं पाणिपद्मे  
     परशुमपि वहन्तं विघ्नराजं नमामि ॥ ५॥  
  
विघ्नेशं विश्ववन्द्यं सुविपुलयशसं लोकरक्षाप्रदक्षं  
     साक्षात्सर्वापदासु प्रशमनसुमतिं पार्वतीप्राणसूनुम् ।  
प्रायः सर्वासुरेन्द्रैः ससुरमुनिगणैः साधकैः पूज्यमानं  
     कारुण्येनान्तरायामितभयशमनं विघ्नराजं नमामि ॥ ६॥  
  
उच्चैर्ब्रह्माण्डखण्डद्वितय सहचरं कुम्भयुग्मं दधानः  
     प्रेङ्खन्नागारि पक्षप्रतिभटविकट श्रोत्रतालाभिरामः ।  
देव्याः शम्भोरपत्यं भुजगपतितनुस्पर्धि वर्धिष्णुहस्त-  
     स्त्रैलोक्याश्चर्यमूर्तिः स भवतु सततं भूतये कुञ्जरास्यः ॥ ७॥  
  
नमो नमो गजेन्द्राय एकदन्तधराय च ।  
नमः ईश्वरपुत्राय गणेशाय नमो नमः ॥ ८॥  
  
माता यस्य उमादेवी पिता यस्य महेश्वरः ।  
मूषको वाहनं यस्य स नः पायाद्गणाधिपः ॥ ९॥  
  
वन्दे वराभयपिनाककपालखड्गखट्वाङ्गदन्तमुसलाब्जकरं त्रिनेत्रम् ।  
भीमं जटामुकुटिनं कमलासनस्थं काश्मीरवासममलं गणराजमाद्यम् ॥ १०॥  
  
रक्ताङ्गरागं परश्वक्षमालासुदन्तपाणिं सितलड्डूपात्रम् ।  
गजाननं सिंहरथाधिरूढं गणेश्वरं विघ्नहरं नमामि ॥ ११॥  
  
संसिद्ध्यर्थनमत्सुरासुरमिलन्मौलिस्थितप्रोल्लसत्-  
     सद्रत्न प्रभव प्रकृष्ट विभव प्रेङ्खन्मयूखोज्ज्वलत् ।  
श्रेयो विघ्नमहाभयप्रशमने दिव्यं यदेकौषधं  
     भूयान्नो द्विरदाननाङ्घ्रिकमलद्वन्द्वं तदिष्टाप्तये ॥ १२॥  
  
बिभ्रत्पञ्चमुखानि योयमुदितः स्वातन्त्र्यमात्रात्मना  
     शक्तेर्वैभवतः परप्रतिहतद्वैताख्यविघ्नव्ययः ।  
एकीभूतमुखः सकारणगणानुकारिणा तेजसा  
     देवःसम्प्रति भासतां मयि यथा तत्त्वं गणाधीश्वरः ॥ १३॥  
  
हस्तीन्द्राननमिन्दुचूडमरुणच्छायं त्रिनेत्रं रसादाश्लिष्टं  
     प्रियया समपद्मद्यमकरया स्वाङ्कस्थया सन्ततम् ।  
बीजापूरगदाधनुस्त्रिशिखयुक्चक्राब्जपाशोत्पल-  
     व्रीह्यग्रस्थविषाणरत्न कलशान् हस्तैर्वहन्तं भजे ॥ १४॥  
  
देव स्थूलतनुं गजेन्द्रवदनं लम्बोदर सुन्दरं  
     विघ्नेशं मदगन्धलोलमधुपव्यालोलगण्डस्थलम् ।  
दन्ताघातविदारिताहितजनं सिन्दूरशोभाकरं  
     वन्दे शैलसुतासुतं गणपतिं सिद्धिप्रदं कामदम् ॥ १५॥  
  
द्विचतुर्दशवर्णभूषिताङ्गं मुसलाम्भोजधरं महोपवीतम् ।  
द्विमृगाधिपगामिनं त्रिनेत्रं हरपुत्रं द्विरदाननं भजेऽहम् ॥ १६॥  
  
जटामुकुटमण्डितं त्रिनयनं भजे षड्भुजं  
     सतीसरनिवासिनमसुरनाशनं लोहितम् ।  
वराभयपिनाकिनं त्वसिकपालभृच्छूलिनं  
     गणैर्वृतगणेश्वरं कमलगं च मीमाकृतिम् ॥ १७॥  
  
गजाननं भूतगणाधिसेवितं कपित्थजाम्बूफलसारभक्षणम् ।  
उमापतेः शोकविनाशकारणं नमामि विश्वेश्वरमाशु सिद्धिदम् ॥ १८॥  
  
लम्बोदरैकवदनः कमलासनस्थ-  
     श्चन्द्रार्धमौलिरमलो भुजगेन्द्रहारः ।  
भीमोऽष्टबाहुरुदितार्कमरीचिरष्ट  
     सिद्धिप्रदो भवतु वाञ्छितसिद्धिदोनः ॥ १९॥  
  
योऽभ्यर्चितः सुरगणैर्वरसिद्धिहेतोश्छेत्तं  
     भयानि च करे परशुं दधानः ।  
देवः स शम्भुदयितापरिवर्धित  
     श्रीर्विघ्नान्निवारयतु वारणराजवक्त्रः ॥ २०॥  
  
इति गणेशलीलास्तुतिः समाप्ता ।  
  
  
Encoded and proofread by Aruna Narayanan  
  
  
