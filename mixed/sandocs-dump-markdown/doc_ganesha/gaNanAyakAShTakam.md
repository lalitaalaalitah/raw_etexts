---
Category: aShTaka, ganesha
Description-comments: Shri Vighneshvarastutimanjari Part 1, p211
File name: gaNanAyak8.itx
Language: Sanskrit
Latest update: November 5, 2016
Location: doc_ganesha
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Gananayakashtakam
engtitle: gaNanAyakAShTakam
itxtitle: gaNanAyakAShTakam
title: गणनायकाष्टकम्

---
  
 गणनायकाष्टकम्   
  
एकदन्तं महाकायं तप्तकाञ्चनसन्निभम् ।  
लम्बोदरं विशालाक्षं वन्देऽहं गणनायकम् ॥ १॥  
  
मौञ्जीकृष्णाजिनधरं नागयज्ञोपवीतिनम् ।  
बालेन्दुसुकलामौलिं वन्देऽहं गणनायकम् ॥ २॥  
  
अम्बिकाहृदयानन्दं मातृभिः परिवेष्टितम् ।  
भक्तिप्रियं मदोन्मत्तं वन्देऽहं गणनायकम् ॥ ३॥  
  
चित्ररत्नविचित्राङ्गं चित्रमालाविभूषितम् ।  
चित्ररूपधरं देवं वन्देऽहं गणनायकम् ॥ ४॥  
  
गजवक्त्रं सुरश्रेष्ठं कर्णचामरभूषितम् ।  
पाशाङ्कुशधरं देवं वन्देऽहं गणनायकम् ॥ ४॥  
  
मूषकोत्तममारुह्य देवासुरमहाहवे  
योद्धुकामं महावीर्यं वन्देऽहं गणनायकम् ॥ ५॥  
  
यक्षकिन्नरगन्धर्वक्ष् सिद्धविद्याधरैस्सदा  
स्तूयमानं महाबाहुं वन्देऽहं गणनायकम् ॥ ६॥  
  
सर्वविघ्नहरं देवं सर्वविघ्नविवर्जितम् ।  
सर्वसिद्धिप्रदातारं वन्देऽहं गणनायकम् ॥ ८॥  
  
गणाष्टकमिदं पुण्यं यः पठे सततं नरः  
सिद्ध्यन्ति सर्वकार्याणि विद्यावान् धनवान् भवेत् ॥  
  
इति श्रीगणनायकाष्टकं सम्पूर्णम् ।  
  
  
  
