---
Category: ganesha, stotra
Description-comments: Shri-Maha-Ganapati-Sadhana from Kalyan-Mandir
File name: gaNeshastotra.itx
Indexextra: (Hindi)
Language: Sanskrit
Latest update: May 21, 2014
Location: doc_ganesha
Proofread by: Pooja P pooanaji at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: ganesha
Text title: gaNeshastotra
Texttype: stotra
Transliterated by: Pooja P pooanaji at gmail.com
engtitle: gaNeshastotram
itxtitle: gaNeshastotram athavA mahAgaNapatistotram
title: गणेशस्तोत्रम् अथवा महागणपतिस्तोत्रम्

---
  
 श्रीगणेशस्तोत्रम्   
महागणपतिस्तोत्रम्  
  
ॐकारमाद्यं प्रवदन्ति सन्तो वाचः श्रुतिनामपि ये गृणन्ति ।  
गजाननं देवगणानताङ्घ्रिं भजेऽहमर्द्धेन्दुकृतावतंसम् ॥ १॥  
  
पादारविन्दार्चनतत्पराणां संसारदावानलभङ्गदक्षम् ।  
निरन्तरं निर्गतदानतोयैस्तं नौमि विघ्नेश्वरमम्बुजाभम् ॥ २॥  
  
कृताङ्गरागं नवकुङ्कुमेन, मत्तालिमालां मदपङ्कलग्नाम् ।  
निवारयन्तं निजकर्णतालैः, को विस्मरेत् पुत्रमनङ्गशत्रोः ॥ ३॥  
  
शम्भोर्जटाजूटनिवासिगङ्गाजलं समानीय कराम्बुजेन ।  
लीलाभिराराच्छिवमर्चयन्तं, गजाननं भक्तियुता भजन्ति ॥ ४॥  
  
कुमारभुक्तौ पुनरात्महेतोः, पयोधरौ पर्वतराजपुत्र्याः ।   
प्रक्षालयन्तं करशीकरेण, मौग्ध्येन तं नागमुखं भजामि ॥ ५॥  
  
त्वया समुद्धृत्य गजास्यहस्तं, शीकराः पुष्कररन्ध्रमुक्ताः ।   
व्योमाङ्गने ते विचरन्ति ताराः, कालात्मना मौक्तिकतुल्यभासः ॥ ६॥  
  
क्रीडारते वारिनिधौ गजास्ये, वेलामतिक्रामति वारिपूरे ।  
कल्पावसानं परिचिन्त्य देवाः, कैलासनाथं श्रुतिभिः स्तुवन्ति ॥ ७॥  
  
नागानने नागकृतोत्तरीये, क्रीडारते देवकुमारसङ्घैः ।   
त्वयि क्षणं कालगतिं विहाय, तौ प्रापतुः कन्दुकतामिनेन्दु ॥ ८॥  
  
मदोल्लसत्पञ्चमुखैरजस्रमध्यापयन्तं सकलागमार्थान् ।  
देवान् ऋषीन् भक्तजनैकमित्रं, हेरम्बमर्कारुणमाश्रयामि ॥ ९॥  
  
पादाम्बुजाभ्यामतिकोमलाभ्यां, कृतार्थयन्तं कृपया धरित्रीम् ।  
अकारणं कारणमाप्तवाचां, तन्नागवक्त्रं न जहाति चेतः ॥ १०॥  
  
येनार्पितं सत्यवतीसुताय, पुराणमालिख्य विषाणकोट्या ।  
तं चन्द्रमौलेस्तनयं तपोभिराराध्यमानन्दघनं भजामि ॥ ११॥  
  
पदं श्रुतीनामपदं स्तुतीनां, लीलावतारं परमात्ममूर्तेः ।  
नागात्मको वा पुरुषात्मको वेत्यभेद्यमाद्यं भज विघ्नराजम् ॥ १२॥  
  
पाशाङ्कुशौ भग्नरदं त्वभीष्टं, करैर्दधानं कररन्ध्रमुक्तैः ।  
मुक्ताफलाभैः पृथुशीकरौघैः, सिञ्चन्तमङ्गं शिवयोर्भजामि ॥ १३॥  
  
अनेकमेकं गजमेकदन्तं, चैतन्यरूपं जगदादिबीजम् ।  
ब्रह्मेति यं ब्रह्मविदो वदन्ति, तं शम्भुसूनुं सततं भजामि ॥ १४॥  
  
अङ्के स्थिताया निजवल्लभाया, मुखाम्बुजालोकनलोलनेत्रम् ।  
स्मेराननाब्जं मदवैभवेन, रुद्धं भजे विश्वविमोहनं तम् ॥ १५॥  
  
ये पूर्वमाराध्य गजानन! त्वां, सर्वाणि शास्त्राणि पठन्ति तेषाम् ।  
त्वत्तो न चान्यत् प्रतिपाद्यमस्ति, तदस्ति चेत् सत्यमसत्यकल्पम् ॥ १६॥  
  
हिरण्यवर्णं जगदीशितारं, कविं पुराणं रविमण्डलस्थम् ।  
गजाननं यं प्रवदन्ति सन्तस्तत् कालयोगैस्तमहं प्रपद्ये ॥ १७॥  
  
वेदान्त गीतं पुरुषं भजेऽहमात्मानमानन्दघनं हृदिस्थम् ।  
गजाननं यन्महसा जनानां, विघ्नान्धकारो विलयं प्रयाति ॥ १८॥  
  
शम्भोः समालोक्य जटाकलापे, शशाङ्कखण्डं निजपुष्करेण ।  
स्वभग्नदन्तं प्रविचिन्त्य मौग्ध्यादाकर्ष्टुकामः श्रियमातनोतु ॥ १९॥  
  
विघ्नार्गलानां विनिपातनार्थं, यं नारिकेलैः कदलीफलाद्यैः ।  
प्रभावयन्तो मदवारणास्यं, प्रभुं सदाऽभीष्टमहं भजे तम् ॥ २०॥  
  
॥  फलश्रुति ॥  
  
यज्ञैरनेकैर्बहुभिस्तपोभिराराध्यमाद्यं गजराजवक्त्रम् ।  
स्तुत्याऽनया ये विधिना स्तुवन्ति, ते सर्वलक्ष्मीनिधयो भवन्ति ॥ १॥  
  
॥ इति श्रीगणेशस्तोत्रं सम्पूर्णम् ॥  
  
  
Encoded and proofread by Pooja P pooanaji at gmail.com  
  
