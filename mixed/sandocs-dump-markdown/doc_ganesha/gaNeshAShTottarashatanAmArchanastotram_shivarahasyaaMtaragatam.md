---
Author: Traditional
Category: ganesha, stotra
Description-comments: shivarahasyaaMtaragatakaashiimahaatmaye haragauriisaMvaade
File name: gaNeshASTottarashatanAmArchanastotram.itx
Language: Sanskrit
Latest update: October 11, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshASTottarashatanAmArchanastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: gaNeshAShTottarashatanAmArchanastotram
itxtitle: gaNeshAShTottarashatanAmArchanastotram (shivarahasyaaMtaragatam)
title: गणेशाष्टोत्तरशतनामार्चनस्तोत्रम् (शिवरहस्यांतरगतम्)

---
  
 श्रीगणेशाष्टोत्तरशतनामार्चनस्तोत्रम्   
  
श्री गणेशाय नमः ।  
काश्यां तु बहवो विघ्नाः काशीवासवियोजकाः।  
तच्छान्त्यर्थं ढुण्ढिराजः पूजनीयः प्रयत्नतः ॥ १॥  
  
अष्टोत्तरशतैर्दिव्यैर्गणेशस्यैव नामभिः।  
कर्तव्यमतियत्नेन नवदूर्वाङ्कुरार्पणम् ॥ २॥  
  
हिरण्मयतनुं शुद्धं सर्वार्तिहरमव्ययम्।  
वरदं गणपं ध्यात्वा पूजा कार्या प्रयत्नतः ॥ ३॥  
  
ऋषिर्विघ्नेशः इत्यादिनाम्नां सर्वेश्वरः शिवः ।  
देवता विघ्नराजोऽत्र छन्दोऽनुष्टुप् शुभप्रदम् ॥ ४॥  
  
सर्वप्रत्यूहशमनं फलं शक्तिः सुधात्मिका ।  
कीलकं गणनाथस्य पूजा कार्येति कामदा ॥ ५॥  
  
विघ्नेशो विश्ववदनो विश्वचक्षुर्जगत्पतिः।  
हिरण्यरूपः सर्वात्मा ज्ञानरूपो जगन्मयः ॥ ६॥  
  
ऊर्ध्वरेता महाबाहुरमेयोऽमितविक्रमः ।  
वेदोवेद्यो महाकायो विद्यानिधिरनामयः ॥ ७॥  
  
सर्वज्ञः सर्वगः शान्तो गजास्यो विगतज्वरः ।  
विश्वमूर्तिरमेयात्मा विश्वाधारः सनातनः ॥ ८॥  
  
सामगानप्रियो मन्त्री सत्वाधारः सुराधिपः ।  
समस्तसाक्षिनिर्द्वन्द्वो निर्लिप्तोऽमोघविक्रमः ॥ ९॥  
  
नियतो निर्मलः पुण्यः कामदः कान्तिदः कविः ।  
कामरूपी कामवेषो कमलाक्षः कलाधरः ॥ १०॥  
  
सुमुखः शर्मदः शुद्धो मूषकाधिषवाहनः ।  
दीर्घतुण्डधरः श्रीमाननन्तो मोहवर्जितः ॥ ११॥  
  
वक्रतुण्डः शूर्पकर्णः पवनः पावनो वरः ।  
योगीशो योगिवन्द्याङ्घ्रिरुमासूनुरघापहः ॥ १२॥  
  
एकदन्तो महाग्रीवः शरण्यः सिद्धिसेवितः ।  
सिद्धिदः करुणासिन्धुर्भगवान् भव्यविग्रहः ॥ १३॥  
  
विकटः कपिलो ढुण्ढिरुग्रो भीमो हरः शुभः ।  
गणाध्यक्षो गणाराध्यो गणेशो गणनायकः ॥ १४॥  
  
ज्योतिःस्वरूपो भूतात्मा धूम्रकेतुरनाकुलः ।  
कुमारगुरुरानन्दो हेरम्बो वेदसंस्तुतः ॥ १५॥  
  
नागोपवीती दुर्धर्षो बालदूर्वाङ्कुरप्रियः ।  
भालचन्द्रो विश्वधामा शिवपुत्रो विनायकः ॥ १६॥  
  
लीलावलम्बितवपुः पूर्णः परमसुन्दरः ।  
विद्यान्धकारमार्तण्डो विघ्नारण्यदवानलः ॥ १७॥  
  
सिन्दूरवदनो नित्यो विष्णुः प्रमथपूजितः ।  
शरण्यदिव्यपादाब्जो भक्तमन्दारभूरुहः ॥ १८॥  
  
रत्नसिंहासनासीनो मणिकुण्डलमण्डितः ।  
भक्तकल्याणदोऽमेयकल्याणगुणसंश्रयः ॥ १९॥  
  
एतानि दिव्यनामानि गणेशस्य महात्मनः ।  
पठनीयानि यत्नेन सर्वदा सर्वदेहिभिः ॥ २०॥  
  
नाम्नामेकैकमेतेषां सर्वसिद्धिप्रदायकम् ।  
सर्वविघ्नेशनाम्नां तु फलं वक्तुं न शक्यते ॥ २१॥  
  
एकैकमेव तन्नाम दिव्यं जप्त्वा मुनीश्वराः ।  
प्रत्यूहमात्ररहितास्तिष्ठन्ति शिवपूजकाः ॥ २२॥  
  
दूर्वायुग्मानि सङ्गृह्य नूतनान्यतियत्नतः ।  
पूजनीयो गणाध्यक्षो नाम्नामेकैकसङ्ख्यया ॥ २३॥  
  
नभस्यशुक्लपक्षस्य चतुर्थ्यां विधिपूर्वकम् ।  
वक्रतुण्डेशकुण्डे तु स्नानं कृत्वा प्रयत्नतः ॥ २४॥  
  
वक्रतुण्डेशमाराध्यं सर्वाभीष्टप्रदायकम् ।  
ध्यायेदधहरं शुद्धं काञ्चनाभमनामयम् ॥ २५॥  
  
ततः पूजा यथाशास्त्रं कृत्वा दूर्वाङ्कुरैर्नवैः ।  
पूजा कार्या विशेषेण नामोच्चारणपूर्वकम् ॥ २६॥  
  
ततश्च मोदकैर्दिव्यैः सुगन्धैघृतपाचितैः ।  
नैवेद्यं कल्पयेदिष्टं गणेशाय शुभावहम् ॥ २७॥  
  
अन्यैश्च परमान्नाद्यैर्भक्ष्यैर्भोज्यैर्मनोहरैः ।  
तोषणीयः प्रयत्नेन वक्रतुण्डो विनायकः ॥ २८॥  
  
प्रदक्षिणनमस्कारा दिव्यतन्नामसङ्ख्यया ।  
कर्तव्या नियतं शुद्धैर्मौनव्रतपरायणैः ॥ २९॥  
  
ततः सन्तर्प्य विधिवच्छैवान् ब्राह्मणसत्तमान् ।  
पुनरभ्यर्च्य विघ्नेशमिमं मन्त्रमुदीरयेत् ॥ ३०॥  
  
वक्रतुण्ड सुराराध्य सूर्यकोटिसमप्रभ ।  
निर्विघ्नेनैव सततं काशीवासं प्रयच्छ मे ॥ ३१॥  
  
इति सम्प्रार्थ्य विधिवत् पूजां कृत्वा पुनर्मुदा ।  
नमस्कृत्वा प्रसाद्यैनं गच्छेत् ढुण्ढिविनायकम् ॥ ३२॥  
  
ढुण्ढिराजार्चनं सम्यक् कर्तव्यं विधिपूर्वकम् ।  
तत्रैव च विशेषेण पूजां कृत्वा ततः परम् ॥ ३३॥  
  
पूजनीयाः प्रयत्नेन सर्वदा मोदकप्रियाः ।  
शिवप्रीतिकरा नित्यं शुद्धाः पञ्च विनायकाः ॥ ३४॥  
  
क्षिप्रसिद्धिप्रदं क्षिप्रगणेशं सुरवन्दितम् ।  
सम्पूज्य पूर्ववत्सम्यक् गच्छेदाशाविनायकम् ॥ ३५॥  
  
आशाविनायकं सम्यक् पूजयित्वा ततः परम् ।  
अर्कविघ्नेश्वरः सम्यक् पूजनीयः प्रयत्नतः ॥ ३६॥  
  
पूर्ववत्पूजनीयः स्यात्ततः सिद्धिविनायकः ।  
पूजनीयस्ततः सम्यक् चिन्तामणिविनायकः ॥ ३७॥  
  
सेवाविनायकोऽप्येवं सम्पूज्यस्तदनन्तरम् ।  
दुर्गाविनायकस्यापि पूजा कार्या ततः परम् ॥ ३८॥  
  
एवं सम्पूज्य विधिवद्भक्तिश्रद्धासमन्वितैः ।  
शैवाः शङ्करतत्त्वज्ञा भोजनीयाः प्रयत्नतः ॥ ३९॥  
  
एवं सम्पूजिताः सम्यक् प्रीतास्ते गणनायकाः ।  
काशीवासं प्रयच्छन्ति निर्विघ्नेनैव सादरम् ॥ ४०॥  
  
आज्येन कापिलेनैव सार्धलक्षत्रयाहुतीः ।  
हुत्वैतन्नामभीः सम्यक् सर्वविद्याधिषो भवेत् ॥ ४१॥  
  
एतानि दिव्यनामानि प्रतिवासरमादरात् ।  
पठित्वा गणनाथस्थ पूजा कार्या प्रयत्नतः ॥ ४२॥  
  
यस्यकस्यापि सन्तुष्टो गणपः सर्वसिद्धिदः ।  
अत एव सदा पूज्यो गणनाथो विचक्षणैः ॥ ४३॥  
  
गणेशादपरो लोके विघ्नहर्ता न विद्यते ।  
तस्मादन्वहमाराध्यो गणेशः सर्वसिद्धिदः ॥ ४४॥  
  
काशीनिवाससिद्ध्यर्थं विष्णुना पूजितः पुरा ।  
पुरा विघ्नेश्वरः सम्यक्पूजितो दण्डपाणिना ॥ ४५॥  
  
कर्कोटकेन नागेन गणेशः पूजितः पुरा ।  
शेषेण पूजितः पूर्वं गणेशः सिद्धिदायकः ॥ ४६॥  
  
काशीयात्रार्थमुद्युक्तो विधिर्विघ्नकुलाकुलः ।  
पूजयामास विघ्नेशं विधिवद्भक्तिपूर्वकम् ॥ ४७॥  
  
सूर्येणाभ्यर्चितः पूर्वं चन्द्रेणेन्द्रेण च प्रिये ।  
देवैरन्यैश्च विधिवत्पूजितो गणनायकः ॥ ४८॥  
  
मर्त्यानाममराणां च मुनिनां वा वरानने ।  
न सिद्ध्यन्त्येव कार्याणि गणेशाभ्यर्चनं विना ॥ ४९॥  
  
इति श्री शिवरहस्यान्तर्गतकाशीमाहात्म्ये  
हरगौरीसंवादे गणेशाष्टोत्तरशतनामार्चनस्तोत्रं सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhaleka@hotmail.com  
