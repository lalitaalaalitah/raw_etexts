---
Category: ganesha
Description/comments: Mudgalapurana, Khanda 5, Adhyaya 9
File name: lambodarastutiHdevarShibhiHproktA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: Ajit Krishnan, PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Lambodara Stuti by Devarshi
Transliterated by: Ajit Krishnan
engtitle: lambodarastutiH devarShibhiH proktA
itxtitle: lambodarastutiH devarShibhiH proktA (mudgalapurANAntargatA)
title: लम्बोदरस्तुतिः देवर्षिभिः प्रोक्ता (मुद्गलपुराणान्तर्गता)

---
  
 लम्बोदरस्तुतिः देवर्षिभिः प्रोक्ता   
ब्रह्मोवाच -  
एवं क्रोधासुरं शान्तं दृष्ट्वा देवर्षयोऽमलाः ।  
हर्षयुक्ता विशेषेण पुपूजुर्गणनायकम् ॥ १॥  
  
पूजयित्वा विधानेन नेमुर्लम्बोदरं पुनः ।  
ततस्तं तुष्टुवुः सर्वे भक्ति नम्रात्मकन्धराः ॥ २॥  
  
देवर्षय ऊचुः  
श्रेष्ठं प्रधानं सकलादिभूतं सर्वान्तगं पूर्णमनन्तभावम् ।  
नित्यं निजात्मानमचिन्त्यसंस्थं लम्बोदरं तं च वयं नताः स्मः ॥ ३॥  
  
बोधेन हीनं स्वसुखे निमग्नं बीजात्मकं साङ्ख्यमनन्तवेद्यम् ।  
वैदेहयोगेन च लभ्यमेवं लम्बोदरं तं च वयं नताः स्मः ॥ ८॥  
  
जीवं परानन्दमयं परेशं बोधस्वरूपं प्रकृतेर्लयस्थम् ।  
देहैर्विहीनं च तदात्महीनं लम्बोदरं तं च वयं नताः स्मः ॥ ५॥  
  
सोऽहं सदा भेदविवर्जितं वै देहात्मयोगं सकलावभासम् ।  
नित्यं पुराणं पुरुषं गणेशं लम्बोदरं तं च वयं नताः स्मः ॥ ६॥  
  
बिन्दुस्वरूपं मनसाऽथ गम्यं पादैर्विहीनं च चतुष्पदं यम् ।  
नानात्मभेदाश्रितमेकदन्तं लम्बोदरं तं च वयं नताः स्मः ॥ ७॥  
  
नादस्वरूपं च गुणेशमेकं सर्वत्र चक्षुःश्रुतितुण्डभूतम् ।  
सर्वत्र हस्तोदरपादपद्मं लम्बोदरं तं च वयं नताः स्मः ॥ ८॥  
  
संस्थं सुषुप्तौ समभावदं वै द्वन्द्वज्ञमाद्यं द्विविधावभासम् ।  
आनन्दकन्दं तमसा विभान्तं लम्बोदरं तं च वयं नताः स्मः ॥ ९॥  
  
सूक्ष्मस्वरूपं च तथान्तरस्थं सर्वज्ञमाद्यं गणनायकं यम् ।  
विज्ञानकोशस्थविहारकारं लम्बोदरं तं च वयं नताः स्मः ॥ १०॥  
  
स्थूलस्वरूपं सकलाभिमानं श्रेष्ठं रजोयुक्तमनन्तमाद्यम् ।  
अन्नात्मभोगेषु विहारसिद्धं लम्बोदरं तं च वयं नताः स्मः ॥ ११॥  
  
अध्यात्मरूपं तमसा चरन्तं द्रव्यप्रकाशं परमार्थभूतम् ।  
देहेन्द्रियज्ञानमयं च ढुण्ढिं लम्बोदरं तं च वयं नताः स्मः ॥ १२॥  
  
नित्यं रजोदेहविकारगं वै कर्मस्वरूपं विविधेन्द्रियस्थम् ।  
तज्जाधिभूतात्मकमप्रमेयं लम्बोदरं तं च वयं नताः स्मः ॥ १३॥  
  
ज्ञानस्वरूपं सकलामरस्थं सर्वेन्द्रियज्ञानकरं प्रभुं वै ।  
तज्जाधिदैवप्रचुरं महान्तं लम्बोदरं तं च वयं नताः स्मः ॥ १४॥  
  
आकाशरूपं सकलावभासं नादप्रपूरं सकलाभिभूतम् ।  
भूतैः सदा खेलकमादिनाथं लम्बोदरं तं च वयं नताः स्मः ॥ १५॥  
  
वायुस्वरूपं जगदेकचालं प्राणादिसंस्थं स्वविभागदं यम् ।  
देहप्रचारं दशनामभिश्च लम्बोदरं तं च वयं नताः स्मः ॥ १६॥  
  
तेजःस्वरूपं सकलावभासं द्वन्द्वप्रचारं जठरे सुसंस्थम् ।  
सन्धौ सदा व्याप्य विभागकारं लम्बोदरं तं च वयं नताः स्मः । १७  
जलस्वरूपं रसयुक्तमेव पुष्टिप्रदं षड्रसगं परेशम् ।  
नित्यार्द्रभावस्य प्रकाशदं यं लम्बोदरं तं च वयं नताः स्मः ॥ १८॥  
  
पृथ्वीस्वरूपं च धराधरेशं सर्वान्नमूलं विविधौषधिस्थम् ।  
आकाररूपं च गजाननं वै लम्बोदरं तं च वयं नताः स्मः ॥ १९॥  
  
विराट्स्वरूपस्थमनन्तपारं सर्वत्र नेत्रं च सहस्रशीर्षम् ।  
सर्वत्र हस्ताननपादकादिं लम्बोदरं तं च वयं नताः स्मः ॥ २०॥  
  
रजोयुतं सृष्टिकरं द्विजेशं आदिस्वरूपं प्रपितामहं यम् ।  
समानभावेन सुरासुरस्थं लम्बोदरं तं च वयं नताः स्मः ॥ २१॥  
  
सत्वप्रचारं हरिरूपधारं यं तामसं शङ्करवेषसंस्थम् ।  
सूर्यप्रचारं जगदम्बिकागं लम्बोदरं तं च वयं नताः स्मः ॥ २२॥  
  
इत्यादिभेदैः सुविराजमानं सर्वैर्विहीनं तु कथं वयं स्तुमः ।  
देवाः शिवाद्याश्च विकुण्ठिता वै लम्बोदरं तं च वयं नताः स्मः ॥ २३॥  
  
ब्रह्मोवाच -  
स्तुत्वा देवर्षयस्त्वेवं प्रणेमुस्ते गजाननम् ।  
लम्बोदरस्तान् उवाच महाभागान् सुसिद्धिदः ॥ २४॥  
  
भवत्कृतमिदं स्तोत्रं भवेन्मत्प्रीतिवर्धनम् ।  
पठतां शृण्वतां सद्यः सर्वसिद्धिप्रदायकम् ॥ २५॥  
  
धर्मार्थकाममोक्षाणां साधनं ब्रह्मदं परम् ।  
भविष्यति सदा मान्यं सर्वकार्येषु सर्वदा ॥ २६॥  
  
मारणोच्चातनादीनि स्तोत्रेणैव सुरर्षयः ।  
भविष्यति न सन्देहः परकृत्यविनाशनम् ॥ २७॥  
  
पुत्रपौत्रादिकं सर्वं लभते स्तोत्रपाठतः ।  
धनधान्यकलत्रादि सुखं विन्दति मानवः ॥ २८॥  
  
कारागृहगतं सद्यो मोचयेत् स्तोत्रपाठतः ।  
हृदीप्सितं लभेत् सर्वमेकविंशतिवारत ॥ २९॥  
  
एकविंशतिपाठांश्च स्तोत्रस्यास्य करिष्यति ।  
स सद्यो हि फलं भुक्तं एकविंशद्दिनावधि ॥ ३०॥  
  
इति देवर्षिभिर्प्रोक्ता लम्बोदरस्तुतिः समाप्ता । ५.९  
  
  
Encoded by Ajit Krishnan  
Proofread by Ajit Krishnan, PSA Easwaran  
  
