---
Author: Traditional
Category: ganesha, stotra
File name: DhuMDhiswarUpavarNanastotram.itx
Language: Sanskrit
Latest update: January 5, 2004
Location: doc_ganesha
Proofread by: 'Karthik Chandan.P : Amith K Nagaraj (amithkn at rediffmail.com)'
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: DhuMDhiswarUpavarNanastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj'
engtitle: DhuNDhiswarUpavarNanastotram
itxtitle: DhuNDhiswarUpavarNanastotram
title: ढुण्ढिस्वरूपवर्णनस्तोत्रम्

---
  
 ढुण्ढिस्वरूपवर्णनस्तोत्रम्   
  
          श्रीगणेशाय नमः ।  
जैमिनिरुवाच ।  
न वक्तुं शक्त्ये राजन् केनापि तत्स्वरूपकम् ।  
नोपाधिना युतं ढुण्ढिं वदामि शृणु तत्वतः ॥ १॥  
  
अहं पुरा सुशान्त्यर्थं व्यासस्य शरणं गतः ।  
मह्यं सङ्कथितं तेन साक्षान्नारायणेन च ॥ २॥  
  
तदेव त्वां वदिष्यामि स्वशिष्यं च निबोध मे ।  
यदि तं भजसि ह्यद्य सर्वसिद्धिप्रदायकम् ॥ ३॥  
  
देहदेहिमयं सर्वं गकाराक्षरवाचकम् ।  
संयोगायोगरूपं यद् ब्रह्म णकारवाचकम् ॥ ४॥  
  
तयोः स्वामी गणेशश्च पश्य वेदे महामते ।  
चित्ते निवासकत्वाद्वे चिन्तामणिः स कथ्यते ॥ ५॥  
  
चित्तरूपा स्वयं बुद्धिर्भ्रान्तिरूपा महीपते ।  
सिद्धिस्तत्र तयोर्योगे प्रलभ्येत् तयोः पतिः ॥ ६॥  
  
द्विज उवाच ।  
शृणु राजन् गणेशस्य स्वरूपं योगदं परम् ।  
भुक्तिमुक्तिप्रदं पूर्णं धारितं चेन्नरेण वै ॥ ७॥  
  
चित्ते चिन्तामणिः साक्षात्पञ्चचित्तप्रचालकः ।  
पञ्चवृत्तिनिरोधेन प्राप्यते योगसेवया ॥ ८॥  
  
असम्प्रज्ञातसंस्थश्च गजशब्दो महामते ।  
तदेव मस्तकं यस्य देहः सर्वात्मकोऽभवत् ॥ ९॥  
  
भ्रान्तिरूपा महामाया सिद्धिर्वामाङ्गसंश्रिता ।  
भ्रान्तिधारकरूपा सा बुद्धिश्च दक्षिणाङ्गके ॥ १०॥  
  
तयोः स्वामि गणेशश्च मायाभ्यां खेलते सदा ।  
सम्भजस्व विधानेन तदा संलभसे नृप ॥ ११॥  
  
इति ढुण्ढिस्वरूपवर्णनस्तोत्रं समाप्तम् ।  
  
Encoded and proofread by  
Karthik Chandan.P (kardan5380 at yahoo.com)  
Amith K Nagaraj (amithkn at rediffmail.com)  
  
