---
Author: Traditional
Category: suprabhAta, ganesha
Description-comments: Extended from the Shri Ganesh Stotrani
File name: ganeshapratahsmarana.itx
Indexextra: (Ganesh Stotrani)
Language: Sanskrit
Latest update: Apr. 27, 2010
Location: doc_ganesha
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: hinduism
Sublocation: ganesha
Text title: Shri Ganesha Pratah-smarana
Transliterated by: Sunder Hattangadi (sunderh at hotmail.com)
engtitle: Ganesha Pratahsmarana
itxtitle: gaNeshaprAtaHsmaraNam
title: गणेशप्रातःस्मरणम्

---
  
 श्रीगणेशप्रातःस्मरणम्   
  
उत्तिष्ठोत्तिष्ठ हेरम्ब उत्तिष्ठ ब्रह्मणस्पते ।  
सर्वदा सर्वतः सर्वविघ्नान्मां पाहि विघ्नप ॥  
  
आयुरारोग्यमैश्वर्यं माम् प्रदाय स्वभक्तिमत् ।  
स्वेक्षणाशक्तिराद्या ते दक्षिणा पातु मं सदा ॥  
  
प्रातः स्मरामि गणनाथमनाथबन्धुं  
     सिन्दूरपूरपरिशोभितगण्डयुग्मम् ।  
उद्दण्डविघ्नपरिखण्डनचण्डदण्ड-  
     माखण्डलादिसुरनायकवृन्दवन्द्यम् ॥ १॥  
  
प्रातर्नमामि चतुराननवन्द्यमान-  
     मिच्छानुकूलमखिलं च वरं ददानम् ।  
तं तुन्दिलं द्विरसनाधिपयज्ञसूत्रं  
     पुत्रं विलासचतुरं शिवयोः शिवाय ॥ २॥  
  
प्रातर्भजाम्यभयदं खलु भक्तशोक-  
     दावानलं गणविभुं वरकुञ्जरास्यम् ।  
अज्ञानकाननविनाशनहव्यवाह-  
     मुत्साहवर्धनमहं सुतमीश्वरस्य ॥ ३॥  
  
श्लोकत्रयमिदं पुण्यं सदा साम्राज्यदायकम् ।  
प्रातरुत्थाय सततं यः पठेत्प्रयतः पुमान् ॥ ४॥  
  
कराग्रे सत्प्रभा बुद्धिः कमला करमध्यगा ।  
करमूले मयूरेशः प्रभाते करदर्शनम् ॥  
  
ज्ञानरूपवराहस्य पत्नि कर्मस्वरूपिणि ।  
सर्वाधारे धरे नौमि पादस्पर्शं क्षमस्व मे ॥  
  
तारश्रीनर्मदादूर्वाशमीमन्दारमोदित ।  
द्विरदास्य मयूरेश दुःस्वप्नहर पाहि माम् ॥  
  
वक्रतुण्ड महाकाय सूर्यकोटिसमप्रभ ।  
निर्विघ्नं कुरु मे देव सर्वकार्येषु सर्वदा ॥  
  
गणनाथसरस्वतीरविशुक्रबृहस्पतीन् ।  
पञ्चैतानि स्मरेन्नित्यं वेदवाणीप्रवृत्तये ॥  
  
विनायकं गुरुं भानुं ब्रह्मविष्णुमहेश्वरान् ।  
सर्स्वतीं प्रणौम्यादौ सर्वकार्यार्थसिद्धये ॥  
  
अभीप्सितार्थसिद्ध्यर्थं पूजितो यः सुरासुरैः ।  
सर्वविघ्नहरस्तस्मै गणाधिपतये नमः ॥  
  
अगजानपद्मार्कं गजाननमहिर्निशं ।  
अनेकदं तं भक्तानामेकदन्तमुपास्महे ॥  
  
नमस्तस्मै गणेशाय यत्कण्डः पुष्करायते ।  
यदाभोगधनध्वान्तो नीलकण्ठस्य ताण्डवे ॥  
  
कार्यं मे सिद्धिमायातु प्रसन्ने त्वयि धातरि ।  
विघ्नानि नाशमायान्तु सर्वाणि सुरनायक ॥  
  
नमस्ते विघ्नसंहर्त्रे नमस्ते ईप्सितप्रद ।  
नमस्ते देवदेवेश नमस्ते गणनायक ॥   
  
॥ इति श्रीगणेशप्रातःस्मरणम् ॥  
  
  
Encoded and proofread by Sunder Hattangadi sunderh@hotmail.com  
  
