---
Category: ganesha
Description/comments: Mudgalapurana, Khanda 1, Adhyaya 11
File name: gaNeshastutiHpanchadevaiHkRRitA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_ganesha
Proofread by: NA
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Ganesha Stuti by Panchadevas
Transliterated by: NA
engtitle: gaNeshastutiH panchadevaiHkRitA
itxtitle: gaNeshastutiH panchadevaiHkRitA (mudgalapurANAntargatA)
title: गणेशस्तुतिः पञ्चदेवैःकृइता (मुद्गलपुराणान्तर्गता)

---
  
 गणेशस्तुतिः पञ्चदेवैः कृता   
श्रीगणेशाय नमः ।  
पञ्चदेवा ऊचुः ॥  
  
नमस्ते विघ्नराजाय भक्तानां विघ्नहारिणे ।  
विघ्नकर्त्रे ह्यभक्तानां गणेशाय नमो नमः ॥ २६॥  
  
हेरम्बाय नमस्तुभ्यं ढुण्ढिराजाय ते नमः ।  
विनायकाय देवाय ब्रह्मणां नायकाय च ॥ २७॥  
  
लम्बोदराय सिद्धेश गजाननधराय च ।  
शूर्पकर्णाय गूढाय चतुर्हस्त नमोऽस्तु ते ॥ २८॥  
  
लम्बोष्ठायैकदन्ताय सर्वेशाय गणाधिप ।  
अनन्तमहिमाधार धरणीधर ते नमः ॥ २९॥  
  
नमो मायामयायैव मायाहीनाय ते नमः ।  
मोहदाय नमस्तुभ्यं मोहहन्त्रे नमो नमः ॥ ३०॥  
  
पञ्चभूतमयायैव पञ्चभूतधराय च ।  
इन्द्रियाणां चाधिपायेन्द्रियज्ञानप्रकारिणे ॥ ३१॥  
  
अध्यात्मनेऽधिभूतायाधिदैवाय च ते नमः ।  
अन्नायान्नपते तुभ्यमन्नान्नाय नमो नमः ॥ ३२॥  
  
प्राणाय प्राणनाथाय प्राणानां प्राणरूपिणे ।  
चित्ताय चित्तहीनाय चित्तेभ्यश्चित्तदायिने ॥ ३३॥  
  
विज्ञानाय च विज्ञानपतये द्वन्द्वधारिणे ।  
विज्ञानेभ्यः स्वविज्ञानदायिने ते नमो नमः ॥ ३४॥  
  
आनन्दाय नमस्तुभ्यमानन्दपतये नमः ।  
आनन्दानन्ददात्रे च कारणाय नमो नमः ॥ ३५॥  
  
चैतन्याय च यत्नाय चेतनाधारिणे नमः ।  
चैतन्येभ्यः स्वचैतन्यदायिने नादरूपिणे ॥ ३६॥  
  
बिन्दुमात्राय बिन्दूनां पतये प्राकृताय च ।  
भेदाभेदमयायैव ज्योतीरूपाय ते नमः ॥ ३७॥  
  
सोऽहम्मात्राय शून्याय शुन्याधाराय देहिने ।  
शून्यानां शून्यरूपाय पुरुषाय नमो नमः ॥ ३८॥  
  
ज्ञानाय बोधनाथाय बोधानां बोधकारिणे ।  
मनोवाणीविहीनाय सर्वात्मक नमो नमः ॥ ३९॥  
  
विदेहाय नमस्तुभ्यं विदेहाधारकाय च ।  
विदेहानां विदेहाय साङ्ख्यरूपाय ते नमः ॥ ४०॥  
  
नानाभेदधरायैव चैकानेकादिमूर्तये ।  
असत्स्वानन्दरूपाय शक्तिरूपाय ते नमः ॥ ४१॥  
  
अमृताय सदाखण्डभेदाभेदविवर्जित ।  
सदात्मरूपिणे सूर्यरूपाधाराय ते नमः ॥ ४२॥  
  
सत्यासत्यविहीनाय समस्वानन्दमूर्तये ।  
आनन्दानन्दकन्दाय विष्णवे ते नमो नमः ॥ ४३॥  
  
अव्यक्ताय परेशाय नेतिनेतिमयाय च ।  
शिवाय शाश्वतायैव मोहहीनाय ते नमः ॥ ४४॥  
  
संयोगेन च सर्वत्र समाधौ रूपधारिणे ।  
स्वानन्दाय नमस्तुभ्यं मौनभावप्रदायिने ॥ ४५॥  
  
अयोगाय नमस्तुभ्यं निरालम्बस्वरूपिणे ।  
मायाहीनाय देवाय नमस्ते ह्यसमाधये ॥ ४६॥  
  
शान्तिदाय नमस्तुभ्यं पूर्णशान्तिप्रदाय ते ।  
योगानां पतये चैव योगरूपाय ते नमः ॥ ४७॥  
  
गणेशाय परेशाय ह्यपारगुणकीर्तये ।  
योगशान्तिप्रदात्रे च महायोगाय ते नमः ॥ ४८॥  
  
गुणान्तं न ययुर्यस्य वेदाद्या वेदकारकाः ।  
स कस्य स्तवनीयः स्याद्यथामति तथा स्तुतः ॥ ४९॥  
  
तेन वै भगवान् साक्षाच्चिन्तामणिगजाननः ।  
प्रसन्नो भवतु त्राताऽस्माकं त्वं परमा गतिः ॥ ५०॥  
  
इत्येवमुक्त्वा देवेशास्तूष्णीं भूतास्तथा शिवे ।  
गणेशोऽपि प्रसन्नात्मा हृष्टः सन् प्रत्युवाच तान् ॥ ५१॥  
  
श्रीगणेश उवाच ।  
पञ्चदेवा महाभागाः प्रसन्नो भवतां स्तवैः ।  
तपसा च तथा भक्त्या वाञ्छितं ब्रूत वै वरम् ॥ ५२॥  
  
भवत्कृतमिदं स्तोत्रं परमाल्हादवर्धनम् ।  
मम प्रीतिकरं भक्त्या सर्वदं प्रभविष्यति ॥ ५३॥  
  
यः पठेद्भावपूर्वं स धर्मकामार्थमोक्षभाक् ।  
पुत्रपौत्रयुतः श्रीमानन्ते स्वानन्दमाप्नुयात् ॥ ५४॥  
  
सप्तवारं पठेन्नित्यमेकविंशतिवासरम् ।  
कारागृहगतो वाऽपि मुच्यते बन्धनात् स्वयम् ॥ ५५॥  
  
एककालं द्विकालं वा त्रिकालमपि यः पठेत् ।  
स वै देवादिकैर्वन्द्यो भविष्यति न संशयः ॥ ५६॥  
  
मारणोच्चाटनादिभ्य एकविंशतिवारतः ।  
तावद्दिनानि पाठेन तस्य नैव भयं भवेत् ॥ ५७॥  
  
धनधान्यादिकं सर्वमारोग्यं पशुवर्धनम् ।  
यं यं चिन्तयते कामं तं तं प्राप्नोति निश्चितम् ॥ ५८॥  
  
इति पञ्चदेवैः कृता गणेशस्तुतिः । १.११  
  
  
   
  
