---
Category: ganesha
Description/comments: Mudgalapurana, Khanda 1, Adhyaya 4
File name: shivastutiHdaksha.itx
Indexextra: (mudgalapurANa)
Language: Sanskrit
Latest update: April 25, 2020
Location: doc_ganesha
Proofread by: PSA Easwaran
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: ganesha
Text title: Shiva Stuti by Daksha
Transliterated by: PSA Easwaran
engtitle: gaNeshastutiH dakSha proktA
itxtitle: shivastutiH dakShaproktA (mudgalapurANAntargatA)
title: शिवस्तुतिः दक्षप्रोक्ता (मुद्गलपुराणान्तर्गता)

---
  
 दक्षकृता शिवस्तुतिः   
दक्ष उवाच ।  
नमामि शङ्करं साक्षाद्यदाधारमिदं जगत् ।  
कालरूपं यथाकालं बोधयामास तं शिवम् ॥ ९१॥  
  
कालेन फलमूलानि जायतेऽन्नादिकानि च ।  
शीतोष्णसमभावश्च सदा कालेन जायते ॥ ९२॥  
  
सूर्यस्तपति कालेन ज्योतिषां गण एव च ।  
कालेन जायते वृष्टिरनावृष्टिस्तथा विभो ॥ ९३॥  
  
कालेन मृज्यते सृष्टिब्रह्मणा वै पुनः पुनः ।  
कालन पालनं तत्र कुरुने विष्णुरव्ययः ॥ ९४॥  
  
कालेन स्वेच्छया शम्भुः संहारं प्रकरोति च ।  
यत्किचिदिह तत्सर्वं कालाधीनं न संशयः ॥ ९५॥  
  
स एव कालो भगवानीश्वरो ब्रह्मसञ्ज्ञितः ।  
शिवः साक्षाच्च वेदेषु कथ्यते वेदवादिभिः ॥ ९६॥  
  
क्षमस्व मेऽपराधं त्वं त्वन्मायागर्वितस्य च ।  
यत्कृतं तद्दयासिन्धो नमस्ते परमेश्वर ॥ ९७॥  
  
सगुणाय नमस्तुभ्यं निर्गुणाय नमो नमः ।  
सृष्टिकर्त्रे च संहर्त्रे पात्रे नानास्वरूपिणे ॥ ९८॥  
  
अनन्तगुणराशिस्त्वं वर्णनीयं किमप्यहो ।  
नान्तं ब्रह्मादयो जग्मुर्मादृशानां च का कथा ॥ ९९॥  
  
नमो नमो ब्रह्ममयाय देवादये शिवायाथ च पूर्णमूर्ते ।  
अनादिमध्यान्तविहीनभूम्ने नमो नमो भक्तभयापहन्त्रे ॥ १००॥  
  
इत्येवं स्तुवतस्तत्र प्रेमगद्गदया गिरा ।  
अजवत्तस्य सञ्जातं भाषणं लललल्ललम् ॥ १०१॥  
  
तेन हृष्टो महादवस्तं पुनर्नरमस्तकम् ।  
भगवान् कारयामास यथापूर्व मुनीश्वराः ॥ १०२॥  
  
प्रोवाच मधुरं वाक्यं शिवस्तं सर्वसन्निधौ ।  
प्रजापतिपतिर्दक्ष सर्वमान्यो भविष्यसि ॥ १०३॥  
  
त्वया यद्रचितं स्तोत्रं मदीयं मत्प्रियं भवेत् ।  
यस्तोष्यति प्रदास्यामि तस्मै काममनेन माम् ॥ १०४॥  
  
इह भुक्त्वाऽखिलान्भोगानन्ते मल्लोकमाप्नुयात् ।  
मम प्रीतिकरश्चासौ भविष्यति न संशयः ॥ १०५॥  
  
त्वया यदजवद्वाक्यं कृतं मे खलु सन्निधौ ।  
तद्वद्यो मत्समीपे वै करिष्यति नरः सकृत् ॥ १०६॥  
  
तेन हृष्टो भविष्यामि वाञ्छितं पूरयामि च ।  
एवं दत्त्वा वरं शम्भुस्तत्रैवान्तरधीयत ॥ १०७॥  
  
इति श्रीमुद्गलपुराणे प्रथमे खण्डे वक्त्रतुण्डचरिते  
चतुर्थाध्यायान्तर्गता दक्षकृता शिवस्तुतिः समाप्ता ॥ १.४  
  
  
Proofread by PSA Easwaran  
  
