---
Category: aShTaka, ganesha
Description-comments: gaNesharahasya ashok kumAr gauD
File name: gaNeshastavanamvAlmIki.itx
Language: Sanskrit
Latest update: July 6, 2017
Location: doc_ganesha
Proofread by: Jonathan Wiener, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshastavanam by vAlmIki
Transliterated by: Jonathan Wiener wiener78 at sbcglobal.net
engtitle: Shri Ganeshastavanam or Ganeshashtakam by Valmiki
itxtitle: gaNeshastavanam athavA gaNeshAShTakam (vAlmIkikRitam chatuHShaShTikoTyAkhya))
title: गणेशस्तवनम् अथवा गणेशाष्टकम् (वाल्मीकिकृइतम् चतुःषष्टिकोट्याख्य))

---
  
 वाल्मीकिकृतं श्रीगणेशस्तवनम् अथवा गणेशाष्टकम्   
  
चतुःषष्टिकोट्याख्यविद्याप्रदं त्वां सुराचार्यविद्याप्रदानापदानम् ।  
कठाभीष्टविद्यार्पकं दन्तयुग्मं कविं बुद्धिनाथं कवीनां नमामि ॥ १॥  
  
स्वनाथं प्रधानं महाविघ्ननाथं निजेच्छाविसृष्टाण्डवृन्देशनाथम् ।  
प्रभु दक्षिणास्यस्य विद्याप्रदं त्वां कविं बुद्धिनाथं कवीनां नमामि ॥ २॥  
  
विभो व्यासशिष्यादिविद्याविशिष्टप्रियानेकविद्याप्रदातारमाद्यम् ।  
महाशाक्तदीक्षागुरुं श्रेष्ठदं त्वां कविं बुद्धिनाथं कवीनां नमामि ॥ ३॥  
  
विधात्रे त्रयीमुख्यवेदांश्च योगं महाविष्णवे चागमाञ् शङ्कराय ।  
दिशन्तं च सूर्याय विद्यारहस्यं कविं बुद्धिनाथं कवीनां नमामि ॥ ४॥  
  
महाबुद्धिपुत्राय चैकं पुराणं दिशन्तं गजास्यस्य माहात्म्ययुक्तम् ।  
निजज्ञानशक्त्या समेतं पुराणं कविं बुद्धिनाथं कवीनां नमामि ॥ ५॥  
  
त्रयीशीर्षसारं रुचानेकमारं रमाबुद्धिदारं परं ब्रह्मपारम् ।  
सुरस्तोमकायं गणौघाधिनाथं कविं बुद्धिनाथं कवीनां नमामि ॥ ६॥  
  
चिदानन्दरूपं मुनिध्येयरूपं गुणातीतमीशं सुरेशं गणेशम् ।  
धरानन्दलोकादिवासप्रियं त्वां कविं बुद्धिनाथं कवीनां नमामि ॥ ७॥  
  
अनेकप्रतारं सुरक्ताब्जहारं परं निर्गुणं विश्वसद्ब्रह्मरूपम् ।  
महावाक्यसन्दोहतात्पर्यमूर्तिं कविं बुद्धिनाथं कवीनां नमामि ॥ ८॥  
  
इदं ये तु कव्यष्टकं भक्तियुक्तात्रिसन्ध्यं पठन्ते गजास्यं स्मरन्तः ।  
कवित्वं सुवाक्यार्थमत्यद्भुतं ते लभन्ते प्रसादाद् गणेशस्य मुक्तिम् ॥ ९॥  
  
इति वाल्मीकिकृतं गणेशस्तवनं समाप्तम् ।  
  
Encoded and proofread by Jonathan Wiener wiener78 at sbcglobal.net  
  
