---
Category: misc, suprabhAta, suprabhAta
File name: prAtaHsmaraNashlokAni.itx
Language: Sanskrit
Latest update: April 25, 2020
Location: doc_z_misc_misc
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: misc
Text title: Pratahsmarana Shlokas
engtitle: prAtaHsmaraNa shlokAni
itxtitle: prAtaHsmaraNashlokAni
title: प्रातःस्मरणश्लोकानि

---
  
 प्रातःस्मरणश्लोकानि   
कराग्रे वसते लक्ष्मीः करमध्ये सरस्वती ।  
करमूले भवे गौरी प्रभाते करदर्शनम् ॥ १॥  
  
समुद्रवसने देवि पर्वतस्तनमण्डिते ।  
विष्णुपत्नि नमस्तुभ्यं पादस्पर्शं क्षमस्व मे ॥ २॥  
  
ब्रह्मा मुरारिस्त्रिपुरान्तको वा  
     भानुश्शशी भूमिसुतो बुधश्च ।  
गुरुश्च शुक्रश्शनिराहुकेतवः  
     कुर्वन्तु सर्वे मम सुप्रभातम् ॥ ३॥  
  
सनत्कुमारस्सनकस्सनन्दनः  
     सनातनोऽप्यासुरिपिङ्गलौ च ।  
सप्तस्वरास्सप्तरसातलानि  
     कुर्वन्तु सर्वे मम सुप्रभातम् ॥ ४॥  
  
सप्तार्णवास्सप्तकुलाचलाश्च  
     सप्तर्षयो द्वीपवनानि सप्त ।  
भूरादिकृत्वा भुवनानि सप्त  
     कुर्वन्तु सर्वे मम सुप्रभातम् ॥ ५॥  
  
पृथ्वी सगन्धा सरसास्तथाऽऽपः  
     स्पर्शी च वायुर्ज्वलनः स तेजाः ।  
नभस्सशब्दं महता सहैव  
     कुर्वन्तु सर्वे मम सुप्रभातम् ॥ ६॥  
  
महेन्द्रो मलयस्सह्यो देवताऽऽत्मा हिमालयः ।  
ध्येयो रैवतको विन्ध्यो गिरिश्चारावलिस्तथा ॥ ७॥  
  
गङ्गा सिन्धुश्च कावेरी यमुना च सरस्वती ।  
रेवा महानदी गोदा ब्रह्मपुत्रा पुनातु माम् ॥ ८॥  
  
अयोध्या मधुरा माया काशी काञ्ची अवन्तिका ।  
पुरी द्वारावती चैव संस्मृता मोक्षदायिकाः ॥ ९॥  
  
प्रयागं पाटलीपुत्रं विजयीनगरं पुरीम् ।  
इन्द्रप्रस्थं गयां चैव प्रत्यूषे प्रत्यहं स्मरेत् ॥ १०॥  
  
अरुन्धत्यनसूया च सावित्री जानकी सती ।  
तेजस्विनी च पाञ्चाली वन्दनीया निरन्तरम् ॥ ११॥  
  
लक्ष्मीरहल्या चन्नम्मा मीरा दुर्गावती तथा ।  
कण्णगी च महासाध्वी शारदा च निवेदिता ॥ १२॥  
  
वैन्यं पृथुं हैहयमर्जुनं च शाकुन्तलेयं भरतं नलं च ।  
रामं च वै यः स्मरति प्रभाते तस्यार्थलाभो विजयश्च हस्ते ॥ १३॥  
  
दध्यङ् मनुर्भृगुरसौ हरिपूर्वचन्द्रो  
     भीष्मार्जुनध्रुववसिष्ठशुकादयश्च ।  
प्रह्लादनारदभगीरथविश्वकर्मा  
     वाल्मीकयोऽत्र चिरचिन्त्यशुभाभिधानाः ॥ १४॥  
  
अश्वत्थामा बलिर्व्यासो हनुमांश्च विभीषणः ।  
कृपः परशुरामश्च सप्तैते चिरजीवनः ॥ १५॥  
  
सप्तैतान् संस्मरेन्नित्यं मार्कण्डेयमथाष्टमम् ।  
जीवेद्वर्षशतं साग्रमपमृत्युविवर्जितः ॥ १६॥  
  
पुण्यश्लोको नलो राजा पुण्यश्लोको युधिष्ठिरः ।  
पुण्यश्लोको विदेहश्च पुण्यश्लोको जनार्दनः ॥ १७॥  
  
बुद्धो जिनेन्द्रो गोरक्षः शङ्करश्च पतञ्जलिः ।  
रामानुजोऽथ चैतन्यः कबीरो गुरुनानकः ॥ १८॥  
  
ज्ञानेश्वरस्तुकारामः समरो मध्यवल्लभः ।  
सरसिस्तुलसीदासः कम्बः साधुकुलोत्तमाः ॥ १९॥  
  
नायनारालवाराश्च तिरुवल्लुवरस्तथा ।  
वितरन्तु सदैवेते दैवीं मे गुणसम्पदम् ॥ २०॥  
  
अगस्त्यः कम्बुकौण्डिन्यो राजेन्द्रश्चोलभूषणः ।  
सर्वे दिग्जयिनः ख्याताः शैलेन्द्रो बप्परावलः ॥ २१॥  
  
चाणक्यश्चन्द्रगुप्तश्च विक्रमश्शालिवाहनः ।  
अशोकः पुष्यमित्रश्च खारवेलः सुनीतिमान् ॥ २२॥  
  
हूणजेता यशोवर्मः समुद्रो गुप्तवंशजः ।  
श्रीकृष्णदेवरायश्च प्रदाता हर्षवर्धनः ॥ २३॥  
  
साधुश्शङ्करदेवश्च तथा सायणमाधवौ ।  
प्रतापश्शिवराजश्च । गोविन्दो बसवेश्वरः । २४॥  
  
रामकृष्णो दयानन्दो रवीद्रो राममोहनः ।  
रामतीर्थोऽरविन्दश्च विवेकानन्द उद्यशाः ॥ २५॥  
  
तिलको रमणश्चैव सुधीर्नारायणो गुरुः ।  
महामना मालवीयो महात्मागान्धिरेव च ॥ २६॥  
  
अनुक्ता ये भक्ता हरिचरणसंसक्तहृदया  
     अविज्ञाता वीरा अधिसमरमुद्ध्वस्तरिपवः ।  
महात्मानस्सन्तो भरतभुवि ये सन्ति च परे  
     नमस्तेभ्यो भूयादुषसि सकलेभ्यः प्रतिदिनम् ॥ २७॥  
  
रत्नाकराधौतपदां हिमालयकिरीटिनीम् ।  
ब्रह्मराजर्षिरत्नाढ्यां वन्दे भारतमातरम् ॥ २८॥  
  
प्रातःस्मरणमेतद्यो विदित्वाऽऽदरतः पठेत् ।  
स सम्यग्धर्मनिष्ठः स्यात्संस्मृताखण्डभारतः ॥ २९॥  
  
इति प्रातःस्मरणश्लोकानि समाप्ता ।  
  
  
Proofread by PSA Easwaran   
  
