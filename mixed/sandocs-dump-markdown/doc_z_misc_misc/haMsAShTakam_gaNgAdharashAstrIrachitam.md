---
Author: manavallI shrIgaNgAdharashAstrIrachitaM
Category: misc, vedanta, ashtaka
Description/comments: From Gambhir Chintan edited by Akhandananda Saraswati
File name: haMsAShTakam.itx
Indexextra: (gambhIra chintana)
Language: Sanskrit
Latest update: June 24, 2018
Location: doc_z_misc_misc
Proofread by: PSA Easwaran, Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: haMsAShTakam
Transliterated by: PSA Easwaran psaeaswaran at gmail.com
engtitle: haMsAShTakam
itxtitle: haMsAShTakam (gaNgAdharashAstrIrachitam)
title: हंसाष्टकम् (गण्गाधरशास्त्रीरचितम्)

---
  
 हंसाष्टकम्   
ब्रह्माहं सत्स्वरूपं चितिसुखमविदन् माययाऽऽक्षिप्यमाणः,  
तत्सम्पर्कापनुत्त्यै शरणमुपगतः सद्गुरुं ज्ञाततत्त्वम् ।  
श्रावं श्रावं तदुक्तीश्चिरतरमननापास्तदुस्तर्कजालः,  
साक्षात्कारैकशेषाद्विगलितनिखिलोपप्लवोऽहं स एव ॥ १॥  
  
मृत्पिण्डं नीडमाप्यास्थिरचितमनिलान्दोलितं रन्ध्रपूर्णं,  
हंसाश्रित्य प्रमाद्यँस्त्यजसि यदि सुखावाप्तिहेतुं विचारम् ।  
वर्षैरल्पैरमुष्मिन् विदलति वितथीभूततत्स्थैर्ययत्नो,  
विस्मृत्योच्चैर्गतिं स्वां त्वमशरणतयाऽधःपतन् शोचितासि ॥ २॥  
  
हंस त्वां बन्धुकामां प्रकृतिमिह गुणैश्चित्तदेशेऽसुसिक्ते  
प्रागुप्त्वा कर्मबीजं मधुरकटुफलं व्यस्य संसारवृक्षम् ।  
द्वेषेप्सामोहजालं विमतवसुवपुर्ग्रन्थि - विस्तारयन्तीं  
दृष्ट्वा कृत्वा हताशां सुखमयमभयमानसं मा प्रहासीः ॥ ३॥  
  
प्रक्षीणे मेघवृन्दे विरमति च वृषे स्वामिनो निःस्पृहत्वात्,  
अश्रोतव्ये द्विजानां वचसि च शिखिनां नीरजस्यात्मलाभे ।  
काले सत्त्वान्यभावं गमयति चपलोन्मेषणे क्वापि याते,  
योग्यालोक्यस्वरूपश्चिरमधिशयितं मानसं हंस मुञ्च ॥ ४॥  
  
सर्वेष्वङ्गेष्वविन्दन् खगतिषु विहितान्वेषणो वन्ध्ययत्नो  
विश्वासादाप्तवाचां जलवपुषि भृशं भ्रान्तवान् मानसे च ।  
विज्ञाने तं विवेक्तुं सुचिरमनुसरन् त्वां विदेहेष्वपश्य-  
न्नद्यानन्दैकतानं सकलकलतया निश्चितं हंसमीक्षे ॥ ५॥  
  
शाखाः सर्वागमानां सततमधिवसन् ज्ञात आरण्यकोक्त्या,  
क्रामद्भिः सप्तभूमीः पवनविजयिभिर्योगमार्गेऽनुयातः ।  
सन्दृष्टस्तारनादश्रुतिमनुसरसो मूर्ध्नि पद्मे निरीह-  
श्चित्तानन्दस्वभावो लसदतुलगतिर्हन्त लब्धः स हंसः ॥ ६॥  
  
चित्रं निष्पक्षपातोऽतिशयविशदभा नित्यमुक्तोपभोगो  
व्याहत्यादौ त्रिमात्रं पदममृतफलं सर्वदाऽऽस्वाद्य तृप्तः ।  
योगाङ्गोपास्तिशुद्धैश्चिरमनुहसं वीक्षितो दिव्यवन्यां  
हंसोऽद्य स्वान्तरङ्गे विहरति सततं चित्रकूटस्थरूपः ॥ ७॥  
  
जातिं  श्लाघ्यामनिच्छन् विगलितकुतुकः प्रांशुवंशेषु वस्तुं  
पुन्नागेभ्यो विरक्तः कुरवविरसधीर्निःस्पृहो बन्धुजीवे ।  
रम्भायां वीतलोभः कुवलयमभजन् मुक्तपद्मानुरागो  
हंसः सम्प्रत्यशोके विरचयति पदं माधवस्य प्रसादात् ॥ ८॥  
  
सोपानं साङ्ख्ययोगोपनिषदभिहितार्थानुभूतिक्रमाणां  
साहित्योल्लाससीमागतसरलतरश्लेषसौन्दर्यसारम् ।  
ज्ञात्वा हंसाष्टकं मेऽवहितशुचिमनोवृत्तिभिः पूर्णकामा  
भूयासुर्वीतमोहा इति तमनुभवन् वक्ति गङ्गाधरः शम् ॥ ९॥  
  
इति श्रीविद्वद्वर मनवल्ली श्रीगङ्गाधरशास्त्रीविरचितं  
हंसाष्टकं सम्पूर्णम् ।  
  
  
Encoded by PSA Easwaran psaeaswaran at gmail.com  
Proofread by PSA Easwaran, Sunder Hattangadi sunderh at hotmail.com  
  
