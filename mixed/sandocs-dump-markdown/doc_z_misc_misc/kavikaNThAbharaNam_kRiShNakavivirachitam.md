---
Author: Krishnakavi
Category: misc
Description/comments: from Malayamaruta 3 page 86-88
File name: kavikaNThAbharaNam.itx
Indexextra: (Scan)
Language: Sanskrit
Latest update: August 18, 2018
Location: doc_z_misc_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: kavikaNThAbharaNam by Krishnakavi
Transliterated by: Sunder Hattangadi sunderh at hotmail.com
engtitle: kavikaNThAbharaNam by Krishnakavi
itxtitle: kavikaNThAbharaNam (kRiShNakavivirachitam)
title: कविकण्ठाभरणम् (कृइष्णकविविरचितम्)

---
  
 कविकण्ठाभरणम्   
  
वल्मीकजन्मनि मुनौ कृतसन्निधा (ना)  
जिह्वाङ्गणात् समवतीर्य पुरा विधातुः ।  
अग्रासनं कविषु या विततार तस्मै  
सा भारती विजयतां सुचिरं धरण्याम् ॥ १॥  
  
नो कालिदासपदवीमनुधावतीयं  
वाणी ममेति कवितां न परित्यजामि ।  
नासौ पुरन्दरपुरीगणिकोपमेति  
को वा जहाति दयितां परिणीय लोके ॥ २॥  
  
कर्णामृतत्वमुपयाति निशम्यमाना  
वाणीव या मृगदृशामनुभूयमाना ।  
तृष्णां च वर्धयति वक्त्रसुधेव तासां  
तामामव(न)न्ति कवितां रसिकावतंसाः ॥ ३॥  
  
काठिन्यजन्मसदनं न सदा शिलेव  
तूस्य राशिरिव नापि सुखेन भेद्या ।  
अन्तर्निगुम्भितरसा कठिनापि मृद्वी  
या कामिनीस्तनतटीव हि सैव वाणी ॥ ४॥  
  
कान्ता यथा हृदयहारिणमेव कान्तं  
वाणी स्वयं कवयितारमसौ वृणीते ।  
कृष्टा बलाद्यदि भवेन्न कदापि तेन  
भुङ्क्तेऽखिलानपि यथारसमात्मभोगान् ॥ ५॥  
  
दुःखानि चाप्ततमबन्धुवियोगजानि  
वाक्यैः सुधारसमयैः परिमार्ष्टि कान्ता ।  
तस्या वियोगजनितानि (च) दुःसहानि  
दूरीकरोतु नितरां कवितावधूटी१॥ ६॥  
  
मन्दानिलेन शिशिरेण हि वीज्यमाना  
बालारुणस्य किरणैः परिचुम्बूयमाना ।  
वाणी पतत्रिनिचयैरपि गीयमाना  
डोलाविहारमयते हृदये कवीनाम् ॥ ७॥  
  
जिह्वाङ्गणेष्वनृतमेव सदा कवीनां  
नृत्यं समाकलयतीति हि ये भणन्ति  
कुर्वन्तु ते ननु निजामचिरेण जिह्वां  
जह्नूद्भवासलिलसङ्गमतः पवित्राम् ॥ ८॥  
  
गीतेन मञ्जुमुरलीमुखसम्भवेन  
चित्रेण भावपरिगुम्भनबन्धुरेण ।  
माध्वीरसेन कवनेन च दीयमान-  
मानन्दसारमवगच्छति तद्रसज्ञः ॥ ९॥  
  
ये केचिदर्थगुरुतामविचिन्त्य वाचां  
प्रासैकदत्तधिषणाः कवयो लिखन्ति ।  
तेषां कृती रसिकरञ्जकतां न याति  
भूषाञ्चिता विवसना हरिणेक्षणेव ॥ १०॥  
  
स्यात्सन्ततं कवयितुर्यदि सिच्यमाना  
वाणी रसैरघरितामरलोकपानैः ।  
प्रासैर्विनापि हृदयङ्गमतामुपैति  
नारोपितं गुणमभीत्सति रम्यता हि ॥ ११॥  
  
आराममन्दमरुताभिगतश्च सौधः  
पूर्णेन शीतरुचिना रुचिरा त्रियामा ।  
माधुर्यगर्भकविता रसिका च कान्ता  
येषां भवन्ति पुरुषा ननु ते हि धन्याः ॥ १२॥  
  
ये केचिदत्र कवयः शतशः पदानां  
विच्छेदनेन परितोषमवाप्नुवन्ति ।  
एते सरस्वति सरोरुहकोमलानि  
कृन्तन्ति निष्करुणमेव तवाङ्गकानि ॥ १३॥  
  
का त्वं मृगाक्षि, वचसामधिदेवताहं  
मातश्चिराय रुदती ननु कुत्र यासि ।  
भोजादिमाश्रयलयात् दिवमुत्पतामि  
मामैवमम्ब, कथमत्र हि मादृशानाम् ॥ १४॥  
  
बालेन भारति मया मितदृष्टिनापि  
पादाम्बुजे तव मद समर्पितैषा ।  
कारुण्यवारिनिधिवीचिभिराहता ते  
जीयाच्चिरं जगति मे कविकण्ठभूषा ॥ १५॥  
  
॥ इति कृष्णकविविरचितं कविकण्ठाभरणं समाप्तम् ॥  
  
  
Encoded and proofread by Sunder Hattangadi sunderh at hotmail.com  
  
