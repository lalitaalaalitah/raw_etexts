---
Author: Traditional
Category: kavacha, shiva
Description-comments: rUdrayAmala_tantra
File name: mahaamRikavacha.itx
Language: Sanskrit
Latest update: January 02, 2005, January 13, 2008
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAmRityuMjaya kavacha
Transliterated by: WebD
engtitle: mahAmRityu.njaya kavacha
itxtitle: mahAmRityunjayakavacham
title: महामृइत्युञ्जयकवचम्

---
  
 महामृत्युञ्जयकवचम्   
  
श्री गणेशाय नमः ।  
भैरव उवाच ।  
शृणुष्व परमेशानि कवचं मन्मुखोदितम् ।  
महामृत्युञ्जयस्यास्य न देयं परमाद्भुतम् ॥ १॥  
  
यं धृत्वा यं पठित्वा च श्रुत्वा च कवचोत्तमम् ।  
त्रैलोक्याधिपतिर्भूत्वा सुखितोऽस्मि महेश्वरि ॥ २॥  
  
तदेववर्णयिष्यामि तव प्रीत्या वरानने ।  
तथापि परमं तत्वं न दातव्यं दुरात्मने ॥ ३॥  
  
विनियोगः  
अस्य श्रीमहामृत्युञ्जयकवचस्य श्रीभैरव ऋषिः,  
गायत्रीछन्दः, श्रीमहामृत्युञ्जयो महारुद्रो देवता,  
ॐ बीजं, जूं शक्तिः, सः कीलकं, हौमिति तत्वं,  
चतुर्वर्गसाधने मृत्युञ्जयकवचपाठे विनियोगः ।  
चन्द्रमण्डलमध्यस्थं रुद्रं भाले विचिन्त्य तम् ।  
तत्रस्थं चिन्तयेत् साध्यं मृत्युं प्राप्तोऽपि जीवति ॥ १॥  
  
ॐ जूं सः हौं शिरः पातु देवो मृत्युञ्जयो मम ।  
ॐ श्रीं शिवो ललाटं मे ॐ हौं भ्रुवौ सदाशिवः ॥ २॥  
  
नीलकण्ठोऽवतान्नेत्रे कपर्दी मेऽवताच्छ्रुती ।  
त्रिलोचनोऽवताद् गण्डौ नासां मे त्रिपुरान्तकः ॥ ३॥  
  
मुखं पीयूषघटभृदोष्ठौ मे कृत्तिकाम्बरः ।  
हनुं मे हाटकेशनो मुखं बटुकभैरवः ॥ ४॥  
  
कन्धरां कालमथनो गलं गणप्रियोऽवतु ।  
स्कन्धौ स्कन्दपिता पातु हस्तौ मे गिरिशोऽवतु ॥ ५॥  
  
नखान् मे गिरिजानाथः पायादङ्गुलिसंयुतान् ।  
स्तनौ तारापतिः पातु वक्षः पशुपतिर्मम ॥ ६॥  
  
कुक्षिं कुबेरवरदः पार्श्वौ मे मारशासनः ।  
शर्वः पातु तथा नाभिं शूली पृष्ठं ममावतु ॥ ७॥  
  
शिश्र्नं मे शङ्करः पातु गुह्यं गुह्यकवल्लभः ।  
कटिं कालान्तकः पायादूरू मेऽन्धकघातकः ॥ ८॥  
  
जागरूकोऽवताज्जानू जङ्घे मे कालभैरवः ।  
गुल्फो पायाज्जटाधारी पादौ मृत्युञ्जयोऽवतु ॥ ९॥  
  
पादादिमूर्धपर्यन्तमघोरः पातु मे सदा ।  
शिरसः पादपर्यन्तं सद्योजातो ममावतु ॥ १०॥  
  
रक्षाहीनं नामहीनं वपुः पात्वमृतेश्वरः ।  
पूर्वे बलविकरणो दक्षिणे कालशासनः ॥ ११॥  
  
पश्चिमे पार्वतीनाथो ह्युत्तरे मां मनोन्मनः ।  
ऐशान्यामीश्वरः पायादाग्नेय्यामग्निलोचनः ॥ १२॥  
  
नैऋत्यां शम्भुरव्यान्मां वायव्यां वायुवाहनः ।  
उर्ध्वे बलप्रमथनः पाताले परमेश्वरः ॥ १३॥  
  
दशदिक्षु सदा पातु महामृत्युञ्जयश्च माम् ।  
रणे राजकुले द्यूते विषमे प्राणसंशये ॥ १४॥  
  
पायाद् ओं जूं महारुद्रो देवदेवो दशाक्षरः ।  
प्रभाते पातु मां ब्रह्मा मध्याह्ने भैरवोऽवतु ॥ १५॥  
  
सायं सर्वेश्वरः पातु निशायां नित्यचेतनः ।  
अर्धरात्रे महादेवो निशान्ते मां महोमयः ॥ १६॥  
  
सर्वदा सर्वतः पातु ॐ जूं सः हौं मृत्युञ्जयः ।  
इतीदं कवचं पुण्यं त्रिषु लोकेषु दुर्लभम् ॥ १७॥  
  
फलश्रुति  
सर्वमन्त्रमयं गुह्यं सर्वतन्त्रेषु गोपितम् ।  
पुण्यं पुण्यप्रदं दिव्यं देवदेवाधिदैवतम् ॥ १८॥  
  
य इदं च पठेन्मन्त्री कवचं वार्चयेत् ततः ।  
तस्य हस्ते महादेवि त्र्यम्बकस्याष्ट सिद्धयः ॥ १९॥  
  
रणे धृत्वा चरेद्युद्धं हत्वा शत्रूञ्जयं लभेत् ।  
जयं कृत्वा गृहं देवि सम्प्राप्स्यति सुखी पुनः ॥ २०॥  
  
महाभये महारोगे महामारीभये तथा ।  
दुर्भिक्षे शत्रुसंहारे पठेत् कवचमादरात् ॥ २१॥  
  
सर्व तत् प्रशमं याति मृत्युञ्जयप्रसादतः ।  
धनं पुत्रान् सुखं लक्ष्मीमारोग्यं सर्वसम्पदः ॥ २२॥  
  
प्राप्नोति साधकः सद्यो देवि सत्यं न संशयः  
इतीदं कवचं पुण्यं महामृत्युञ्जयस्य तु ।  
गोप्यं सिद्धिप्रदं गुह्यं गोपनीयं स्वयोनिवत् ॥ २३॥  
  
। इति श्रीरुद्रयामले तन्त्रे श्रीदेवीरहस्ये  
मृत्युञ्जयकवचं सम्पूर्णम् ।  
  
Proofread by Ravin Bhalekar ravibhalekar@hotmail.com  
  
