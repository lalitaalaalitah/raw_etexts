---
Category: shiva,
File name: aghoramUrtistotram.itx
Indexextra: (Scan)
Language: Sanskrit
Latest update: January 15, 2020
Location: doc_shiva
Proofread by: Sivakumar Thyagarajan Iyer, PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Aghoramurti Stotram
Transliterated by: Sivakumar Thyagarajan Iyer shivakumar24 at gmail.com
engtitle: aghoramUrtistotram
itxtitle: aghoramUrtistotram athavA aghorastotram
title: अघोरमूर्तिस्तोत्रम् अथवा अघोरस्तोत्रम्

---
  
 अघोरमूर्तिस्तोत्रम्   
अघोरस्तोत्रं  
ॐ श्रीगणेशाय नमः ।  
श्रीभैरव उवाच-  
कैलाशशिखरासीनं भक्तानुग्रहकाम्यया ।  
पप्रच्छ प्रणता देवी भैरवं विगतामयम् ॥ १॥  
  
ब्रह्मादिकारणातीतं स्वशक्त्या नन्दिनिर्भरम् ।  
नमामि परमेशानं स्वच्छन्दं वीरनायकम् ॥ २॥  
  
श्रीदेवी उवाच-  
प्रायश्चित्तेषु सर्वेषु समयोल्लङ्घनेषु च ।  
महाभयेषु घोरेषु तीव्रोपद्रवभूमिषु ॥ ३॥  
  
छिद्रस्थानेषु सर्वेषु उपायं वद मे प्रभो ।  
येनायासेन रहितो निर्दोषश्च भवेन्नरः ॥ ४॥  
  
श्रीभैरव उवाच -  
शृणु  देवि परं गुह्यं रहस्यं परमाद्भुतम् ।  
सर्वपापप्रशमनं सर्वदुःखाभयप्रदम् ॥ ५॥  
  
प्रायश्चित्तेषु सर्वेषु तीव्रेष्वपि विशोधनम् ।  
सर्वच्छिद्रापहरणं सर्वार्तिविनिवारणम् ॥ ६॥  
  
समयोल्लङ्घने घोरे जपादेव विमोचनम् ।  
भोगमोक्षप्रदं चैव सर्वसिद्धिफलावहम् ॥ ७॥  
  
शतं जाप्येन शुद्ध्यन्ति महापातकिनोऽपि ये ।  
तदर्द्धं पातकं हन्ति तत्पादेनोपपातकम् ॥ ८॥  
  
कायिकं वाचिकं चैव मानसं स्पर्शदोषजम् ।  
प्रसादादिच्छया वापि सकृज्जपेन शुद्ध्यति ॥ ६॥  
  
यागारम्भे च यागान्ते पठितव्यं प्रयत्नतः ।  
नित्ये नैमित्तके काम्ये परस्याप्यात्मनोऽपि वा ॥ १०॥  
  
निछिद्रकरणं प्रोक्तमभावपरिपूरकम् ।  
द्रव्यहीने मन्त्रहीने ज्ञानयोगविवर्जिते ॥ ११॥  
  
भक्तिश्रद्धाविरहिते शुद्धिशून्ये विशेषतः ।  
मनोविक्षेपदोषे च विलोमे पशुवीक्षिते ॥ १२॥  
  
विधिहीने प्रमादे च जप्तव्यं सर्वकर्मसु ।  
नातः परतरो मन्त्रो नातः परतरा स्तुतिः ॥ १३॥  
  
नातः परतरा काचित्सम्यक् सत्यं गिरा प्रिये ।  
इयं समयविद्यानां राजराजेश्वरी स्तुतिः ॥ १४॥  
  
परमाप्यायनं देवि भैरवस्य प्रकीर्तितम् ।  
प्रीणनं सर्वदेवानां सर्वसौभाग्यवर्धनम् ॥ १५॥  
  
स्तवराजमिमं पुण्यं शृणुष्वावहिता प्रिये ।  
ॐ नमः परमाकाशशायिने परमात्मने ॥ १६॥  
  
शिवाय परमं शान्तं गिरानन्दपदाय ते ।  
अवाच्याय प्रमेयाय प्रमात्रे विश्वहेतवे ॥ १७॥  
  
महासामान्यरूपाय सत्तामात्रैकरूपिणे ।  
घोषादिदशधा शब्दबीजभूताय शम्भवे ॥ १८॥  
  
नमः शान्तोग्रघोरादि मन्त्रसंरम्भगर्भिणे ।  
रेवतीस्रज विश्रम्भ समाश्लेषविलासिने ॥ १६॥  
  
नमः समरसास्वादपरानन्दोपभोगिने ।  
भोगपाणये नमस्तुभ्यं योगीश पूजितात्मने ॥ २०॥  
  
द्वयनिर्मूलनोद्योगसमुल्लासितमूर्तये ।  
हरप्रसरविक्षोभविस्पष्टाक्षरमूर्त्तये ॥ २१॥  
  
नमो मायास्वरूपाय स्थाणवे परमेष्ठिने ।  
घोरसंसारसम्भोगदायिने स्थितिकारिणे ॥ २२॥  
  
कालादि क्षितिपर्यन्तं पालिने विभवे नमः ।  
रोहणाय महामोहध्वान्तविध्वंसहेतवे ॥ २३॥  
  
हृदयाम्बुजसङ्कोचभेदिने शिव मानवे ।  
भोगमोक्षफलप्राप्तिहेतुयोगविधायिने ॥ २४॥  
  
नमः परमनिर्वाणदायिने चन्द्रमौलये ।  
घोष्याय सर्वमन्त्राणां सर्ववाङ्मयमूर्तये ॥ २५॥  
  
नमः शर्वाय सर्वाय सर्वपापापहारिणे ।  
रवणाय रवान्ताय नमोऽतरावराविणे ॥ २६॥  
  
नित्याय सुप्रबुद्धाय सर्वान्तरतमाय ते ।  
घोषाय परनादान्तचराय खचराय ते ॥ २७॥  
  
नमो वाक्पतये तुभ्यं भगाय पररूपिणे ।  
रवणाय रतीशार्ङ्गदेहिने चित्रकर्मणे ॥ २८॥  
  
नमः शैलसुतामात्रे विश्वकर्त्रे महात्मने ।  
नमो मारप्रतिष्ठाय सर्वन्तिपदगाय ते ॥ २६॥  
  
नमः समस्ततत्त्वाय व्यापिने चित्स्वरूपिणे ।  
खेद्वाराय भद्राय नमस्ते रूपरूपिणे ॥ ३०॥  
  
परापरपरिस्पन्दमन्दिराय नमोऽस्तु ते ।  
भरिताखिलविश्वाय योगगम्याय योगिने ॥ ३१॥  
  
नमः सर्वेश्वरेशाय महाहंसाय शम्भवे ।  
चर्व्याय चर्वणीयाय चर्वकाय चराय च ॥ ३२॥  
  
रवीन्दुसन्धिसंस्थाय महाचक्रेश ते नमः ।  
सर्वानुस्यूतरूपाय सर्वाच्छादकशक्तये ॥ ३३॥  
  
सर्वभक्षाय शर्वाय नमस्ते सर्वरूपिणे ।  
रम्याय वल्लभाक्रान्तदेहार्धाय विनोदिने ॥ ३४॥  
  
नमः प्रसन्नदुष्प्रापसौभाग्यफलदायिने ।  
तन्महेशाय तत्त्वाय वेदिने भवभेदिने ॥ ३५॥  
  
महाभैरवनाथाय भक्तिगम्याय ते नमः ।  
शक्तिगर्भप्रबोधाय शरण्याय शरीरिणे ॥ ३६॥  
  
शान्तिपुष्ट्यादिसाध्याय साधकाय नमो नमः ।  
रवत्कुण्डलिनीगर्भप्रबोधप्राप्तशक्तये ॥ ३७॥  
  
तत्स्फोटनपटुप्रौढपरमाक्षररूपिणे ।  
समस्तव्यस्तसङ्ग्रस्तरश्मिजालोदयात्मने ॥ ३८॥  
  
नमस्तुभ्यं महासेनरूपिणे विश्वगर्भिणे ।  
रेवारवसमुद्भूतवह्निज्वालावभासिने ॥ ३६॥  
  
घनीभूतविकल्पान्ध्यविश्वबन्धविलापिने ।  
भोगिनीस्पन्दनारूढप्रौढमालब्धगर्विणे ॥ ४०॥  
  
नमस्ते सर्वभक्षाय परमामृतलोभिने ।  
नभकोटिसमावेशभरिताखिलसृष्टये  ॥ ४१॥  
  
नमः शक्तिशरीराय कोटिद्वितयसङ्गिने ।  
महामोहसमाक्रान्तजीववर्गविबोधिने ॥ ४२॥  
  
महेश्वराय जगतां नमः कारणबन्धवे ।  
स्तेनोन्मूलनदक्षैकत्रितये विश्वमूर्त्तये ॥ ४३॥  
  
नमस्तेऽस्तु महादेवनाम्ने परसुधात्मने ।  
रुग्द्राविणे महावीर्य रुरुवंशविनाशिने ॥ ४४॥  
  
रुद्राय द्राविताशेषबन्धनाय नमो नमः ।  
द्रवत्यररसास्वादचर्वणोद्युक्तये नमः ॥ ४५॥  
  
नमस्त्रिदशपूज्याय सर्वकारणहेतवे ।  
रूपातीत नमस्तुभ्यं नमस्ते बहुरूपिणे ॥ ४६॥  
  
त्र्यम्बकाय त्रिधा मातश्चारिणे च त्रिचक्षुषे ।  
पेशलोपायलभ्याय भक्तिभाजां महात्मनाम् ॥ ४७॥  
  
दुर्लभाय महाक्रान्तचेतसां तु नमो नमः ।  
भयप्रदाय दुष्टानां भवाय भयभेदिने ॥ ४८॥  
  
भव्याय त्वन्मयानां तु सर्वदाय नमो नमः ।  
अणूनां मुक्तये घोरघोरसंसारदायिने ॥ ४६॥  
  
घोरातिघोरमूढानां तिरस्कर्त्रे नमोऽस्तु ते ।  
इत्येवं स्तोत्रराजेन्द्रं महाभैरवभाषितम् ॥ ५०॥  
  
योगिनीनां परं सारं न दद्याद्यस्य कस्याचित् ।  
अदीक्षिते शठे  क्रूरे निस्सत्ये शुचिवर्जिते ॥ ५१॥  
  
नास्तिके च खले मूर्खे प्रमत्ते विलुप्तेऽलसे ।  
गुरुशास्त्रसदाचारदूषके कलहप्रिये ॥ ५२॥  
  
निर्दये चुम्बके क्षुद्रे समयघ्नेऽथ दाम्भिके ।  
दाक्षिण्यरहिते पापे धर्महीनेऽथ गर्विते ॥ ५३॥  
  
पशूनां सन्निधौ देवि नोच्चार्यं सर्वथा क्वचित् ।  
अस्य संस्मृतमात्रस्य विघ्ना नश्यन्ति सर्वशः ॥ ५४॥  
  
गुह्यका यातुधानाश्च वेताला राक्षसादयः ।  
डामराश्च पिशाचाश्च क्रूरसत्त्वाश्च पूतनाः ॥ ५५॥  
  
ब्याधिदुर्भिक्षदौर्भाग्यमारिमोहविषादयः ।  
गजव्याघ्रादयो दुष्टाः पलायन्ते च सर्वशः ।  
सर्वे दुष्टाः प्रणश्यन्ति इत्याज्ञा पारमेश्वरी ॥ ५६॥  
  
॥ इति अघोरस्तोत्रं समाप्तम् ॥  
  
॥ शुभमस्तु ॥  
  
  
Encoded by Sivakumar Thyagarajan Iyer shivakumar24 at gmail.com  
Proofread by Sivakumar Thyagarajan Iyer, PSA Easwaran  
  
