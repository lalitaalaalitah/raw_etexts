---
Category: AratI, shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: vishveshvaranIrAjanam.itx
Language: Sanskrit
Latest update: January 19, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vishveshvaranIrAjanam
engtitle: vishveshvaranIrAjanam
itxtitle: vishveshvaranIrAjanam
title: विश्वेश्वरनीराजनम्

---
  
 विश्वेश्वरनीराजनम्   
  
श्रीगणेशाय नमः ।  
सत्यं ज्ञानं शुद्धं पूर्णं हृदि भातं  
     वन्दे शम्भुं शान्तं मायागुणरहितम् ।  
साक्षिरूपं तत्त्वं विद्वद्भिर्गभ्यं  
     वेदैर्ज्ञेयं नित्यं गुरुभक्तैर्वेद्यम् ।  
           ॐ हर हर हर महादेव ॥ १॥  
  
देवान् भीतान् दृष्ट्वा यः कृपयाविष्टो  
     विषपानमपि कृत्वाऽसितकठो जातः ।  
त्रिपुरं बिभिदे युद्धे दुर्भेद्यं सर्वैस्तं  
     वन्दे सर्वेशं देवैर्हृदि ध्यातम् ।  
           ॐ हर हर हर महादेव ॥ २॥  
  
विघ्नविनाशनकर्ता भवतां यस्तातः  
     पूज्यो निखिलैर्देवैर्दुरितं हरतु नः ।  
स्कन्दः पुत्रो बलवान् तारकासुरहन्ता  
     स्वमात्रे वरदाता ब्रह्मचर्यं धर्ता ।  
           ॐ हर हर हर महादेव ॥ ३॥  
  
दशमुखबाणप्रभृतयो भक्तास्ते जाताः  
     नाहं वक्तुं शक्तः परिगणनं कृत्वा ।  
ये देवानामैश्वर्यं स्वाधीनं चक्रुः  
     तेषां चित्रं वीर्यं तव कृपया जातम् ।  
           ॐ हर हर हर महादेव ॥ ४॥  
  
पूजां कर्तुं विष्णुर्नेत्रं त्वयि समर्प्य  
     राज्यं कुरुते जगतां त्रयाणां तव दृष्ट्या ।  
यतीनां हृदये स्थित्वा कामं नाशयिता  
     गङ्गाधर शिव शङ्कर गिरिजाधीशस्त्वम् ।  
           ॐ हर हर हर महादेव ॥ ५॥  
  
संहर्तृ शिवरूपमुग्रं तव ध्यात्वा  
     भीता देवाः सर्वे भक्तिं त्वयि चक्रुः ।  
दुःखं दृष्ट्वा जगति शरणं त्वां यामो  
     देवानामपि देवं महादेवं प्रणुमः ।  
           ॐ हर हर हर महादेव ॥ ६॥  
  
त्यक्त्वा धर्मं ब्रह्मा दुहितर्यासक्तः  
     दण्डं प्राप्तस्त्वत्तः पन्थानं नीतः ।  
विद्योपदेष्टुस्त्वत्तः सनकाद्या भक्ताः  
     उपदेशं शृण्वन्ति वैराग्ये सक्ताः ।  
           ॐ हर हर हर महादेव ॥ ७॥  
  
प्राणान्ते वै काश्यां मुक्तिं सर्वेभ्यो  
     वेदपुराणैः कथितां ददते नित्यं यः ।  
सर्वज्ञं तमनादिं स्तौति यो भक्त्या  
अर्थं कामं धर्मं मोक्षं लभते सः ।  
           ॐ हर हर हर  महादेव ॥ ८॥  
  
इत्यच्युतानन्दगिरिविरचितं विश्वेश्वरनीराजनं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
