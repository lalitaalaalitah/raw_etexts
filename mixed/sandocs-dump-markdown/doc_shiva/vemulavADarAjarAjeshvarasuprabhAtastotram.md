---
Category: shiva, suprabhAta
File name: vemulavADarAjarAjeshvarasuprabhAtastotram.itx
Language: Sanskrit
Latest update: January 18, 2020
Location: doc_shiva
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: suprabhAta
Subject: philosophy/hinduism/religion
Sublocation: shiva
Text title: Vemulavada Rajarajeshvara Suprabhata Stotram
engtitle: vemulavADarAjarAjeshvarasuprabhAtastotram
itxtitle: vemulavADarAjarAjeshvarasuprabhAtastotram
title: वेमुलवाडराजराजेश्वरसुप्रभातस्तोत्रम्

---
  
 श्रीवेमुलवाडराजराजेश्वरसुप्रभातस्तोत्रम्   
वेमुलवाड लेम्बालवाटिक ।  
जागृहि त्वं महादेव जागृहि त्वं वृषध्वज ।  
जागृहि त्वमुमानाथ जगतां मङ्गलं कुरु ॥ १॥  
  
श्रीनाथपद्मभवजिष्णुमुखामरेन्द्राः  
     सेवाविनम्रशिरसः परितो ह्यतिष्ठन् ।  
वाग्देवता पठति पूर्मथनादिगाथां  
     बालेन्दुशेखर विभो तव सुप्रभातम् ॥ २॥  
  
शेफालिकावकुलवञ्जुलकुन्दजाती\-  
     पुन्नागचम्पककदम्बसरोजगन्धैः ।  
रावाति शीतलपयःकणपूतवातः  
     लेम्बालवाटिकविभो तव  सुप्रभातम् ॥ ३॥  
  
वीणामृदङ्गमुरलीमुखविप्रभिन्न  
     सङ्गीतसङ्ग्रथितवाद्यसमेतगीतीः ।  
गायन्त्यनल्पमलकाकलकण्ठकण्ठ्यं  
     लेम्बालवाटिकविभो तव  सुप्रभातम् ॥ ४॥  
  
श्रीमन्नतेष्टफलदायक दीनबन्धो  
     श्रीकण्ठ श्रीदसख  श्रीकर प्रेमसिन्धो ।  
श्रीपार्वतीप्रणयकेलिकलानिशान्त  
     लेम्बालवाटिकविभो तव सुप्रभातम् ॥ ५॥  
  
श्रीमानसह्रदनिमग्नविनिर्मलाङ्गाः  
     बद्धाञ्जलि हित्रप्रणतोत्तमाङ्गाः ।  
द्वारे वसन्ति विबुधा मुदितान्तरङ्गाः  
     लेम्बालवाटिकविभो तव सुप्रभातम् ॥ ६॥  
  
केदारश्रीगिरिचिदम्बरसेतुबन्ध\-  
     वाराणसीपशुपतीश्वरधेनुकर्ण ।  
तीर्थेषु मोदमनवाप्य त्वमागतोऽत्र  
     लेम्बालवाटिकविभो तव सुप्रभातम् ॥ ७॥  
  
कूजन्ति वृक्षशिखरेषु मुदा विहङ्गाः  
     नन्दन्ति केलिसरसीषु मरालसङ्घाः ।  
गुञ्जन्ति सन्दलिततामरसेषु भृङ्गाः  
     लेम्बालवाटिकविभो तव  सुप्रभातम् ॥ ८॥  
  
नृत्यन्ति सान्द्रतरुभूमिषु नीलकण्ठाः  
     क्रीडन्ति शाद्वलतलेषु शशाः कुरङ्गाः ।  
जल्पन्ति पञ्जरशुकाः प्रहसन्ति कोकाः  
     लेम्बालवाटिकविभो तव  सुप्रभातम् ॥ ९॥  
  
पश्यन्ति यात्रिकजनास्तव गोपुराग्र\-  
     मायान्ति भूसुरगणास्तव धर्मकुण्डम् ।  
ध्यायन्ति तापसवरा स्तव मन्त्रमूर्तिं  
     लेम्बालवाटिकविभो तव  सुप्रभातम् ॥ १०॥  
  
गङ्गा नगेन्द्रतनयाहृदयाधिराज  
     सङ्गीतलोल शरणागतकल्पभूज ।  
श्रीदारुकावनमुनीन्द्रसतीमनोज  
     लेम्बालवाटिकविभो तव  सुप्रभातम् ॥ ११॥  
  
कैलासवास  करुणाञ्चितमन्दहास  
     कर्पूरकुन्दकलहंसतनूविकास ।  
कल्याणपूर्णगुणमानस चिद्विलास  
     लेम्बालवाटिकविभो तव  सुप्रभातम् ॥ १२॥  
  
सारङ्गनाभ घनसारविमिश्रितोद\-  
     कुम्भैर्घुमङ्घुमदपूर्वसुगन्धिगन्धैः ।  
पुष्पैस्सुधूपनिकरैः फलबिल्वपत्रैः  
     प्रातस्समर्चनविधिं परिकल्पयन्ति ।  
     लेम्बालवाटिकविभो तव  सुप्रभातम् ॥ १४॥  
  
एलालवङ्गयुगपत्रकनागवल्ली-  
     खर्जूरपूगकदलीपनसादिरम्य- ।  
माराममर्चयितुमाह्वयतीव भाति  
     लेम्बालवाटिकविभो  तव  सुप्रभातम् ॥ १५॥  
  
प्रसार्य सूर्यस्समुदेति हस्तान्  
     नदीनदास्सिन्धुमनुव्रजन्ति ।  
प्राचीमुखं प्राञ्जलिमादधानः  
सन्ध्यामुपास्ते द्विजसञ्चयोऽयं  
     लेम्बालवाटिकविभो तव  सुप्रभातम् ॥ १६॥  
  
धृत्वा गले यदि मुदा विहरेत्पुमान् यः  
     स प्राप्नुयात्सुखमनङ्गकलाविलासम् ।  
आयुश्श्रियं धियमधीतिसुवर्णमाशु  
     लेम्बालवाटिकविभो तव सुप्रभातम् ॥ १७॥  
  
इति वेमुलवाड लेम्बालवाटिकसुप्रभातं समाप्तं ।  
  
श्रीराजराजेश्वरसुप्रभातं  
  
Proofread by PSA Easwaran  
  
