---
Author: patanjalikRitam  sadAshivAShTakam
Category: aShTaka, shiva
Description-comments: halAsyamAhAtmye. Also known as Shri Sabhapati Stotram on Deity
  veLLiambala sabhApati, Madurai
File name: sadashiva8.itx
Language: Sanskrit
Latest update: July 2, 2008
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: sadAshivAShTakam
Transliterated by: N.Balasubramanian bbalu at satyam.net.in
engtitle: sadAshivAShTakam shivapaNchachAmarastotraM sabhApatistotraM cha
itxtitle: sadAshivAShTakam
title: सदाशिवाष्टकम्

---
  
 सदाशिवाष्टकम् श्रीशिवपङ्चचामरस्तोत्रं च   
श्रीसभापति स्तोत्रं च  
पतञ्जलिरुवाच -  
सुवर्णपद्मिनी-तटान्त-दिव्यहर्म्य-वासिने  
सुपर्णवाहन-प्रियाय सूर्यकोटि-तेजसे ।  
अपर्णया विहारिणे फणाधरेन्द्र-धारिणे  
सदा नमश्शिवाय ते सदाशिवाय शम्भवे ॥ १॥  
  
सतुङ्ग भङ्ग जह्नुजा सुधांशु खण्ड मौळये  
पतङ्गपङ्कजासुहृत्कृपीटयोनिचक्षुषे ।  
भुजङ्गराज-मण्डलाय पुण्यशालि-बन्धवे  
सदा नमश्शिवाय ते सदाशिवाय शम्भवे ॥ २॥  
  
चतुर्मुखाननारविन्द-वेदगीत-भूतये  
चतुर्भुजानुजा-शरीर-शोभमान-मूर्तये ।  
चतुर्विधार्थ-दान-शौण्ड ताण्डव-स्वरूपिणे  
सदा नमश्शिवाय ते सदाशिवाय शम्भवे ॥ ३॥  
  
शरन्निशाकर प्रकाश मन्दहास मञ्जुला  
धरप्रवाळ भासमान वक्त्रमण्डल श्रिये ।  
करस्पुरत्कपालमुक्तरक्त-विष्णुपालिने  
सदा नमश्शिवाय ते सदाशिवाय शम्भवे ॥ ४॥  
  
सहस्र पुण्डरीक पूजनैक शून्यदर्शनात्-  
सहस्रनेत्र कल्पितार्चनाच्युताय भक्तितः ।  
सहस्रभानुमण्डल-प्रकाश-चक्रदायिने  
सदा नमश्शिवाय ते सदाशिवाय शम्भवे ॥ ५॥  
  
रसारथाय रम्यपत्र भृद्रथाङ्गपाणये  
रसाधरेन्द्र चापशिञ्जिनीकृतानिलाशिने ।  
स्वसारथी-कृताजनुन्नवेदरूपवाजिने  
सदा नमश्शिवाय ते सदाशिवाय शम्भवे ॥ ६॥  
  
अति प्रगल्भ वीरभद्र-सिंहनाद गर्जित  
श्रुतिप्रभीत दक्षयाग भोगिनाक सद्मनाम् ।  
गतिप्रदाय गर्जिताखिल-प्रपञ्चसाक्षिणे  
सदा नमश्शिवाय ते सदाशिवाय शम्भवे ॥ ७॥  
  
मृकण्डुसूनु रक्षणावधूतदण्ड-पाणये  
सुगन्धमण्डल स्फुरत्प्रभाजितामृतांशवे ।  
अखण्डभोग-सम्पदर्थलोक-भावितात्मने  
सदा नमश्शिवाय ते सदाशिवाय शम्भवे ॥ ८॥  
  
मधुरिपु-विधि शक्र मुख्य-देवैरपि नियमार्चित-पादपङ्कजाय ।  
कनकगिरि-शरासनाय तुभ्यं रजत सभापतये नमश्शिवाय ॥ ९॥  
  
हालास्यनाथाय महेश्वराय हालाहलालङ्कृत कन्धराय ।  
मीनेक्षणायाः पतये शिवाय नमो-नमस्सुन्दर-ताण्डवाय ॥ १०॥  
  
॥ इति श्री हालास्यमाहात्म्ये पतञ्जलिकृतमिदं सदाशिवाष्टकम् ॥  
  
  
Also known as Shri Sabhapati Stotram on Deity veLLiambala sabhApati, Madurai  
Encoded and proofread by  
N. Balasubramanian bbalu at satyam.net.in  
  
