---
Category: aShTaka, shiva
File name: agastyAShTakam.itx
Language: Sanskrit
Latest update: August 10, 2007
Location: doc_shiva
Proofread by: N.Balasubramanian bbalu at sify.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivAShTakam by Agastya Rishi
Transliterated by: N.Balasubramanian bbalu at sify.com
engtitle: agastyAShTakam
itxtitle: agastyAShTakam
title: अगस्त्याष्टकम्

---
  
 अगस्त्याष्टकम्   
  
अद्य मे सफलं जन्म चाद्य मे सफलं तपः ।  
अद्य मे सफलं ज्ञानं शम्भो त्वत्पाददर्शनात् ॥ १॥  
  
कृतार्थोऽहं कृतार्थोऽहं कृतार्थोऽहं महेश्वर ।  
अद्य ते पादपद्मस्य दर्शनात्भक्तवत्सल ॥ २॥  
  
शिवश्शम्भुः शिवश्शम्भुः शिवश्शम्भुः शिवश्शिवः ।  
इति व्याहरतो नित्यं दिनान्यायान्तु यान्तु मे ॥ ३॥  
  
शिवे भक्तिश्शिवे भक्तिश्शिवे भक्तिर्भवेभवे ।  
सदा भूयात् सदा भूयात्सदा  भूयात्सुनिश्चला ॥ ४॥  
  
आजन्म मरणं यस्य महादेवान्यदैवतम् ।  
माजनिष्यत मद्वंशे जातो वा द्राग्विपद्यताम् ॥ ५॥  
  
जातस्य जायमानस्य गर्भस्थस्याऽपि देहिनः ।  
माभून्मम कुले जन्म यस्य शम्भुर्न-दैवतम् ॥ ६॥  
  
वयं धन्या वयं धन्या वयं धन्या जगत्त्रये ।  
आदिदेवो महादेवो यदस्मत्कुलदैवतम् ॥ ७॥  
  
हर शम्भो महादेव विश्वेशामरवल्लभ ।  
शिवशङ्कर सर्वात्मन्नीलकण्ठ नमोऽस्तु ते ॥ ८॥  
  
अगस्त्याष्टकमेतत्तु यः पठेच्छिवसन्निधौ ।  
शिवलोकमवाप्नोति शिवेन सह मोदते ॥ ९॥  
  
॥ इत्यगस्त्याष्टकम् ॥   
  
Encoded and proofread by N.Balasubramanian bbalu at sify.com  
  
