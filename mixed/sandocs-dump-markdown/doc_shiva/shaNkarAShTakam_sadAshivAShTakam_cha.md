---
Category: aShTaka, shiva
Description-comments: Swami Brhmanananda
File name: shankarAShTakam.itx
Indexextra: (svAmi brhmAnanda)
Language: Sanskrit
Latest update: April 17, 2013
Location: doc_shiva
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shankarAShTakaM brahmAnandavirachitam
Transliterated by: Kaushal S. Kaloo kaushalskaloo at gmail.com
engtitle: Shankarashtakam
itxtitle: shaNkarAShTakam sadAshivAShTakam cha
title: शण्कराष्टकम् सदाशिवाष्टकम् च

---
  
 शङ्कराष्टकम्   
  
श्रीगणेशाय नमः ।  
  
शीर्षजटागणभारं गरलाहारं समस्तसंहारम् ।  
कैलासाद्रिविहारं पारं भववारिधेरहं वन्दे ॥ १॥  
  
चन्द्रकलोज्ज्वलभालं कण्ठव्यालं जगत्त्रयीपालम् ।  
कृतनरमस्तकमालं कालं कालस्य कोमलं वन्दे ॥ २॥  
  
कोपेक्षणहतकामं स्वात्मारामं नगेन्द्रजावामम् ।  
संसृतिशोकविरामं श्यामं कण्ठेन कारणं वन्दे ॥ ३॥  
  
कटितटविलसितनागं खण्डितयागं महाद्भुतत्यागम् ।  
विगतविषयरसरागं भागं यज्ञेषु बिभ्रतं वन्दे ॥ ४॥  
  
त्रिपुरादिकदनुजान्तं गिरिजाकान्तं सदैव संशान्तम् ।  
लीलाविजितकृतान्तं भान्तं स्वान्तेपु देहिनां वन्दे ॥ ५॥  
  
सुरसरिदाप्लुतकेशं त्रिदशकुलेशं हृदालयावेशम् ।  
विगताशेषक्लेशं देशं सर्वेष्टसम्पदां वन्दे ॥ ६॥  
  
करतलकलितपिनाकं विगतजराकं सुकर्मणां पाकम् ।  
परपदवीतवराकं नाकङ्गमपूगवन्दितं वन्दे ॥ ७॥  
  
भूतिविभूषितकायं दुस्तरमायं विवर्जितापायम् ।  
प्रमथसमूहसहायं सायं प्रातर्निरन्तरं वन्दे ॥ ८॥  
  
यस्तुपदाष्टकमेतद्ब्रह्मानन्देन निर्मितं नित्यम् ।  
पठति समाहितचेताः प्राप्नोत्यन्ते स शैवमेव पदम् ॥ ९॥  
  
इति श्रीमत्परमहंसस्वामिब्रह्मानन्दविरचितं श्रीशङ्कराष्टकं सम्पूर्णम् ।  
  
  
Encoded and proofread by Kaushal S. Kaloo kaushalskaloo at gmail.com  
  
