---
Acknowledge-Permission: http://kshetrayaatra.blogspot.com
Author: Parashurama
Category: shiva
Description/comments: Brahmavaivartamahapurana, gaNapati khaNDa
File name: shivastutiHparashurAmaBVP.itx
Language: Sanskrit
Latest update: July 27, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastutiHparashurAmaBVP
engtitle: shivastutiH by parashurAma in Brahmavaivartamahapurana
itxtitle: shivastutiH (parashurAmakRitA brahmavaivartapurANAntargatA)
title: शिवस्तुतिः (परशुरामकृइता ब्रह्मवैवर्तपुराणान्तर्गता)

---
  
 श्रीशिव स्तुतिः   
श्रीपरशुराम उवाच -  
ईश त्वां स्तोतुमिच्छामि सर्वथा स्तोतुमक्षमः ।  
अक्षराक्षयबीजं च किं वा स्तौमि निरीहकम् ॥ १॥  
  
न योजनां कर्तुमीशो देवेशं स्तौमि मूढधीः ।  
वेदा न शक्ता यं स्तोतुं कस्त्वां स्तोतुमिहेश्वरः ॥ २॥  
  
वाग्बुद्धिमनसां दूरं सारात्सारं परात्परम् ।  
ज्ञानमात्रेण साध्यं च सिद्धं सिद्धैर्निषेवितम् ॥ ३॥  
  
यमाकाशमिवाऽद्यन्तमध्यहीनं तथाऽव्ययम् ।  
विश्वतन्त्रमतन्त्रं च स्वतन्त्रं तन्त्रबीजकम् ॥ ४॥  
  
ध्यानाऽसाध्यं दुराराध्यमतिसाध्यं कृपानिधिम् ।  
त्राहि मां करुणासिन्धो दीनबन्धोऽतिदीनकम् ॥ ५॥  
  
अद्य मे सफलं जन्म जीवितं च सुजीवितम् ।  
स्वप्नेऽप्यदृष्टं भक्तैश्चाऽधुना पश्यामि चक्षुषा ॥ ६॥  
  
शक्रादयः सुरगणाः कलया यस्य सम्भवाः ।  
चराचराः कलांशेन तं नमामि महेश्वरम् ॥ ७॥  
  
स्त्रीरूपं क्लीवरूपं च पौरुषं च बिभर्ति यः ।  
सर्वाधारं सर्वरूपं तं नमामि महेश्वरम् ॥ ८॥  
  
यं भास्करस्वरूपं च शाशिरूपं हुताशनम् ।  
जलरूपं वायुरूपं तं नमामि महेश्वरम् ॥ ९॥  
  
अनन्तविश्वसृष्टीनां संहर्तारं भयङ्करम् ।  
क्षणेन लीलामात्रेण तं नमामि महेश्वरम् ॥ १०॥  
  
॥ फलश्रुतिः ॥  
  
इत्येवमुक्त्वा स भृगुः पपात चरणाम्बुजे ।  
आशिषं च ददौ तस्मै समुत्पन्नो बभूव सः ॥ ११॥  
  
जामदग्न्य कृतं स्तोत्रं यः पठेद्भक्तिसंयुतः ।  
सर्वपापविनिर्मुक्तः शिवलोकं स गच्छति ॥ १२॥  
  
॥ इति श्री ब्राह्मे वैवर्ते महापुराणे गणपति खण्डे  
श्रीपरशुरामकृत श्रीशिवस्तुतिः समाप्ता ॥  
  
  
Proofread by PSA Easwaran psaeaswaran at gmail.com  
  
