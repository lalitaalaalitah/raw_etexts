---
Category: shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: hRRidayabodhanastotram.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: hRRidayabodhanastotram
engtitle: hRRidayabodhanastotram
itxtitle: hRRidayabodhanastotram
title: हृदयबोधनस्तोत्रम्

---
  
 हृदयबोधनस्तोत्रम्   
  
श्रीगणेशाय नमः ॥  
  
हृदय सदा स्मर परमवितारं हैमवतीकमितारम् ।  
विषयभ्रमणं विश्रमविधुरं व्यर्थं मास्म कृथास्त्वम् ।  
आधिव्याधिशताकुलमनिभृतसुखलोभाहितविविधक्लेशम् ।  
आयुश्चञ्चलकमलदलाञ्चलगतजलबिन्दुसदृशक्षेमम् ।  
अशुचिनिकायेऽवश्यविनाशिनि काये बालिशममता काऽये  
नियतापायी न चिरस्थायी भोगोऽप्यसुभगपर्यवसायी ॥ १॥  
  
आन्तररिपुवशमशिवोदर्कं पीतवितर्कं विशसि वृथा त्वं  
किं तव लब्धं तत्प्रेरणया सन्ततविषयभ्रान्त्येयत्या ।  
सङ्कटसङ्घविदारणनिपुणे शङ्करचरणे किङ्करशरणे   
सङ्घटय रतिं सङ्कलय धृतिं सफलय निभृतं जनिलाभं च ॥ २॥  
  
सङ्कल्पैकसमुद्भावितजगदुत्पत्त्यादिभिरात्तविनोदे   
यस्मिन्नेव महेश्वरशब्दः स्वार्थसमन्वयमजहज्जयति ।  
अखिलांहोपहममितशुभावहमभयदुहन्तं स्मरदेहदहं  
करुणामृतरसवरुणालयमयि हरिणाङ्कोज्ज्वलमौलिमुपास्व ॥ ३॥  
  
त्रिजगदतीतं यन्महिमानं त्रय्यपि चकितैवाभिदधाति  
प्रणमदमर्त्यप्रवरशिरोमणिदीधितिदीपितपादसरोजम् ।  
भक्ताभ्यर्थितसार्थसमर्थनसामर्थ्योद्धृतकल्पककर्पं  
कन्दर्पारिमृतेऽन्यः कोऽपि वदान्यो जगति न मान्यो जयति ॥ ४॥  
  
इति हृदयबोधनस्तोत्रं सम्पूर्णम् ।  
   
  
Proofread by PSA Easwaran psaeaswaran at gmail.com  
  
