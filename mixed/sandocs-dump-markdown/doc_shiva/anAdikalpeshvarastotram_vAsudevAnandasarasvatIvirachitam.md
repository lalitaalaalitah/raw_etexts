---
Author: vAsudevAnandasarasvatI TembesvAmi
Category: shiva, vAsudevAnanda-sarasvatI
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: anAdikalpeshvarastotram.itx
Indexextra: (stotrAdisangraha, Author, Hindi)
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: anAdikalpeshvarastotram
engtitle: anAdikalpeshvarastotram
itxtitle: anAdikalpeshvarastotram (vAsudevAnandasarasvatIvirachitam)
title: अनादिकल्पेश्वरस्तोत्रम् (वासुदेवानन्दसरस्वतीविरचितम्)

---
  
 अनादिकल्पेश्वरस्तोत्रम्   
  
श्रीगणेशाय नमः ॥  
  
कर्पूरगौरो भुजगेन्द्रहारो गङ्गाधरो लोकहितावहः सः ।  
सर्वेश्वरो देववरोऽप्यघोरो योऽनादिकल्पेश्वर एव सोऽसौ ॥ १॥  
  
कैलासवासी गिरिजाविलासी श्मशानवासी सुमनोनिवासी ।  
काशीनिवासी विजयप्रकाशी योऽनादिकल्पेश्वर एव सोऽसौ ॥ २॥  
  
त्रिशूलधारी भवदुःखहारी कन्दर्पवैरी रजनीशधारी ।  
कपर्दधारी भजकानुसारी योऽनादिकल्पेश्वर एव सोऽसौ ॥ ३॥  
  
लोकाधिनाथः प्रमथाधिनाथः कैवल्यनाथः श्रुतिशास्त्रनाथः ।  
विद्यार्थनाथः पुरुषार्थनाथो योऽनादिकल्पेश्वर एव सोऽसौ ॥ ४॥  
  
लिङ्गं परिच्छेत्तुमधोगतस्य नारायणश्चोपरि लोकनाथः ।  
बभूवतुस्तावपि नो समर्थौ योऽनादिकल्पेश्वर एव सोऽसौ ॥ ५॥  
  
यं रावणस्ताण्डवकौशलेन गीतेन चातोषयदस्य सोऽत्र ।  
कृपाकटाक्षेण समृद्धिमाप योऽनादिकल्पेश्वर एव सोऽसौ ॥ ६॥  
  
सकृच्च बाणोऽवनमय्य शीर्षं यस्याग्रतः सोऽप्यलभत्समृद्धिम् ।  
देवेन्द्रसम्पत्त्यधिकां गरिष्ठां योऽनादिकल्पेश्वर एव सोऽसौ ॥ ७॥  
  
गुणान्विमातुं न समर्थ एष वेषश्च जीवोऽपि विकुण्ठितोऽस्य ।  
श्रुतिश्च नूनं चकितं बभाषे योऽनादिकल्पेश्वर एव सोऽसौ ॥ ८॥  
  
अनादिकल्पेश उमेश एतत्स्तवाष्टकं यः पठति त्रिकालम् ।  
स धौतपापोऽखिललोकवन्द्यं शैवं पदं यास्यति भक्तिमांश्चेत् ॥ ९॥  
  
इति श्रीवासुदेवानन्दसरस्वतीकृतं अनादिकल्पेश्वरस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
