---
Category: shiva
Description/comments: Stotrarnava part I, MGOS Chandrasekharan p 154.
File name: chidambarapanchachAmarastotram.itx
Indexextra: (text, Audio)
Language: Sanskrit
Latest update: March 25, 2020
Location: doc_shiva
Proofread by: Sivakumar Thyagarajan, PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Chidambara Panchachamara Stotram
Transliterated by: Sivakumar Thyagarajan shivakumar24 at gmail.com
engtitle: chidambarapanchachAmarastotram
itxtitle: chidambarapanchachAmarastotram
title: चिदम्बरपञ्चचामरस्तोत्रम्

---
  
 श्रीचिदम्बरपञ्चचामरस्तोत्रम्   
कदम्बकाननप्रियं चिदम्बया विहारिणं  
     मदेभकुम्भगुम्फितस्वडिम्भलालनोत्सुकम् ।  
सदम्भकामखण्डनं सदम्बुवाहिनीधरं  
     हृदम्बुजे जगद्गुरुं चिदम्बरं विभावये ॥ १॥  
  
समस्तभक्तपोषणस्वहस्तबद्धकङ्कणं  
     प्रशस्तकीर्तिवैभवं निरस्तसज्जनापदम् ।  
करस्थमुक्तिसाधनं शिरःस्थचन्द्रमण्डनं  
     हृदम्बुजे जगद्गुरुं चिदम्बरं विभावये ॥ २॥  
  
जटाकिरीटमण्डितं निटाललोचनान्वितं  
     पटीकृताष्टदिक्तटं पटीरपङ्कलेपनम् ।  
नटौघपूर्वभाविनं कुठारपाशधारिणं  
     हृदम्बुजे जगद्गुरुं चिदम्बरं विभावये ॥ ३॥  
  
कुरङ्गशावशोभितं चिरं गजाननार्चितं  
     पुराङ्गानाविचारदं वराङ्गरागरञ्जितम् ।  
खराङ्गजातनाशकं तुरङ्गमीकृतागमं  
     हृदम्बुजे जगद्गुरूं चिदम्बरं विभावये ॥ ४॥  
  
अमन्दभाग्यभाजनं सुमन्दहाससन्मुखं  
     सुमन्दमन्दगामिनीगिरीन्द्रकन्यकाधवम् ।  
शमं दमं दयालुताममन्दयन्तमात्मनो  
     हृदम्बुजे जगद्गुरुं चिदम्बरं विभावये ॥ ५॥  
  
करीन्द्रचर्मवाससं गिरीन्द्रचापधारिणं  
     सुरेन्द्रमुख्यपूजितं खगेन्द्रवाहनप्रियम् ।  
अहीन्द्रभूषणोज्ज्वलं नगेन्द्रजाविलासिनं  
     हृदम्बुजे जगद्गुरुं चिदम्बरं विभावये ॥ ६॥  
  
मलापहारिणीतटे सदा विलासकारिणं  
     बलारिशापभञ्जनं ललामरूपलोचनम् ।  
लसत्फणीन्द्रहारिणं  ज्वलत्त्रिशूलधारिणं  
     हृदम्बुजे जगद्गुरुं चिदम्बरं विभावये ॥ ७॥  
  
शशाङ्कभानुवीतिहोत्रराजितत्रिलोचनं  
     विशालवक्षसं सुदीर्घबाहुदण्डमण्डितम् ।  
दिगम्बरोल्लसद्वपुर्धरं धरारथान्वितं  
     हृदम्बुजे जगद्गुरुं चिदम्बरं विभावये ॥ ८॥  
  
सदन्तरङ्गसज्जनौघपापसङ्घनाशने  
     मदान्धयुक्तदुर्जनालिशिक्षणे विचक्षणः ।  
चिदम्बराख्यसद्गुरुस्वरूपमेत्य भूतले  
     सदाशिवो विराजते सदा मुदान्वितो हरः ॥ ९॥  
  
चिदम्बराख्यसद्गुरोरिदं सदा विलासिनं  
     मुदा लिखन्ति ये सकृत् सदोपमानमष्टकम् ।  
सदा वशे[से]त्तदालये हरिप्रिया तदानने  
     विधिप्रिया च निश्चला जगद्गुरोरनुग्रहात् ॥ १०॥  
  
॥ इति श्रीचिदम्बरपञ्चचामरस्तोत्रं सम्पूर्णम् ॥  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
