---
Category: shiva, dhyAnam
Description/comments: See the main bahurUpagarbhastotram
File name: bahurUpagarbhastotradhyAnam.itx
Indexextra: (Scan)
Language: Sanskrit
Latest update: September 29, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Bahurupagarbha Stotradhyanam
engtitle: bahurUpagarbhastotradhyAnam
itxtitle: bahurUpagarbhastotradhyAnam
title: बहुरूपगर्भस्तोत्रध्यानम्

---
  
 बहुरूपगर्भस्तोत्रध्यानम्   
ॐ त्रिपञ्चनयनं देवं जटामुकुटमण्डितम् ।  
चन्द्रकोटिप्रतीकाशं चन्द्रार्धकृतशेखरम् ॥ १॥  
  
पञ्चवक्त्रं विशालाक्षं सर्पगोनासमण्डितम् ।  
वृश्चिकैरग्निवर्णाभैर्हारेण तु विराजितम् ॥ २॥  
  
कपालमालाभरणं खड्गखेटकधारिणं  
पाशाङ्कुशधरं देवं शरहस्तं पिनाकिनम् ॥ ३॥  
  
वरदाऽभयहस्तं च मुण्डखट्वाङ्गधारिणम् ।  
वीणाडमरुहस्तं च घण्टाहस्तं त्रिशूलिनम् ॥ ४॥  
  
वज्रदण्डकृताटोपं परश्वायुधहस्तकम् ।  
मुद्गरेण विचित्रेण धृतेन तु विराजितम् ॥ ५॥  
  
सिंहचर्मपरीधानं गजचर्मोत्तरीयकम् ।  
अष्टादशभुजं देवं नीलकण्ठं सुतेजसम् ॥ ६॥  
  
ऊर्ध्ववक्त्रं महेशानि स्फटिकाभं विचिन्तयेत् ।  
आपीतं पूर्ववक्त्रं तु नीलोत्पलदलप्रभम् ॥ ७॥  
  
दक्षिणं तु विजानीयाद्वामं चैव विचिन्तयेत् ।  
दाडिमीकुसुमप्रख्यं कुङ्कुमोदकसन्निभम् ॥ ८॥  
  
चन्द्रार्बुदप्रतीकाशं पश्चिमं तु विचिन्तयेत् ।  
स्वच्छन्दभैरवं देवं सर्वकामफलप्रदम् ॥ ९॥  
  
ध्यायेद्वै यस्तु युक्तात्मा क्षिप्रं सिद्ध्यति मानवः ।  
पूर्वं या सा मया ख्याता अघोरा शक्तिरुत्तमा ॥ १०॥  
  
यादृशं भैरवं रूपं तस्यास्तादृशमेव हि ।  
भैरवं पूजयित्वा तु तस्योत्सङ्गगतां स्मरेत् ॥ ११॥  
  
ईषत्करालवदनां गम्भीरविपुलस्वनाम् ।  
प्रसन्नास्यां सदा ध्यायेत् भैरवीं विस्मितेक्षणाम् ॥ १२॥  
  
नौम्यहं तां परब्रह्ममहिषीं चित्स्वरूपिणीम् ।  
चराचरस्वरूपेण संस्थितां भक्तवत्सलाम् ॥ १३॥  
  
इति बहुरूपगर्भस्तोत्रध्यानं सम्पूर्णम् ।  
  
  
Proofread by Aruna Narayanan narayanan.aruna at  gmail.com  
  
