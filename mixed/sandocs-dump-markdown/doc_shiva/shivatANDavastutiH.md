---
Category: shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: shivatANDavastutiH.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivatANDavastutiH
engtitle: shivatANDavastutiH
itxtitle: shivatANDavastutiH
title: शिवताण्डवस्तुतिः

---
  
 शिवताण्डवस्तुतिः   
  
श्रीगणेशाय नमः ॥  
  
देवा दिक्पतयः प्रयात परतः खं मुञ्चताम्भोमुचः  
      पातालं व्रज मेदिनि प्रविशत क्षोणीतलं भूधराः ।  
ब्रह्मनुन्नय दूरमात्मभुवनं नाथस्य नो नृत्यतः  
      शम्भोः सङ्कटमेतदित्यवतु वः प्रोत्सारणा नन्दिनः ॥ १॥  
  
दोर्दण्डद्वयलीलयाऽचलगिरिभ्राम्यत्तदुच्चैरव-  
     ध्वानोद्भीतजगद्भ्रमत्पदभरालोलत्फणाग्र्योरगम् ।  
भृङ्गापिङ्गजटाटवीपरिसरोद्गङ्गोर्मिमालाचलच्चन्द्रं   
     चारु महेश्वरस्य भवतां निःश्रेयसे मङ्गलम् ॥ २॥  
  
सन्ध्याताण्डवडम्बरव्यसनिनो भर्गस्य चण्डभ्रमि-  
     व्यानृत्यद्भुजदण्डमण्डलभुवो झञ्झानिलाः पान्तु वः ।  
येषामुच्छलतां जवेन झगिति व्यूहेषु भूमीभृता-  
     मुड्डीनेषु बिडौजसा पुनरसौ दम्भोलिरालोकितः ॥ ३॥  
  
शर्वाणीपाणितालैश्चलवलयझणत्कारिभिः श्लाध्यमानं   
     स्थाने सम्भाव्यमानं पुलकितवपुषा शम्भुना प्रेक्षकेण ।  
खेलत्पिच्छालिकेकाकलकलकलितं कौञ्चभिद्बर्हियूना   
     हेरम्बाकाण्डबृंहातरलितमनसस्ताण्डवं त्वा धिनोतु ॥ ४॥  
  
देवस्त्रैगुण्यभेदात्सृजति वितनुते संहरत्येष लोकानस्यैव   
     व्यापिनीभिस्तनुभिरपि जगद्व्याप्तमष्टाभिरेव ।  
वन्द्यो नास्येति पश्यन्निव चरणगतः पातु पुष्पाञ्जलिर्वः   
     शम्भोर्नृत्यावतारे वलयमणिफणाफूत्कृतैर्विप्रकीर्णः ॥ ५॥  
  
इति शिवताण्डवस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
