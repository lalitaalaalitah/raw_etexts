---
Category: shiva, stotra, vishhnu
Description-comments: Narasimhapurana adhyAya 7 63-75
File name: mRityunjayastotram1NP.itx
Language: Sanskrit
Latest update: August 25, 2018
Location: doc_shiva
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mRityunjayastotram 1 narasiMhapurANe
Texttype: stotra
Translated by: https://archive.org/details/NarsimhaPuranGitapress
engtitle: Mrityunjaya stotra 1 from Narasimhapurana
itxtitle: mRityunjayastotram 1 viShNumRityunjayastotram (mArkaNDeyaproktam, narasiMhapurANAntargatam)
title: मृइत्युञ्जयस्तोत्रम् १ विष्णुमृइत्युञ्जयस्तोत्रम् (मार्कण्डेयप्रोक्तम्, नरसिंहपुराणान्तर्गतम्)

---
  
 मृत्युञ्जयस्तोत्र १ मार्कण्डेयप्रोक्तं नरसिंहपुराणे   
विष्णुमृत्युञ्जयस्तोत्रम् ।  
  
ॐ नमो भगवते मृत्युञ्जयाय ।  
  
ततो विश्ण्वर्पितमना मारकण्डेयो महामतिः ।  
तुष्टाव प्रणतो भूत्वा देवदेव जनार्दनम्   
विष्णुनैवोपदिष्टं तु स्तोत्रं कर्णे महामनाः ।  
सम्भावितेन मनसा तेन तुष्टाव माधवम् ॥  
  
ॐ नमो भगव्ते वासुदेवाय ।  
मार्कण्डेय उवाच -  
नारायणं सहस्राक्षं पद्मनाभं पुरातनम् ।  
प्रणतोऽस्मि हृषीकेशं किं मे मृत्युः करिष्यति ॥ ६३॥  
  
गोविन्दं पुण्डरीकाक्षमनन्तमजमव्ययम् ।  
केशवं च प्रपन्नोऽस्मि किं मे मृत्युः करिष्यति ॥ ६४॥  
  
वासुदेवं जगद्योनिं भानुवर्णमतीन्द्रियम् ।  
दामोदरं प्रपन्नोऽस्मि किं मे मृत्युः करिष्यति ॥ ६५॥  
  
शङ्खचक्रधरं देवं छन्नरूपिणमव्ययम् ।  
अधोक्षजं प्रपन्नोऽस्मि किं मे मृत्युः करिष्यति ॥ ६६॥  
  
वाराहं वामनं विष्णुं नरसिंहं जनार्दनम् ।  
माधवं च प्रपन्नोऽस्मि किं मे मृत्युः करिष्यति ॥ ६७॥  
  
पुरुषं पुष्करं पुण्यं क्षेमबीजं जगत्पतिम् ।  
लोकनाथं प्रपन्नोऽस्मि किं मे मृत्युः करिष्यति ॥ ६८॥  
  
भूतात्मानं महात्मानं जगद्योनिमयोनिजम् ।  
विश्वरूपं प्रपन्नोऽस्मि किं मे मृत्युः करिष्यति ॥ ६९॥  
  
सहस्रशिरसं देवं व्यक्ताव्यक्तं सनातनम् ।  
महायोगं प्रपन्नोऽस्मि किं मे मृत्युः करिष्यति ॥ ७०॥  
  
इत्युदीरितमाकर्ण्य स्तोत्रं तस्य महात्मनः ।  
अपयातस्ततो मृत्युर्विष्णुदूतैश्च पीडितः ॥ ७१॥  
  
इति तेन जितो मृत्युर्मार्कण्डेयेन धीमता ।  
प्रसन्ने पुण्डरीकाक्षे नृसिंहे नास्ति दुर्लभम् ॥ ७२॥  
  
मृत्युञ्जयमिदं पुण्यं मृत्युप्रशमनं शुभम् ।  
मार्कण्डेयहितार्थाय स्वयं विष्णुरुवाच ह ॥ ७३॥  
  
य इदं पठते भक्त्या त्रिकालं नियतः शुचिः ।  
नाकाले तस्य मृत्युः स्यान्नरस्याच्युतचेतसः ॥ ७४॥  
  
हृत्पद्ममध्ये पुरुषं पुराणं नारायणं शाश्वतमादिदेवम् ।  
सञ्चिन्त्य सूर्यादपि राजमानं मृत्युं स योगी जितवांस्तदैव ॥ ७५॥  
  
इति ।  
  
नरसिंहपुराण अध्याय ७ श्लोकसङ्ख्या ७५  
इति श्रीनरसिंहपुराणे मार्कण्डेयमृत्युञ्जयो नाम सप्तमोऽध्यायः ॥ ७॥  
  
  
From Narasimhapurana adhyAya 7  
https://archive.org/details/NarsimhaPuranGitapress  
Proofread by Singanallur Ganesan singanallur at gmail.com  
  
