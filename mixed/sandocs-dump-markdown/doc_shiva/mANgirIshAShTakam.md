---
Acknowledge-Permission: Shri Chitrapur Math - Publications Committee https://chitrapurmath.net/
Author: from Shri Mangeshi Dev Sansthanam, Goa
Category: shiva, aShTaka
File name: mAngirIshAShTakam.itx
Language: Sanskrit
Latest update: March 2, 2018
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: shiva
Text title: mAngirIshAShTakam
engtitle: mAngirIshAShTakam
itxtitle: mANgirIshAShTakam
title: माण्गिरीशाष्टकम्

---
  
 श्रीमाङ्गिरीशाष्टकम्   
विश्वेश्वर प्रणत दुःखविनाशकारिन्  
     सर्वेष्टपूरक परात्परपापहारिन् ।  
कुन्देन्दुशङ्खधवलश्रुतिगीतकीर्ते  
     भो माङ्गिरीश तव पादयुगं नमामि ॥ १॥  
गङ्गाधर स्वजनपालनशोकहारिन्  
     शक्रादिसंस्तुतगुण प्रमथाधिनाथ ।  
खण्डेन्दुशेखर सुरेश्वर भव्यमूर्ते  
     भो माङ्गिरीश तव पादयुगं नमामि ॥ २॥  
त्रैलोक्यनाथ मदनान्तक शूलपाणे  
     पापौघनाशनपटो परमप्रतापिन् ।  
लोमेशविप्रवरदायक कालशत्रो  
     भो माङ्गिरीश तव पादयुगं नमामि ॥ ३॥  
भो भूतनाथ भवभञ्जन सर्वसाक्षिन्  
     मृत्युञ्जयान्धकनिषूदन विश्वरूप ।  
भो सङ्गमेश्वर सदाशिव भालनेत्र  
     भो माङ्गिरीश तव पादयुगं नमामि ॥ ४॥  
अम्भोजसम्भव-रमापति -पूजिताङ्घ्रे  
     यक्षेन्द्रमित्र करुणामयकाय शम्भो ।  
विद्यानिधे वरद दीनजनैकबन्धो  
     भो माङ्गिरीश तव पादयुगं नमामि ॥ ५॥  
रुद्राक्षभूषिततनो मृगशावहस्त  
     मोहान्धकारमिहिर श्रितभालनेत्र ।  
गोत्राधरेन्द्र-तनयाङ्कित-वामभाग  
     भो माङ्गिरीश तव पादयुगं नमामि ॥ ६॥  
कैलासनाथ कलिदोष विनाशदक्ष  
     धत्तूरपुष्प परमप्रिय पञ्चवक्त्र ।  
श्रीवारिजाक्षकुलदैवत कामशत्रो  
     भो माङ्गिरीश तव पादयुगं नमामि ॥ ७॥  
योगीन्द्रहृत्कमलकोश सदानिवास  
     ज्ञानप्रदायक शरण्य दुरन्तशक्ते ।  
यज्ञेशयज्ञफलदायक यज्ञमूर्ते  
     भो माङ्गिरीश तव पादयुगं नमामि ॥ ८॥  
ये माङ्गिरीश-चरण-स्मरणानुरक्तां  
     माङ्गीश्वराष्टकमिदं सततं पठन्ति ।  
तेऽमुष्मिकं सकल सौख्यमपीह भुक्त्वा  
     देहान्तकालसमये शिवतां व्रजन्ति ॥  
॥ भो माङ्गिरीश तव पादयुगं नमामि ॥  
  
इति श्रीमाङ्गिरीशाष्टकं सम्पूर्णम् ।  
  
Proofread by Sunder Hattangadi sunderh at hotmail.com  
  
