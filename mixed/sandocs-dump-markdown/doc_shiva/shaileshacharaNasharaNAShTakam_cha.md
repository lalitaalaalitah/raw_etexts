---
Category: shiva, aShTaka
Description/comments: mallikArjunAShTakam
File name: shaileshacharaNasharaNAShTakam.itx
Indexextra: (Telugu)
Language: Sanskrit
Latest update: July 7, 2019
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shailesha Charana Sharana Ashtakam
engtitle: shaileshacharaNasharaNAShTakam
itxtitle: shaileshacharaNasharaNAShTakam cha
title: शैलेशचरणशरणाष्टकम् च

---
  
 श्रीशैलेशचरणशरणाष्टकम्   
गौरीमनोहर ! सुरासुरमौनिवृन्द  
संसेविताङ्घ्रियुग ! चन्द्रकलावतंस !  
कैलासवास ! करुणाकर ! भक्तबन्धो !  
श्रीशैलवास ! चरणं शरणं तवास्मि ॥ १॥  
  
भक्तार्तिहार ! भवबन्धविनाशकेश !  
दिव्यापगाकलितकान्तजटाकलाप !  
शेषाहिभूष! वृषवाहन ! व्योमकेश !  
श्रीशैलवास ! चरणं शरणं तवास्मि ॥ २॥  
  
भृङ्गीशसेवित ! गणेशकुमारतात !  
मृत्युञ्जय !  त्रिपुरदानवभेदकारिन् !  
पाणावुपात्तमृगडामरुकत्रिशूल !  
श्रीशैलवास ! चरणं शरणं तवास्मि ॥ ३॥  
  
नागेन्द्रचर्मवसनाग्निरवीन्दुनेत्र !  
नारायणीप्रिय ! महेश ! नगेश ! शम्भो !  
मौनिप्रियाश्रितमहाफलदोग्ररूप  
श्रीशैलवास ! चरणं शरणं तवास्मि ॥ ४॥  
  
सर्वार्तिभञ्जन ! सदाशिव ! दानवारे !  
पार्थप्रहारकलितोत्तममूर्थभाग !  
यक्षेशसेवितपदाब्ज ! विभूतिदायिन् !  
श्रीशैलवास ! चरणं शरणं तवास्मि ॥ ५॥  
  
श्रीभ्रामरीश ! मदनान्तक ! कृत्तिवास !  
सर्पास्थिरुण्डकलितामलहारधारिन् !  
भूतेश ! खण्डपरशो ! भवबन्धनाश !  
श्रीशैलवास ! चरणं शरणं तवास्मि ॥ ६॥  
  
सर्वागमस्तुत ! पवित्रचरित्र ! नाथ !  
यज्ञप्रिय ! प्रणतदेवगणोत्तमाङ्ग !  
कल्पद्रुमप्रसवपूजितदिव्यपाद !  
श्रीशैलवास ! चरणं शरणं तवास्मि ॥ ७॥  
  
शम्भो ! गिरीश ! हर ! शूलधरान्धकारे !  
श्रीशैलवास ! भ्रमराम्बिकया समेत !  
श्री पार्वतीदयित ! साक्षिगणाधिपेड्य !  
श्रीशैलवास ! चरणं शरणं तवास्मि ॥ ८॥  
  
श्रीशैलं, शिखरेश्वरं , गणपतिं, श्रीहाटकेशं पुन  
स्सारङ्गेश्वर, बिन्दुतीर्थममलं, घण्टार्कसिद्धेश्वरं  
गङ्गां श्री भ्रमराम्बिकां गिरिसुतामारामवीरेश्वरं  
शङ्खं चक्रवराहतीर्थकलितं श्रीशैलनाथं भजे ॥ ९॥  
  
इति श्रीशैलेशचरणशरणाष्टकं सम्पूर्णम् ।  
  
  
