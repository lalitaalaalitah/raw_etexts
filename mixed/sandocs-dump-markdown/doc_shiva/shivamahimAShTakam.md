---
Author: shrInimbArkapIThAdhIshvara shrIrAdhAsarveshvarasharaNadevAchAryajI mahArAja
Category: shiva, aShTaka
File name: shivamahimAShTakam.itx
Language: Sanskrit
Latest update: February 16, 2018
Location: doc_shiva
Proofread by: Amit Sharma, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivamahimAShTakam
Transliterated by: Amit Sharma 28amitsharma at gmail.com
engtitle: shivamahimAShTakam
itxtitle: shivamahimAShTakam
title: शिवमहिमाष्टकम्

---
  
 श्रीशिवमहिमाष्टकम्   
  
सुरवृन्दमुनीश्वरवन्द्यपदो हिमशैलविहारकरो रुचिरः ।  
अनुरागनिधिर्मणिसर्पधरो जयतीह शिवः शिवरूपधरः ॥ १॥  
  
भवतापविदग्धविपत्तिहरो भवमुक्तिकरो भवनामधरः ।  
धृतचन्द्रशिरो विषपानकरो जयतीह शिवः शिवरूपधरः ॥ २॥  
  
निजपार्षदवृन्दजयोच्चरितः करशूलधरोऽभयदानपरः ।  
जटया परिभूषितदिव्यतमो  जयतीह शिवः शिवरूपधरः ॥ ३॥  
  
वृषभाङ्गविराजित उल्लसितः कृपया नितरामुपदेशकरः ।  
त्वरितं फलदो गणयूथयुतो जयतीह शिवः शिवरूपधरः ॥ ४॥  
  
अहिहारसुशोभित आप्तनुतो समुपास्यमहेश्वर आर्तिहरः ।  
धृतविष्णुपदीसुजटो मुदितो जयतीह शिवः शिवरूपधरः ॥ ५॥  
  
व्रजकृष्णपदाब्जपरागरतो व्रजकुञ्जसखीनवरूपधरः ।  
व्रजगोपसुरेश उमाधिपतिर्जयतीह शिवः शिवरूपधरः ॥ ६॥  
  
युगकेलिविलासमहारसिको रसतन्त्रपुराणकथाचतुरः ।  
रसशास्त्ररसज्ञपटुर्मधुरो जयतीह शिवः शिवरूपधरः ॥ ७॥  
  
यमपाशभयापहरोऽघहरः प्रबलोऽस्ति महाप्रबलः प्रखरः ।  
परिपूर्णतमो हरिभक्तिभरो जयतीह शिवः शिवरूपधरः ॥ ८॥  
  
शिवशान्त्यर्थदं दिव्यं श्रीशिवमहिमाष्टकम् ।  
राधासर्वेश्वराख्येन शरणान्तेन निर्मितम् ॥  
  
इति श्रीनिम्बार्कपीठाधीश्वर श्रीराधासर्वेश्वरशरणदेवाचार्यजी  
महाराज द्वारा रचितं श्रीशिवमहिमाष्टकं सम्पूर्णम् ।  
  
Encoded by Amit Sharma 28amitsharma at gmail.com  
Proofread by Amit Sharma, PSA Easwaran psaeaswaran at gmail.com  
  
