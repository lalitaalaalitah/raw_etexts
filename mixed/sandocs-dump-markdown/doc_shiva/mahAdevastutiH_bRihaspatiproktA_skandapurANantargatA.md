---
Author: Brihaspati
Category: shiva, stuti, stotra
File name: mahAdevastutiH.itx
Indexextra: (Translation)
Language: Sanskrit
Latest update: August 2, 2017
Location: doc_shiva
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
Source: Kashikhanda Skandapurana
Subject: philosophy/hinduism/religion
Sublocation: shiva
Text title: mahAdevastutiH
engtitle: mahAdevastutiH
itxtitle: mahAdevastutiH (bRihaspatiproktA skandapurANantargatA)
title: महादेवस्तुतिः (बृइहस्पतिप्रोक्ता स्कन्दपुराणन्तर्गता)

---
  
 महादेवस्तुतिः   
  
जय शङ्कर शान्त शशाङ्करुचे  
रुचिरार्थद सर्वद सर्वशुचे ।  
शुचिदत्तगृहीतमहोपहृते  
हृतभक्तजनोद्धततापतते ॥ १॥  
  
ततसर्वहृदम्बर वरद नते  
नतवृजिनमहावनदाहकृते ।  
कृतविविधचरित्रतनो सुतनो  
तनुविशिखविशोषणधैर्यनिधे ॥ २॥  
  
निधनादिविवर्जित कृतनतिकृत्  
कृतिविहितमनोरथपन्नगभृत् ।  
नगभर्तृसुतार्पितवामवपुः  
स्ववपुः परिपूरितसर्वजगत् । ३  
त्रिजगन्मयरूप विरूप सुदृग्  
दृगुदञ्चनकुञ्चनकृतहुतभुक् ।  
भव भूतपते प्रमथैकपते  
पतितेष्वपि दत्तकरप्रसृते ॥ ४॥  
  
प्रसृताखिलभूतलसंवरण  
प्रणवध्वनिसौधसुधांशुधर ।  
धरराजकुमारिकया परया  
परितः परितुष्ट नतोऽस्मि शिव ॥ ५॥  
  
शिव देव गिरीश महेश विभो  
विभवप्रद गिरिश शिवेश मृड ।  
मृडयोडुपतिध्र जगत्त्रितयं  
कृतयन्त्रणभक्तिविघातकृताम् ॥ ६॥  
  
न कृतान्तत एष विभेमि हर  
प्रहराशु महाघममोघमते ।  
न मतान्तरमन्यदवैमि शिवं  
शिवपादनतेः प्रणतोऽस्मि ततः ॥ ७॥  
  
विततेऽत्र जगत्यखिलेऽघहरं  
हरतोषणमेव परं गुणवत् ।  
गुणहीनमहीनमहावलयं  
प्रलयान्तकमीश नतोऽस्मि ततः ॥ ८॥  
  
इति स्तुत्वा महादेवं विररामाङ्गिरः सुतः ।  
व्यतरच्च महेशानः स्तुत्या तुष्टो वरान्बहून् ॥ ९॥  
  
बृहता तपसानेन बृहतां पतिरेध्यहो ।  
नाम्ना बृहस्पतिरिति ग्रहेष्वर्च्यो भव द्विज ॥ १०॥  
  
अस्य स्तोत्रस्य पठनादपि वागुदियाच्च यम् ।  
तस्य स्यात्संस्कृता वाणी त्रिभिर्वर्षैस्त्रिकालतः ॥ ११॥  
  
अस्य स्तोत्रस्य पठनान्नियतं मम सन्निधौ ।  
न दुर्वृत्तौ प्रवृत्तिः स्यादविवेकवतां नृणाम् ॥ १२॥  
  
अदः स्तोत्रं पठञ्जन्तुर्जातु पीडां ग्रहोद्भवाम् ।  
न प्राप्स्यति ततो जप्यमिदं स्तोत्रं ममाग्रतः ॥ १३॥  
  
नित्यं प्रातः समुत्थाय यः पठिष्यति मानवः ।  
इमां स्तुतिं हरिष्येऽहं तस्य बाधाः सुदारुणाः ॥ १४॥  
  
त्वत्प्रतिष्ठितलिङ्गस्य पूजां कृत्वा प्रयत्नतः ।  
इमां स्तुतिमधीयानो मनोवाञ्छामवाप्स्यति ॥ १५॥  
  
इति श्रीमहादेवस्तुतिः समाप्ता ।  
  
Proofread by Jonathan Wiener wiener78 at sbcglobal.net, NA  
  
