---
Category: shiva, stotra
File name: rudrAbhiShekastotra.itx
Indexextra: (Mahabharata)
Language: Sanskrit
Latest update: March 10, 2013
Location: doc_shiva
Proofread by: Sunder Hattangadi sunderh  at  hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: rudrAbhiShekastotra mahAbharatAntargataM
Texttype: stotra
engtitle: rudrAbhiShekastotram from Mahabharata
itxtitle: rudrAbhiShekastotram (mahAbhAratAntargatam)
title: रुद्राभिषेकस्तोत्रम् (महाभारतान्तर्गतम्)

---
  
 रुद्राभिषेकस्तोत्रम् महाभारतान्तर्गतम्   
  
कृष्णार्जुनावूचतुः ।  
नमो भवाय शर्वाय रुद्राय वरदाय च ।  
पशूनां पतये नित्यमुग्राय च कपर्दिने ॥ ५.८०.५५॥  
  
महादेवाय भीमाय त्र्यम्बकाय च शान्तये ।  
ईशानाय मखघ्नाय नमोऽस्त्वन्धकघातिने ॥ ५.८०.५६॥  
  
कुमारगुरवे तुभ्यं नीलग्रीवाय वेधसे ।  
पिनाकिने हविष्याय सत्याय विभवे सदा ॥ ५.८०.५७॥  
  
विलोहिताय ध्रूम्राय व्याधायानपराजिते ।  
नित्यं नीलशिखण्डाय शूलिने दिव्यचक्षुषे ॥ ५.८०.५८॥  
  
होत्रे पोत्रे त्रिनेत्राय व्याधाय वसुरेतसे ।  
अचिन्त्यायाम्बिकाभर्त्रे सर्वदेवस्तुताय च ॥ ५.८०.५९॥  
  
वृषध्वजाय मुण्डाय जटिने ब्रह्मचारिणे ।  
तप्यमानाय सलिले ब्रह्मण्यायाजिताय च ॥ ५.८०.६०॥  
  
विश्वात्मने विश्वसृजे विश्वमावृत्य तिष्ठते ।  
नमोनमस्ते सेव्याय भूतानां प्रभवे सदा ॥ ५.८०.६१॥  
  
ब्रह्मवक्त्राय सर्वाय शङ्कराय शिवाय च ।  
नमोस्तु वाचस्पतये प्रजानां पतये नमः ॥ ५.८०.६२॥  
  
अभिगम्याय काम्याय स्तुत्यायार्याय सर्वदा ।  
नमोऽस्तु देवदेवाय महाभूतधराय च ।  
नमो विश्वस्य पतये पत्तीनां पतये नमः ॥ ५.८०.६३॥  
  
नमो विश्वस्य पतये महतां पतये नमः ।  
नमः सहस्रशिरसे सहस्रभुजमृत्यवे॥  
  
सहस्रनेत्रपादाय नमोऽसङ्ख्येयकर्मणे । ५.८०.६४॥  
  
नमो हिरण्यवर्णाय हिरण्यकवचाय च ।  
भक्तानुकम्पिने नित्यं सिध्यतां नो वरः प्रभो ॥ ५.८०.६५॥  
  
सञ्जय उवाच ।  
एवं स्तुत्वा महादेवं वासुदेवः सहार्जुनः ।  
प्रसादयामास भवं तदा ह्यस्त्रोपलब्धये ॥ ५.८०.६६॥  
  
॥ इति श्रीमन्महाभारते द्रोणपर्वणि प्रतिज्ञापर्वणि   
अर्जुनस्वप्ने अशीतितमोऽध्यायः ॥ ८०॥  
  
  
Similar stotra is also found in matsyapurANa adhyAya 132  
See sa.wikisource.org  
The Kinjavadekar's Mahabharata edition does not include 80.63.  
Proofread by Sunder Hattangadi sunderh at hotmail.com  
  
