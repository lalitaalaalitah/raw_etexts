---
Author: Traditional
Category: aShTaka, shiva
Description-comments: skandapurANa
File name: pradosha8.itx
Language: Sanskrit
Latest update: January 01, 2005
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: pradoShastotrAShTakam
Transliterated by: WebD
engtitle: pradoShastotrAShTakam
itxtitle: pradoShastotrAShTakam
title: प्रदोषस्तोत्राष्टकम्

---
  
 प्रदोषस्तोत्राष्टकम्   
  
श्री गणेशाय नमः ।  
सत्यं ब्रवीमि परलोकहितं ब्रव्रीमि  
सारं ब्रवीम्युपनिषद्धृदयं ब्रवीमि ।  
संसारमुल्बणमसारमवाप्य जन्तोः  
सारोऽयमीश्वरपदाम्बुरुहस्य सेवा ॥ १॥  
  
ये नार्चयन्ति गिरिशं समये प्रदोषे  
ये नार्चितं शिवमपि प्रणमन्ति चान्ये ।  
एतत्कथां श्रुतिपुटैर्न पिबन्ति मूढास्ते  
जन्मजन्मसु भवन्ति नरा दरिद्राः ॥ २॥  
  
ये वै प्रदोषसमये परमेश्वरस्य,  
कुर्वन्त्यनन्यमनसोंऽघ्रिसरोजपूजाम् ।  
नित्यं प्रवृद्धधनधान्यकलत्रपुत्रसौभाग्य-  
सम्पदधिकास्त इहैव लोके ॥ ३॥  
  
कैलासशैलभुवने त्रिजगज्जनित्रीं गौरीं  
निवेश्य कनकाचितरत्नपीठे ।  
नृत्यं विधातुमभिवाञ्छति शूलपाणौ  
देवाः प्रदोषसमये नु भजन्ति सर्वे ॥ ४॥  
  
वाग्देवी धृतवल्लकी शतमखो वेणुं दधत्पद्मज-  
स्तालोन्निद्रकरो रमा भगवती गेयप्रयोगान्विता ।  
विष्णुः सान्द्रमृदङ्गवादनपटुर्देवाः समन्तात्स्थिताः  
सेवन्ते तमनु प्रदोषसमये देवं मृडानीपतिम् ॥ ५॥  
  
गन्धर्वयक्षपतगोरगसिद्धसाध्य-  
विद्याधरामरवराप्सरसां गणांश्च ।  
येऽन्ये त्रिलोकनिलया सहभूतवर्गाः  
प्राप्ते प्रदोषसमये हरपार्श्वसंस्थाः ॥ ६॥  
  
अतः प्रदोषे शिव एक एव  
पूज्योऽथ नान्ये हरिपद्मजाद्याः ।  
तस्मिन्महेशे विधिनेज्यमाने  
सर्वे प्रसीदन्ति सुराधिनाथाः ॥ ७॥  
  
एष ते तनयः पूर्वजन्मनि ब्राह्मणोत्तमः ।  
प्रतिग्रहैर्वयो निन्ये न दानाद्यैः सुकर्मभिः ॥ ८॥  
  
अतो दारिद्र्यमापन्नः पुत्रस्ते द्विजभामिनि ।  
तद्दोषपरिहारार्थं शरणां यातु शङ्करम् ॥ ९॥  
  
॥ इति श्रीस्कान्दोक्तं प्रदोषस्तोत्राष्टकं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
