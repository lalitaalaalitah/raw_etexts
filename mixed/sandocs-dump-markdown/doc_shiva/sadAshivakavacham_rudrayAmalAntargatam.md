---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: shiva, kavacha
Description/comments: rudrayAmale uttaratantre 2 bhairava bhairavI sa.nvAde
File name: sadAshivakavacham.itx
Language: Sanskrit
Latest update: February 16, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Text title: Sadashiva Kavacham
Texttype: stotra
Transliterated by: staff of Muktabodha.org Mark S.G. Dyczkowski
engtitle: sadAshivakavacham
itxtitle: sadAshivakavacham (rudrayAmalAntargatam)
title: सदाशिवकवचम् (रुद्रयामलान्तर्गतम्)

---
  
 सदाशिवकवचम्   
अथ चतुःसप्ततितमः पटलः  
श्रीआनन्दभैरव उवाच  
शैलजे देवदेवेशि सर्वाम्नायप्रपूजिते ।  
सर्वं मे कथितं देवि कवचं न प्रकाशितम् ॥ ७४-१॥  
  
प्रासादाख्यस्य मन्त्रस्य कवचं मे प्रकाशय ।  
सदाशिवमहादेवभावितं सिद्धिदायकम् ॥ ७४-२॥  
  
अप्रकाश्यं महामन्त्रं भैरवीभैरवोदयम् ।  
सर्वरक्षाकरं देवि यदि स्नेहोऽस्ति मां प्रति ॥ ७४-३॥  
  
श्रीआनन्दभैरवी उवाच  
श्रूयतां भगवन्नाथ महाकाल कुलार्णव ।  
प्रासादमन्त्रकवचं सदाशिवकुलोदयम् ॥ ७४-४॥  
  
प्रासादमन्त्रदेवस्य वामदेव ऋषिः स्मृतः ।  
पङ्क्तिश्छन्दश्च देवेशः सदाशिवोऽत्र देवता ॥ ७४-५॥  
  
साधकाभीष्टसिद्धौ च विनियोगः प्रकीर्तितः ।  
शिरो मे सर्वदा पातु प्रासादाख्यः सदाशिवः ॥ ७४-६॥  
  
षडक्षरस्वरूपो मे वदनं तु महेश्वरः ।  
अष्टाक्षरशक्तिरुद्धश्चक्षुषी मे सदाऽवतु ॥ ७४-७॥  
  
पञ्चाक्षरात्मा भगवान् भुजौ मे परिरक्षतु ।  
मृत्युञ्जयस्त्रिबीजात्मा आयू रक्षतु मे सदा ॥ ७४-८॥  
  
वटमूलसमासीनो दक्षिणामूर्तिरव्ययः ।  
सदा मां सर्वतः पातु षट्त्रिंशद्वर्णरूपधृक् ॥ ७४-९॥  
  
द्वाविंशार्णात्मको रुद्रः कुक्षिं मे परिरक्षतु ।  
त्रिवर्णाढ्यो नीलकण्ठः कण्ठं रक्षतु सर्वदा ॥ ७४-१०॥  
  
चिन्तामणिर्बीजरूपोऽर्धनारीश्वरो हरः ।  
सदा रक्षतु मे गुह्यं सर्वसम्पत्प्रदायकः ॥ ७४-११॥  
  
एकाक्षरस्वरूपात्मा कूटव्यापी महेश्वरः ।  
मार्तण्डो भैरवो नित्यं पादौ मे परिरक्षतु ॥ ७४-१२॥  
  
तुम्बुराख्यो महाबीजस्वरूपस्त्रिपुरान्तकः ।  
सदा मारणभूमौ च रक्षतु त्रिदशाधिपः ॥ ७४-१३॥  
  
ऊर्ध्वमूर्ध्वानमीशानो मम रक्षतु सर्वदा ।  
दक्षिणास्यं तत्पुरुषोऽवतु मे गिरिनायकः ॥ ७४-१४॥  
  
अघोराख्यो महादेवः पूर्वास्यं परिरक्षतु ।  
वामदेवः पश्चिमास्यं सदा मे परिरक्षतु ॥ ७४-१५॥  
  
उत्तरास्यं सदा पातु सद्योजातस्वरूपधृक् ।  
मृत्युजेता सदा पातु जलेऽरण्ये महाभये ॥ ७४-१६॥  
  
पर्वते विषमस्थाने विषहर्ता सदाऽवतु ।  
कालरुद्रः सदा पातु सर्वाङ्गं कालदेवता ॥ ७४-१७॥  
  
कालाग्निरुद्रः सम्पातु महाव्याधिभयादिषु ।  
अकालतारकः पातु खड्गधारी सदाशिवः ॥ ७४-१८॥  
  
कवची वामदेवश्च सदा पातु महाभये ।  
कालभक्षः पातु रुद्रो रुरुकः क्षेत्रपालकः ॥ ७४-१९॥  
  
मातृकामण्डलं पातु सम्पूर्णचन्द्रशेखरः ।  
चिरायुः शाकिनीभर्ता चायुषं पातु मे सदा ॥ ७४-२०॥  
  
सिंहस्कन्धः सदा पातु रुद्राणीवल्लभोऽवतु ।  
भालं पातु वज्रदम्भालेखकः क्रान्तिरूपकः ॥ ७४-२१॥  
  
निरूपकः सदा पातु खेचरीखेचरप्रियः ।  
रत्नमालाधरः पातु रक्तमुखीश्वरोऽवतु ॥ ७४-२२॥  
  
वदनं चक्षुषी कर्णौ पातु पञ्चाननो मम ।  
वेदध्वनिः सदा पातु नासारन्ध्रद्वयं मम ॥ ७४-२३॥  
  
कपालधारकः पातु गण्डयुग्मं युगान्तकृत् ।  
रक्तजिह्वापतिः पातु ममोष्ठाधरवासिनम् ॥ ७४-२४॥  
  
दन्तावलियुगं पातु भृगुरामेश्वरः शिवः ।  
तालुमूलं सदा पातु विश्वभोजी रसामृतम् ॥ ७४-२५॥  
  
जिह्वाग्रं वाक्पतीशश्च भवानीशः शिवो मम ।  
मुखवृत्तं सदा पातु महासेनः कवीश्वरः ॥ ७४-२६॥  
  
क्रोधनाथः सदा पातु दक्षहस्तादिमूलकम् ।  
दक्षकूर्परमापातु तदग्रं कुक्कुरेश्वरः ॥ ७४-२७॥  
  
चिरजीवी सदा पातु चाङ्गुलीमूलदेशकम् ।  
अङ्गुल्यग्रं सदा ब्रह्मा ब्रह्मलिङ्गधरः प्रभुः ॥ ७४-२८॥  
  
विद्यापतिः पार्वतीशो वामहस्तादिमूलकम् ।  
पातु वामकूर्परं मे वामकेश्वर ईश्वरः ॥ ७४-२९॥  
  
कुण्डवासी सदा पातु कूर्पराग्रं कुलाचलः ।  
वेदमातृपतिः पातु कामधेनुपतिः प्रभुः ॥ ७४-३०॥  
  
ममाङ्गुलीमूलदेशं पातु पञ्चमुखो मम ।  
वामाङ्गुल्यग्रभागं मे पातु पर्वतपूजितः ॥ ७४-३१॥  
  
तनुमूलाग्रभागं मे कूर्मचक्रधरः प्रभुः ।  
शाकिनीवल्लभः पातु दक्षाङ्घ्रिमध्यदेशकम् ॥ ७४-३२॥  
  
गुल्फाग्रं गर्गरीनाथः पादाग्रं मूलदेवता ।  
अभयावल्लभः पातु दक्षाङ्गुल्यग्रभागकम् ॥ ७४-३३॥  
  
पातु स्मरहरो योगी वामोरुमूलदेशकम् ।  
वामपादमध्यदेशं मध्यदेशेश्वरोऽवतु ॥ ७४-३४॥  
  
पातु मे भगवाञ्छम्भुर्मम गुल्फाग्रदेशकम् ।  
मूलदेशं वामपादं पातु मेऽङ्गुष्ठमूलकम् ॥ ७४-३५॥  
  
कारणात्मा नीलकण्ठः प्रभाधारी यमान्तकः ।  
अङ्गुष्ठाग्रं सदा पातु सुषुम्नानाडिकेश्वरः ॥ ७४-३६॥  
  
महारुद्रेश्वरः पातु मम नाभिमनोभवम् ।  
उदरं गगनाधारः कामहर्ता हृदम्बुजम् ॥ ७४-३७॥  
  
सर्वानन्दात्मकः पातु मम स्कन्धयुगं शिवः ।  
हृदयाद् दक्षहस्ताग्रपर्यन्तं पातु शोकहा ॥ ७४-३८॥  
  
हृदयाद् वामहस्ताग्रपर्यन्तं परमेश्वरः ।  
हृदयान्मम दक्षाङ्घ्रिनखान्तं मे शिवोऽवतु ॥ ७४-३९॥  
  
सदानन्दा सदा पातु हृदाद्यङ्घ्रिं तु उन्मदः ।  
वासुकीवल्लभः पातु हृदादिगुददेशकम् ॥ ७४-४०॥  
  
अनन्तनाथ आपातु हृदादिमूर्धदेशकम् ।  
व्यापकः सर्वदा पातु सदाशिव उमापतिः ॥ ७४-४१॥  
  
तारात्मकः कायसिद्धः शक्तीशः शुक्रदेवता ।  
पञ्चचूडः सदा पातु पञ्चतत्त्वाङ्गरूपकम् ॥ ७४-४२॥  
  
शीर्षादिपादपर्यन्तं कामधेनुः सदाऽवतु ।  
जलेऽरण्ये घोरवने सङ्कटे च महापथे ॥ ७४-४३॥  
  
प्रान्तरे पातु गुप्ताक्षः कामराजः परापरः ।  
अर्धनारीश्वरः पातु मातृकापरमेश्वरः ॥ ७४-४४॥  
  
मातृकामन्त्रपुटितः स्वस्वस्थानं सदावतु ।  
धर्मात्मा धर्मसन्धिं मे पिङ्गलां पातु चण्डिकाम् ॥ ७४-४५॥  
  
विह्वलः सर्वदा पातु भोलानाथः सदाऽवतु ।  
सर्वदेशे सर्वपीठे कामरूपे विशेषतः ॥ ७४-४६॥  
  
सर्वदा योगिनीनाथः परमात्मा सदाऽवतु ।  
कामरूपाख्यपीठादि पञ्चाशत् पीठदेवताः ॥ ७४-४७॥  
  
पञ्चाशत्पीठमाया तु कामरूपं सदाशिवः ।  
भवो रुद्रो महेशश्च शङ्करो मन्मथान्तकः ॥ ७४-४८॥  
  
गुह्यकेशः पापहर्ता कपाली शूलधारकः ।  
पञ्चवक्त्रो दशभुजो भुजङ्गभूषणो हरः ॥ ७४-४९॥  
  
महाकालो महारुद्रो महावीरो हृदि स्थितः ।  
महादेवो महागुह्यो महामाया महागुणः ॥ ७४-५०॥  
  
पशुपतिर्विरूपाक्षो हरीशो धवलेश्वरः ।  
वटुकेशः क्रमाचार्यः पञ्चशूली हृदुद्भवः ॥ ७४-५१॥  
  
उन्मनीशः साहसिकः पराख्यः पर्वतेश्वरः ।  
सर्वात्मा च महात्मा च शिवात्मा च श्मशानगः ॥ ७४-५२॥  
  
क्रोधवीरः कालकारी सूक्ष्मधर्मा धुरन्धरः ।  
श्यामकः क्रूरहर्ता च गणेशः कालमाधवः ॥ ७४-५३॥  
  
ज्ञानात्मा कपिलात्मा च सिद्धात्मा योगिनीपतिः ।  
कोटिसूर्यप्रतीकाश एकपञ्चाशदीश्वराः ॥ ७४-५४॥  
  
सदा पान्तु मातृकस्थाः स्थितिसर्गलयात्मकाः ।  
आदिपीठं कामरूपं काञ्चीपीठं तदन्तिके ॥ ७४-५५॥  
  
अयोध्यापीठनगरं तदूर्ध्वे जालकन्धरम् ।  
जालन्धरं तदूर्ध्वे तु सिद्धपीठं तदन्तिके ॥ ७४-५६॥  
  
कालीपीठं तदूर्ध्वे तु चण्डिकापीठमग्रके ।  
अष्टपुरीमहापीठं कण्ठदेशं सदाशिवः ॥ ७४-५७॥  
  
सदा पातु महावीरः कालधर्मी परात्परः ।  
मधुपुरीमहापीठं चाष्टपुरान्तरस्थितम् ॥ ७४-५८॥  
  
मायावतीमहापीठं तदूर्ध्वे परिकीर्तितम् ।  
वाराणसीमहापीठं धर्मपीठं तदन्तिके ॥ ७४-५९॥  
  
ज्वालामुखीमहापीठं तदन्तःस्थं प्रकीर्तितम् ।  
तदूर्ध्वे च महापीठं ज्वलन्तीपीठमेव च ॥ ७४-६०॥  
  
तदूर्ध्वे पूणगिर्याख्यं कुरुक्षेत्रं तदन्तिके ।  
उड्डियानं तदूर्ध्वे तु कमलापीठमेव च ॥ ७४-६१॥  
  
हरिद्वारं महापीठं बदरीपीठमेव च ।  
व्यासपीठं नारदाख्यं तदूर्ध्वे वाडवानलम् ॥ ७४-६२॥  
  
हिङ्गुलादं तदूर्ध्वे तु लङ्कापीठं तदूर्ध्वके ।  
तदूर्ध्वे शारदापीठं रतिपीठं तदूर्ध्वके ॥ ७४-६३॥  
  
लिङ्गपीठं कलापीठं द्वारकापीठमेव च ।  
कपालपीठं हर्याख्ये वरदापीठमुत्तरे ॥ ७४-६४॥  
  
कालीपीठं तदूर्ध्वे तु तारापीठं तदूर्ध्वके ।  
उग्रतारामहापीठं महोग्रापीठमेव च ॥ ७४-६५॥  
  
नीलसरस्वतीपीठं जरापीठं तदूर्ध्वके ।  
तदूर्ध्वे गगनापीठं खेचरीपीठमेव च ॥ ७४-६६॥  
  
तदूर्ध्वे तारिणीपीठं सहस्रदलमध्यके ।  
कर्त्रीपीठं तदूर्ध्वे च देवीपीठं तदूर्ध्वके ॥ ७४-६७॥  
  
राजराजेश्वरीपीठं षोडशीपीठमेव च ।  
सहस्रदलमध्ये तु सहस्रपीठमेव च ॥ ७४-६८॥  
  
मध्ये एकजटापीठं कर्त्रीतीरकलोपरि ।  
षोडशीमुखविद्याभिर्वेष्टिता तारिणीकला ॥ ७४-६९॥  
  
काली नीला महाविद्या त्वरिता छिन्नमस्तका ।  
वाग्वादिनी चान्नपूर्णा देवी प्रत्यङ्गिरा पुनः ॥ ७४-७०॥  
  
कामाख्या वासली बाला मातङ्गी शैलवासिनी ।  
षोडशी भुवनेशानी भैरवी बगलामुखी ॥ ७४-७१॥  
  
धूमावती वेदमाता हरसिद्धा च दक्षिणा ।  
एता विद्या महाविद्याः शिवसेवनशोभिताः ॥ ७४-७२॥  
  
द्वाविंशतिमहाविद्या द्वारं द्वाविंशतिस्थलम् ।  
महापीठे सहस्रारे सर्वदा पान्तु मां कलाः ॥ ७४-७३॥  
  
सदाशिवः शक्तियुक्तः पातु चण्डेश्वरो हरः ।  
पञ्चामराधरः पातु देवीनाथः सदाऽवतु ॥ ७४-७४॥  
  
पार्वतीप्राणनाथो मे सर्वाङ्गं पातु सर्वदा ।  
अघोरनाथ ईशानो वरदो मदनान्तकः ॥ ७४-७५॥  
  
यज्ञहर्ता दक्षखण्डो वीरभद्रो दिगम्बरः ।  
अष्टादशभुजो रौद्रो नीलपङ्कजलोचनः ॥ ७४-७६॥  
  
त्रिलोचनः कालकामो महारुद्रो गणेश्वरः ।  
काकिनीवल्लभः शूली योगकर्ता महेश्वरः ॥ ७४-७७॥  
  
वागीश्वरः स्मरहरो महामन्त्रो हलायुधः ।  
श्रीनाथः पूजितो बालो बालेन्द्रो बलवाहनः ॥ ७४-७८॥  
  
बलरामः कृष्णरामो गोविन्दो माधवीश्वरः ।  
जितामित्रेश्वरश्चूडामणीशो मानदः सुखी ॥ ७४-७९॥  
  
मुखं वृन्दावनं पातु षड्दलाम्भोरुहस्थितम् ।  
वैष्णवीवल्लभः पातु ब्रह्माणं कुलकुण्डली ॥ ७४-८०॥  
  
विष्णुनाथः सदा पातु ब्रह्माग्निं गरुडध्वजः ।  
ज्वालामालाधरः पातु कालानलधरोऽवतु ॥ ७४-८१॥  
  
काकिनीवल्लभः पातु ईश्वरो भैरवेश्वरः ।  
महारुद्रो नीलकण्ठो मणिपूरं सुलाकिनीम् ॥ ७४-८२॥  
  
सदा पातु मणिगृहं रुद्राणीप्रियवल्लभः ।  
महारुद्रो नीलकण्ठो महाविष्णुं सदावतु ॥ ७४-८३॥  
  
राकिणीं विष्णुलक्ष्मीं च पातु मे वैष्णवीं कलाम् ।  
सदाशिवो नीलकण्ठो मम पातु हृदि स्थलम् ॥ ७४-८४॥  
  
ईश्वरं परमात्मानं मम रक्षतु शाकिनीम् ।  
सदाशिवं सदा पातु द्विदलस्थोऽपरो हरः ॥ ७४-८५॥  
  
हाकिनीशक्तितः पातु सहस्रारं शिवोऽवतु ।  
तारानाथविधिः पातु सहस्रारनिवासिनीम् ॥ ७४-८६॥  
  
महाकाशं सदा पातु तदधो वायुमण्डलम् ।  
वह्निमण्डलमापातु तदधः शाकिनीश्वरः ॥ ७४-८७॥  
  
तदात्मकः सदा पातु कीलालं कौलदेवता ।  
पृथिवीं पार्थिवः पातु सर्वदैकं सदाशिवः ॥ ७४-८८॥  
  
इत्थं रक्षाकरं नाथ कवचं देवदुर्लभम् ।  
प्रातःकाले पठेद्यस्तु सोऽभीष्टं फलमाप्नुयात् ॥ ७४-८९॥  
  
पूजाकाले पठेद्यस्तु कवचं साधकोत्तमः ।  
कीर्तिश्रीकान्तिमेधायुर्बृंहितो भवति ध्रुवम् ॥ ७४-९०॥  
  
अप्रकाश्यं महावीरकवचं सर्वसिद्धिदम् ।  
ज्ञानमात्रेण भूर्लोके जेता कालस्य योगिराट् ॥ ७४-९१॥  
  
अस्य धारणमात्रेण कालसूत्रान्तको भवेत् ।  
अस्य धारणपाठेन सर्वज्ञो भवति ध्रुवम् ॥ ७४-९२॥  
  
सर्वे व्यासवशिष्ठादिमहासिद्धाश्च योगिनः ।  
पठित्वा धारयित्वा ते प्रधानास्तत्त्वचिन्तकाः ॥ ७४-९३॥  
  
कण्ठे यो धारयेदेतत् कवचं त्वत्स्वरूपकम् ।  
मद्वक्त्राम्भोरुहोद्भूतं विद्यावाक्सिद्धिदायकम् ॥ ७४-९४॥  
  
युद्धे विजयमाप्नोति द्यूते वादे च साधकः ।  
कवचं धारयेद्यस्तु साधको दक्षिणे भुजे ॥ ७४-९५॥  
  
देवा मनुष्या गन्धर्वास्तस्य वश्या न संशयः ।  
कवचं शिरसा यस्तु धारयेद् यतमानसः ॥ ७४-९६॥  
  
करस्थास्तस्य देवेशि अणिमाद्यष्टसिद्धयः ।  
भूर्जपत्रे त्विमां विद्यां शुक्लपट्टेन वेष्टिताम् ॥ ७४-९७॥  
  
रजतोदरसंविष्टां कृत्वा च धारयेत् सुधीः ।  
सम्प्राप्य महतीं लक्ष्मीमन्ते तव शरीरधृक् ॥ ७४-९८॥  
  
यस्मै कस्मै न दातव्यं न प्रकाश्यं कदाचन ।  
शिष्याय भक्तियुक्ताय साधकाय प्रकाशयेत् ॥ ७४-९९॥  
  
योगिने ज्ञानयुक्ताय देयं धर्मात्मने सदा ।  
अन्यथा सिद्धिहानिः स्यात्सत्यं सत्यं न संशयः ॥ ७४-१००॥  
  
तव स्नेहान्महादेव कथितं कवचं शुभम् ।  
न देयं कवचं सिद्धं यदीच्छेदात्मनो हितम् ॥ ७४-१०१॥  
  
यदि भाग्यफलेनापि कवचं यदि लभ्यते ।  
धूर्तो वा कपटी वापि खलो वा दुर्ग्रहस्थितः ॥ ७४-१०२॥  
  
निजकर्मफलत्यागमवश्यं खलु कारयेत् ।  
तदा सिद्धिमवाप्नोति धर्मधाराधरो भवेत् ॥ ७४-१०३॥  
  
सिद्धिपूजाफलं तस्य दिवसे दिवसे सुधीः ।  
धूर्ततां खलतां मिथ्यां कापट्यं स विहाय च ॥ ७४-१०४॥  
  
राजराजेश्वरो भूत्वा जीवन्मुक्तो न संशयः ।  
योऽर्चयेद् गन्धपुष्पाद्यैः कवचं मन्मुखोदितम् ॥ ७४-१०५॥  
  
तेनार्चिता महादेव सर्वदेवा न संशयः ।  
राजसिकं मानसिकं तामसिकं परन्तपः ॥ ७४-१०६॥  
  
हृद्ये मानसिकं ध्यायन् पूजा राजसिकं स्मृतम् ।  
तामसिकं लोकमध्ये कवचार्चा त्रिधा मता ॥ ७४-१०७॥  
  
सिद्धकवचमाख्यातं केवलं ज्ञानसिद्धये ।  
मोक्षाय जगतां शम्भोः प्रियाय परमेश्वर ॥ ७४-१०८॥  
  
तन्त्रेऽस्मिन् सारसङ्केतं पूजाऽप्यारोपणादिकम् ।  
अन्तःकरणमध्ये तु सर्वकार्यमुदीरयेत् ॥ ७४-१०९॥  
  
राज्ये च प्रपठेत् स्तोत्रं कवचं ज्ञानसिद्धये ।  
 इति ते कथितं नाथ परमात्मनि मङ्गलम् ॥ ७४-११०॥  
  
यस्याराधनमात्रेण शिवत्वमुत किं प्रभो ॥ ७४-१११॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे सदाशिवकवचपाठो नाम  
चतुःसप्ततितमः पटलः ॥ ७४॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
