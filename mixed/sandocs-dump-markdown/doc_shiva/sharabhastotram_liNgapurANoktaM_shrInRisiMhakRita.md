---
Category: shiva
File name: sharabhastotram.itx
Indexextra: (Text
Language: Sanskrit
Latest update: February 22, 2020
Location: doc_shiva
Proofread by: Sivakumar Thyagarajan Iyer, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Sharabhastotram by Shri Nrisimha from Lingapurana
Transliterated by: Sivakumar Thyagarajan Iyer shivakumar24 gmail.com
engtitle: sharabhastotram by Shri Nrisimha from Lingapurana
itxtitle: sharabhastotram (liNgapurANoktaM shrInRisiMhakRita)
title: शरभस्तोत्रम् (लिण्गपुराणोक्तं श्रीनृइसिंहकृइत)

---
  
 लिङ्गपुराणोक्तं श्रीनृसिंहकृत शरभस्तोत्रम्   
ॐ श्रीगणेशाय नमः ।  
  
श्रीनृसिंह उवाच -  
नमो रुद्राय शर्वाय महाग्रासाय विष्णवे ।  
नम उग्राय भीमाय नमः क्रोधाय मन्यवे ।  
नमो भवाय शर्वाय शङ्कराय शिवाय ते ॥ १॥  
  
कालकालाय कालाय महाकालाआय मृत्यवे ।  
वीराय वीरभद्राय क्षयद्वीराय शूलिने ॥ २॥  
  
महादेवाय महते पशूनाम्पतये नमः ।  
एकाय नीलकण्ठाय श्रीकण्ठाय पिनाकिने ॥ ३॥  
  
नमोऽनन्ताय सूक्ष्माय नमस्ते मृत्युमन्यवे ।  
पराय परमेशाय परात्परतराय ते ॥ ४॥  
  
परात्पराय विश्वाय नमस्ते विश्वमूर्तये ।  
नमो विष्णुकलत्राय विष्णुक्षेत्राय भानवे ॥ ५॥  
  
कैवर्ताय किराताय महाव्याधाय शाश्वते ।  
भौरवाय शरण्याय महाभैरवरूपिणे ॥ ६॥  
  
नमो नृसिंहसंहर्त्रे नमः कालपुरारये ।  
महापाशौघसंहर्त्रे विष्णुमायान्तकारिणे ॥ ७॥  
  
त्र्यम्बकाय त्र्यक्षाय शिपिविष्टाय मीढुषे ।  
मृत्युञ्जयाय शर्वाय सर्वज्ञाय मखारये ॥ ८॥  
  
मखेशाय वरेण्याय नमस्ते वह्निरूपिणे ।  
महाघ्राणाय जिह्वाय प्राणापानप्रवर्तिने ॥ ९॥  
  
त्रिगुणाय त्रिशूलाय गुणातीताय योगिने ।  
संसाराय प्रवाहाय महायन्त्र प्रवर्तिने ॥ १०॥  
  
नमश्चन्द्राग्निसूर्याय मुक्तिवैचित्र्यहेतवे ।  
वरदायावताराय सर्वकारणहेतवे ॥ ११॥  
  
कपालिने करालाय पतये पुण्यकीर्त्तये ।  
अमोघायाग्निनेत्राय नकुलीशाय शम्भवे ॥ १२॥  
  
भिषक्तमाय मुण्डाय दण्डिने योगरूपिणे ।  
मेघवाहाय देवाय पार्वतीपतये नमः ॥ १३॥  
  
अव्यक्ताय विशोकाय स्थिराय स्थिरधन्विने ।  
स्थाणवे कृत्तिवासाय नमः पञ्चार्थहेतवे ॥ १४॥  
  
वरदाय कपर्दाय नमश्चन्द्रार्द्धमौलिने ।  
नमस्तेऽवरराजाय वयसां पतये नमः ॥ १५॥  
  
योगीश्वराय नित्याय सत्याय परमेष्ठिने ।  
सर्वात्मने नमस्तुभ्यं नमः सर्वेश्वराय ते ॥ १६॥  
  
एकद्वित्रिचतुःपञ्च कृत्वास्तेऽस्तु नमो नमः ।  
दशकृत्वस्तु साहस्रकृत्वस्ते च नमो नमः ॥ १७॥  
  
नमोऽपरिमितिं कृत्वाऽनन्तकृत्वो नमो नमः ।  
नमो नमो नमो भूयः पुनर्भूयो नमो नमः ॥ १८॥  
  
सूत उवाच  
नाम्नामष्टशतेनैव स्तुत्वाऽमृतये न तु ।  
पुनस्तु प्रार्थयामास नृसिंहं शरभेश्वरम् ॥ १९॥  
  
यदा यदा ममाज्ञानमत्यहङ्कारदूषितम् ।  
तदा तदाऽपनेतव्यं त्वयैव परमेश्वरः ॥ २०॥  
  
एवं विज्ञापयन्प्रीतः शङ्ङ्करं नरकेसरी ।  
नन्वशक्तो भवान्विष्णो! जीवितान्तं पराजितः ॥ २१॥  
  
तद्वक्त्रशेषमात्रान्तं कृत्वा शर्वस्य विग्रहम् ।  
शुक्तिशित्यं तदामङ्गं वीरभद्रः क्षणात्ततः ॥ २२॥  
  
इति लिङ्गपुराणोक्तं श्रीनृसिंहकृतं शरभस्तोत्रं सम्पूर्णम् ॥  
  
  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, Psa Easwaran psaeaswaran  
  
