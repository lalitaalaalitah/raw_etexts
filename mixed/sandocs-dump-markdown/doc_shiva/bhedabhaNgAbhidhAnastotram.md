---
Category: shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: bhedabhangAbhidhAnastotram.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: bhedabhangAbhidhAnastotram
engtitle: bhedabhangAbhidhAnastotram
itxtitle: bhedabhaNgAbhidhAnastotram
title: भेदभण्गाभिधानस्तोत्रम्

---
  
 भेदभङ्गाभिधानस्तोत्रम्   
  
श्रीगणेशाय नमः ॥  
  
चतुर्वाहनाभ्यम्बुजाद्भूतवन्तं भवन्तं भवच्छेदकर्तारमुग्रम् ।  
मुखानां चतुष्कं दधानं प्रधानं शिवं सृष्टिकर्तारमीशानमीडे ॥ १॥  
  
उमाङ्कश्रितं स्वं करं चोत्क्षिपन्तं गिरीशोत्तमाङ्गस्थचन्द्रं दिधीर्षुम् ।  
मुहुर्गर्जितं सस्मितं सर्वपूज्यं शिवं विघ्नहर्तारमीशानमीडे ॥ २॥  
  
सुमेरोः समन्तात्सदैवाशु यन्तं सहस्रोस्रभासा नभो भासयन्तम् ।  
जगद्भद्रहेतोर्धृतानेकरूपं शिवं व्याधिहर्तारमीशानमीडे ॥ ३॥  
  
रमाजानकीरुक्मिणीजाम्बवत्याद्यनेकस्वशक्तिस्फुरद्वामभागम् ।  
हृषीकेशरामाघशित्र्वादिसञ्ज्ञं शिवं सर्वदातारमीशानमीडे ॥ ४॥  
  
धनाध्यक्षरूपेण ऋक्थान्यवन्तं कुबेरालकेशादिनामौघवन्तम् ।  
पुलस्त्यान्वयोत्पत्तिभाजं विराजं शिवं द्रव्यदातारमीशानमीडे ॥ ५॥  
  
प्रशस्तारुविद्यानिधानं सुधानं स्वभूस्वापपर्यङ्कतां सन्दधानम् ।  
अनन्तावतारच्छलेनाधिशीर्षं शिवं भूमिधर्तारमीशानमीडे ॥ ६॥  
  
अनेकक्रियारूपनामप्रकाशैर्निजं देवतापञ्चकं दर्शयन्तम् ।  
तथैवावतारान् दशान्यांश्च लोके नटं वाखिलं दैवतं ज्योतिरीडे ॥ ७॥  
  
श्रुतेर्नेह नानेति शब्दप्रमाणैर्मुनिभ्यस्तदर्थावयवैः पुराणैः ।  
निजामेकतां द्योतयन्तां सुधीभ्यः सदासच्चिदात्मानमीशानमीडे ॥ ८॥  
  
अजस्रेश्वराराधने दत्तचेता महात्माच्युताद्याश्रमान्तः परिव्राट् ।  
अकार्षीदिदं भेदभङ्गाभिधानं मुदे स्तोत्रमन्तर्भिदाभङ्गभाजाम् ॥ ९॥  
  
इति श्रीमत्परमहंसपरिव्राजकाचार्यश्रीमदच्युताश्रमविरचितं  
भेदभङ्गाभिधानस्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
