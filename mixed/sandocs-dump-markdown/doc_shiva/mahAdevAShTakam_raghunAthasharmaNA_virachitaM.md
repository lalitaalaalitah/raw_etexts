---
Author: Raghunathasharma
Category: aShTaka, shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: mahAdevAShTakam.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAdevAShTakam
engtitle: mahAdevAShTakam
itxtitle: mahAdevAShTakam (raghunAthasharmaNA virachitaM)
title: महादेवाष्टकम् (रघुनाथशर्मणा विरचितं)

---
  
 महादेवाष्टकम्   
  
श्रीगणेशाय नमः ॥  
  
शिवं शान्तं शुद्धं प्रकटमकलङ्कं श्रुतिनुतं  
     महेशानं शम्भुं सकलसुरसंसेव्यचरणम् ।  
गिरीशं गौरीशं भवभयहरं निष्कलमजं  
     महादेवं वन्दे प्रणतजनतापोपशमनम् ॥ १॥  
  
सदा सेव्यं भक्तैर्हृदि वसन्तं गिरिशय-  
     मुमाकान्तं क्षान्तं करधृतपिनाकं भ्रमहरम् ।  
त्रिनेत्रं पञ्चास्यं दशभुजमनन्तं शशिधरं  
     महादेवं वन्दे प्रणतजनतापोपशमनम् ॥ २॥  
  
चिताभस्मालिप्तं भुजगमुकुटं विश्वसुखदं  
     धनाध्यक्षस्याङ्गं त्रिपुरवधकर्तारमनघम् ।  
करोटीखट्वाङ्गे ह्यरसि च दधानं मृतिहरं  
     महादेवं वन्दे प्रणतजनतापोपशमनम् ॥ ३॥  
  
सदोत्साहं गङ्गाधरमचलमानन्दकरणं  
     पुरारातिं भातं रतिपतिहरं दीप्तवदनम् ।  
जटाजूटैर्जुष्टं रसमुखगणेशानपितरं  
     महादेवं वन्दे प्रणतजनतापोपशमनम् ॥ ४॥  
  
वसन्तं कैलासे सुरमुनिसभायां हि नितरां  
     ब्रुवाणं सद्धर्मं निखिलमनुजानन्दजनकम् ।  
महेशानी साक्षात्सनकमुनिदेवर्षिसहिता  
     महादेवं वन्दे प्रणतजनतापोपशमनम् ॥ ५॥  
  
शिवां स्वे वामाङ्गे गुहगणपतिं दक्षिणभुजे  
     गले कालं व्यालं जलधिगरलं कण्ठविवरे ।  
ललाटे श्वेतेन्दुं जगदपि दधानं च जठरे  
     महादेवं वन्दे प्रणतजनतापोपशमनम् ॥ ६॥  
  
सुराणां दैत्यानां बहुलमनुजानां बहुविधं  
     तपःकुर्वाणानां झटिति फलदातारमखिलम् ।  
सुरेशं विद्येशं जलनिधिसुताकान्तहृदयं  
     महादेवं वन्दे प्रणतजनतापोपशमनम् ॥ ७॥  
  
वसानं वैयाघ्रीं मृदुलललितां कृत्तिमजरां  
     वृषारूढं सृष्ट्यादिषु कमलजाद्यात्मवपुषम् ।  
अतर्क्यं निर्मायं तदपि फलदं भक्तसुखदं  
     महादेवं वन्दे प्रणतजनतापोपशमनम् ॥ ८॥  
  
इदं स्तोत्रं शम्भोर्दुरितदलनं धान्यधनदं  
     हृदि ध्यात्वा शम्भुं तदनु रघुनाथेन रचितम् ।  
नरः सायम्प्रातः पठति नियतं तस्य विपदः  
     क्षयं यान्ति स्वर्गं व्रजति सहसा सोऽपि मुदितः ॥ ९॥  
  
इति पण्डितरघुनाथशर्मणा विरचितं श्रीमहादेवाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
