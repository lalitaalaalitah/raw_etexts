---
Author: Sachchidananda Shivabhinava Nrisimha Bharati Swamigal
Category: shiva, sachchidAnanda-shivAbhinava-nRisiMhabhAratI
File name: dakShiNAmUrtimanusuvarNamAlAstavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_shiva
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dakShiNAmUrtimanusuvarNamAlAstavaH
engtitle: dakShiNAmUrtimanusuvarNamAlAstavaH
itxtitle: dakShiNAmUrtimanusuvarNamAlAstavaH (shivAbhinavanRisiMhabhAratIvirachitaH)
title: दक्षिणामूर्तिमनुसुवर्णमालास्तवः (शिवाभिनवनृइसिंहभारतीविरचितः)

---
  
 श्रीदक्षिणामूर्तिमनुसुवर्णमालास्तवः   
ओमिति निखिला देवा यस्याज्ञां शिरसि कुर्वते सततम् ।  
ओङ्कारपद्मभृङ्गं तमहं प्रणमामि दक्षिणामूर्तिम् ॥ १॥  
  
नत्वा यत्पदयुग्मं मूका अपि वाग्विधूतगुरवः स्युः ।  
नतजनरक्षणदक्षं तमहं प्रणमामि दक्षिणामूर्तिम् ॥ २॥  
  
मोहमतङ्गजभेदनपञ्चास्या यत्पदाम्बुजप्रणताः ।  
मोहान्धकारमिहिरं तमहं प्रणमामि दक्षिणामूर्तिम् ॥ ३॥  
  
भववारिधिमाशु तरेत्कुल्यामिव यत्पदाम्बुजध्यानात् ।  
भगवत्पदादिरूपं तमहं प्रणमामि दक्षिणामूर्तिम् ॥ ४॥  
  
गतिविजितहंसगर्वं गगनमरुद्वह्णिजलधरारूपम् ।  
गजमुखषडास्यपूजितमनिशं प्रणमामि दक्षिणामूर्तिम् ॥ ५॥  
  
वरयन्तेऽखिलविद्याः स्वयमेव यदङ्घ्रिपद्मनम्रजनान् ।  
वनवासलोलचित्तं तमहं प्रणमामि दक्षिणामूर्तिम् ॥ ६॥  
  
तेन जितं जगदखिलं तेनैवात्तं समस्तभाग्यं च ।  
येन त्वत्पदयुगलं पूजितमपि जातु दक्षिणामूर्ते ॥ ७॥  
  
दमशममुखास्तु सुगुणाः प्राप्यन्ते सत्वरं यस्य ।  
पादाम्बुजयुगनमनात्तमहं प्रणमामि दक्षिणामूर्तिम् ॥ ८॥  
  
क्षितिपतयो दासाः स्युर्यत्पादपाथोजपूजकस्याशु ।  
क्षितिधरशिखरावासं तमहं प्रणमामि दक्षिणामूर्तिम् ॥ ९॥  
  
णाणेति यन्मनुस्थं वर्णं जप्तुः समस्तपुरुषार्थाः ।  
करतलमध्यगताः स्युस्तमहं प्रणमामि दक्षिणामूर्तिम् ॥ १०॥  
  
मूर्तिं निरीक्ष्य मोहं प्राप्यागसुता पुरा तपस्तेपे ।  
यस्य प्राप्त्यै सुचिरं तमहं प्रणमामि दक्षिणामूर्तिम् ॥ ११॥  
  
तस्याणिमादिसिद्धिर्विनैव योगं भवेन्न सन्देहः ।  
तरुणेन्दुभूषितजटं यस्त्वां नमतीह दक्षिणामूर्ते ॥ १२॥  
  
ये त्वत्पादाब्जयुगलं चित्ते सन्दधति दक्षिणामूर्ते ।  
तान्मत्तवारणेन्द्रा दधति तुरङ्गाः सुवर्णशिबिकाश्च ॥ १३॥  
  
मथितासुरसन्दोहं मानसचरमद्रिराजतनयायाः ।  
मानप्रदमानमतामनिशं प्रणमामि दक्षिणामूर्तिम् ॥ १४॥  
  
ह्यम्भोधौ लुठतां तत्पारं गन्तुं यदीयपदभक्तिः ।  
संसृतिरूपे नौका तमहं प्रणमामि दक्षिणामूर्तिम् ॥ १५॥  
  
मेधाप्रज्ञे चेटीभावं व्रजतो यदङ्घ्रिनतिकर्तुः ।  
मेनासखजाकान्तं तमहं प्रणमामि दक्षिणामूर्तिम् ॥ १६॥  
  
धां बापूर्वां निखिलां योऽरं वारयति भक्तवृन्दस्य ।  
धाम्नामपि धामत्वदमनिशं प्रणमामि दक्षिणामूर्तिम् ॥ १७॥  
  
प्रज्ञामात्रशरीरं प्रणताघाम्भोधिकुम्भसञ्जातम् ।  
प्रत्यक्षं नतविततेः सततं प्रणमामि दक्षिणामूर्तिम् ॥ १८॥  
  
ज्ञांशीभूताञ्जीवान् भवमग्नान् ब्रह्मबोधदानेन ।  
कुर्वाणं प्रविमुक्तान् सततं प्रणमामि दक्षिणामूर्तिम् ॥ १९॥  
  
प्रत्नवचस्ततिगेयं प्रज्ञादानप्रचण्डनिजनमनम् ।  
प्रणवप्रतिपाद्यतनुं सततं प्रणमामि दक्षिणामूर्तिम् ॥ २०॥  
  
यस्यार्धवर्ष्मलाभादेवाभूत्सर्वमङ्गला गिरिजा ।  
यमिवरहृदब्जनिलयं तमहं प्रणमामि दक्षिणामूर्तिम् ॥ २१॥  
  
छत्रीभूतवटागं छन्नमविद्याऽऽख्यवाससानादिम् ।  
छत्रादिनृपविभूतिदमनिशं प्रणमामि दक्षिणामूर्तिम् ॥ २२॥  
  
स्वाहास्वधानिषेव्यं स्वाकृतिसन्तोषितागजाहृदयम् ।  
स्वाहासहायतिलकं सततं प्रणमामि दक्षिणामूर्तिम् ॥ २३॥  
  
हासाधरीकृतविधुं हालाहलशोभमानगलदेशम् ।  
हारायिताहिराजं सततं प्रणमामि दक्षिणामूतिम्म् ॥ २४॥  
  
श्रीमन्नृसिंहयतिराट्शिष्यः श्रीसच्चिदानन्दः ।  
अकरोद्गुरुवरकृपया स्तोत्रं श्रीदक्षिणामूर्तेः ॥ २५॥  
  
मनुवर्णघटितमेतत्स्तोत्रं यः पठति भक्तिसंयुक्तः ।  
तस्मै वटतटवासी दद्यात्सकलाः कलास्त्वरितम् ॥ २६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीदक्षिणामूर्तिमनुसुवर्णमालास्तवः समाप्तः ।  
  
  
Proofread by PSA Easwaran psaeaswaran at gmail.com  
  
