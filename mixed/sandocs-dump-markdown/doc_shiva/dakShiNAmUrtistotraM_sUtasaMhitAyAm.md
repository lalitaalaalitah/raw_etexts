---
Category: shiva, stotra
File name: dakShiNAmUrtistotraSutasamhita.itx
Language: Sanskrit
Latest update: July 4, 2012
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism
Sublocation: shiva
Text title: dakShiNAmUrtistotra from Suta Samhita
Texttype: stotra
Transliterated by: Venkata sriram P venkatasriramp at yahoo.in
engtitle: dakShiNAmUrtistotra from Suta Samhita
itxtitle: dakShiNAmUrtistotraM sUtasaMhitAyAm
title: दक्षिणामूर्तिस्तोत्रं सूतसंहितायाम्

---
  
 दक्षिणामूर्तिस्तोत्रं सूतसंहिता   
  
प्रलम्बितजटाबद्धं चन्द्ररेखावतंसकम् ।  
नीलग्रीवं शरच्चन्द्रिकाभिर्विराजितम् ॥ १॥  
  
गोक्षीरधवलाकारं चन्द्रबिम्बसमाननम् ।  
सुस्मितं सुप्रसन्नं च स्वात्मतत्त्वैकसंस्थितम् ॥ २॥  
  
गङ्गाधरं शिवं शान्तं लसत्केयूरमण्डितम् ।  
सर्वाभरणसंयुक्तं सर्वलक्षणसंयुतम् ॥ ३॥  
  
वीरासने समासीनं वेदयज्ञोपवीतिनम् ।  
भस्मधाराभिरामं तं नागाभरणभूषितम् ॥ ४॥  
  
व्याघ्रचर्माम्बरं शुद्धं योगपट्टावृतं शुभम् ।  
सर्वेषां प्राणिनामात्मज्ञापस्मारपृष्टतः ॥ ५॥  
  
विन्यस्तचरणं सम्यग् ज्ञानमुद्राधरं हरम् ।  
सर्वविज्ञानरत्नानं कोशभूतं सुपुस्तकम् ॥ ६॥  
  
दधानं सर्वतत्त्वाक्षमालिकां कुण्डिकामपि ।  
स्वात्मभूतपरानन्दपरशक्त्यर्ध विग्रहम् ॥ ७॥  
  
धर्मरूपवृषोपेतं धार्मिकैर्वेदपारगैः ।  
मुनिभिस्संऋतं मायावटमूलाश्रितं शुभम् ॥ ८॥  
  
ईशानं सर्वविद्यानामीश्वरेश्वरमव्ययम् ।  
उत्पत्त्यादिविनिर्मुक्तं ओङ्कारकमलासनम् ॥ ९॥  
  
स्वात्मविद्याप्रदानेन सदा संसारमोचकम् ।  
रुद्रं परमकारुण्यात्सर्वप्राणिहिते रतम् ॥ १०॥  
  
उपासकानां सर्वेषामभीष्टसकलप्रदम् ।  
दक्षिणामूर्तिदेवाख्यं जगत्स्वर्गादिकारणम् ॥ ११।  
समागत्य महाभक्त्या दण्डवत्पृथिवीतले ।  
प्रणम्य बहुशो देवं समाराध्य यथा बलम् ॥ १२॥  
  
रुद्र यत्ते मुखं तेन दक्षिणं पाहि मामिति ।  
उक्त्वा पुनः पुनर्देवं पूजयामास भक्तितः ॥ १३॥  
  
॥ इति सूतसंहितान्तर्गतम् दक्षिणामूर्तिस्तोत्रम् ॥  
  
  
Encoded by Venkata sriram P, venkatasriramp at yahoo.in   
Proofread by Sunder Hattangadi  
  
