---
Category: shiva, suprabhAta
File name: drAkShApurIvAsabhImeshvarasuprabhAtam.itx
Indexextra: (Video)
Language: Sanskrit
Latest update: April 25, 2020
Location: doc_shiva
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: shiva
Text title: Shri Maddrakshapurivasa Bhimeshvarasuprabhatam
engtitle: drAkShApurIvAsabhImeshvarasuprabhAtam
itxtitle: drAkShApurIvAsabhImeshvarasuprabhAtam
title: द्राक्षापुरीवासभीमेश्वरसुप्रभातम्

---
  
 श्रीमद्द्राक्षापुरीवास भीमेश्वरसुप्रभातम्   
श्रीमद्दक्षपुरीवास भीमेश्वर महाप्रभो ।  
भवच्चरणसान्निद्ध्ये सुप्रभातं मयार्पितम् ॥ १॥  
  
उत्तिष्ठोत्तिष्ठ भीमेश उत्तिष्ठ वृषवाहन ।  
उत्तिष्ठ शिव  गौरीश त्रैलोक्यं मङ्गलं कुरु ॥ २॥  
  
जय दक्षपुराधीश जय श्रीवृषभध्वज ।  
जय माणिक्यदेवीश त्रैलोक्यं मङ्गलं कुरु ॥ ३॥  
  
मातस्समस्तजगतां सुखदानदक्षे  
     भीमेशवामनिलये  श्रितपारिजाते ।  
शर्वाणि दक्षपुरनित्यनिवासदीक्षे  
     भीमेशदेवदयिते तव सुप्रभातम् ॥ ४॥  
  
तव सुप्रभातमरविन्दलोचने  
     भवतु प्रसन्नमुखचन्द्रशोभिते ।  
विधिवासुदेववनितादिपूजिते  
     भीमेशदेवदयिते तव सुप्रभातम् ॥ ५॥  
  
शर्वाणि सस्मितलसन्मुखचन्द्रबिम्बे  
     भीमाधरोष्ठपरिपूर्णकृपावलम्बे ।  
कादम्बिकावननिवासिनि लोकमान्ये  
     भीमेशदेवदयिते तव सुप्रभातम् ॥ ६॥  
  
चम्पालताङ्गि शुभकारिणि शातकुम्भ-  
     शुम्भत्प्रभाजयविराजदुरोजयुग्मे ।  
शर्मप्रदायिनि शशाङ्ककलावतंसे  
     भीमेशदेवदयिते तव सुप्रभातम् ॥ ७॥  
  
देवेन्द्रमौलिमणिस्थलनतपादपद्म  
     सर्वाप्सराभिनयशोभितचत्वरान्त ।  
भक्तार्तिपर्वतसुवज्रशिवेश शम्भो  
     श्रीभीमशङ्करविभो तव सुप्रभातम् ॥ ८॥  
  
श्रीभीमनाथ करुणाकर दीनबन्धो  
     श्रीशादिदेवगणपालितलोकबन्धो ।  
श्रीपार्वतीवदनपङ्कजपद्मबन्धो  
     श्रीभीमशङ्करविभो तव सुप्रभातम् ॥ ९॥  
  
ब्रह्मादिदेवनुत देवगणाधिनाथ  
     देवेन्द्रवन्द्य मृदुपङ्कजपादयुग्म ।  
देवर्षिनारदमुनीन्द्रसुगीतकीर्ते  
     श्रीभीमशङ्करविभो तव सुप्रभातम् ॥ १०॥  
  
हीरादिदिव्यमणियुक्तकिरीटहार-  
     केयूरकुण्डललसत्कवचाभिराम ।  
भक्तार्चित प्रणववाच्यनिजस्वरूप  
     श्रीभीमशङ्करविभो तव सुप्रभातम् ॥ ११॥  
  
श्रीदक्षवाटपुरसंस्थितदिव्यलिङ्ग  
     त्रैलिङ्गलिङ्ग त्रिगुणात्मक शक्तियुक्त ।  
वन्दारुवृन्दनुत वेदवनीविहार  
     श्रीभीमशङ्करविभो तव सुप्रभातम् ॥ १२॥  
  
पञ्चाक्षरादिमनुयन्त्रितगाङ्गतोयैः  
     पञ्चामृतैः प्रमुदितेन्द्रयुतैर्मुनीन्द्रैः ।  
पट्टाभिषिक्त हरियुक्त शिवासनाथ  
     श्रीभीमशङ्करविभो तव सुप्रभातम् ॥ १३॥  
  
कैलासनाथ कलिदोषमहान्धसूर्य  
     कञ्जासनादिसुरवन्दितपादपद्म ।  
वेश्याप्रनृत्यपरितुष्टमनोऽम्बुजात  
     श्रीभीमशङ्करविभो तव सुप्रभातम् ॥ १४॥  
  
अग्रे वसन्ति तव पादतले सुभक्त्या  
     दिक्पालका विनयनम्रशिरःप्रयुक्ताः ।  
शम्भो महेश इति देव वदन्ति ये त्वां  
     श्रीभीमशङ्करविभो तव सुप्रभातम् ॥ १५॥  
  
लिङ्गाकृते निखिलजीवगणात्मलिङ्ग  
     गङ्गाधर प्रमथसेवितदिव्यपाद ।  
भोगीन्द्रहार परिरक्षितसाधुलोक  
     श्रीभीमशङ्करविभो तव सुप्रभातम् ॥ १६॥  
  
शम्भो शशाङ्कधर शङ्कर  शूलपाणे  
     स्वामिन्  त्रिशूलधर मोक्षद भोगदायिन् ।  
सर्वावतारधर पालितजीवलोक  
     श्रीभीमशङ्करविभो तव सुप्रभातम् ॥ १७॥  
  
श्रीभीमनाथ हर दिव्यतलाधिवास  
     श्रीपार्वतीहृदयपङ्कजभृङ्गरूप ।  
श्रीनीलकण्ठ पर शर्व उमेश शम्भो  
     श्रीभीमशङ्करविभो तव सुप्रभातम् ॥ १८॥  
  
कन्दर्पदर्पहर कञ्जभवादिवन्द्य  
     गौरीकुचाम्बुरुहकुट्मललोलदृष्टे ।  
भद्रप्रदातृभवभक्तिसुलभ्य देव  
     श्रीभीमशङ्करविभो तव सुप्रभातम् ॥ १९॥  
  
भस्मप्रलिप्तशुभदायक दिव्यमूर्ते  
     भस्मासुरादिखलमर्दनकम्ररूप ।  
गौरीविनिर्मितसुभक्ष्यसुभोज्यभोजिन्  
     श्रीभीमशङ्करविभो तव सुप्रभातम् ॥ २०॥  
  
नन्दीशवाह नरकार्णवकर्णधार  
     नारायणादिसुरसंस्तुतदिव्यनाम ।  
श्रीदक्षवाटपुरनिर्मितदिव्यसौध  
     श्रीभीमशङ्करविभो  तव सुप्रभातम् ॥ २१॥  
  
श्रीमन्गणादिमुनिभावितदिव्यदेह  
     त्रय्यन्तवेद्य त्रिपुरान्तक  श्रीत्रिनेत्र ।  
ज्ञानार्थदानपरिनिष्ठितदिव्यचित्त  
     श्रीभीमशङ्करविभो  तव सुप्रभातम् ॥ २२॥  
  
व्यासादिपण्डितवरस्तुत  दिव्यचित्त  
     भक्तालिदिव्यपदवीप्रद  भासुराङ्ग ।  
संसारसार शिव शान्त  सुरूप  शम्भो  
     श्रीभीमशङ्करविभो तव सुप्रभातम् ॥ २३॥  
  
उन्मील्य नेत्रयुगलं द्विजवृन्दमाशु  
     पञ्चाक्षरीजपसुनिष्ठितदिव्यचित्त ।  
आयाति ते पदसरोजतलन्तु नित्यं  
     श्रीभीमशङ्करविभो तव सुप्रभातम् ॥ २४॥  
  
तन्त्रीनिबद्धस्वरयुक्तवर्णा  
     गायन्ति ते दिव्यचरित्रमारात् ।  
भक्त्या नितान्तं भवनारदाद्या  
     भीमेशभूयात् तव सुप्रभातम् ॥ २५॥  
  
श्रितालिसत्काम्यसुपारिजात  
     श्रीविष्णुचक्रप्रद भव्यतीर्थ ।  
श्रीसूर्यहस्तार्चितदिव्यपाद  
     भीमेशभूयात् तव सुप्रभातम् ॥ २६॥  
  
श्रीबिल्वपत्रार्चितपादपद्म  
     श्रीविष्णुहृत्तामरसाभिरम्य ।  
नागेन्द्रभूषाप्रिय नाकवन्द्य  
     भीमेशभूयात् तव सुप्रभातम् ॥ २७॥  
  
श्रीसप्तगोदावरिहेमपदैः  
     सम्पूजितुं त्वां तु नितान्तभक्त्या ।  
आयान्ति भक्ताश्च सुदूरदेशात्  
     भीमेशभूयात् तव सुप्रभातम् ॥ २८॥  
  
श्रीसप्तगोदावरिपूतनीरैः  
     मूर्धाभिषिक्तेश्वर मङ्गलाङ्ग ।  
शम्भो महादेव जगन्निवास  
     भीमेशभूयात् तव सुप्रभातम् ॥ २९॥  
  
इत्थं वृषध्वजविभोरिह सुप्रभातं  
     ये सज्जनाः प्रतिदिनं पठितुं प्रवृत्ताः ।  
तेषां प्रभातसमये शिवभक्तिमाद्यां  
     प्रज्ञां सुमुक्तिपदवीं श्रियमाशु दद्यात् ॥ ३०॥  
  
इति द्राक्षारामभीमेश्वरसुप्रभातं सम्पूर्णम् ।  
  
  
Proofread by PSA Easwaran   
  
