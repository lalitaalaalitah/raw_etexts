---
Category: aShTaka, shiva
File name: shiva8_1.itx
Indexextra: (version 1 prabhuM prANanAthaM (meaning))
Language: Sanskrit
Latest update: January 23, 2010, November 2, 2016
Location: doc_shiva
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivAShTakaM 1
Transliterated by: NA
engtitle: shivAShTakam 1
itxtitle: shivAShTakam 1 (prabhuM prANanAthaM)
title: शिवाष्टकम् १ (प्रभुं प्राणनाथं)

---
  
 श्रीशिवाष्टकं १   
  
          ॥ अथ श्री शिवाष्टकं ॥  
  
प्रभुं प्राणनाथं विभुं विश्वनाथं जगन्नाथनाथं सदानन्दभाजम् ।  
भवद्भव्यभूतेश्वरं भूतनाथं शिवं शङ्करं शम्भुमीशानमीडे ॥ १॥  
  
गले रुण्डमालं तनौ सर्पजालं महाकालकालं गणेशाधिपालम् ।  
जटाजूटगङ्गोत्तरङ्गैर्विशालं शिवं शङ्करं शम्भुमीशानमीडे ॥ २॥  
  
मुदामाकरं मण्डनं मण्डयन्तं महामण्डलं भस्मभूषाधरं तम् ।  
अनादिह्यपारं महामोहहारं शिवं शङ्करं शम्भुमीशानमीडे ॥ ३॥  
  
वटाधोनिवासं महाट्टाट्टहासं महापापनाशं सदासुप्रकाशम् ।  
गिरीशं गणेशं महेशं सुरेशं शिवं शङ्करं शम्भुमीशानमीडे ॥ ४॥  
  
गिरिन्द्रात्मजासङ्ग्रहीतार्धदेहं गिरौ संस्थितं सर्वदा सन्नगेहम् ।  
परब्रह्मब्रह्मादिभिर्वन्ध्यमानं शिवं शङ्करं शम्भुमीशानमीडे ॥ ५॥  
  
कपालं त्रिशूलं कराभ्यां दधानं पदाम्भोजनम्राय कामं ददानम् ।  
बलीवर्दयानं सुराणां प्रधानं शिवं शङ्करं शम्भुमीशानमीडे ॥ ६॥  
  
शरच्चन्द्रगात्रं गुणानन्द पात्रं त्रिनेत्रं पवित्रं धनेशस्य मित्रम् ।  
अपर्णाकलत्रं चरित्रं विचित्रं शिवं शङ्करं शम्भुमीशानमीडे ॥ ७॥  
  
हरं सर्पहारं चिता भूविहारं भवं वेदसारं सदा निर्विकारम् ।  
श्मशाने वसन्तं मनोजं दहन्तं शिवं शङ्करं शम्भुमीशानमीडे ॥ ८॥  
  
स्तवं यः प्रभाते नरः शूलपाणे पठेत् सर्वदा भर्गभावानुरक्तः ।  
स पुत्रं धनं धान्यमित्रं कलत्रं विचित्रं समासाद्य मोक्षं प्रयाति ॥ ९॥  
  
॥ इति शिवाष्टकम् ॥  
  
  
  
Encoded NA  
  
