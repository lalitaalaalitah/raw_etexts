---
Category: shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: IshAnastavaH.itx
Language: Sanskrit
Latest update: February 20, 2017
Location: doc_shiva
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: IshAnastavaH
engtitle: IshAnastavaH
itxtitle: IshAnastavaH
title: ईशानस्तवः

---
  
 ईशानस्तवः   
  
श्रीगणेशाय नमः ॥  
  
यः षड्वक्त्रगजाननाद्भुतसुताविष्कारणव्यञ्जिताचिन्त्योत्पादनवैभवां  
गिरिसुतां मायां निजाङ्गे दधत् ।  
सेव्यां संसृतिहानये त्रिपथगां विद्यां च मूर्ध्ना वहन्  
     स्वं ब्रह्मस्वमभिव्यनक्ति भजतः पायात् स गङ्गाधरः ॥ १॥  
  
यस्यालोच्य कपर्ददुर्गविलुठत्गङ्गाम्बुशौक्ल्याच्छता-  
     माधुर्याणि पाराजयोदितशुचा क्षीणः कलामात्रताम् ।  
बिभ्रत् पित्सति नूनमुत्कटजटाजूटोच्चकूटाच्छशी  
     लालाटक्षिशिखासु सोऽस्तु भजतां भव्याय गङ्गाधरः ॥ २॥  
  
यल्लालाटकृपीटयोनिसततासङ्गाद्विलीनः शशी  
गङ्गारूपमुपेत्य तत्प्रशमनाशक्तः कृशाङ्गः शुचा ।  
उद्बध्नाति तनुं त्रपापरवशो मन्ये जटादामभिः  
पायात् स्तव्यविभाव्यनव्यचरितो भक्तान् स गङ्गाधरः ॥ ३॥  
  
अङ्कारूढधराधराधिपसुतासौन्दर्यसन्तर्जिता  
     गङ्गा यस्य कपर्ददुर्गमदने लीना विलीना ह्रिया ।  
चिन्तापाण्डुतनुः स्खलन्त्यविरतं पार्वत्यसूयास्मितै-  
     रन्तर्धिं बहु मन्यतेऽस्तु भजतां भूत्यै स गङ्गाधरः ॥ ४॥  
  
मुग्धां स्निग्ध इव प्रतार्य गिरिजामर्धाङ्गदानच्छलान्-  
     नित्योद्दद्बहुलभ्रमां त्रिपथगामात्मोत्तमाङ्गे वहन् ।  
स्ताने यो विषमेक्षणस्वपदवीमारोप्यते कोविदैः  
     प्रच्छन्नप्रणयक्रमोऽस्तु भजतां प्रीत्यै स गङ्गाधरः ॥ ५॥  
  
संवासज्जसुरासुरर्पिपरिषद्व्याकीर्णपुष्पाञ्जलि-  
     प्रश्च्योतन्मकरन्दबिन्दुसततासारः पतन्मस्तके ।  
यस्याविश्रमसम्भृतस्त्रिपथगा नाम्ना जनैः ख्याप्यते  
     स त्रैलोक्यनिषेविताङ्घ्रियुगलः पुष्णातु गङ्गाधरः ॥ ६॥  
  
यस्मिन्नुद्धतताण्डवैकरसतासाटोपनाव्यक्रमे  
     विस्रस्तासु जटासु भासुरतनुर्धाराशतैः पातुका ।  
गङ्गाजङ्गमवारिपर्वतधियं चित्ते विधत्ते सता-  
     मेवं चित्रविभूतिरस्तु भजतां भव्याय गङ्गाधरः ॥ ७॥  
  
यो गङ्गापयसि प्रभो तव महानत्यादरः कल्पते  
सम्मूर्च्छद्विषयापनाय विधते क्रुद्ध्यस्यसत्योक्तये ।  
ईशानस्तव सागरान्तगमने वाप्यः पुराण्योऽक्षमाः  
सङ्क्षिप्येत्वममिष्टुतः ससितगुः प्रीतोऽस्तु गङ्गाधरः ॥ ८॥  
  
इतीशनस्तवः सम्पूर्णः ॥  
  
  
Proofread by Pallasena Narayanaswami ppnswami at gmail.com  
  
