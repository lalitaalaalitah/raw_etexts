---
Author: Bhadragiri Achyuth Das Ji
Category: shiva, aShTaka
Description/comments: Shri Kuladevata Bhakti Sudha | Shri Shankar Shanbhogue, Kuladevata
  Temple is at Ramnathi, Ponda, Goa.  Sung by Shankar Shanbhogue
File name: rAmanAthAShTakam2.itx
Indexextra: (Audio)
Language: Sanskrit
Latest update: January 29, 2019
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: rAmanAthAShTakam 2
engtitle: rAmanAthAShTakam 2
itxtitle: rAmanAthAShTakam 2
title: रामनाथाष्टकम् २

---
  
 रामनाथाष्टकम् २   
रामनाथ नमोऽस्तुते जय सुन्दराङ्ग नमोऽस्तुते ।  
नीलकण्ठ नमोऽस्तुते जय रक्ष मां शरणागतम् ॥ ध्रु.॥  
  
कोटी सूर्यसमानकान्ति सुशोभितानन मण्डलं  
     कञ्जलोचनमद्भुतं सुरपुष्पहारमगोचरम् ।  
क्षीरसागरमन्थनोत्कट घोरविषसंसेवितं  
     रामनाथ विलोलताण्डव नर्तनप्रिय रक्ष माम् ॥ १॥  
  
दक्षयागविघातकं शिवमीप्सितार्थप्रदायिनं  
     भस्मरागविभूषितं नवबिल्वपत्रसमर्चितम् ।  
देवतासुरवन्दिताङ्घ्रितरोरुहं परमेश्वरं  
     रामनाथ विलोलताण्डव नर्तनप्रिय रक्ष माम् ॥ २॥  
  
नारदादिमुनीन्द्रगाथित रम्य पुण्यकथानकं  
     वेदगम्यमनामयं गजवक्त्रषण्मुखमण्डितम् ।  
लोचलत्रयमुग्रतेजसमुद्भवं त्रिपुरान्तकं  
     रामनाथ विलोलताण्डव नर्तनप्रिय रक्ष माम् ॥ ३॥  
  
कृत्तिवासकमुत्तमं घनकारजं घ्रतुवाससं  
     भक्तकष्टनिवारकं वृषयानकम्यजनायकम् ।  
सर्वमृत्युभयापहं दुरितापहं भवतापहं  
     रामनाथ विलोलताण्डव नर्तनप्रिय रक्ष माम् ॥ ४॥  
  
रुण्डमालिनमन्धकान्तगमाशुतोषमनिन्दितं  
     मृत्युभीतमृकण्डुबालकपालकं वरदायकम् ।  
भानुवंशललामराघव पूजितं प्रमथार्थिकं  
     रामनाथ विलोलताण्डव नर्तनप्रिय रक्ष माम् ॥ ५॥  
  
शीलराजविहारिणं करशूलडमरुगधारिणं  
     शैलजाश्रितचारुबामशरीरिणं सुमनोहरम् ।  
शैलतुल्य सुकेशिरं भवमष्टमूर्तीमनागतं  
     रामनाथ विलोलताण्डव नर्तनप्रिय रक्ष माम् ॥ ६॥  
  
रागभोगसुदूरभासुरनादहारजटाधर  
     कम्भुगन्धर चन्द्रशेखर मारहरगङ्गाधर ।  
वन्दिताखिल लोकवैभव शर्व भैरव श्रीकर  
     रामनाथ विलोलताण्डव नर्तनप्रिय रक्ष माम् ॥ ७॥  
  
दुःखतरसंसारसागरकारणैक सुखाश्रयं  
     देवकेपदपङ्कजं परमाश्रये करुणाम्बुधे ।  
दोषपूरितमादरात्क्षणु दोषहर जगदीश्वर  
     पुष्टिवर्धन तुष्टिवर्धन तावकं परिपालय ॥ ८॥  
  
श्रीनिवासतनूज कीर्तितमष्टकं तव तुष्टये  
     ये पठन्ति निरन्तरं खलु प्राप्नुवन्ति मनोरथम् ।  
त्वां विराममनार्ति शङ्कर भूतले यदिरन्यथा  
     धीरवत्सल मां न विस्मर रामनाथ कृपां कुरु ॥ ९॥  
  
     इति रामनाथाष्टकं सम्पूर्णम् ।  
  
A humble offering to the lotus feet of  
Shri Ramanath Panchishta Devata  
  
