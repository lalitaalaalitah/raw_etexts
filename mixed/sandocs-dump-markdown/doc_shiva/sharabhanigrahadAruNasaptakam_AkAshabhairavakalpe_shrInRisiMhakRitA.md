---
Category: shiva, saptaka
Description/comments: Akashabhairavakalpa
File name: sharabhanigrahadAruNasaptakam.itx
Indexextra: (Text)
Language: Sanskrit
Latest update: February 22, 2020
Location: doc_shiva
Proofread by: Sivakumar Thyagarajan Iyer, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Sharabha Nigrahadaruna Saptakam by Shri Nrisimha from Akashabhairavakalpa
Transliterated by: Sivakumar Thyagarajan Iyer shivakumar24 gmail.com
engtitle: sharabhanigrahadAruNasaptakam
itxtitle: sharabhanigrahadAruNasaptakam (AkAshabhairavakalpe shrInRisiMhakRitA)
title: शरभनिग्रहदारुणसप्तकम् (आकाशभैरवकल्पे श्रीनृइसिंहकृइता)

---
  
 श्रीशरभ निग्रहदारुण सप्तकम्   
ॐ श्रीगणेशाय नमः ।  
ध्यानम् -  
चन्द्रार्काग्निस्त्रिदृष्टिः कुलिशवरनखश्चञ्चलोऽत्युग्रजिह्वः  
     काली दुर्गा च पक्षौ हृदयजठरगो भैरवो वाडवाग्निः ।  
ऊरूस्थौ व्याधिमृत्यू शरभवरखगश्चण्डवातातिवेगः  
     संहर्ता सर्वशत्रून् स जयति शरभः शालुवः पक्षिराजः ॥  
  
कोपोद्रेकातिनिर्यन्निखिलपरिचरत्ताम्रभारप्रभूतं  
     ज्वालामालाग्रदग्धस्मरतनुसकलं त्वामहं शालुवेश ।  
याचे त्वत्पादपद्मप्रणिहितमनसं द्वेष्टि मां यः क्रियाभिः  
     तस्य प्राणप्रयाणं परशिव भवतः शूलभिन्नस्य तूर्णम् ॥ १॥  
  
शम्भो त्वद्धस्तकुन्तक्षतरिपुहृदयान्निःस्रवल्लोहितौघं  
     पीत्वा पीत्वाऽतिदिर्घा दिशि दिशि विचरास्त्वदगणाश्चण्डमुख्याः ।  
गर्जन्तु क्षिप्रवेगा निखिलजयकरा भीकराः खेललोलाः  
     सन्त्रस्ताब्रह्मदेवाः शरभ खगपते त्राहि नः शालुवेश ॥ २॥  
  
सर्वाद्यं सर्वनिष्ठं सकलभयकरं त्वत्स्वरूपं हिरण्यं  
     याचेऽहं त्वाममोघं परिकरसहितं द्वेष्टि मां यः क्रियाभिः ।  
श्रीशम्भो त्वत्कराब्जस्थितकुलिशकराघातवक्षःस्थलस्य  
     प्राणाः प्रेतेशदूतग्रहगणपरिखाः क्रोशपूर्वं प्रयान्तु ॥ ३॥  
  
द्विष्मः क्षोण्यां वयं हि तव पदकमलध्याननिर्धूतपापाः  
     कृत्याकृत्यैर्विमुक्ता विहगकुलपते खेलया बद्धमूर्ते ।  
तूर्णं त्वत्पादपद्मप्रधृतपरशुना तुण्डखण्डीकृताङ्गः  
     सद्द्वेषी यातु याम्यं पुरमतिकलुषं कालपाशाग्रबद्धः ॥ ४॥  
  
भीम श्रीशालुवेश प्रणतभयहर प्राणजिद्दुर्मदानां  
     याचेऽहं चास्य वर्गप्रशमनमिह ते स्वेच्छया बद्धमूर्ते ।  
त्वामेवाशु त्वदङ्घ्र्यष्टकनखविलसद्ग्रीवजिह्वोदरस्य  
     प्राणा यान्तु प्रयाणं प्रकटितहृदयस्यायुरल्पायतेश ॥ ५॥  
  
श्रीशूलं ते कराग्रस्थितमुसलगदावृत्तवात्याभिघातात्  
     यातायातारियूथं त्रिदशविघटनोद्धूतरक्तच्छटार्द्रम् ।  
सद्दृष्ट्वाऽऽयोधने ज्यामखिलसुरगणाश्चाशु नन्दन्तु नाना  
     भूता वेतालपूगः पिबतु तदखिलं प्रीतचित्तः प्रमत्तः ॥ ६॥  
  
अल्पं दोर्दण्डबाहुप्रकटितविनमच्चण्डकोदण्डमुक्तै-  
     र्बाणैर्दिव्यैरनेकैः शिथिलितवपुषः क्षीणकोलाहलस्य ।  
तस्य प्राणावसानं पर शरभ विभोऽहं त्वदिज्याप्रभावैः  
     तूर्णं पश्यामि यो मां परिहसति सदा त्वादिमध्यान्तहेतो ॥ ७॥  
  
इति निशि प्रयतस्तु निरासनो यममुखः शिवभावमनुस्मरन् ।  
प्रतिदिनं दशवारदिनत्रयं जपति निग्रहदारुणसप्तकम् ॥ ८॥  
  
इति गुह्यं महाबीजं परमं रिपुनाशनम् ।  
भानुवारं समारभ्य मङ्गलान्तं जपेत्सुधीः ॥ ९॥  
  
इति श्री आकाशभैरवकल्पे प्रत्यक्षसिद्धिप्रदे  
     नरसिंहकृता शरभस्तुतिः समाप्ता ॥  
  
  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, Psa Easwaran psaeaswaran  
  
