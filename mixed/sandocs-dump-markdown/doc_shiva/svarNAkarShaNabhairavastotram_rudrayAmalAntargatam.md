---
Category: shiva
Description/comments: From Durlabh Stotrani.
File name: svarNAkarShaNabhairavastotram.itx
Indexextra: (Scan)
Language: Sanskrit
Latest update: December 31, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Svarnakarshana Bhairava Stotram
engtitle: svarNAkarShaNabhairavastotram
itxtitle: svarNAkarShaNabhairavastotram (rudrayAmalAntargatam)
title: स्वर्णाकर्षणभैरवस्तोत्रम् (रुद्रयामलान्तर्गतम्)

---
  
 स्वर्णाकर्षणभैरवस्तोत्रम्   
ॐ अस्य श्रीस्वर्णाकर्षणभैरवस्तोत्रं मन्त्रस्य बह्मऋषिः  
अनुष्टुप् छन्दः श्रीस्वर्णाकर्षणभैरवदेवता  
ह्रीं बीजं क्लीं शक्तिः सः कीलकं मम दारिद्र्य नाशार्थे पाठ विनियोगः ।  
ऋष्यादिन्यासः  
ब्रह्मर्षये नमः शिरसि ।  
अनुष्टुप्छन्दसे नमः मुखे ।  
स्वर्णाकर्षणभैरवाय नमः हृदि ।  
ह्रीं बीजाय नमः गुह्ये ।  
क्लीं शक्तये नमः पादयोः ।  
सः कीलकाय नमः नाभौ ।  
विनियोगाय नमः सर्वाङ्गे ।  
ह्रां ह्रीं ह्रूं इति कर षडङ्गन्यासः ॥  
  
अथ ध्यानम् -  
पारिजात द्रुम कान्तारे स्थिते माणिक्यमण्डपे  
सिंहासन गतं वन्दे भैरवं स्वर्णदायकं  
गाङ्गेय पात्रं डमरूं त्रिशूलं वरं करः सन्दधतं त्रिनेत्रं  
देव्यायुतं तप्तस्वर्णवर्ण स्वर्णाकर्षणभैरवमाश्रयामि ॥  
  
मन्त्रः -  
ॐ ऐं ह्रीं श्रीं ऐं श्रीं आपदुद्धारणाय ह्रां ह्रीं ह्रूं  
अजामल वद्धाय लोकेश्वराय स्वर्णाकर्षणभैरवाय  
मम दारिद्र्य विद्वेषणाय महाभैरवाय नमः श्रीं ह्रीं ऐम् ।  
अथ स्तोत्रम् -  
ॐ नमस्ते भैरवाय ब्रह्मविष्णुशिवात्मने ।  
नमस्त्रैलोक्य वन्ध्याय वरदाय वरात्मने ॥ १॥  
  
रत्नसिंहासनस्थाय दिव्याभरण शोभिने ।  
दिव्यमाल्यविभूषाय नमस्ते दिव्यमूर्तये ॥ २॥  
  
नमस्तेऽनेक हस्ताय अनेक शिरसे नमः ।  
नमस्तेऽनेक नेत्राय अनेक विभवे नमः ॥ ३॥  
  
नमस्तेऽनेक कण्ठाय अनेकांसाय ते नमः ।  
नमस्तेऽनेक पार्श्वाय नमस्ते दिव्य तेजसे ॥ ४॥  
  
अनेकायुध युक्ताय अनेक सुर सेविने ।  
अनेक गुण युक्ताय महादेवाय ते नमः ॥ ५॥  
  
नमो दारिद्र्यकालाय महासम्पद्प्रदायिने ।  
श्रीभैरवी संयुक्ताय त्रिलोकेशाय ते नमः ॥ ६॥  
  
दिगम्बर नमस्तुभ्यं दिव्याङ्गाय नमो नमः ।  
नमोऽस्तु दैत्यकालाय पापकालाय ते नमः ॥ ७॥  
  
सर्वज्ञाय नमस्तुभ्यं नमस्ते दिव्यचक्षुषे ।  
अजिताय नमस्तुभ्यं जितमित्राय ते नमः ॥ ८॥  
  
नमस्ते रुद्ररूपाय महावीराय ते नमः ।  
नमोऽस्त्त्वनन्तवीर्याय महाघोराय ते नमः ॥ ९॥  
  
नमस्ते घोरघोराय विश्वघोराय ते नमः ।  
नमः उग्राय शान्ताय भक्तानां शान्तिदायिने ॥ १०॥  
  
गुरवे सर्वलोकानां नमः प्रणवरूपिणे ।  
नमस्ते वाग्भवाख्याय दीर्घकामाय ते नमः ॥ ११॥  
  
नमस्ते कामराजाय योषितकामाय ते नमः ।  
दीर्घमायास्वरूपाय महामायाय ते नमः ॥ १२॥  
  
सृष्टिमायास्वरूपाय निसर्गसमयाय ते ।  
सुरलोकसुपूज्याय आपदुद्धारणाय च ॥ १३॥  
  
नमो नमो भैरवाय महादारिद्र्यनाशिने ।  
उन्मूलने कर्मठाय अलक्ष्म्याः सर्वदा नमः ॥ १४॥  
  
नमो अजामलवद्धाय नमो लोकेश्वराय ते ।  
स्वर्णाकर्षणशीलाय भैरवाय नमो नमः ॥ १५॥  
  
मम दारिद्र्य विद्वेषणाय लक्ष्याय ते नमः ।  
नमो लोकत्रयेशाय स्वानन्दं निहिताय ते ॥ १६॥  
  
नमः श्रीबीजरूपाय सर्वकामप्रदायिने ।  
नमो महाभैरवाय श्रीभैरव नमो नमः ॥ १७॥  
  
धनाध्यक्ष नमस्तुभ्यं शरण्याय नमो नमः ।  
नमः प्रसन्न आदिदेवाय ते नमः ॥ १८॥  
  
नमस्ते मन्त्ररूपाय नमस्ते मन्त्ररूपिणे ।  
नमस्ते स्वर्णरूपाय सुवर्णाय नमो नमः ॥ १९॥  
  
नमः सुवर्णवर्णाय महापुण्याय ते नमः ।  
नमः शुद्धाय बुद्धाय नमः संसारतारिणे ॥ २०॥  
  
नमो देवाय गुह्याय प्रचलाय नमो नमः ।  
नमस्ते बालरूपाय परेषां बलनाशिने ॥ २१॥  
  
नमस्ते स्वर्ण संस्थाय नमो भूतलवासिने ।  
नमः पातालवासाय अनाधाराय ते नमः ॥ २२॥  
  
नमो नमस्ते शान्ताय अनन्ताय नमो नमः ।  
द्विभुजाय नमस्तुभ्यं भुजत्रयसुशोभिने ॥ २३॥  
  
नमोऽनमादि सिद्धाय स्वर्णहस्ताय ते नमः ।  
पूर्णचन्द्रप्रतीकाश वदनाम्भोजशोभिने ॥ २४॥  
  
नमस्तेऽस्तुस्वरूपाय स्वर्णालङ्कारशोभिने ।  
नमः स्वर्णाकर्षणाय स्वर्णाभाय नमो नमः ॥ २५॥  
  
नमस्ते स्वर्णकण्ठाय स्वर्णाभाम्बरधारिणे ।  
स्वर्णसिंहानस्थाय स्वर्णपादाय ते नमः ॥ २६॥  
  
नमः स्वर्णभपादाय स्वर्णकाञ्चीसुशोभिने ।  
नमस्ते स्वर्णजङ्घाय भक्तकामदुधात्मने ॥ २७॥  
  
नमस्ते स्वर्णभक्ताय कल्पवृक्षस्वरूपिणे ।  
चिन्तामणिस्वरूपाय नमो ब्रह्मादिसेविने ॥ २८॥  
  
कल्पद्रुमाघः संस्थाय बहुस्वर्णप्रदायिने ।  
नमो हेमाकर्षणाय भैरवाय नमो नमः ॥ २९॥  
  
स्तवेनानेन सन्तुष्टो भव लोकेश भैरव ।  
पश्य मां करुणादृष्ट्या शरणागतवत्सल ॥ ३०॥  
  
श्री महाभैरवस्येदं स्तोत्रमुक्तं सुदुर्लभम् ।  
मन्त्रात्मकं महापुण्यं सर्वेश्वर्यप्रदायकम् ॥ ३१॥  
  
यः पठेन्नित्यमेकाग्रं पातकै स प्रमुच्यते ।  
लभते महतीं लक्ष्मीमष्टैश्वर्यमवाप्नुयात् ॥ ३२॥  
  
चिन्तामणिमवाप्नोति धेनु कल्पतरुं ध्रुवम् ।  
स्वर्ण राशिमवाप्नोति शीघ्नमेव न संशयः ॥ ३३॥  
  
त्रिसन्ध्यं यः पठेत्स्तोत्रं दशावृत्या नरोत्तमः ।  
स्वप्ने श्री भैरवस्तस्य साक्षाद्भूत्वा जगद्गुरुः ॥ ३४॥  
  
स्वर्णराशि ददात्यस्यै तत्क्षणं नात्र संशयः ।  
अष्टावृत्या पठेत् यस्तु सन्ध्यायां वा नरोत्तमम् ॥ ३५॥  
  
लभते सकलान् कामान् सप्ताहान्नात्र संशयः ।  
सर्वदः यः पठेस्तोत्रं भैरवस्य महात्मनाः ॥ ३६॥  
  
लोकत्रयं वशीकुर्यादचलां लक्ष्मीमवाप्नुयात् ।  
नभयं विद्यते क्वापि विषभूतादि सम्भवम् ॥ ३७॥  
  
म्रियते शत्रवस्तस्य अलक्ष्मी नाशमाप्नुयात् ।  
अक्षयं लभते सौख्यं सर्वदा मानवोत्तमः ॥ ३८॥  
  
अष्ट पञ्चाद्वर्णाढ्यो मन्त्रराजः प्रकीर्तितः ।  
दारिद्र्य दुःखशमनः व स्वर्णाकर्षण कारकः ॥ ३९॥  
  
य एन सञ्चयेद्धीमान् स्तोत्रं वा प्रपठेत् सदा ।  
महा भैरव सायुज्यं स अन्तकालेलभेद् ध्रुवम् ॥ ४०॥  
  
इति रुद्रयामलतन्त्रे स्वर्णाकर्षणभैरवस्तोत्रं सम्पूर्णम् ॥  
  
  
Proofread by Aruna Narayanan narayanan.aruna at gmail.com  
  
