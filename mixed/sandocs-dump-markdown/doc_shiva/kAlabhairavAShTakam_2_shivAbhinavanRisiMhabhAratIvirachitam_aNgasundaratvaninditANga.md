---
Author: Sachchidananda Shivabhinava Nrisimha Bharati Swamigal
Category: shiva, sachchidAnanda-shivAbhinava-nRisiMhabhAratI, aShTaka
File name: kAlabhairavAShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_shiva
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: kAlabhairavAShTakam2
engtitle: kAlabhairavAShTakam2
itxtitle: kAlabhairavAShTakam 2 (shivAbhinavanRisiMhabhAratIvirachitam aNgasundaratvaninditANga)
title: कालभैरवाष्टकम् २ (शिवाभिनवनृइसिंहभारतीविरचितम् अण्गसुन्दरत्वनिन्दिताण्ग)

---
  
 श्रीकालभैरवाष्टकम्   
अङ्गसुन्दरत्वनिन्दिताङ्गजातवैभवं  
भृङ्गसर्वगर्वहारिदेहकान्तिशोभितम् ।  
मङ्गलौघदानदक्षपादपद्मसंस्मृतिं  
शृङ्गशैलवासिनं नमामि कालभैरवम् ॥ १॥  
  
पादनम्रमूकलोकवाक्प्रदानदीक्षितं  
वेदवेद्यमीशमोदवार्धिशुभ्रदीधितिम् ।  
आदरेण देवताभिरर्चिताङ्घ्रिपङ्कजं  
शृङ्गशैलवासिनं नमामि कालभैरवम् ॥ २॥  
  
अम्बुजाक्षमिन्दुवक्त्रमिन्दिरेशनायकं  
कम्बुकण्ठमिष्टदानधूतकल्पपादपम् ।  
अम्बरादिभूतरूपमम्बरायिताम्बरं  
शृङ्गशैलवासिनं नमामि कालभैरवम् ॥ ३॥  
  
मन्दभाग्यमप्यरं सुरेन्द्रतुल्यवैभवं  
सुन्दरं च कामतोऽपि संविधाय सन्ततम् ।  
पालयन्तमात्मजातमादरात्पिता यथा  
शृङ्गशैलवासिनं नमामि कालभैरवम् ॥ ४॥  
  
नम्रकष्टनाशदक्षमष्टसिद्धिदायकं  
कम्रहासशोभितुण्डमच्छगण्डदर्पणम् ।  
कुन्दपुष्पमानचोरदन्तकान्तिभासुरं  
शृङ्गशैलवासिनं नमामि कालभैरवम् ॥ ५॥  
  
काशिकादिदिव्यदेशवासलोलमानसं  
पाशिवायुकिन्नरेशमुख्यदिग्धवार्चितम् ।  
नाशिताघवृन्दमङ्घ्रिनम्रलोकयोगदं  
शृङ्गशैलवासिनं नमामि कालभैरवम् ॥ ६॥  
  
सारमागमस्य तुङ्गसारमेयवाहनं  
दारितान्तरान्ध्यमाशु नैजमन्त्रजापिनाम् ।  
पूरिताखिलेष्टमष्टमूर्तिदेहसम्भवं  
शृङ्गशैलवासिनं नमामि कालभैरवम् ॥ ७॥  
  
कालभीतिवारणं कपालपाणिशोभितं  
खण्डितामरारिमिन्दुबालशोभिमस्तकम् ।  
चण्डबुद्धिदानदक्षमक्षतात्मशासनं  
शृङ्गशैलवासिनं नमामि कालभैरवम् ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकालभैरवाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
