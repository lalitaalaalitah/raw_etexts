---
Category: aShTaka, shiva
Description-comments: Devi book stall, Kodumgallur, Kerala
File name: shivAShTakam4.itx
Language: Sanskrit
Latest update: August 6, 2016
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
Subject: philosophy/hinduism/religion
Sublocation: shiva
Text title: shivAShTakam 4
Transliterated by: PSA Easwaran psaeaswaran at gmail.com
engtitle: shivAShTakam 4
itxtitle: shivAShTakam 4
title: शिवाष्टकम् ४

---
  
 शिवाष्टकम् ४   
  
जय शङ्कर शान्त शशाङ्करुचे रुचितार्थद सर्वद सर्वरुचे ।  
शुचिदत्तगृहीतमहोपहृते हृतभक्तजनोद्धततापतते ॥ १॥  
  
ततसर्वहृदम्बरवरदनुते नतवृजिनमहावनदाहकृते ।  
कृतविविधचरित्रतनो सुतनो तनु विशिखविशोषणधैर्यनिधे ॥ २॥  
  
निधनादिविवर्जितकृतनतिकृत्कृतविहितमनोरथपन्नगभृत् ।  
नगभर्तृसुतार्पितवामवपुः स्ववपुःपरिपूरितसर्वजगत् ॥ ३॥  
  
त्रिजगन्मयरूप विरूपसुदृगृगुदञ्चनकिञ्चनकृद्धुतभुक् ।  
भवभूतपते प्रमथैकपते पतितेष्वतिदत्तकरप्रसृते ॥ ४॥  
  
प्रसृताखिलभूतलसंवरणप्रणवध्वनिसौधसुधांशुधर ।  
गिरिराजकुमारिकया परया परितः परितुष्ट नतोऽस्मि शिव  ॥ ५॥  
  
शिव देव महेश गिरीश विभो विभवप्रद शर्व शिवेश मृड ।  
मृडयोडुपतीध्रजगत्त्रितयं कृतयन्त्रण भक्तिविघातकृताम् ॥ ६॥  
  
न कृतान्तत एष बिभेमि हर प्रहराशु ममाघममोघमते ।  
न मतान्तरमन्यमवैमि शिवं शिवपादनतेः प्रणतोऽस्मि ततः ॥ ७॥  
  
विततेऽत्र जगत्यखिलाघहरं परितोषणमेव परं गुणवत् ।  
गुणहीनमहीनमहावलयं लयपावकमीश नतोऽस्मि ततः ॥ ८॥  
  
इति स्तुत्वा महादेवं विररामाङ्गिरःसुतः ।  
व्यतरच्च महादेवः स्तुत्या तुष्टो वरान् बहून् ॥ ९॥  
  
इति शिवाष्टकं समाप्तम् ॥  
  
  
Proofread by PSA Easwaran psaeaswaran at gmail.com  
  
