---
Category: aShTaka, shiva, vedanta
File name: vIreshvarAbhilAShAShTakam.itx
Language: Sanskrit
Latest update: June 16, 2017
Location: doc_shiva
Proofread by: anonymous456an at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vIreshvarAbhilAShAShTakam
Transliterated by: anonymous456an at gmail.com
engtitle: vIreshvarAbhilAShAShTakam
itxtitle: vIreshvarAbhilAShAShTakam athavA vishveshvarastotram (skandapurANAntargatam)
title: वीरेश्वराभिलाषाष्टकम् अथवा विश्वेश्वरस्तोत्रम् (स्कन्दपुराणान्तर्गतम्)

---
  
 वीरेश्वराभिलाषाष्टकम् अथवा विश्वेश्वरस्तोत्रम्   
  
॥ श्रीगणेशाय नमः ॥  
  
विश्वानर उवाच ।  
एकं ब्रह्मैवाद्वितीयं समस्तं सत्यं सत्यं नेह नानाऽस्ति किं तु ।  
एको रुद्रो न द्वितीयोऽवतस्थे तस्मादेकं तत्त्वां प्रपद्ये महेशम् ॥ १॥  
  
एकः कर्ता त्वं हि सर्वस्य शम्भो नानारूपेष्वेकरूपोऽप्यरूपः ।  
यद्वत्प्रत्यग्धर्म एकोऽप्यनेकस्तस्मान्नान्यं त्वां विनेशं प्रपद्ये ॥ २॥  
  
रज्जौ सर्पः शुक्तिकायां च रौप्यं नैरः पूरस्तन्मृगाख्ये मरीचौ ।  
यद्यत्तद्वद्विष्वगेषः प्रपञ्चो यस्मिन् ज्ञाते त्वां प्रपद्ये महेशम् ॥ ३॥  
  
तोये शैत्यं दाहकत्वं च वह्नौ तापो भानौ शीतभानौ प्रसादः ।  
पुष्पे गन्धो दुग्धमध्येऽपि सर्पिर्यत्तच्छम्भो त्वं ततस्त्वां प्रपद्ये ॥ ४॥  
  
शब्दं गृह्णास्यश्रवास्त्वं हि जिघ्रेरघ्राणस्त्वं व्यङ्घ्रिरायासि दूरात् ।  
व्यक्षः पश्येस्त्वं रसज्ञोऽप्यजिह्वः कस्त्वां सम्यग्वेत्त्यतस्त्वां प्रपद्ये ॥ ५॥  
  
नो वेदस्त्वामीश साक्षाद्विवेदो नो वा विष्णुर्नो विधाताऽखिलस्य ।  
नो योगीन्द्रा नेन्द्रमुख्याश्च देवा भक्तो वेदस्त्वामतस्त्वां प्रपद्ये ॥ ६॥  
  
नो ते गोत्रं नापि जन्मापि नाख्या नो वा रूपं नैव शीलं न तेजः ।  
इत्थं भूतोऽपीश्वरस्त्वं त्रिलोक्याः सर्वान्कामान्पूरयेस्त्वं भजे त्वाम् ॥ ७॥  
  
त्वत्तत्सर्वं त्वं हि सर्वं स्मरारे त्वं गौरीशस्त्वं च नग्नोऽतिशान्तः ।  
त्वं वै वृद्धस्त्वं युवा त्वं च बालस्तत्किं यत्त्वं नास्यतस्त्वां नतोऽहम् ॥ ८॥  
  
स्तुत्वेति भूमौ निपपात विप्रः स दण्डवद्यावदतीव हृष्टः ।  
तावत्स बालोऽखिलवृद्धवृद्धः प्रोवाच भूदेव वरं वृणीहि ॥  
  
तत उत्थाय हृष्टात्मा मुनिर्विश्वानरः कृती ।  
प्रत्यब्रवीत्किमज्ञातं सर्वज्ञस्य तव प्रभो ॥  
  
सर्वान्तरात्मा भगवान्सर्वः सर्वप्रदो भवान् ।  
यात्राप्रतिनियुक्ते मां किमीशो दैन्यकारिणीम् ।  
इति श्रुत्वा वचस्तस्य देवो विश्वानरस्य ह ।  
शुचिः शुचिव्रतस्याथ शुचिस्मित्वाब्रवीच्छिशुः ॥  
  
बाल उवाच ।  
त्वया शुचे शुचिष्मत्यां योऽभिलाषः कृतो हृदि ।  
अचिरेणैव कालेन स भविष्यत्यसंशयः ॥  
  
तव पुत्रत्वमेष्यामि शुचिष्मत्यां महामते ।  
ख्यातो गृहपतिर्नाम्ना शुचिः सर्वामरप्रियः ॥  
  
अभिलाषाष्टकं पुण्यं स्तोत्रमेतत्त्वयेरितम् ।  
अब्दं त्रिकालपठनात्कामदं शिवसन्निधौ ॥  
  
एतत्स्तोत्रस्य पठनं पुत्रपौत्रधनप्रदम् ।  
सर्वशान्तिकरं चापि सर्वापत्परिनाशनम् ॥  
  
स्वर्गापवर्गसम्पत्तिकारकं नात्र संशयः ।  
प्रातरुत्थाय सुस्नातो लिङ्गमभ्यर्च्य शाम्भवम् ॥  
  
वर्षं जपमिदं स्तोत्रमपुत्रः पुत्रवान्भवेत् ।  
वैशाखे कार्तिके माघे विशेषनियमैर्युतः ॥  
  
यः पठेत्स्नानसमये लभते सकलं फलम् ।  
कार्तिकस्य तु मासस्य प्रसादादहमव्ययः ॥  
  
तव पुत्रत्वमेष्यामि यस्त्वन्यस्तत्पठिष्यति ।  
अभिलाषाष्टकमिदं न देयं यस्य कस्यचित् ॥  
  
गोपनीयं प्रयत्नेन महावन्ध्याप्रसूतिकृत् ।  
स्त्रिया वा पुरुषेणापि नियमाल्लिङ्गसन्निधौ ॥  
  
अब्दं जपमिदं स्तोत्रं पुत्रदं नात्र संशयः ।  
इत्युक्त्वान्तर्दधे बालः सोपि विप्रो गृहं गतः ॥  
  
॥ इति श्रीस्कन्दपुराणे काशीखण्डे वीरेश्वरस्तोत्रं सम्पूर्णम् ॥  
  
  
Alternative names vishveshvarastotram, vIreshvarastotram,  
vIreshvarAbhilAShAShTakam  
Encoded and proofread by anonymous456an at gmail.com  
  
