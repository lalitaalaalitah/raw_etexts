---
Category: shiva, kavacha
File name: sadAshivakavachastotram.itx
Language: Sanskrit
Latest update: August 10, 2019
Location: doc_shiva
Proofread by: NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shri Sadashiva Kavacha Stotram
engtitle: sadAshivakavachastotram
itxtitle: sadAshivakavachastotram
title: सदाशिवकवचस्तोत्रम्

---
  
 श्रीसदाशिवकवचस्तोत्रम्   
श्रीदेव्युवाच-  
भगवन्देवदेवेश सर्वाम्नाय प्रपूजित ।  
सर्वं मे कथितं देव कवचं न प्रकाशितम् ॥ १॥  
  
प्रासादाख्यस्य मन्त्रस्य कवचं मे प्रकाशय ।  
सर्वरक्षाकरं देव यदि स्नेहोऽस्ति मां प्रति ॥ २॥  
  
श्रीभगवानुवाच-  
प्रासादमन्त्रकवचस्य वामदेवऋषिः ।  
पन्क्तिश्छन्दः । सदाशिवो देवता ।  
सकलाभीष्टसिद्धये जपे विनियोगः ।  
शिरो मे सर्वदा पातु प्रासादाख्यः सदाशिवः ।  
षडक्षरस्वरूपो मे वदनं तु महेश्वरः ॥ ३॥  
  
पञ्चाक्षरात्मा भगवान्भुजौ मे परिरक्षतु ।  
मृत्युञ्जयस्त्रिबीजात्मा आस्यं रक्षतु मे सदा ॥ ४॥  
  
वटमूलं समासीनो दक्षिणामूर्तिरव्ययः ।  
सदा मां सर्वदः पातु षट्त्रिंशार्णस्वरूपधृक् ॥ ५॥  
  
द्वाविंशार्णात्मको रुद्रो दक्षिणः परिरक्षतु ।  
त्रिवर्णात्मा नीलकण्ठः कण्ठं रक्षतु सर्वदा ॥ ६॥  
  
चिन्तामणिर्बीजरूपो ह्यर्धनारीश्वरो हरः ।  
सदा रक्षतु मे गुह्यं सर्वसम्पत्प्रदायकः ॥ ७॥  
  
एकाक्षरस्वरूपात्मा कूटव्यापी महेश्वरः ।  
मार्तण्डभैरवो नित्यं पादौ मे परिरक्षतु ॥ ८॥  
  
तुम्बुराख्यो महाबीजस्वरूपः त्रिपुरान्तकः ।  
सदा मां रणभूमौ च रक्षतु त्रिदशाधिपः ॥ ९॥  
  
ऊर्ध्वमूर्द्धानमीशानो मम रक्षतु सर्वदा ।  
दक्षिणास्यं तत्पुरुषः पायान्मे गिरिनायकः ॥ १०॥  
  
अघोराख्यो महादेवः पूर्वास्यं परिरक्षतु ।  
वामदेवः पश्चिमास्यं सदा मे परिरक्षतु ॥ ११॥  
  
उत्तरास्यं सदा पातु सद्योजातस्वरूपधृक् ।  
इत्थं रक्षाकरं देवि कवचं देवदुर्लभम् ॥ १२॥  
  
प्रातःकाले पठेद्यस्तु सोऽभीष्टं फलमाप्नुयात् ।  
पूजाकाले पठेद्यस्तु कवचं साधकोत्तमः ॥ १३॥  
  
कीर्तिश्रीकान्तिमेधायुः सहितो भवति ध्रुवम् ।  
कण्ठे यो धारयेदेतत्कवचं मत्स्वरूपकम् ॥ १४॥  
  
युद्धे च जयमाप्नोति द्यूते वादे स साधकः ।  
कवचं धारयेद्यस्तु साधको दक्षिणे भुजे ॥ १५॥  
  
देवा मनुष्या गन्धर्वा वश्यास्तस्य न संशयः ।  
कवचं शिरसा यस्तु धारयेद्यतमानसः ॥ १६॥  
  
करस्थास्तस्य देवेशि अणिमाद्यष्टसिद्धयः ।  
भूर्जपत्रे त्विमां विद्यां शुक्लपक्षेण वेष्टिताम् ॥ १७॥  
  
रजतोदरसंविष्टां कृत्वा वा धारयेत्सुधीः ।  
सम्प्राप्य महतीं लक्ष्मीमन्ते मद्देहरूपभाक् ॥ १८॥  
  
यस्मै कस्मै न दातव्यं न प्रकाश्यं कदाचन ।  
शिष्याय भक्तियुक्ताय साधकाय प्रकाशयेत् ॥ १९॥  
  
अन्यथा सिद्धिहानिः स्यात्सत्यमेतन्मनोरमे ।  
तव स्नेहान्महादेवि कथितं कवचं शुभम् ॥ २०॥  
  
न देयं कस्यचिद्भद्रे यदीच्छेदात्मनो हितम् ।  
यो अर्चयेद्गन्धपुष्पाद्यैः कवचं मन्मुखोदितं  
तेनार्चिता महादेवि सर्वे देवा न संशयः ॥ २१॥  
  
इति श्रीभैरवतन्त्रे श्रीसदाशिवकवचं सम्पूर्णम् ।  
  
  
  
