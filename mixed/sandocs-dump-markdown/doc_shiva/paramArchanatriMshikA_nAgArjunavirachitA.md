---
Author: Nagarjuna
Category: shiva, triMshikA
File name: paramArchanatriMshikA.itx
Indexextra: (Scan)
Language: Sanskrit
Latest update: December 6, 2019
Location: doc_shiva
Proofread by: Girdhari Lal Koul glkoul.18 at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: paramArchanatriMshikA
Transliterated by: Girdhari Lal Koul glkoul.18 at gmail.com
engtitle: paramArchanatriMshikA
itxtitle: paramArchanatriMshikA (nAgArjunavirachitA)
title: परमार्चनत्रिंशिका (नागार्जुनविरचिता)

---
  
 नागार्जुनकृता परमार्चनत्रिंशिका   
अथ परमार्चनत्रिंशिका नागार्जुनकृता ।  
स्नानपूजनसमाधिभिः क्रमात्  
     यन्महात्मभिरवाप्यते पदम् ।  
कैश्चिदक्रमत एव यन्मया  
     तत्समर्चनमिषेण कथ्यते ॥ १॥  
  
बालिकारचितवस्त्रपुत्रिका-  
     क्रीडनेन सदृशं तदर्चनम् ।  
यत्र शाम्यति मनो न निर्मलं  
     स्फीतचिज्जलधि मध्यमाश्रितम् ॥ २॥  
  
किं तदर्चनमनल्प कल्पना  
     जालशम्बरनिपातितात्मकम् ।  
यत्र नास्ति स्वविकल्पनोज्ज्ञितः  
     स्फीतसौख्यशिवसङ्गमोत्सवः ॥ ३॥  
  
अप्रयत्नमनिकेतनं पदं  
     दिव्यमाप्य मनसैव वृत्तयः ।  
यत्र यान्ति विलयं न सर्वतः  
     किं तदर्चनमसौ पराभवः ॥ ४॥  
  
यत्र वर्षति न खेचरी स्थिति  
श्चित्सुधारस भरौघनिझरं  
देहचित्त परिपीडना दहं  
     किं तदर्चनमसौ पराभवः ॥ ५॥  
  
खेचरीप्रभृतिपञ्चकात्मना  
     व्याप्तिमम्बरगतां निभालयन् ।  
हृद्विकास सुलभां भवापदो  
     यत्र मुञ्चति न किं तदर्चनम् ॥ ६॥  
  
यत्र साहससमाधि सञ्चयः  
     प्रस्फुलद्विमलबोधनिर्झरः ।  
स्फीतसंविदुदयं न विन्दते  
     सर्ववृत्तिषु किमेतदर्चनम् ॥ ७॥  
  
विश्वसंसृतिरसैक तत्परो  
     लेलिहानरसना कुतो यमः ।  
यत्र चित् शिखिशिखासु हूयते  
     लीलयैव न किमेतदर्चनम् ॥ ८॥  
  
स्तब्ध मन्थर मनोहरेक्षणः  
     प्रोल्लसत्पुल कम्बिताननः ।  
मध्यमां भुवमनल्प सम्पदं  
     यत्र नाश्रयति किं तदर्चनम् ॥ ९॥  
  
मानमेयमिति कल्पनोज्झितो  
     निर्विकारमनिकेतनः शिवः ।  
गाडगाडमवगाह्यते क्षणात्  
     नैव यत्र ननु किं तदर्चनम् ॥ १०॥  
  
व्योमकल्पममितं निजं वपुः  
     वीक्ष्य चित्पर सुधार साञ्चितम् ।  
स्वात्मनात्मनि निरस्तकल्पना  
     यत्र हृष्यति न किं तदर्चनम् ॥ ११॥  
  
निर्निकेतनिरुपाधि विप्लवः  
     स्फारचिद्रविमरीचिसञ्चयैः ।  
विश्वमारचितमीक्ष्य विस्मयं  
     यत्र नाविशतिं किं तदर्चनम् ॥ १२॥  
  
यत्र नित्य परहर्ष निर्भरः  
     चित्सुधार सविपान घूर्णितः ।  
ध्यानयोग कलनासु लज्जते  
     नीरसासु न किमेतदर्चनम् ॥ १३॥  
  
शक्ति विस्तर विमर्शा विस्फुरत्  
     कन्द युग्म युग पद्विगाहनात् ।  
भैरवं वपु रुदार चेष्टितं  
     यत्र न स्फुरति किं तदर्चनम् ॥ १४॥  
  
इन्द्रियेषु विषयानुवर्तिषु  
     प्राणवर्त्म॑नि निजप्रवाहके ।  
कापि निर्वृतिमये चिदर्जिता  
     यत्र नोल्लसति किं तदर्चनम् ॥ १५॥  
  
दिव्य खेचरदृशा निरीहयां  
     नादबिन्दु मयभाव सञ्चयम् ।  
यत्र शुष्कमिव पावकस्तृणं  
     न क्षयं नयति किं तदर्चनम् ॥ १६॥  
  
शान्तिमेत्य न विकल्पविप्लवः  
     चिच्चमत्कृतिरसो न वर्धते ।  
लुप्यते न घनवासनावनं  
     कापि तृप्तिरसमा न जायते ॥ १७॥  
  
मन्यते न कृतकृत्यतां जनो  
     द्वैतमेघतिमिरं न भिद्यते ।  
यत्र दोषशत सङ्कुलं मनो  
     न प्रसीदति किमेतदर्चनम् ॥ १८॥  
  
चिन्नभः सरसि सारसीं परां  
     शक्तिमच्छप्रभवां प्रबोधयन् ।  
मन्त्रवीर्यममित निसर्गतो  
     यत्र नाश्रयति किं तदर्चनम् ॥ १९॥  
  
निर्विकारमजरं निरामयं  
     निर्विकल्पममलं निजं वपुः ।  
वीक्ष्य जन्ममरणोद्यतं भयं  
     यत्र मुञ्चति न किं तदर्चनम् ॥ २०॥  
  
शान्तवीचिचयसिन्धुसन्निभां  
     सर्वसंविदुदयावनिं पराम् ।  
सृष्टिसंस्थितिलयं प्रसक्तिभिः  
     विश्व सुन्दर विवत वर्तिनीम् ॥ २१॥  
  
शक्ति चक्र परमादि देवतां  
     अम्बरप्रथम भूमिकामजाम् ।  
मङ्गलाम सममन्त्रमातरं  
     यत्र पश्यति न किं तदर्चनम् ॥ २२॥  
  
सोम सूर्य दहनेन्धनोद्धतः  
     स्फीतचित्ज्वलन दीप्तिभास्वरः ।  
दुर्निरीक्ष्यगति ?द्धितेजसा  
     भाति यत्र न किमेतदर्चनम् ॥ २३॥  
  
आत्मनात्मनि न जानति विधिं  
     निस्तरङ्गपरबौधभास्वरः ।  
यत्पदस्थितिजुषो महाजनः  
     मुक्ति संसृति समान बुद्धयः ॥ २४॥  
  
यद्यदा पतति वेद्यता भुवं  
     तेन तेन ननु यद्विवर्जितम् ।  
नित्य निर्मल समानभूमयो  
     यत्पदे विमतिबाल कल्पनाः ॥ २५॥  
  
यद्विशृङ्खलमदोदयोल्लसत्  
     शक्तिपातवशतो विजृम्भते ।  
तत्पदं यदि गुरु प्रसादतो  
     लब्धमुत्तम मथार्चितः शिवः ॥ २६॥  
  
भावसञ्चय विमुक्त विग्रहा  
     विश्वमय्यपि परप्रथात्मिका ।  
कापि संविदमलाम्बरप्रभा  
     जृम्भते यदि तदार्चितः शिवः ॥ २७॥  
  
किञ्चनापि न विमुच्यते क्वचित्  
     किञ्चनापि नच गृह्यते क्वचित् ।  
स्वं वपुर्विमल बोध निर्भरं  
     दृश्यते यदि तदार्चितः शिवः ॥ २८॥  
  
भैरवा विविन्ध कल्पनात्मकाः  
     प्रोल्लसन्ति बहवो यतोऽम्बिका ।  
सा यतः स्फुरति तत्परं पदं  
     भाति चेद्गुरुदृशा शिवोऽर्चितः ॥ २९॥  
  
आसादितं गुरुमुखादिदमप्रयत्न-  
     सिद्धं शिवार्चनमपाप धियामवाप्यम् ।  
यत्तन्मया निगदितं तदनल्पवाञ्छा  
     सम्बोधनाय सुधियां शिवभक्तिभाजाम् ॥ ३०॥  
  
अनवच्छिन्न चिद्व्योम परमामृतबृंहितः ।  
नागार्जुनो व्यधादेनां परमार्चनत्रिंशिकाम् ॥  
  
इति नागार्जुनकृता परमार्चनत्रिंशिका समाप्ता ।  
  
  
Encoded and proofread by Girdhari Lal Koul glkoul.18 at gmail.com  
  
