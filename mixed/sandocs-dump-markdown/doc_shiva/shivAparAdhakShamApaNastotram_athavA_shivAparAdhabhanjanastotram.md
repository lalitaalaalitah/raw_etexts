---
Author: Shankaracharya
Category: shiva, stotra, shankarAchArya
File name: shivaaparaadha.itx
Indexextra: (text, meaning, Video, Hindi)
Language: Sanskrit
Latest update: November 1, 2010, December 21, 2019
Location: doc_shiva
Proofread by: P. P. Narayanaswami swami at math.mun.ca
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivAparAdha kShamApana stotra
Texttype: stotra
Transliterated by: P. P. Narayanaswami swami at math.mun.ca
engtitle: shivAparAdha kShamApana stotra
itxtitle: shivAparAdhakShamApaNastotram athavA shivAparAdhabhanjanastotram
title: शिवापराधक्षमापणस्तोत्रम् अथवा शिवापराधभञ्जनस्तोत्रम्

---
  
 श्रीशिवापराधक्षमापणस्तोत्रम् अथवा शिवापराधभञ्जनस्तोत्रम्   
आदौ कर्मप्रसङ्गात्कलयति कलुषं मातृकुक्षौ स्थितं मां  
विण्मूत्रामेध्यमध्ये क्वथयति नितरां जाठरो जातवेदाः ।  
यद्यद्वै तत्र दुःखं व्यथयति नितरां शक्यते केन वक्तुं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ १॥  
  
बाल्ये दुःखातिरेको मललुलितवपुः स्तन्यपाने पिपासा  
नो शक्तश्चेन्द्रियेभ्यो भवगुणजनिताः जन्तवो मां तुदन्ति ।  
नानारोगादिदुःखाद्रुदनपरवशः शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ २॥  
  
प्रौढोऽहं यौवनस्थो विषयविषधरैः पञ्चभिर्मर्मसन्धौ  
दष्टो नष्टो विवेकः सुतधनयुवतिस्वादुसौख्ये निषण्णः ।  
शैवीचिन्ताविहीनं मम हृदयमहो मानगर्वाधिरूढं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ३॥  
  
वार्धक्ये चेन्द्रियाणां विगतगतिमतिश्चाधिदैवादितापैः  
पापै रोगैर्वियोगैस्त्वनवसितवपुः प्रौढहीनं च दीनम् ।  
मिथ्यामोहाभिलाषैर्भ्रमति मम मनो धूर्जटेर्ध्यानशून्यं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ४॥  
  
स्नात्वा प्रत्यूषकाले स्नपनविधिविधौ नाहृतं गाङ्गतोयं  
पूजार्थं वा कदाचिद्बहुतरगहनात्खण्डबिल्वीदलानि ।  
नानीता पद्ममाला सरसि विकसिता गन्धधूपैः त्वदर्थं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ५॥  
  
दुग्धैर्मध्वाज्ययुक्तैर्दधिसितसहितैः स्नापितं नैव लिङ्गं  
नो लिप्तं चन्दनाद्यैः कनकविरचितैः पूजितं न प्रसूनैः ।  
धूपैः कर्पूरदीपैर्विविधरसयुतैर्नैव भक्ष्योपहारैः  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ६॥  
  
नो शक्यं स्मार्तकर्म प्रतिपदगहनप्रत्यवायाकुलाख्यं  
श्रौते वार्ता कथं मे द्विजकुलविहिते ब्रह्ममार्गानुसारे ।  var  ब्रह्ममार्गे सुसारे  
ज्ञातो धर्मो विचारैः श्रवणमननयोः किं निदिध्यासितव्यं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ७॥  
  
ध्यात्वा चित्ते शिवाख्यं प्रचुरतरधनं नैव दत्तं द्विजेभ्यो  
हव्यं ते लक्षसङ्ख्यैर्हुतवहवदने नार्पितं बीजमन्त्रैः ।  
नो तप्तं गाङ्गातीरे व्रतजपनियमैः रुद्रजाप्यैर्न वेदैः  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ८॥  
  
नग्नो निःसङ्गशुद्धस्त्रिगुणविरहितो ध्वस्तमोहान्धकारो  
नासाग्रे न्यस्तदृष्टिर्विदितभवगुणो नैव दृष्टः कदाचित् ।  
उन्मन्याऽवस्थया त्वां विगतकलिमलं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ९॥  
  
स्थित्वा स्थाने सरोजे प्रणवमयमरुत्कुम्भके (कुण्डले)  सूक्ष्ममार्गे  
शान्ते स्वान्ते प्रलीने प्रकटितविभवे ज्योतिरूपेऽपराख्ये ।  
लिङ्गज्ञे ब्रह्मवाक्ये सकलतनुगतं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ १०॥  
  
हृद्यं वेदान्तवेद्यं हृदयसरसिजे दीप्तमुद्यत्प्रकाशं  
सत्यं शान्तस्वरूपं सकलमुनिमनःपद्मषण्डैकवेद्यम् ।  
जाग्रत्स्वप्ने सुषुप्तौ त्रिगुणविरहितं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ११॥  
  
चन्द्रोद्भासितशेखरे स्मरहरे गङ्गाधरे शङ्करे  
सर्पैर्भूषितकण्ठकर्णविवरे नेत्रोत्थवैश्वानरे । युगले  
दन्तित्वक्कृतसुन्दराम्बरधरे त्रैलोक्यसारे हरे  
मोक्षार्थं कुरु चित्तवृत्तिमचलामन्यैस्तु किं कर्मभिः ॥ १२॥  
  
किं वाऽनेन धनेन वाजिकरिभिः प्राप्तेन राज्येन किं  
किं वा पुत्रकलत्रमित्रपशुभिर्देहेन गेहेन किम् ।  
ज्ञात्वैतत्क्षणभङ्गुरं सपदि रे त्याज्यं मनो दूरतः  
स्वात्मार्थं गुरुवाक्यतो भज मन श्रीपार्वतीवल्लभम् ॥ १३॥  
  
पौरोहित्यं रजनिचरितं ग्रामणीत्वं नियोगो  
माठापत्यं ह्यनृतवचनं साक्षिवादः परान्नम् ।  
ब्रह्मद्वेषः खलजनरतिः प्राणिनां निर्दयत्वं  
मा भूदेवं मम पशुपते जन्मजन्मान्तरेषु ॥ १४॥  
  
आयुर्नश्यति पश्यतां प्रतिदिनं याति क्षयं यौवनं  
प्रत्यायान्ति गताः पुनर्न दिवसाः कालो जगद्भक्षकः ।  
लक्ष्मीस्तोयतरङ्गभङ्गचपला विद्युच्चलं जीवितं  
तस्मात्त्वां शरणागतं शरणद त्वं रक्ष रक्षाधुना ॥ १५॥ तस्मान्मां  
  
वन्दे देवमुमापतिं सुरगुरुं वन्दे जगत्कारणं  
वन्दे पन्नगभूषणं मृगधरं वन्दे पशूनां पतिम् ।  
वन्दे सूर्यशशाङ्कवह्निनयनं वन्दे मुकुन्दप्रियं  
वन्दे भक्तजनाश्रयं च वरदं वन्दे शिवं शङ्करम् ॥१६॥  
  
गात्रं भस्मसितं सितं च हसितं हस्ते कपालं सितं    var  स्मितं च  
खट्वाङ्गं च सितं सितश्च वृषभः कर्णे सिते कुण्डले ।  
गङ्गा फेनसिता जटा पशुपतेश्चन्द्रः सितो मूर्धनि  
सोऽयं सर्वसितो ददातु विभवं पापक्षयं सर्वदा ॥ १७॥  
  
करचरणकृतं वाक्कायजं कर्मजं वा  
श्रवणनयनजं वा मानसं वाऽपराधम् ।  
विहितमविहितं वा सर्वमेतत्क्ष्मस्व  
शिव शिव करुणाब्धे श्रीमहादेव शम्भो ॥ १८॥  
  
॥ इति श्रीमद् शङ्कराचार्यकृत शिवापराधक्षमापणस्तोत्रं सम्पूर्णम् ॥  
  
  
  
There are variations between prints, especially last few shlokas and  
verse numbering.  
  
Encoded by P. P. Narayanaswami at swami at math.mun.ca  
Proofread by P. P. Narayanaswami, PSA Easwaran  
  
  
