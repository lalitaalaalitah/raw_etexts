---
Author: Shankaracharya
Category: shiva, shankarAchArya
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: vishvanAthanagarIstotram.itx
Language: Sanskrit
Latest update: June 13, 2010
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vishvanAthanagarIstotram
engtitle: vishvanAthanagarIstotram
itxtitle: vishvanAthanagarIstotram (shaNkarAchAryavirachitam)
title: विश्वनाथनगरीस्तोत्रम् (शण्कराचार्यविरचितम्)

---
  
 विश्वनाथनगरीस्तोत्रम्   
  
श्रीगणेशाय नमः ॥  
  
यत्र देवपतिनापि देहिनां मुक्तिरेव भवतीति निश्चितम् ।  
पूर्वपुण्यनिचयेन लभ्यते विश्वनाथनगरी गरीयसी ॥ १॥  
  
स्वर्गतः सुखकरी दिवौकसां शैलराजतनयाऽतिवल्लभा ।  
ढुण्ढिभैरवविदारितविघ्ना विश्वनाथनगरी गरीयसी ॥ २॥  
  
यत्र तीर्थममलं मणिकर्णिका सा सदाशिवसुखप्रदायिनी ।  
या शिवेन रचिता निजायुधैर्विश्वनाथनगरी गरीयसी ॥ ३॥  
  
सर्वदा ह्यमरवृन्दवन्दिता या गजेन्द्रमुखवारितविघ्ना ।  
कालभैरवकृतैकशासना विश्वनाथनगरी गरीयसी ॥ ४॥  
  
यत्र मुक्तिरखिलैस्तु जन्तुभिर्लभ्यते स्मरणमात्रतः शुभा ।  
साखिलामरगणस्पृहणीया विश्वनाथनगरी गरीयसी ॥ ५॥  
  
उरगं तुरगं खगं मृगं वा करिणं केसरिणं खरं नरं वा ।  
सकृदाप्लुत एव देवनद्यां लहरी किं न हरं चरीकरोति ॥ ६॥  
  
इति श्रीमच्छङ्कराचार्यविरचितं विश्वनाथनगरीस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
