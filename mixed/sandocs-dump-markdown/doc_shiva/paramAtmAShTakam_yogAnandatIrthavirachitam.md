---
Author: yogAnandatIrtha
Category: aShTaka, shiva, yogAnanda
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: paramAtmAShTakam.itx
Language: Sanskrit
Latest update: February 28, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: paramAtmAShTakam
engtitle: paramAtmAShTakam
itxtitle: paramAtmAShTakam (yogAnandatIrthavirachitam)
title: परमात्माष्टकम् (योगानन्दतीर्थविरचितम्)

---
  
 परमात्माष्टकम्   
श्रीगणेशाय नमः ॥  
  
परमात्मँस्तव प्राप्तौ कुशलोऽस्मि न संशयः ।  
तथापि मे मनो दुष्टं भोगेषु रमते सदा ॥ १॥  
  
यदा यदा तु वैराग्यं भोगेभ्यश्च करोम्यहम् ।  
तदैव मे मनो मूढं पुनर्भोगेषु गच्छति ॥ २॥  
  
भोगान्भुक्त्वा मुदं याति मनो मे चञ्चलं प्रभो ।  
तव स्मृतिर्यदाऽऽयाति तदा भाति बहिर्मुखम् ॥ ३॥  
  
प्रत्यहं शास्त्रनिचयं चिन्तयामि समाहितः ।  
तथापि मे मनो मूढं त्यक्त्वा त्वां भोगमिच्छति ॥ ४॥  
  
शोकमोहौ मानमदौ तवाज्ञ्नाद्भवन्ति वै ।  
यदा बुद्धिपथं यासि यान्ति ते विलयं तदा ॥ ५॥  
  
कृपां कुरु तथा नाथ त्वयि चित्तं स्थिरं यथा ।  
मम स्याज्ज्ञानसंयुक्तं तव ध्यानपरायणम् ॥ ६॥  
  
मायया ते विमूढोऽस्मि न पश्यामि हिताहितम् ।  
संसारपारपाथोधौ पतितं मां समुद्धर ॥ ७॥  
  
परमात्मँस्त्वयि सदा मम स्यान्निश्चला मतिः ।  
संसारदुःखगहनात्त्वं सदा रक्षको मम ॥ ८॥  
  
परमात्मन इदं स्तोत्रं मोहविच्छेदकारकम् ।  
ज्ञानदं च भवेन्नॄणां योगानन्देन निर्मितम् ॥ ९॥  
  
इति श्रीयोगानन्दतीर्थविरचितं परमात्माष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
