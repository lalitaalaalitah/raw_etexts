---
Category: shiva, stotra
File name: shivastotramupamanyukRita.itx
Language: Sanskrit
Latest update: May 20, 2013
Location: doc_shiva
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastotram upamanyukRita
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Shivastotram upamanyukrita
itxtitle: shivastotram (upamanyukRitam)
title: शिवस्तोत्रम् (उपमन्युकृइतम्)

---
  
 उपमन्युकृतशिवस्तोत्रम्   
  
श्रीगणेशाय नमः ।  
  
जय शङ्कर पार्वतीपते मृड शम्भो शशिखण्डमण्दन ।  
मदनान्तक भक्तवत्सल प्रियकैलास दयासुधाम्बुधे ॥ १॥  
  
सदुपायकथास्वपण्डितो हृदये दुःखशरेण खण्डितः ।  
शशिखण्डशिखण्डमण्डनं शरणं यामि शरण्यमीश्वरम् ॥ २॥  
  
महतः परितः प्रसर्पतस्तमसो दर्शनभेदिनो भिदे ।  
दिननाथ इव स्वतेजसा हृदयव्योम्नि मनागुदेहि नः ॥ ३॥  
  
न वयं तव चर्मचक्षुषा पदवीमप्युपवीक्षितुं क्षमाः ।  
कृपयाऽभयदेन चक्षुषा सकलेनेश विलोकयाशु नः ॥ ४॥  
  
त्वदनुस्मृतिरेव पावनी स्तुतियुक्ता न हि वक्तुमीश सा ।  
मधुरं हि पयः स्वभावतो ननु किदृक्सितशर्करान्वितम् ॥ ५॥  
  
सविषोऽप्यमृतायते भवाञ्छवमुण्डाभरणोऽपि पावनः ।  
भव एव भवान्तकः सतां समदृष्टिर्विषमेक्षणोऽपि सन् ॥ ६॥  
  
अपि शूलधरो सतां निरामयो दृढवैराग्यरतोऽपि रागवान् ।  
अपि भैक्ष्यचरो महेश्वरश्चरितं चित्रमिदं हि ते प्रभो ॥ ७॥  
  
वितरत्यभिवाञ्छितं दृशा परिदृष्टः किल कल्पपादपः ।  
हृदये स्मृत एव धीमते नमतेऽभीष्टफलप्रदो भवान् ॥ ८॥  
  
सहसैव भुजङ्गपाशवान्विनिगृह्णाति न यावदन्तकः ।  
अभयं कुरु तावदाशु मे गतजीवस्य पुनः किमौषधैः ॥ ९॥  
  
सविषैरिव भीमपन्नगैर्विषयैरेभिरलं परिक्षतम् ।  
अमृतैरिव सम्भ्रमेण मामभिषिञ्चाशु दयावलोकनैः ॥ १०॥  
  
मुनयो बहवोऽद्य धन्यतां गमिता स्वाभिमतार्थदर्शिनः ।  
करुणाकर येन तेन मामवसन्नं ननु पश्य चक्षुषा ॥ ११॥  
  
प्रणमाम्यथ यामि चापरं शरणं कं कृपणाभयप्रदम् ।  
विरहीव विभो प्रियामयं परिपश्यामि भवन्मयं जगत् ॥ १२॥  
  
बहवो भवताऽनुकम्पिताः किमितीशान न मानुकम्पसे ।  
दधता किमु मन्दराचलं परमाणुः कमठेन दुर्धरः ॥१३॥  
  
अशुचिं यदि मानुमन्यसे किमिदं मूर्ध्नि कपालदाम ते ।  
उत शाठ्यमसाधुसङ्गिनं विषलक्ष्मासि न किं द्विजिह्वधृक्॥ १४॥  
  
क्व दृशं विदधामि किं करोम्यनुतिष्ठामि कथं भयाकुलः ।  
क्व नु तिष्ठसि रक्ष रक्ष मामयि शम्भो शरणागतोऽस्मि ते ॥ १५॥  
  
विलुठाम्यवनौ किमाकुलः किमुरो हन्मि शिरश्छिनद्मि वा ।  
किमु रोदिमि रारटीमि किं कृपणं मां न यदीक्षसे प्रभो ॥ १६॥  
  
शिव सर्वग शर्व शर्मदं प्रणतो देव दयां कुरुष्व मे ।  
नम ईश्वर नाथ दिक्पते पुनरेवेश नमो नमोऽस्तु ते ॥ १७॥  
  
शरणं तरुणेन्दुशेखरः शरणं मे गिरिराजकन्यका ।  
शरणं पुनरेव तावुभौ शरणं नान्यदुपैमि दैवतम् ॥ १८॥  
  
उपमन्युकृतं स्तवोत्तमं जपतः शम्भुसमीपवर्तिनः ।  
अभिवाञ्छितभाग्यसम्पदः परमायुः प्रददाति शङ्करः ॥ १९॥  
  
उपमन्युकृतं स्तवोत्तमं प्रजपेद्यस्तु शिवस्य सन्निधौ ।  
शिवलोकमवाप्य सोऽचिरात्सह तेनैव शिवेन मोदते ॥ २०॥  
  
इत्युपमन्युकृतं शिवस्तोत्रं सम्पूर्णम् ।  
  
   
Encoded and proofread by   
Kaushal S. Kaloo  kaushalskaloo at gmail.com  
  
