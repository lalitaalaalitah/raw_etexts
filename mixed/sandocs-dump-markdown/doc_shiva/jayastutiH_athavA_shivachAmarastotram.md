---
Category: shiva
File name: jayastutiH.itx
Indexextra: (Scans 1, 2)
Language: Sanskrit
Latest update: September 29, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Jaya Stuti
engtitle: jayastutiH
itxtitle: jayastutiH athavA shivachAmarastotram
title: जयस्तुतिः अथवा शिवचामरस्तोत्रम्

---
  
 जयस्तुतिः अथवा शिवचामरस्तोत्रम्   
जय सर्वजनाधीश जय गौरीपते शिव ।  
जय देव महादेव जयगङ्गाधरेश्वर ॥ १॥  
  
जय दग्धपुराध्यक्ष जय कालान्तकारक ।  
जय कामविरामेश जय भक्तानुकम्पक ॥ २॥  
  
जय त्रैलोक्यसंरक्षिन् जय निर्गुण सद्गुण ।  
जयानन्तगुणारम्भ जय घोर महेश्वर ॥ ३॥  
  
जय चन्द्रकलाक्रान्त जय नागेन्द्रभूषण ।  
जय पुङ्गवसत्केतो जय त्र्यक्ष महेश्वर ॥ ४॥  
  
जयान्तकरिपो शम्भो जय ब्रह्मादिकारण ।  
जय पञ्चकलातीत जय शूलिन्कपालभृत् ॥ ५॥  
  
जयोपेन्द्रेन्द्रचन्द्राद्य जय नन्द्यादिवन्दित ।  
जयानेकगणाधीश जय स्वामिन् महेश्वर ॥ ६॥  
  
जय विश्वाद्य विश्वेश जय विश्वैककारण ।  
जय विश्वसृजां मुख्य जय विश्वस्य सद्गुरो ॥ ७॥  
  
जय निरामय जय सुधामय जय धृतामृतदीधिते  
     जय हतान्तक जय कृतान्तक जय पुरान्तक सद्गते ।  
जय परापर जय दयापर जय नतार्पितसद्गते  
     जय जितस्मर जय महेश्वर जय जय त्रिजगत्पते ॥ ८॥  
  
इति जयस्तुतिः समाप्ता ।  
  
  
Proofread by Aruna Narayanan narayanan.aruna at  gmail.com  
  
