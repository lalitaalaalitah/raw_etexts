---
Category: shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: indumaulismaraNastotram.itx
Language: Sanskrit
Latest update: February 20, 2017
Location: doc_shiva
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: indumaulismaraNastotram
engtitle: indumaulismaraNastotram
itxtitle: indumaulismaraNastotram
title: इन्दुमौलिस्मरणस्तोत्रम्

---
  
 इन्दुमौलिस्मरणस्तोत्रम्   
  
श्रीगणेशाय नमः ॥  
  
कलय कलावित्प्रवरं कलया नीहारदीधितेः शीर्षम् ।  
सततमलङ्कुर्वाण प्रणतावनदीक्ष यक्षराजसख ॥ १॥  
  
कान्तागेन्द्रसुतायाः शान्ताहङ्कारचिन्त्यचिद्रूप ।  
कान्तारखेलनरुचे शान्तान्तःकरणं दीनमव शम्भो ॥ २॥  
  
दाक्षायणीमनोम्ब्रुजभानो वीक्षावितीर्णविनतेष्ट ।  
द्राक्षामधुरिममदभरशिक्षाकत्रीं प्रदेहि भम वाचम् ॥ ३॥  
  
पारदसमानवर्णौ नीरदनीकाशदिव्यगलदेशः ।  
पादनतदेवसङ्घः पशुमनिशं पातु मामीशः ॥ ४॥  
  
भव शम्भो गुरुरूपेणाशु मेऽद्य करुणाब्धे ।  
चिरतरमिह वासं कुरु जगतीं रक्षन् प्रबोधनानेन ॥ ५॥  
  
यक्षाधिपसखमनिशं रक्षाचतुरं समस्तलोकानाम् ।  
वीक्षादापितकवितं दाक्षायण्याः पतिं नौमि ॥ ६॥  
  
यमनियमनिरतलभ्यं शमदममुखषङ्कदानकृतदीक्षम् ।  
रमणीयपदसरोजं शमनाहितमाश्रये सततम् ॥ ७॥  
  
यमिहृन्मानसहंसं शमिताघौघं प्रणाममात्रेण ।  
अमितायुःप्रदपूजं कमितारं नौमि शैलतनयायाः ॥ ८॥  
  
येन कृतमिन्दुमौले मानववर्येण तावकस्मरणम् ।  
तेन जितं जगदखिलं को न ब्रूते सुरार्यतुल्येन ॥ ९॥  
  
इति इन्दुमौलिस्मरणस्तोत्रं सम्पूर्णम् ॥।  
  
  
Proofread by Pallasena Narayanaswami ppnswami at gmail.com  
  
