---
Author: vikramapANDya
Category: aShTaka, shiva
Description-comments: From shrIhAlAsyamAhAtmya
File name: aTTAlasundarAShTakam.itx
Language: Sanskrit
Latest update: May 18, 2007
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: aTTAlasundarAShTakam
Transliterated by: N.Balasubramanian bbalu at satyam.net.in
engtitle: aTTAlasundarAShTakam
itxtitle: aTTAlasundarAShTakam
title: अट्टालसुन्दराष्टकम्

---
  
 अट्टालसुन्दराष्टकम्   
  
विक्रमपाण्ड्य उवाच-  
कल्याणाचलकोदण्डकान्तदोर्दण्डमण्डितम् ।  
कबलीकृतसंसारं कलयेऽट्टालसुन्दरम् ॥ १॥  
  
कालकूटप्रभाजालकळङ्कीकृतकन्धरम् ।  
कलाधरं कलामौळिं कलयेऽट्टालसुन्दरम् ॥ २॥  
  
कालकालं कलातीतं कलावन्तं च निष्कळम् ।  
कमलापतिसंस्तुत्यं कलयेऽट्टालसुन्दरम् ॥ ३॥  
  
कान्तार्धं कमनीयाङ्गं करुणामृतसागरम् ।  
कलिकल्मषदोषघ्नं कलयेऽट्टालसुन्दरम् ॥ ४॥  
  
कदम्बकाननाधीशं काङ्क्षितार्थसुरद्रुमम् ।  
कामशासनमीशानं कलयेऽट्टालसुन्दरम् ॥ ५॥  
  
सृष्टानि मायया येन ब्रह्माण्डानि बहूनि च ।  
रक्षितानि हतान्यन्ते कलयेऽट्टालसुन्दरम् ॥ ६॥  
  
स्वभक्तजनसन्ताप पापापद्मङ्गतत्परम् ।  
कारणं सर्वजगतां कलयेऽट्टालसुन्दरम् ॥ ७॥  
  
कुलशेखरवंशोत्थभूपानां कुलदैवतम् ।  
परिपूर्णं चिदानन्दं कलयेऽट्टालसुन्दरम् ॥ ८॥  
  
अट्टालवीरश्रीशम्भोरष्टकं वरमिष्टदम् ।  
पठतां शृण्वतां सद्यस्तनोतु परमां श्रियम् ॥ ९॥  
  
॥ इति श्रीहालास्यमाहात्म्ये विक्रमपाण्ड्यकृतं अट्टालसुन्दराष्टकम् ॥  
  
  
Encoded and proofread by N.Balasubramanian bbalu at satyam.net.in  
  
