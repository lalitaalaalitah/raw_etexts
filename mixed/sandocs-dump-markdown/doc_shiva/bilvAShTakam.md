---
Category: aShTaka, shiva
File name: bilvaashhtaka.itx
Language: Sanskrit
Latest update: January 21, 1998
Location: doc_shiva
Proofread by: Shree
Send corrections to: Sanskrit@cheerful.com
Site access: https://sanskritdocuments.org
Sublocation: shiva
Text title: bilvAShTakam.h
Transliterated by: Subramanian  Ganesh (sg at tulblr.unisys.com)
engtitle: bilvAShtakam
itxtitle: bilvAShTakam
title: बिल्वाष्टकम्

---
  
 बिल्वाष्टक   
  
त्रिदलं त्रिगुणाकारं त्रिनेत्रं च त्रियायुधम् ।  
त्रिजन्मपापसंहारं एकबिल्वं शिवार्पणम् ॥ १॥  
  
त्रिशाखैः बिल्वपत्रैश्च ह्यच्छिद्रैः कोमलैः शुभैः ।  
शिवपूजां करिष्यामि ह्येकबिल्वं शिवार्पणम् ॥ २॥  
  
अखण्ड बिल्व पत्रेण पूजिते नन्दिकेश्वरे ।  
शुद्ध्यन्ति सर्वपापेभ्यो ह्येकबिल्वं शिवार्पणम् ॥ ३॥  
  
शालिग्राम शिलामेकां विप्राणां जातु चार्पयेत् ।  
सोमयज्ञ महापुण्यं एकबिल्वं शिवार्पणम् ॥ ४॥  
  
दन्तिकोटि सहस्राणि वाजपेय शतानि च ।  
कोटिकन्या महादानं एकबिल्वं शिवार्पणम् ॥ ५॥  
  
लक्ष्म्यास्तनुत उत्पन्नं महादेवस्य च प्रियम् ।  
बिल्ववृक्षं प्रयच्छामि ह्येकबिल्वं शिवार्पणम् ॥ ६॥  
  
दर्शनं बिल्ववृक्षस्य स्पर्शनं पापनाशनम् ।  
अघोरपापसंहारं एकबिल्वं शिवार्पणम् ॥ ७॥  
  
काशीक्षेत्रनिवासं च कालभैरवदर्शनम् ।  
प्रयागमाधवं दृष्ट्वा ह्येकबिल्वं शिवार्पणम् ॥  
  
मूलतो ब्रह्मरूपाय मध्यतो विष्णुरूपिणे ।  
अग्रतः शिवरूपाय ह्येकबिल्वं शिवार्पणम् ॥ ८॥  
  
बिल्वाष्टकमिदं पुण्यं यः पठेत् शिवसन्निधौ ।  
सर्वपाप विनिर्मुक्तः शिवलोकमवाप्नुयात् ॥  
  
          ॥ इति बिल्वाष्टकम् ॥  
  
  
  
