---
Category: hRidaya, shiva
File name: baTukabhairavahRidayastotram.itx
Language: Sanskrit
Latest update: November 21, 2016
Location: doc_shiva
Proofread by: Gopal Upadhyay, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Batukabhairava Hridayam
Transliterated by: Gopal Upadhyay gopal.j.upadhyay at gmail.com
engtitle: baTukabhairavahRidayastotram
itxtitle: baTukabhairavahRidayastotram
title: बटुकभैरवहृइदयस्तोत्रम्

---
  
 श्रीबटुकभैरवहृदयस्तोत्रम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥  
  
पूर्वपीठिका  
कैलाशशिखरासीनं देवदेवं जगद्गुरुम् ।  
देवी पप्रच्छ सर्वज्ञं शङ्करं वरदं शिवम् ॥ १॥  
  
॥ श्रीदेव्युवाच ॥  
  
देवदेव परेशान भक्त्ताभीष्टप्रदायक ।  
प्रब्रूहि मे महाभाग गोप्यं यद्यपि न प्रभो ॥ २॥  
  
बटुकस्यैव हृदयं साधकानां हिताय च ।  
॥ श्रीशिव उवाच ॥  
  
शृणु देवि प्रवक्ष्यामि हृदयं बटुकस्य च ॥ ३॥  
  
गुह्याद्गुह्यतरं गुह्यं तच्छृणुष्व तु मध्यमे ।  
हृदयास्यास्य देवेशि बृहदारण्यको ऋषिः ॥ ४॥  
  
छन्दोऽनुष्टुप् समाख्यातो देवता बटुकः स्मृतः ।  
प्रयोगाभीष्टसिद्धयर्थं विनियोगः प्रकीर्तितः ॥ ५॥  
  
॥ सविधि हृदयस्तोत्रस्य विनियोगः ॥  
  
ॐ अस्य श्रीबटुकभैरवहृदयस्तोत्रस्य श्रीबृहदारण्यक ऋषिः ।  
अनुष्टुप् छन्दः । श्रीबटुकभैरवः देवता ।  
अभीष्टसिद्ध्यर्थं पाठे विनियोगः ॥  
  
॥ अथ ऋष्यादिन्यासः ॥  
  
श्री बृहदारण्यकऋषये नमः शिरसि ।  
अनुष्टुप्छन्दसे नमः मुखे ।  
श्रीबटुकभैरवदेवतायै नमः हृदये ।  
अभीष्टसिद्ध्यर्थं पाठे विनियोगाय नमः सर्वाङ्गे ॥  
  
॥ इति ऋष्यादिन्यासः ॥  
  
ॐ प्रणवेशः शिरः पातु ललाटे प्रमथाधिपः ।  
कपोलौ कामवपुषो भ्रूभागे भैरवेश्वरः ॥ १॥  
  
नेत्रयोर्वह्निनयनो नासिकायामघापहः ।  
ऊर्ध्वोष्ठे दीर्घनयनो ह्यधरोष्ठे भयाशनः ॥ २॥  
  
चिबुके भालनयनो गण्डयोश्चन्द्रशेखरः ।  
मुखान्तरे महाकालो भीमाक्षो मुखमण्डले ॥ ३॥  
  
ग्रीवायां वीरभद्रोऽव्याद् घण्टिकायां महोदरः ।  
नीलकण्ठो गण्डदेशे जिह्वायां फणिभूषणः ॥ ४॥  
  
दशने वज्रदशनो तालुके ह्यमृतेश्वरः ।  
दोर्दण्डे वज्रदण्डो मे स्कन्धयोः स्कन्दवल्लभः ॥ ५॥  
  
कूर्परे कञ्जनयनो फणौ फेत्कारिणीपतिः ।  
अङ्गुलीषु महाभीमो नखेषु अघहाऽवतु ॥ ६॥  
  
कक्षे व्याघ्रासनो पातु कट्यां मातङ्गचर्मणी ।  
कुक्षौ कामेश्वरः पातु वस्तिदेशे स्मरान्तकः ॥ ७॥  
  
शूलपाणिर्लिङ्गदेशे गुह्ये गुह्येश्वरोऽवतु ।  
जङ्घायां वज्रदमनो जघने जृम्भकेश्वरः ॥ ८॥  
  
पादौ ज्ञानप्रदः पातु धनदश्चाङ्गुलीषु च ।  
दिग्वासो रोमकूपेषु सन्धिदेशे सदाशिवः ॥ ९॥  
  
पूर्वाशां कामपीठस्थः उड्डीशस्थोऽग्निकोणके ।  
याम्यां जालन्धरस्थो मे नैरृत्यां कोटिपीठगः ॥ १०॥  
  
वारुण्यां वज्रपीठस्थो वायव्यां कुलपीठगः ।  
उदीच्यां वाणपीठस्थः ऐशान्यामिन्दुपीठगः ॥ ११॥  
  
ऊर्ध्वं बीजेन्द्रपीठस्थः खेटस्थो भूतलोऽवतु ।  
रुरुः शयानेऽवतु मां चण्डो वादे सदाऽवतु ॥ १२॥  
  
गमने तीव्रनयनः आसीने भूतवल्लभः ।  
युद्धकाले महाभीमो भयकाले भवान्तकः ॥ १३॥  
  
रक्ष रक्ष परेशान भीमदंष्ट्र भयापह ।  
महाकाल महाकाल रक्ष मां कालसङ्कटात् ॥ १४॥  
  
॥ फलश्रुतिः ॥  
  
इतीदं हृदयं दिव्यं सर्वपापप्रणाशनम् ।  
सर्वसम्पत्प्रदं भद्रे सर्वसिद्धिफलप्रदम् ॥  
  
॥ इति श्रीबटुकभैरवहृदयस्तोत्रं सम्पूर्णम् ॥  
  
  
Encoded and proofread by  Gopal Upadhyay gopal.j.upadhyay at gmail.com, NA  
  
