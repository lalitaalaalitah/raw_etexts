---
Category: shiva
File name: shAntistotram.itx
Indexextra: (Scan)
Language: Sanskrit
Latest update: October 9, 2016
Location: doc_shiva
Proofread by: Gopal Upadhyay, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Mantra Maharnava 1924 part -4 baTukabhairava section
Subject: philosophy/hinduism/religion
Sublocation: shiva
Text title: shAntistotram
Transliterated by: Gopal Upadhyay gopal.j.upadhyay at gmail.com
engtitle: ShAnti Stotram
itxtitle: shAntistotram (rudrayAmalAntargatam)
title: शान्तिस्तोत्रम् (रुद्रयामलान्तर्गतम्)

---
  
 शान्ति स्तोत्रम्   
नश्यन्तु प्रेतकूष्माण्डा नश्यन्तु दूषका नराः ।  
साधकानां शिवाः सन्तु स्वाम्नायपरिपालनम् ॥ १॥  
  
नन्दन्तु मातरः सर्वा जयन्तु योगिनीगणाः ।  
जयन्तु सिद्धा डाकिन्यो जयन्तु गुरूशक्तयः ॥ २॥  
  
नन्दन्तु ह्यणिमाद्याश्च नन्दन्तु गुह्यकादयः ।  
नन्दन्तु भैरवाः सर्वे सिद्धविद्याधरादयः ॥ ३॥  
  
ये चाम्नायविशुद्धाश्च मन्त्रिणः शुद्धबुद्धयः ।  
सर्वदा नन्दयानन्दं नन्दन्तु कुलपालकाः ॥ ४॥  
  
इन्द्राद्यास्तर्पिताः सन्तु तृप्यन्तु वास्तुदेवताः ।  
चन्द्रसूर्यादयो देवास्तृप्यन्तु गुरूभक्तितः ॥ ५॥  
  
नक्षत्राणि ग्रहा योगाः करणाद्यास्तथापरे ।  
ते सर्वे सुखिनो यान्तु मासाश्च तिथयस्तथा ॥ ६॥  
  
तृप्यन्तु पितरः सर्वे ऋतवो संवत्सरादयः ।  
खेचरा भूचराश्चैव तृप्यन्तु मम भक्तितः ॥ ७॥  
  
अन्तरिक्षचरा घोरा ये चान्ये देवयोनयः ।  
सर्वे तु सुखिनो यान्तु सर्वा नद्यश्च पक्षिणः ॥ ८॥  
  
पर्वताः सुखिनः सन्तु तथा तत्कन्दरा गुहाः ।  
ऋषयो ब्राह्मणाः सर्वे शान्तिं कुर्वन्तु मे सदा ॥ ९॥  
  
तीर्थानि पशवो गावो याश्चान्याः पुण्यभूमयः ।  
वृद्धाः पतिव्रता नार्यः शिवं कुर्वन्तु मे सदा ॥ १०॥  
  
शिवं सर्वत्र मे चास्तु पुत्रदारधनादिषु ।  
राजानः सुखिनः सन्तु क्षेममार्गे तु मे सदा ॥ ११॥  
  
शुभा मे दिवसा यान्तु शिवास्तिष्ठन्तु मे शिवाः ।  
द्वेष्टारः साधकानां च सदैवाम्नायदूषकाः ॥ १२॥  
  
डाकिनीनां मुखे यान्तु तृप्तातृप्ताश्च तेषु ताः ।  
शत्रवो नाशमायान्तु मम निन्दाकराः सदा ॥ १३॥  
  
ये निन्दका ते विपदं प्रयान्तु ये साधकास्ते प्रभवन्तु सिद्धाः ।  
ये सर्ववीराः करुणावलोकात्पुनः पुरात्मन्मम सन्निधत्स्व ॥ १४॥  
  
इति श्रीरुद्रयामले शान्तिस्तोत्रं सम्पूर्णम् ।  
  
  
From Mantra Maharnava part - 4  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
