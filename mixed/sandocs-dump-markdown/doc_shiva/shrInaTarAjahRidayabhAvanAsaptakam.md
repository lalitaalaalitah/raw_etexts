---
Category: saptaka, shiva
File name: naTarAjahRRidayabhAvanAsaptakam.itx
Language: Sanskrit
Latest update: November 6, 2016
Location: doc_shiva
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: naTarAjahRRidayabhAvanAsaptakam
Transliterated by: Sivakumar Thyagarajan shivakumar24 at gmail.com
engtitle: Shri Natarajahridayabhavana Saptaka
itxtitle: shrInaTarAjahRidayabhAvanAsaptakam
title: श्रीनटराजहृइदयभावनासप्तकम्

---
  
 श्रीनटराजहृदयभावनासप्तकम्   
ॐ श्रीगणेशाय नमः ।  
  
कामशासनमाश्रितार्तिनिवारणैकधुरन्धरं  
पाकशासनपूर्वलेखगणैः समर्चितपादुकम् ।  
व्याघ्रपादफणीश्वरादिमुनीशसङ्घनिषेवितं  
चित्सभेशमहर्निशं हृदि भावयामि कृपाकरम् ॥ १॥  
  
यक्षराक्षसदानवोरगकिन्नरादिभिरन्वहं  
भक्तिपूर्वकमत्युदारसुगीतवैभवशालिनम् ।  
चण्डिकामुखपद्मवारिजबान्धवं विभुमव्ययं  
चित्सभेशमहर्निशं हृदि भावयामि कृपाकरम् ॥ २॥  
  
कालपाशनिपीडितं मुनिबालकं स्वपदार्चकं  
ह्यग्रगण्यमशेषभक्तजनौघकस्य सदीडितम् ।  
रक्षितुं सहसावतीर्य जघान यच्छमनं च तं  
चित्सभेशमहर्निशं हृदि भावयामि कृपाकरम् ॥ ३॥  
  
भीकरोदकपूरकैर्भुवमर्णवीकरणोद्यतां  
स्वर्धुनीमभिमानिनीमतिदुश्चरेण समाधिना ।  
तोषितस्तु भगीरथेन दधार यो शिरसा च तं  
चित्सभेशमहर्निशं हृदि भावयामि कृपाकरम् ॥ ४॥  
  
योगिनः सनकादयो मुनिपुङ्गवा विमलाशयाः  
दक्षिणाभिमुखं गुरुं समुपास्य यं शिवमादरत् ।  
सिद्धिमापुरनूपमान्तमनन्यभावयुतस्त्वहं  
चित्सभेशमहर्निशं हृदि भावयामि कृपाकरम् ॥ ५॥  
  
क्षीरसागरमन्थनोद्भवकालकूटमहाविषं  
निग्रहीतुमशक्यमन्यसुरासुरैरपिबोऽर्थितः ।  
रक्षति स्म जगत्त्रयं सविलासमेव निपीय तं  
चित्सभेशमहर्निशं हृदि भावयामि कृपाकरम् ॥ ६॥  
  
सर्वदेवमयं यमेव भजन्ति वैदिकसत्तमाः   
ज्ञानकर्मविबोधकाः सकलागमाः श्रुतिपूर्वकाः ।  
आहुरेव यमीशमादरतश्च तं सकलेश्वरं  
चित्सभेशमहर्निशं हृदि भावयामि कृपाकरम् ॥ ७॥  
  
॥ इति शिवम् ॥  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, PSA Easwaran  
  
