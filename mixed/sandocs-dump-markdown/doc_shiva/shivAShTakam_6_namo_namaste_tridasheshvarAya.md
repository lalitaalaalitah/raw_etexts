---
Author: Murari Gupta
Category: shiva, aShTaka
Description/comments: From the book Krishna Chaitanya Charita
File name: shivAShTakam6.itx
Indexextra: (Meaning)
Language: Sanskrit
Latest update: February 22, 2019
Location: doc_shiva
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shivashtakam 6
engtitle: Shivashtakam 6
itxtitle: shivAShTakam 6 (namo namaste tridasheshvarAya)
title: शिवाष्टकम् ६ (नमो नमस्ते त्रिदशेश्वराय)

---
  
 शिवाष्टकम् ६   
नमो नमस्ते त्रिदशेश्वराय  
     भूतादिनाथाय मृडाय नित्यम् ।  
गङ्गातरङ्गोत्थितबालचन्द्र-  
     चूडाय गौरीनयनोत्सवाय ॥ १॥  
  
सुतप्तचामीकरचन्द्रनील-  
     पद्मप्रवालाम्बुदकान्तिवस्त्रैः ।  
सुनृत्यरङ्गेष्टवरप्रदाय  
     कैवल्यनाथाय वृषध्वजाय ॥ २॥  
  
सुधांशुसूर्याग्निविलोचनेन  
     तमोभिदे ते जगतः शिवाय ।  
सहस्रशुभ्रांशुसहस्ररश्मि-  
     सहस्रसञ्जित्त्वरतेजसेऽस्तु ॥ ३॥  
  
नागेशरत्नोज्ज्वलविग्रहाय  
     शार्दूलचर्मांशुकदिव्यतेजसे ।  
सहस्रपत्रोपरि संस्थिताय  
     वराङ्गदामुक्तभुजद्वयाय ॥ ४॥  
  
सुनूपुरारञ्जितपादपद्म-  
     क्षरत्सुधाभृत्यसुखप्रदाय ।  
विचित्ररत्नौघविभूषिताय  
     प्रेमानमेवाद्य हरौ विधेहि ॥ ५॥  
  
श्रीराम गोविन्द मुकुन्द शौरे  
     श्रीकृष्ण नारायण वासुदेव ।  
इत्यादिनामामृतपानमत्त-  
     भृङ्गाधिपायाखिलदुःखहन्त्रे ॥ ६॥  
  
श्रीनारदाद्यैः सततं सुगोप्य-  
     जिज्ञासितायाशु वरप्रदाय ।  
तेभ्यो हरेर्भक्तिसुखप्रदाय  
     शिवाय सर्वगुरवे नमो नमः ॥ ७॥  
  
श्रीगौरीनेत्रोत्सवमङ्गलाय  
     तत्प्राणनाथाय रसप्रदाय ।  
सदा समुत्कण्ठगोविन्दलीला-  
     गानप्रवीणाय नमोऽस्तु तुभ्यम् ॥ ८॥  
  
एतत् शिवस्याष्टकमद्भुतं महत्  
     शृण्वन् हरिप्रेम लभेत शीघ्रम् ।  
ज्ञानञ्च विज्ञानमपूर्ववैभवं  
     यो भावपूर्णः परमं समादरम् ॥ ९॥  
  
इति शिवाष्टकं सम्पूर्णम् ।  
  
  
