---
Category: shiva, aShTottarashatanAma
Description/comments: See corresponding namavali
File name: dakShiNAmUrtyaShTottarashatanAmastotram.itx
Language: Sanskrit
Latest update: June 27, 2019
Location: doc_shiva
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Dakshinamurti Ashtottarashatanama Stotram
engtitle: dakShiNAmUrtyaShTottarashatanAmastotram
itxtitle: dakShiNAmUrtyaShTottarashatanAmastotram (medhAdakShiNAmUrti)
title: दक्षिणामूर्त्यष्टोत्तरशतनामस्तोत्रम् (मेधादक्षिणामूर्ति)

---
  
 श्रीदक्षिणामूर्त्यष्टोत्तरशतनामस्तोत्रम्   
श्रीमेधादक्षिणामूर्त्यष्टोत्तरशतनामस्तोत्रम्  
मूलमन्त्रवर्णाद्यात्मकं  
  
श्रीदेव्युवाच -  
भगवन्देवदेवेश मन्त्रार्णस्तवमुत्तमम् ।  
दक्षिणामूर्तिदेवस्य कृपया वद मे प्रभो ॥ १॥  
  
श्रीमहादेव उवाच -  
साधु पृष्टं महादेवि सर्वलोकहिताय ते ।  
वक्ष्यामि परमं गुह्यं मन्त्रार्णस्तवमुत्तमम् ॥ २॥  
  
ऋषिश्छन्दो देवताङ्गन्यासादिकमनुत्तमम् ।  
मूलमन्त्रवदस्यापि द्रष्टव्यं सकलं हि तत् ॥ ३॥  
  
ध्यानम् -  
भस्मव्यापाण्डुराङ्गः शशिशकलधरो ज्ञानमुद्राक्षमाला-  
     वीणापुस्तैर्विराजत्करकमलधरो योगपट्टाभिरामः ।  
व्याख्यापीठे निषण्णे मुनिवरनिकरैः सेव्यमानः प्रसन्नः  
     स्व्याळः कृत्तिवासाः सततमवतु नो दक्षिणामूर्तिरीशः ॥ ४॥  
  
इति ध्यात्वा महादेवं मन्त्रार्णस्तवमुत्तमम् ।  
जपेत् त्रिसन्ध्यं नियतो भस्मरुद्राक्षभूषितह ॥ ५॥  
  
ओङ्काराचलसिंहेन्द्रः ओङ्कारध्यानकोकिलः ।  
ओङ्कारनीडशुकराड् ओङ्कारार्णवकुञ्जरः ॥ ६॥ ओङ्कारारण्यकुञ्जरः  
  
नगराजसुताजानिर्नगराजनिजालयः ।  
नवमाणिक्यमालाढ्यो नवचन्द्रशिखामणिः ॥ ७॥  
  
नन्दिताशेषमौनीन्द्रो नन्दीशादिमदेशिकः ।  
मोहानलसुधासारो मोहाम्बुजसुधाकरः ॥ ८॥  
  
मोहान्धकारतरणिर्मोहोत्पलनभोमणिः ।  
भक्तज्ञानाब्धिशीतांशुः भक्ताज्ञानतृणानलः ॥ ९॥  
  
भक्ताम्भोजसहस्रांशुः भक्तकेकिघनाघनः ।  
भक्तकैरवराकेन्दुः भक्तकोकदिवाकरः ॥ १०॥  
  
गजाननादिसम्पूज्यो गजचर्मोज्ज्वलाकृतिः ।  
गङ्गाधवलदिव्याङ्गो गङ्गाभङ्गलसज्जटः ॥ ११॥  
  
गगनाम्बरसंवीतो गगनामुक्तमूर्धजः ।  
वदनाब्जजिताब्जश्रीः वदनेन्दुस्फुरद्दिशः ॥ १२॥  
  
वरदानैकनिपुणो वरवीणोज्ज्वलत्करः ।  
वनवाससमुल्लासो वनवीरैकलोलुपः ॥ १३॥  
  
तेजःपुञ्जघनाकारो तेजसामपि भासकः ।  
तेजःप्रदो विनेयानां तेजोमयजनाश्रयः ॥ १४॥  
  
दमितानङ्गसङ्ग्रामो दरहासजिताङ्गनः ।  
दयारससुधासिन्धुः दरिद्रधनशेवधिः ॥ १५॥  
  
क्षीरेन्दुस्फटिकाकारः क्षीणेन्दुमकुटोज्ज्वलः ।  
क्षीरोपहाररसिकः क्षिप्रैश्वर्यफलप्रदः ॥ १६॥  
  
नानाभरणमुग्धाङ्गो नारीसम्मोहनाकृतिः ।  
नादब्रह्मरसास्वादी नागभूषणभूषितः ॥ १७॥  
  
मूर्तिनिन्दितकन्दर्पो मूर्तामूर्तजगद्वपुः ।  
मूकाज्ञानतमोभानुः मूर्तिमत्कल्पपादपः ॥ १८॥  
  
तरुणादित्यसङ्काशः तन्त्रीवादनतत्परः ।  
तरुमूलैकनिलयः तप्तजाम्बूनदप्रभः ॥ १९॥  
  
तत्त्वपुस्तोल्लसत्पाणिः तपनोडुपलोचनः ।  
यमसन्नुतसत्कीर्तिः यमसंयमसंयुतः ॥ २०॥  
  
यतिरूपधरो मौनी यतीन्द्रोपास्यविग्रहः ।  
मन्दारहाररुचिरो मदनायुतसुन्दरः ॥ २१॥  
  
मन्दस्मितलसद्वक्त्रो मधुराधरपल्लवः ।  
मञ्जीरमञ्जुपादाब्जो मणिपट्टोलसत्कटिः ॥ २२॥  
  
हस्ताङ्कुरितचिन्मुद्रो हठयोगपरोत्तमः ।  
हंसजप्याक्षमालाढ्यो हंसेन्द्राराध्यपादुकः ॥ २३॥  
  
मेरुशृङ्गतटोल्लासो मेघश्याममनोहरः ।  
मेधाङ्कुरालवालाग्र्यो मेधपक्वफलद्रुमः ॥ २४॥  
  
धार्मिकान्तर्गुहावासो धर्ममार्गप्रवर्तकः ।  
धामत्रयनिजारामो धर्मोत्तममनोरथः ॥ २५॥  
  
प्रबोधोदारदीपश्रीः प्रकाशितजगत्त्रयः ।  
प्रज्ञाचन्द्रशिलादर्शः प्रज्ञामणिवराकरः ॥ २६॥  
  
ज्ञानान्तरभासात्मा ज्ञातृज्ञातिविदूरगः ।  
ज्ञानाद्वैतसुदिव्याङ्गो ज्ञातृज्ञातिकुलागतः ॥ २७॥  
  
प्रपन्नपारिजाताग्र्यः प्रणतार्त्यब्धिवाडवः ।  
प्रमाणभूतो भूतानां प्रपञ्चहितकारकः ॥ २८॥  
  
यत्तत्वमसिसंवेद्यो यक्षगेयात्मवैभवः ।  
यज्ञादिदेवतामूर्तिः यजमानवपुर्धरः ॥ २९॥  
  
छत्राधिपतिविश्वेशः छत्रचामरसेवितः ।  
छान्दश्शास्त्रादिनिपुणश्छलजात्यादिदूरगः ॥ ३०॥  
  
स्वाभाविकसुखैकात्मा स्वानुभूतरसोदधिः ।  
स्वाराज्यसम्पदध्यक्षः स्वात्माराममहामतिः ॥ ३१॥  
  
हाटकाभजटाजूटो हासोदस्तारमण्डलः ।  
हालाहलोज्ज्वलगळो हारायुतमनोहरः ॥ ३२॥  
  
इति श्रीमेधादक्षिणामूर्तिमनुवर्णाद्यादिमा  
    श्रीदक्षिणामूर्त्यष्टोत्तरशतनामस्तोत्रं सम्पूर्णम् ।  
  
  
