---
Author: Sachchidananda Shivabhinava Nrisimha Bharati Swamigal
Category: shiva, sachchidAnanda-shivAbhinava-nRisiMhabhAratI, bhujanga
File name: dakShiNAsyabhujangaprayAtastutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_shiva
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dakShiNAsyabhujangaprayAtastutiH
engtitle: dakShiNAsyabhujangaprayAtastutiH
itxtitle: dakShiNAsyabhujaNgaprayAtastutiH (shivAbhinavanRisiMhabhAratIvirachitA)
title: दक्षिणास्यभुजण्गप्रयातस्तुतिः (शिवाभिनवनृइसिंहभारतीविरचिता)

---
  
 श्रीदक्षिणास्यभुजङ्गप्रयातस्तुतिः   
भवाम्भोधिपारे नयन्तं स्वभक्तान्  
     कृपापूरपूर्णैरपाङ्गैः स्वकीयैः ।  
समस्तागमान्तप्रगीतापदानं  
     सदा दक्षिणास्यं तमाराधयेऽहम् ॥ १॥  
  
चतुर्विंशदर्णस्य मन्त्रोत्तमस्य  
     प्रजापाद्दृढं वश्यभावं समेत्य ।  
प्रयच्छत्यरं यश्च विद्याममोघां  
     सदा दक्षिणास्यं तमाराधयेऽहम् ॥ २॥  
  
जडायापि विद्यां प्रयच्छन्तमाशु  
     प्रपन्नार्तिविध्वंसदक्षाभिधानम् ।  
जराजन्ममृत्यून्हरन्तं प्रमोदात्  
     सदा दक्षिणास्यं तमाराधयेऽहम् ॥ ३॥  
  
यमाराध्य पद्माक्षपद्मोद्भवाद्याः  
     सुराग्र्याः स्वकार्येषु शक्ता बभूवुः ।  
रमाभारतीपार्वतीस्तूयमानं  
     सदा दक्षिणास्यं तमाराधयेऽहम् ॥ ४॥  
  
सुधासूतिबालोल्लसन्मौलिभागं  
     सुधाकुम्भमालालसत्पाणिपद्मम् ।  
सपुत्रं सदारं सशिष्यं सवाहं  
     सदा दक्षिणास्यं तमाराधयेऽहम् ॥ ५॥  
  
गजास्याग्निभूसेव्यपादारविन्दं  
     गजाश्वादिसम्पत्तिहेतुप्रणामम् ।  
निजानन्दवाराशिराकासुधांशुं  
     शुचीन्द्वर्कनेत्रं भजे दक्षिणास्यम् ॥ ६॥  
  
गुणान्षट्शमादीनिहामुत्र भोगे  
     विरक्तिं विवेकं ध्रुवानित्ययोश्च ।  
मुमुक्षां च शीघ्रं लभेत प्रसादा-  
     त्तमानन्दकन्दं भजे दक्षिणास्यम् ॥ ७॥  
  
जडो जन्ममूकोऽपि यन्मन्त्रजप्तुः  
     करस्पर्शनात्स्यात्सुराचार्यतुल्यः ।  
तमज्ञानवारान्निधेर्बाडवाग्निं  
     मुदा सर्वकालं भजे दक्षिणास्यम् ॥ ८॥  
  
जहौ मृत्युभीतिं यदीयाङ्घ्रिपद्मं  
     सदा पूजयित्वा मृकण्डोस्तनूजः ।  
तमद्रीन्द्रकन्यासमाश्लिष्टदेहं  
     कृपावारिराशिं भजे दक्षिणास्यम् ॥ ९॥  
  
पुरा कामयाना पतिं स्वानुरूपां  
     चरित्वा तपो दुष्करं शैलकन्या ।  
अवापादराद्या रुचा कामगर्वं  
     हरन्तं तमन्तर्भजे दक्षिणास्यम् ॥ १०॥  
  
यदीयाङ्घ्रिसेवापराणां नराणां  
     सुसाध्या भवेयुर्जवात्सर्वयोगाः ।  
हठाद्याः शिवान्ता यमाद्यङ्गयुक्ता  
     मुदा सन्ततं तं भजे दक्षिणास्यम् ॥ ११॥  
  
वटागस्य मूले वसन्तं सुरस्त्री-  
     कदम्बैः सदा सेव्यमानं प्रमोदात् ।  
वरान् कामितान्नम्रपङ्क्त्यै दिशन्तं  
     दयाजन्मभूभिं भजे दक्षिणास्यम् ॥ १२॥  
  
विधूताभिमानैस्तनौ चक्षुरादा-  
     वहन्त्वेन सम्प्राप्यमेकाग्रचित्तैः ।  
यतीन्द्रैर्गुरुश्रेष्ठविज्ञाततत्त्वै-  
     र्महावाक्यगूढं भजे दक्षिणास्यम् ॥ १३॥  
  
शुकाद्या मुनीन्द्रा विरक्ताग्रगण्याः  
     समाराध्य यं ब्रह्मविद्यामवापुः ।  
तमल्पार्चनातुष्टचेतोऽम्बुजातं  
     चिदानन्दरूपं भजे दक्षिणास्यम् ॥ १४॥  
  
श्रुतेर्युक्तितश्चिन्तनाद्ध्यानयोगा-  
     द्भवेद्यस्य साक्षात्कृतिः पुण्यभाजाम् ।  
अखण्डं सदानन्दचिद्रूपमन्तः  
     सदाहं मुदा तं भजे दक्षिणास्यम् ॥ १५॥  
  
सुवर्णाद्रिचापं रमानाथबाणं  
     दिनेशेन्दुचक्रं धरास्यन्दनाग्र्यम् ।  
विधिं सारथिं नागनाथं च मौर्वीं  
     प्रकुर्वाणमीशं भजे दक्षिणास्यम् ॥ १६॥  
  
कराम्भोरुहैः पुस्तकं बोधमुद्रां  
     सुधापूर्णकुम्भं स्रजं मौक्तिकानाम् ।  
दधानं धराधीशमौलौ शयानं  
     शशाङ्कार्धचूडं भजे दक्षिणास्यम् ॥ १७॥  
  
कलादानदक्षं तुलाशून्यवक्त्रं  
     शिलादात्मजेड्यं वलारातिपूज्यम् ।  
जलाद्यष्टमूर्तिं कलालापयुक्तं  
     फलालिं दिशन्तं भजे दक्षिणास्यम् ॥ १८॥  
  
यदालोकमात्रान्नतानां हृदब्जे  
     शमाद्या गुणाः सत्वरं सम्भवन्ति ।  
प्रणम्रालिचेतःसरोजातभानुं  
     गुरुं तं सुरेड्यं नमामो भजामः ॥ १९॥  
  
पिनद्धानि भक्त्याख्यसूत्रेण कण्ठे  
     सदेमानि रत्नानि धत्ते दृढं यः ।  
मुदा मुक्तिकान्ता द्रुतं तं वृणीते  
     स्वयं शान्तिदान्तिप्रमुख्यालियुक्ता ॥ २०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीदक्षिणास्यभुजङ्गप्रयातस्तुतिः सम्पूर्णा ।  
  
Proofread by PSA Easwaran psaeaswaran at gmail.com  
  
