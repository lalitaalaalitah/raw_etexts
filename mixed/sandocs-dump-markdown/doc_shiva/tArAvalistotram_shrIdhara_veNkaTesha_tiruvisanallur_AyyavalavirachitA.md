---
Author: Sri Sridhara Venkatesa (Tiruvisanallur Ayyaval)
Category: shiva, stotra, shrIdhara-venkaTesha
Description-comments: 29 verses on Siva said to have brought back to life a boy who
  died of cobra bite
File name: tArAvali.itx
Indexextra: (Text, Tamil)
Language: Sanskrit
Latest update: October 21, 2019
Location: doc_shiva
Proofread by: Shree Devi Kumar shreeshrii at gmail.com
Send corrections to: Sanskrit@cheerful.com
Site access: https://sanskritdocuments.org
Source: http://sriayyaval.org/works.html
Subject: hinduism/religion
Sublocation: shiva
Text title: Taravali Stotra
Texttype: stotra
Transliterated by: Shree Devi Kumar shreeshrii at gmail.com
engtitle: Taravali Stotra
itxtitle: tArAvalistotram (shrIdhara veNkaTesha tiruvisanallur AyyavalavirachitA)
title: तारावलिस्तोत्रम् (श्रीधर वेण्कटेश तिरुविसनल्लुर् आय्यवलविरचिता)

---
  
 तारावलिस्तोत्रम्   
निरवधिकरुणार्द्रैर्निह्नुताशेषदोषैः  
अमृतरसझराणां अन्तरङ्गैरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १॥  
  
श्रियमवनतिभाजां श्रेयसामादधानैः  
अमृतरसतरङ्गश्रीधुरीणैरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २॥  
  
गजमुखशरजन्मप्रेमगाढोपगूढैः  
नगदुहितुरमन्दानन्दमूलैरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ३॥  
  
गिरिवरतनयायाः केलिकोपे नतस्तत्  
चरणनखरुचिश्रीवर्मितैरीक्षणैर्द्राक् ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ४॥  
  
स्मरहरदयनीयास्मीत्युमायां वदन्त्यां  
दरहसितमुखेन्दुस्तामपाङ्गैः पिबद्भिः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ५॥  
  
नमदमरकिरीटक्रीडदुद्दण्डशुण्डा-  
मुखमिभमुखमारादापिबद्भिः कटाक्षैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ६॥  
  
समदधत मृकण्डोरात्मजे चोपमन्यौ  
समभिलषितसिद्धिं ये कटाक्षाङ्करास्तैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ७॥  
  
मकुटशशिकिशोरस्यन्दिपीयूषधारा-  
मधुरशिशिरभावस्तोमचोरैरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ८॥  
  
प्रणमदमरमौलि प्रस्फुरद्रत्नबृन्द-  
प्रसृमरकिरणश्रीदत्तहस्तेरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ९॥  
  
प्रणमनकृतिसृष्टा शम्भुना पद्मपङ्क्ति-  
प्रविततिरियमित्यध्यस्यमानैरपाङ्गैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १०॥  
  
प्रणमनपरसंसन्मोक्षसाम्राज्यलक्ष्मी-  
वरणकमलमालोदारयापाङ्गभङ्ग्या ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ ११॥  
  
गदगणगलनायुः कल्पनोदूढदीक्षैः  
अभिमतसकलार्थादानदक्षैः कटाक्षैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १२॥  
  
भवभरतपतापोपप्लुतानां नतानां  
श्रमहृदमृतवृष्ट्या सान्द्रकारुण्यदृष्ट्या ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १३॥  
  
दलमपिकुसुमं वा दत्तवद्भ्यो जनेभ्यो  
विधिवलमथन श्रीविक्रयिण्या दृशा द्राक् ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १४॥  
  
अवनमनपराणां आत्मतत्त्वावबोध-  
प्रकटनपटुदीपैः प्रस्फुरद्भिः कटाक्षैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १५॥  
  
अवनमनपराणां आयुरारोग्यवृद्धिं  
निजचरणरतिञ्चोदञ्चयद्भिः कटाक्षैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १६॥  
  
हृदि विनतजनानां भक्तिकल्पद्रुवल्ली-  
जनिकृदमृतसेकैर्विस्फुरद्भिः कटाक्षैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १७॥  
  
गजवदनकराग्राकीर्यमाणस्वचूडा-  
तटवरसरिदूर्म्यासेचनैस्तापहारी ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १८॥  
  
निजमकुटतटाञ्चन्निम्नगावीचिविप्रुट्-  
प्रकरविकसनेन प्रापयन् तापशान्तिम् ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ १९॥  
  
प्रथमभिषगधीशख्यातिमूर्जस्वलां स्वां  
प्रविदधदवनम्र व्यूहसर्वार्तिहृत्या ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २०॥  
  
प्रवणजनविमोहध्वान्तविध्वंसकेली-  
पटुतरदरहास प्रस्फुरञ्चन्द्रिकाभिः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २१॥  
  
कुपितशिखरिकन्या चित्तशीतांशुकान्त  
द्रुतिषु शशिमयूखैः सुन्दरैर्मन्दहासैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २२॥  
  
प्रणमति विहरद्भिस्तत्र सम्प्रीति दत्त-  
प्रविमलतरहारभ्रान्तिदैर्मन्दहासैः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २३॥  
  
स्फुटविचकलितार्या तुङ्गवक्षोजकुम्भ-  
श्रितकुवलयमालेनामलेन स्मितेन ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २४॥  
  
स्फुरदधररुचिश्रीसङ्गिना पद्मराग-  
द्युतिकवचितहीराभेन मन्दस्मितेन ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २५॥  
  
सुकृतिहृदयसौध प्रोल्लसच्चन्द्रिकाभिः  
दरहसितरुचीभिर्दारितार्तिच्छटाभिः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २६॥  
  
कमलजठरनिर्यच्चन्द्रिकाभ्रान्तिकृद्भिः  
शुभतरदरहासैराननान्निसरद्भिः ।  
अघमखिलमपास्यन् अस्य डिम्भस्य शम्भुः  
सकलभयनिवृत्तिं साम्बमूर्तिर्विधत्ताम् ॥ २७॥  
  
श्रितजनघनपुण्यश्रेणिमल्लीमतल्ली-  
कुसुमसमुदयेनोदारमन्दस्मितेन ।  
अघमखिलमपास्यन् अस्य डिम्भस्य शम्भुः  
सकलभयनिवृत्ति साम्बमूर्तिर्विधत्ताम् ॥ २८॥  
  
तारावलीस्तुतिमिमां तरुणेन्दुमौलेः  
शृण्वन्ति ये भुवि पठन्ति शिवः स तेषाम् ।  
दीर्घायुरुन्नतविभूतिसुतर्द्धि शम्भु  
भक्त्याद्यभीष्टमखिलं प्रददाति हृष्टः ॥ २९॥  
  
॥ इति श्रीश्रीधरवेङ्कटेशार्यकृतौ तारावलीस्तोत्रं सम्पूर्णम् ॥  
  
  
  
Encoded and proofread by Shree Devi Kumar shreeshrii at gmail.com  
  
