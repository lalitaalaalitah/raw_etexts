---
Author: abhinavanRisiMhabhAratIsvAmi
Category: shiva, shrIdhara-venkaTesha
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: shivabhaktikalpalatikAstotram.itx
Language: Sanskrit
Latest update: February 28, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivabhaktikalpalatikAstotram
engtitle: shivabhaktikalpalatikAstotram
itxtitle: shivabhaktikalpalatikAstotram (shrIdharaveNkaTesha virachitam)
title: शिवभक्तिकल्पलतिकास्तोत्रम् (श्रीधरवेण्कटेश विरचितम्)

---
  
 शिवभक्तिकल्पलतिकास्तोत्रम्   
श्रीगणेशाय नमः ॥  
  
श्रीकान्तपद्मजमुखैर्हृदि चिन्तनीयं  
     श्रीमत्क्व शङ्कर भगवच्चरणारविन्दम् ।  
क्वाहं तदेतदुपसेवितुमीहमानो  
     हा हन्त कस्य न भवाम्युपहासपात्रम् ॥ १॥  
  
अद्राक्षमङ्घ्रिकमलं न तवेति यन्मे  
     दुःखं यदप्यनवमृश्य दुरात्मतां स्वाम् ।  
पादाम्बुजं तव दिदृक्ष इतीदृगागः  
     पातोऽनले प्रतिकृतिर्गिरिशैतयोर्मे ॥ २॥  
  
दौरात्म्यतो मम भवत्पददर्शनेच्छा  
     मन्तुस्तथापि तव सा भजनात्मिकेति ।  
स्यादीशितुर्मयि दयैव दयामकार्षी-  
     रश्मादिभिः प्रहृतवत्सु न किं बिभो त्वम् ॥ ३॥  
  
दुःखानलोदरनिपातनधूर्वदेष्वे-  
     ष्वर्थाङ्गनासुतमुखेष्वनुराग आगाः ।  
स्यात्ते रुषे तव दयालुतया त्वदान-  
     त्याद्यैर्विभो तदवधूय बिभर्षि चास्मान् ॥ ४॥  
  
ईशान रक्षितुमिमान्यदपेक्षसे त्वं  
     नत्यादिकं तदपनेतुमतिप्रसङ्गम् ।  
किं हीयते तदनुपाधिकृपालुता ते  
     संवित्सुखस्य न हि ते प्रियमप्रियं वा ॥ ५॥  
  
अप्याहर प्रहर संहर वाग्वदस्य  
     त्रातास्युपात्तममुना मम नाम हीति ।  
एवं विभो तनुभृतामवनेऽत्युपाया-  
     न्वेषी कथं परमकारुणिकोऽसि न त्वम् ॥ ६॥  
  
त्राता दयाजलनिधिः स्मृतिमात्रलभ्यः  
     क्षन्तागसामिति भवद्यशसा हृतात्मा ।  
स्वामस्मरन्बत मलीमसतामलज्जो  
      भक्तिं भवत्यभिलषामि धिगस्तु यन्माम् ॥ ७॥  
  
शर्माप्तिरार्तिविहतिश्च भवत्प्रसादं  
     शम्भोर्विना न हि नृणां स च नान्तरा याम् ।  
यस्यां विधिः श्वभुगपि क्षमते समं तां  
     त्वद्भक्तिमिच्छतु न कः स्वविनाशभीरुः ॥ ८॥  
  
भक्तिर्विभात्ययि महत्यपरं तु फल्ग्वि-  
     त्येवं ग्रहो ननु भवत्कृपयैव लभ्यः ।  
लब्धस्त्वसौ फलममुष्य लभे न किं वा  
     तां हन्त ते तदयशो मम हृद्रुजा च ॥ ९॥  
  
त्वद्भक्त्यसम्भवशुचं प्रतिकारशून्या-  
     मन्तर्वहन्निखिलमीश सुखं च दुःखम् ।  
उद्बन्धलग्न इव दुःस्वतयैव मन्ये  
     सन्तान्यतीति मयि हन्त कदा दयेथाः ॥ १०॥  
  
भक्तिं भवत्यविहितां वहतस्तु तद्वि-  
     शेषोपलम्भविरहाहितमस्तु दुःखम् ।  
तस्याः प्रतीपततिभिर्हतिजं कथं वा  
     दुःखं सहे मयि कदेश कृपा भवेत्ते ॥ ११॥  
  
लग्नः कृतान्तवदनेऽस्मि लभे च नाद्या-  
     प्यच्छां रतिं त्वयि शिवेत्यवसीदतो मे ।  
त्वद्विस्मृतिं  कुविषयाभिरतिप्रचारै-  
     स्तन्वन् हि मां हसपदं तनुषे ब्रुवे किम् ॥ १२॥  
  
बद्धस्पृहं रुचिरकाञ्चनभूषणादौ  
     बालं फलादिभिरिव त्वयि भक्तियोगे ।  
आशाभराकुलमहो करुणानिधे मा-  
     मर्थान्तरैर्हृतधियं कुरुषे किमेवम् ॥ १३॥  
  
तिक्तग्रहोऽधि मधुरं मधुरग्रहोऽधि  
     तिक्तं यथा भुजगदष्टतनोस्तथाहम् ।  
त्वय्यस्तरक्तिरितरत्र तु गाढमग्नः  
     शोच्योऽश्मनोऽपि हि भवामि किमन्यदीश ॥ १४॥  
  
त्वत्संस्मृतित्वदभिधानसमीरणादि-  
     सम्भावनास्पदममी मम सन्तु शोकाः ।  
मा सन्तु च त्वदनुषक्तिमुषः प्रहर्षा  
     मा त्वत्पुरःस्थितिपुषेश दृशानुपश्य ॥ १५॥  
  
सम्पातनं ननु सुखेषु निपातनं वा  
     दुःखेष्वथान्यदपि वा भवदेकतानम् ।  
यत्कल्पयेर्ननु धिया शिव तद्विधेहि  
     नावैम्यहं मम हितं शरणं गतस्त्वाम् ॥ १६॥  
  
दुःखं प्रदित्सुरयि मे यदि न प्रदद्या  
     दुःखापहं पुरहर त्वयि भक्तियोगम् ।  
त्वद्भक्त्यलाभपरिचिन्तनसम्भवं मे  
     दुःखं प्रदेहि तव कः पुनरत्र भारः ॥ १७॥  
  
भक्त्या त्वयीश कति नाश्रुपरीतदृष्ट्या  
     सञ्जातगद्गदगिरोत्पुलकाङ्गयष्ट्या ।  
धन्याः पुनन्ति भुवनं मम सा न हीति  
     दुःखेऽपि का नु तव दुर्लभता विधित्सा ॥ १८॥  
  
त्वद्भक्तिरेव तदनवाप्तिशुगप्युदारा  
     श्रीः सा च तावकजनाश्रयणे च लभ्या ।  
उल्लङ्घ्य तावकजनान् हि तदर्थनाग-  
     स्त्वय्याः सहस्व तदिदं भगवन्नमस्ते ॥ १९॥  
  
सेवा त्वदाश्रयवतां प्रणयश्च तेषु  
     सिध्येद्दृढो मम यथाऽऽशु तथा दयार्द्राम् ।  
दृष्टिं तवार्पय मयीश दयाम्बुराशे  
     मैवं विभो विमुखता मयि दीनबन्धो ॥ २०॥  
  
गौरीसखं हिमकरप्रभमम्बुदाभं  
     श्रीजानि वा शिववपुस्तव तज्जुषो ये ।  
ते त्वां श्रिता वहसि मूर्घ्नि तदङ्घ्रिरेणुं  
     तत्सेवनं मम कथं नु दयां विना ते ॥ २१॥  
  
त्वद्भक्तिकल्पलतिकां कृपयार्पयेश  
     मच्चित्तसीम्नि भवदीयकथासुधाभिः ।  
तां वर्धय त्वदनुरागफलाढ्यमौलिं  
     तन्मूल एव खलु मुक्तिफलं चकास्ति ॥ २२॥  
  
निःस्वो धनागम इव त्वदुपाश्रितानां  
     सन्दर्शने प्रमुदितस्त्वयि सान्द्रहार्दः ।  
आलोकयन् जगदशेषमिदं भवन्तं  
     कार्यस्त्वयेश कृपयाहमपास्तखेदः ॥ २३॥  
  
यो भक्तिकल्पलतिकाभिधमिन्दुमौले-  
     रेवं स्तवं पठति तस्य तदैव देवः ।  
तुष्टः स्वभक्तिमखिलेष्टदुहं ददाति  
     यां प्राप्य नारदमुखैरुपयाति साम्यम् ॥ २४॥  
  
इति श्री श्रीधरवेङ्केटेशार्य कृतौ  
                शिवभक्तिकल्पलतिकास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
