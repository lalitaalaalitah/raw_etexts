---
Category: shiva
File name: mahAkAlastotram.itx
Language: Sanskrit
Latest update: April 27, 2019
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAkAlastotram
engtitle: mahAkAlastotram
itxtitle: mahAkAlastotram
title: महाकालस्तोत्रम्

---
  
 श्रीमहाकालस्तोत्रम्   
दृष्ट्वा देवं महाकालं कालिकाङ्गं महाप्रभुम् ।  
भार्गवः पतितो भूमौ दण्डवत्सुरपूजिते ॥ १॥  
  
भार्गव उवाच  
कल्यन्तकालाग्निसमानभासं चतुर्भुजं कालिकयोपजुष्टम् ।  
कपलखट्वाङ्गवराभयाढ्यकरं महाकालमनन्तमीडे ॥ २॥  
  
नमः परमरूपाय परामलसुरूपिणे ।  
नियतिप्राप्तदेहाय तत्त्वरूपाय ते नमः ॥ ३॥  
  
नमः परमरूपाय परमार्थैकरूपिणे ।  
वियन्मायास्वरूपाय भैरवाय नमोऽस्तुते ॥ ४॥  
  
ॐ नमः परमेशाय परतत्त्वार्थदर्शिणे ।  
वियन्मायाद्यधीशाय धीविचित्राय शम्भवे ॥ ५॥  
  
त्रिलोकेशाय गूढाय सूक्ष्मायाव्यक्तरूपिणे ।  
पराकाष्ठादिरूपाय पराय शम्भवे नमः ॥ ६॥  
  
ॐ नमः कालिकाङ्काय कालाञ्जननिभाय ते ।  
जगत्संहारकर्त्रे च महाकालाय ते नमः ॥ ७॥  
  
नम उग्राय देवाय भीमाय भयदायिने ।  
महाभयविनाशाय सृष्टिसंहारकारिणे ॥ ८॥  
  
नमः परापरानन्दस्वरूपाय महात्मने ।  
परप्रकाशरूपाय प्रकाशानां प्रकाशिने ॥ ९॥  
  
ॐ नमो ध्यानगम्याय योगिहृत्पद्मवासिने ।  
वेदतन्त्रार्थगम्याय वेदतन्त्रार्थदर्शिने ॥ १०॥  
  
वेदागमपरामर्शपरमानन्ददायिने ।  
तन्त्रवेदान्तवेद्याय शम्भवे विभवे नमः ॥ ११॥  
  
धियां प्रचोदकं यत्तु परमं ज्योतिरुत्तमम् ।  
तत्प्रेरकाय देवाय परमज्योतिषे नमः ॥ १२॥  
  
गुणाश्रयाय देवाय निर्गुणाय कपर्दिने ।  
अतिस्थूलाय देवाय ह्यतिसूक्ष्माय ते नमः ॥ १३॥  
  
त्रिगुणाय त्र्यधीशाय शक्तित्रितयशालिने ।  
नमस्त्रिज्योतिषे तुभ्यं त्र्यक्षाय च त्रिमूर्तये ॥ १४॥  
  
इति महाकालस्तोत्रं सम्पूर्णम् ।  
  
  
  
