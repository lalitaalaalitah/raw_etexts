---
Category: shiva, stotra
File name: dashashlokIstuti.itx
Language: Sanskrit
Latest update: December 23, 2007
Location: doc_shiva
Proofread by: Sridhar Seshagiri s_seshagiri at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: shiva
Text title: dashashlokI stuti
Texttype: stotra
Transliterated by: Sridhar Seshagiri s_seshagiri at yahoo.com
engtitle: dashashlokI stuti
itxtitle: dashashlokIstutiH sAmbastutiH sAmbadashakam
title: दशश्लोकीस्तुतिः साम्बस्तुतिः साम्बदशकम्

---
  
 दशश्लोकीस्तुती साम्बस्तुतिः अथवा साम्बदशकम्   
शिवोत्कर्षदशश्लोकीस्तुतिः  
साम्बो नः कुलदैवतं पशुपते साम्ब त्वदीया वयं  
     साम्बं स्तौमि सुरासुरोरगगणाः साम्बेन सन्तारिताः ।  
साम्बायास्तु नमो मया विरचितं साम्बात्परं नो भजे  
     साम्बस्यानुचरोऽस्म्यहं मम रतिः साम्बे परब्रह्मणि ॥ १॥  
  
विष्ण्वाद्याश्च पुरत्रयं सुरगणा जेतुं न शक्ताः स्वयं  
     यं शम्भुं भगवन्वयं तु पशवोऽस्माकं त्वमेवेश्वरः ।  
स्वस्वस्थाननियोजिताः सुमनसः स्वस्था बभूवुस्तत-  
     स्तस्मिन्मे हृदयं सुखेन रमतां साम्बे परब्रह्मणि ॥ २॥  
  
क्षोणी यस्य रथो रथाङ्गयुगलं चन्द्रार्कबिम्बद्वयं  
     कोदण्डः कनकाचलो हरिरभूद्बाणो विधिः सारथिः ।  
तूणीरो जलधिर्हयाः श्रुतिचयो मौर्वी भुजङ्गाधिप-  
     स्तस्मिन्मे हृदयं सुखेन रमतां साम्बे परब्रह्मणि ॥ ३॥  
  
येनापादितमङ्गजाङ्गभसितं दिव्याङ्गरागैः समं  
     येन स्वीकृतमब्जसम्भवशिरः सौवर्णपात्रैः समम् ।  
येनाङ्गीकृतमच्युतस्य नयनं पूजारविन्दैः समं  
     तस्मिन्मे हृदयं सुखेन रमतां साम्बे परब्रह्मणि ॥ ४॥  
  
गोविन्दादधिकं न दैवतमिति प्रोच्चार्य हस्तावुभा-  
     वुद्धृत्याथ शिवस्य सन्निधिगतो व्यासो मुनीनां वरः ।  
यस्य स्तम्भितपाणिरानतिकृता नन्दीश्वरेणाभव-  
     त्तस्मिन्मे हृदयं सुखेन रमतां साम्बे परब्रह्मणि ॥ ५॥  
  
आकाशश्चिकुरायते दशदिशाभोगो दुकूलायते  
     शीतांशुः प्रसवायते स्थिरतरानन्दः स्वरूपायते ।  
वेदान्तो निलयायते सुविनयो यस्य स्वभावायते  
     तस्मिन्मे हृदयं सुखेन रमतां साम्बे परब्रह्मणि ॥ ६॥  
  
विष्णुर्यस्य सहस्रनामनियमादम्भोरुहाण्यर्चय-  
     न्नेकोनोपचितेषु नेत्रकमलं नैजं पदाब्जद्वये ।  
सम्पूज्यासुरसंहतिं विदलयंस्त्रैलोक्यपालोऽभव-  var  नाथो.अभव  
     त्तस्मिन्मे हृदयं सुखेन रमतां साम्बे परब्रह्मणि ॥ ७॥  
  
शौरिं सत्यगिरं वराहवपुषं पादाम्बुजादर्शने  
     चक्रे यो दयया समस्तजगतां नाथं शिरोदर्शने ।  
मिथ्यावाचमपूज्यमेव सततं हंसस्वरूपं विधिं  
     तस्मिन्मे हृदयं सुखेन रमतां साम्बे परब्रह्मणि ॥ ८॥  
  
यस्यासन्धरणीजलाग्निपवनव्योमार्कचन्द्रादयो  
     विख्यातास्तनवोऽष्टधा परिणता नान्यत्ततो वर्तते ।  
ओङ्कारार्थविवेचनी श्रुतिरियं चाचष्ट तुर्यं शिवं  
     तस्मिन्मे हृदयं सुखेन रमतां साम्बे परब्रह्मणि ॥ ९॥  
  
विष्णुब्रह्मसुराधिपप्रभृतयः सर्वेऽपि देवा यदा  
     सम्भूताज्जलधेर्विषात्परिभवं प्राप्तास्तदा सत्वरम् ।  var  प्राप्ता यमेत्येश्वरम्  
तानार्ताञ्शरणागतानिति सुरान्योऽरक्षदर्धक्षणा-  
     त्तस्मिन्मे हृदयं सुखेन रमतां साम्बे परब्रह्मणि ॥ १०॥  
  
इति श्रीमत्परमहंसपरिव्रजकाचार्यस्य  
श्रीगोविन्दभगवत्पूज्यपादशिष्यस्य श्रीमच्छङ्करभगवत्पादकृतौ  
दशश्लोकीस्तुतिः सम्पूर्णा ॥  
  
  
Encoded and proofread by Sridhar Seshagiri s underscore seshagiri@yahoo.com  
  
