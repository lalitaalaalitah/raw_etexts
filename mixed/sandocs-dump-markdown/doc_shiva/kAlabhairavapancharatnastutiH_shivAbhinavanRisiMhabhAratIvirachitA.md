---
Author: Sachchidananda Shivabhinava Nrisimha Bharati Swamigal
Category: shiva, sachchidAnanda-shivAbhinava-nRisiMhabhAratI, pancharatna
File name: kAlabhairavapancharatnastutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_shiva
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: kAlabhairavapancharatnastutiH
engtitle: kAlabhairavapancharatnastutiH
itxtitle: kAlabhairavapancharatnastutiH (shivAbhinavanRisiMhabhAratIvirachitA)
title: कालभैरवपञ्चरत्नस्तुतिः (शिवाभिनवनृइसिंहभारतीविरचिता)

---
  
 श्रीकालभैरवपञ्चरत्नस्तुतिः   
खङ्गं कपालं डमरुं त्रिशूलं हस्ताम्बुजे सन्दधतं त्रिणेत्रम् ।  
दिगम्बरं भस्मविभूषिताङ्गं नमाम्यहं भैरवमिन्दुचूडम् ॥ १॥  
  
कवित्वदं सत्वरमेव मोदान्नतालये शम्भुमनोऽभिरामम् ।  
नमामि यानीकृतसारमेयं भवाब्धिपारं गमयन्तमाशु ॥ २॥  
  
जरादिदुःखौघविभेददक्षं विरागिसंसेव्यपदारविन्दम् ।  
नराधिपत्वप्रदमाशु नन्त्रे सुराधिपं भैरवमानतोऽस्मि ॥ ३॥  
  
शमादिसम्पत्प्रदमानतेभ्यो रमाधवाद्यर्चितपादपद्मम् ।  
समाधिनिष्ठैस्तरसाधिगम्यं नमाम्यहं भैरवमादिनाथम् ॥ ४॥  
  
गिरामगम्यं मनसोऽपि दूरं चराचरस्य प्रभवादिहेतुम् ।  
कराक्षिपच्छून्यमथापि रम्यं परावरं भैरवमानतोऽस्मि ॥ ५॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीकालभैरवपञ्चरत्नस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
