---
Category: shiva, AratI
File name: shivanIrAjanastotram.itx
Indexextra: (Scan)
Language: Sanskrit
Latest update: August 19, 2018
Location: doc_shiva
Proofread by: Madhura Bal madhurabal11 gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shiva Nirajanastotram
Transliterated by: Madhura Bal madhurabal11 gmail.com
engtitle: shivanIrAjanastotram
itxtitle: shivanIrAjanastotram (prakAshAnandapurIvirachitam)
title: शिवनीराजनस्तोत्रम् (प्रकाशानन्दपुरीविरचितम्)

---
  
 श्रीशिवनीराजनस्तोत्रं   
ॐ नमः शिवाय ।  
जय गङ्गाधर हर शिव जय गिरिजाधीश  
शिव जय गौरीनाथ त्वं मां पालय नित्यं  
त्वं मां पालय शम्भो कृपया जगदीश ॥  
  
ॐ हर हर हर महादेव ॥  
  
पारिजातहरिचन्दनकल्पद्रुमनिचयैः शिव कल्प०  
कुसुमितलतावितानै२र्गुञ्जद्भ्रमरमयैः ।  
उन्मदकोकिलकूजितशिखिकेकारुचिरैः हर शिखि०  
सहकारैश्च कदम्बे २ र्भृङ्गवधूमुखरैः ॥ १॥  
  
ॐ हर हर हर महादेव ॥  
  
मुदितहंसयुगखेलत्सारसपरिवारैः शिव सार०  
भ्रमरयुवतिमुखराम्बुज २ सुभगैः कासारैः ।  
हारिणि कलधौताद्रेर्देशे मणिरचिते हर देशे०  
भवने सुखमासीनं २ चिन्तामणिनिचिते ॥ २॥  
  
ॐ हर हर हर महादेव ॥  
  
पीठे गिरिजासहितं चन्द्रकलाधवलं शिवमिन्दुक०  
विशरणशरणं देवं २ विपत्क्षयप्रबलम् ।  
सम्पद्विधानरसिकं जगदङ्कुरकन्दं हर जग०  
प्रणमामो वयमीशं २ चित्परमानन्दम् ॥ ३॥  
  
ॐ हर हर हर महादेव ॥  
  
यस्याग्रेस्मरवध्वो विबुधाधिपसहिताः शिव विबु०  
मुदितमनोहरवेषा २ लास्यकलामहिताः ।  
ताथै ताथै तथेति विविधं नृत्यन्ति हर विविधं-  
किङ्किणिनूपुरशिञ्जित २ रुचिरं वल्गन्ति ॥ ४॥  
  
ॐ हर हर हर महादेव ॥  
  
तान्धिक धिनकित्थथेति विविधं वादयते शिव विविधं-  
मृदङ्गममरी काचित् २ रुचिरं नादयते ।  
वीणां काचिद्रमणी गानविदाभरणा हर गान०  
गायति कलमपराचित् २ चिन्तितहरचरणा ॥ ५॥  
  
ॐ हर हर हर महादेव ॥  
  
रमया सहितो विष्णुर्ब्रह्मा सावित्र्या शिव ब्रह्मा०  
जिष्णुर्नृत्यति भक्त्या २ मुदितमनाः शच्या ।  
तुम्बुरुरुचितं मुरजं विविधं वादयते हर विविधं०  
नारदमुनिरपि वीणां २ महतीं नादयते ॥ ६॥  
  
ॐ हर हर हर महादेव ॥  
  
तं प्रसन्नवदनं प्रभुमिन्दुकलाभरणं शिवमिन्दु०  
प्रणमामः करुणाब्धिं २ तापत्रयहरणम् ।  
देवासुरमणिमुकुटैर्नीराजितचरणं हर नीरा०  
भक्ताभीष्टदकल्पं २ कातरजनशरणम् ॥ ७॥  
  
ॐ हर हर हर महादेव ॥  
  
जटाकिरीटे गङ्गां चन्द्रकलां भाले शिवमिन्दुकलां०  
नेत्रेष्विन्दुशिखीना २ नधरे स्मितममले ।  
कण्ठे गरलं पाणौ वरमभयं शूलं हर वर०  
पीयूषं कटिदेशे २ कृत्तिं च दुकूलम् ॥ ८॥  
  
ॐ हर हर हर महादेव ॥  
  
श्रीगिरिराजकिशोरीमङ्के निदधानं शिवमङ्के०  
निखिलसुरासुरमौलीन् २ चरणेऽमितदानम् ।  
शम्भुं तडिदभिगौरं कृतनागाभरणं हर कृत०  
भजति स गच्छति मुक्तिं २ तिमिरापाकरणम् ॥ ९॥  
  
ॐ हर हर हर महादेव ॥  
  
निरुपधिकरुणासिन्धुर्भीतत्राणपरः शिव भीत०  
दुःखक्षतये भूयात् २ कातरबन्धुवरः ।  
यः श्वेतं यमभीतं स्मृतमात्रोऽरक्षत् हर स्मृतमा०  
मा भैषीरिति वादी २ कालं समतक्षत् ॥ १०॥  
  
ॐ हर हर हर महादेव ॥  
  
आनन्दाय महेशो युष्माकं भवतात् शिव युष्माकं०  
जन्मजरामृतिशोकात् २ करुणानिधिरवतात् ।  
येन सुरासुरनिवहस्त्रातो विषभीतो हर त्रातो-  
नीलकण्ठ इति भूयो २ निगमगणैर्गीतः ॥ ११॥  
  
ॐ हर हर हर महादेव ॥  
  
यः सृष्ट्यादिविधानं ब्रह्माच्युतरुद्रैः शिव ब्रह्मा-  
निजरूपैस्तनुते यो २ दुर्ज्ञेयः क्षुद्रैः ।  
तं प्रकाशसुखमच्छं बाधावधिमीशं हर बाधा०  
तनुभेदैरिव भिन्नं २ श्रयत धियामीशम् ॥ १२॥  
  
ॐ हर हर हर महादेव ॥  
  
॥ ॐ शान्तिः शान्तिः शान्तिः ॥  
  
इति श्रीहृषीकेशकैलासनिवासिविद्वद्वरिष्ठब्रह्मनिष्ठपरमहंस-  
परिव्राजकाचार्य्य १०८ श्रीमत्स्वामिप्रकाशानन्दपुरी-  
भिर्विनिर्मितं शिवनीराजनस्तोत्रं सम्पूर्णम् ॥  
  
  
The Arati is sung in the tune of well known  
jaya jagadIsha hare Arati.  The 0 at the end  
refers to the implied repetition, for example  
कल्पद्रुमनिचयैः शिव कल्प०  means   
कल्पद्रुमनिचयैः शिव कल्पद्रुमनिचयैः   
With other repetion   
किङ्किणिनूपुरशिञ्जित २ रुचिरं वल्गन्ति  means   
किङ्किणिनूपुरशिञ्जित किङ्किणिनूपुरशिञ्जित रुचिरं वल्गन्ति  
  
  
Proofread by Madhura Bal madhurabal11 gmail.com  
  
