---
Category: shiva, suprabhAta
File name: badarInAthasuprabhAtam.itx
Language: Sanskrit
Latest update: August 28, 2018
Location: doc_shiva
Proofread by: Nidhish Aaryan nidhish.184 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: badarInAthasuprabhAtam
Transliterated by: Nidhish Aaryan nidhish.184 at gmail.com
engtitle: badarInAthasuprabhAtam
itxtitle: badarInAthasuprabhAtam (muralIdharashAstrivirachitam)
title: बदरीनाथसुप्रभातम् (मुरलीधरशास्त्रिविरचितम्)

---
  
 श्रीबदरीनाथ सुप्रभातम्   
लक्ष्मीविलास नरसिंह गुणाकरेश  
    वैकुण्ठ केशव जनार्दन चक्रपाणे ।  
भक्तार्तिनाशन हरे मधुकैटभारे  
    भूयात् बदर्यधिपते तव सुप्रभातम् ॥ १॥  
  
लक्ष्मीः प्रसन्नवदना जगदाद्यशक्तिः  
    कृत्वाङ्गरागललितं सुमनोज्ञवेषा ।  
संस्तौति शब्दमधुरैर्मुरमर्दनं त्वां  
    भूयात् बदर्यधिपते तव सुप्रभातम् ॥ २॥  
  
ब्रह्मामहेशगुरुकाव्यसरस्वती च  
    सम्प्राप्य तुङ्गहिमशृङ्गमयी प्रदेशे ।  
संसेवयन्ति हि पदाम्बुजयुग्मकं ते  
    भूयात् बदर्यधिपते तव सुप्रभातम् ॥ ३॥  
  
इन्द्रादयस्सुरगणाश्च विमान दिव्यैः  
    प्राप्ताः कराञ्जलिपुटा भवदन्तिके हि ।  
उद्घोषयन्ति सततं जगदेकनाथं  
    भूयात् बदर्यधिपते तव सुप्रभातम् ॥ ४॥  
  
सूर्यादयो ग्रहगणा नभसस्स्थले च  
    दस्रादितारकगणैस्सहितास्सुनम्राः ।  
मन्दारचम्पककरा बहुपुष्पयुक्ताः  
    द्रष्टुं बदर्यधिपते तव सुप्रभातम् ॥ ५॥  
  
देवर्षिनारद सनन्दन योगिवर्याः  
    सप्तर्षयो भृगुमरीचि वसिष्ठ मुख्याः ।  
द्वारे पठन्ति शुभवेदसुरम्यगाथां  
    भूयात् बदर्यधिपते तव सुप्रभातम् ॥ ६॥  
  
रम्भादयोऽप्सरगणाः सहनृत्तगीतैः  
    गन्धर्वतुम्बुरुमुखाः सहवाद्यघोषैः ।  
गायन्ति गीतसरसैरिह कीर्तिपुञ्जं  
    भूयात् बदर्यधिपते तव सुप्रभातम् ॥ ७॥  
  
श्री शङ्करार्यमुनि मध्वमहायतीन्द्राः  
    रामानुजार्य प्रभुवल्लभ देशिकेन्द्राः ।  
गाथा विरच्य निगमागम तत्वसाराः  
    नित्यं जगुस्तव यशो विमलं प्रभातम् ॥ ८॥  
  
भास्वानुदेति विगता हिमशीतबाधा  
    स्नात्वा च वह्निसलिले खलु यात्रिणो हि ।  
नीत्वोपचारनिचयाः प्रभुदर्शनार्थं  
    तिष्ठन्ति चत्वरमुखे तव सुप्रभातम् ॥ ९॥  
  
हैमेषु राजतमयेषु घटेषु नीत्वा  
    शीतोष्णतोयदधिदुग्धघृतादिकं च ।  
स्नानोन्मुखा द्विजवरास्सहवेदपाठैः  
    भूयात् बदर्यधिपते तव सुप्रभातम् ॥ १०॥  
  
पञ्चामृतेन सलिलेन सुगन्धद्रव्यैः  
    अभ्यङ्गनादि सुमनोहर सम्भृतैश्च ।  
सिञ्चन्ति चार्चकवराः स्तुतिभिमनोज्ञैः  
     भूयात् बदर्यधिपते तव सुप्रभातम् ॥ ११॥  
  
श्रीखण्डचन्दन सुगन्धयुजा विलिप्य  
     कौशेयरत्नखचितैश्च सुकान्तिमद्भिः ।  
वस्त्रैर्वराभरणपुष्पचयैर्भवन्तं  
     आभूषयन्ति सततं तव सुप्रभातम् ॥ १२॥  
  
भोज्यानि षड्रसमयानि विधाय सूदाः  
     दध्योदनादि घृतपायसमिश्रितानि ।  
नित्यं प्रफुल्लमनसा विनिवेदयन्ति  
     तुभ्यं बदर्यधिपते तव सुप्रभातम् ॥ १३॥  
  
जाम्बूनदीय बहुमूल्यमयं सुपात्रं  
     आपूर्य मिश्रितघृतेन वर्तिकाभिः ।  
नीराजनेन सहवाद्यमृदङ्गघोषैः  
     सन्तर्पयन्ति विबुधास्तव सुप्रभातम् ॥ १४॥  
  
दैत्यं सहस्रकवचं वरदानमत्तं  
     उन्मूलितं सुरगणा बहुधाऽर्थयन्तः ।  
नारायणो नरसखोऽवततार भूमौ  
     संहत्य दानवपतिं विदधे प्रभातम् ॥ १५॥  
  
संसारसागरसमुत्तरणैकहेतोः  
     अष्टाक्षरं सकलसिद्धिकरं सुमन्त्रम् ।  
आविश्चकार जगदभ्युदयस्य सिद्ध्यै  
     क्षेमाय मानवगुणस्य हि सुप्रभातम् ॥ १६॥  
  
यो वै हरिः कृतयुगे बदरीवनेऽस्मिन्  
     तेपे तपो बहुजनस्य हिताय कृच्छ्रम् ।  
श्रीश्रीनिवास जगदेक दयैकसिन्धुः  
     कुर्याज्जनस्य सकलस्य स सुप्रभातम् ॥ १७॥  
  
इत्थं नरहरिं करुणाब्धिसेतुं  
     लक्ष्मीपतिं सुरगुरुं प्रणिपत्य मूर्ध्ना ।  
याचे मुदा द्विजवरो मुरलीधराख्यो  
     भद्रं करोतु सततं बदरीविशालः ॥ १८॥  
  
इति मुरलीधरशास्त्रिणा रचितं श्रीबदरीनाथ सुप्रभातं सम्पूर्णम्  
  
  
Encoded and proofread by Nidhish Aryan nidhish.184 at gmail.com   
  
