---
Author: Shankaracharya
Category: shiva, stotra, dvAdasha, shankarAchArya
File name: dvAdashaJyotistotra.itx
Language: Sanskrit
Latest update: August 23, 2000
Location: doc_shiva
Proofread by: Subramanian Ganesh sgesh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dvAdashajyotirlinga stotra
Texttype: stotra
Transliterated by: Subramanian Ganesh sgesh at hotmail.com
engtitle: dvAdasha jyotirlinga stotram
itxtitle: dvAdashajyotirliNgastotram (shaNkarAchAryavirachitam)
title: द्वादशज्योतिर्लिण्गस्तोत्रम् (शण्कराचार्यविरचितम्)

---
  
 द्वादशज्योतिर्लिङ्गस्तोत्रम्   
  
सौराष्ट्रदेशे विशदेऽतिरम्ये ज्योतिर्मयं चन्द्रकलावतंसम् ।  
भक्तिप्रदानाय कृपावतीर्णं तं सोमनाथं शरणं प्रपद्ये ॥ १॥  
  
श्रीशैलशृङ्गे विबुधातिसङ्गे तुलाद्रितुङ्गेऽपि मुदा वसन्तम् ।  
तमर्जुनं मल्लिकपूर्वमेकं नमामि संसारसमुद्रसेतुम् ॥ २॥  
  
अवन्तिकायां विहितावतारं मुक्तिप्रदानाय च सज्जनानाम् ।  
अकालमृत्योः परिरक्षणार्थं वन्दे महाकालमहासुरेशम् ॥ ३॥  
  
कावेरिकानर्मदयोः पवित्रे समागमे सज्जनतारणाय ।  
सदैवमान्धातृपुरे वसन्तमोङ्कारमीशं शिवमेकमीडे ॥ ४॥  
  
पूर्वोत्तरे प्रज्वलिकानिधाने सदा वसन्तं गिरिजासमेतम् ।  
सुरासुराराधितपादपद्मं श्रीवैद्यनाथं तमहं नमामि ॥ ५॥  
  
याम्ये सदङ्गे नगरेऽतिरम्ये विभूषिताङ्गं विविधैश्च भोगैः ।  
सद्भक्तिमुक्तिप्रदमीशमेकं श्रीनागनाथं शरणं प्रपद्ये ॥ ६॥  
  
महाद्रिपार्श्वे च तटे रमन्तं सम्पूज्यमानं सततं मुनीन्द्रैः ।  
सुरासुरैर्यक्ष महोरगाढ्यैः केदारमीशं शिवमेकमीडे ॥ ७॥  
  
सह्याद्रिशीर्षे विमले वसन्तं गोदावरितीरपवित्रदेशे ।  
यद्धर्शनात्पातकमाशु नाशं प्रयाति तं त्र्यम्बकमीशमीडे ॥ ८॥  
  
सुताम्रपर्णीजलराशियोगे निबध्य सेतुं विशिखैरसङ्ख्यैः ।  
श्रीरामचन्द्रेण समर्पितं तं रामेश्वराख्यं नियतं नमामि ॥ ९॥  
  
यं डाकिनिशाकिनिकासमाजे निषेव्यमाणं पिशिताशनैश्च ।  
सदैव भीमादिपदप्रसिद्दं तं शङ्करं भक्तहितं नमामि ॥ १०॥  
  
सानन्दमानन्दवने वसन्तमानन्दकन्दं हतपापवृन्दम् ।  
वाराणसीनाथमनाथनाथं श्रीविश्वनाथं शरणं प्रपद्ये ॥ ११॥  
  
इलापुरे रम्यविशालकेऽस्मिन् समुल्लसन्तं च जगद्वरेण्यम् ।  
वन्दे महोदारतरस्वभावं घृष्णेश्वराख्यं शरणम् प्रपद्ये ॥ १२॥  
  
ज्योतिर्मयद्वादशलिङ्गकानां शिवात्मनां प्रोक्तमिदं क्रमेण ।  
स्तोत्रं पठित्वा मनुजोऽतिभक्त्या फलं तदालोक्य निजं भजेच्च ॥  
  
  ॥ इति श्रीमद्शङ्कराचार्यविरचितं  
द्वादशज्योतिर्लिङ्गस्तोत्रं सम्पूर्णम् ॥  
  
  
  
 Encoded by Subramanian Ganesh sgesh@hotmail.com  
  
