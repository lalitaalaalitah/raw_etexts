---
Category: pancharatna, shiva
Description-comments: shrIshivamahApurANe chyutapurImAhAtmye shrIkRiShNa kRita
File name: shivapancharatnastuti.itx
Language: Sanskrit
Latest update: March 7, 2014
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: shivapancharatnastutiH shivamahApurANe
Transliterated by: PSA Easwaran psaeaswaran at gmail.com
engtitle: Shivapancharatnastuti
itxtitle: shivapancharatnastutiH (shivamahApurANAntargatA)
title: शिवपञ्चरत्नस्तुतिः (शिवमहापुराणान्तर्गता)

---
  
 श्रीशिवपञ्चरत्नस्तुती शिवमहापुराणे   
  
श्रीकृष्ण उवाच -  
मत्तसिन्धुरमस्तकोपरि नृत्यमानपदाम्बुजम् ।  
भक्तचिन्तितसिद्धिदानविचक्षणं कमलेक्षणम् ।  
भुक्तिमुक्तिफलप्रदं भवपद्मजाऽच्युतपूजितम् ।  
कृत्तिवाससमाश्रये मम सर्वसिद्धिदमीश्वरम् ॥ १॥  
  
वित्तदप्रियमर्चितं कृतकृच्छ्रतीव्रतपश्चरैः ।  
मुक्तिकामिभिराश्रितैर्मुनिभिर्दृढामलभक्तिभिः ।  
मुक्तिदं निजपादपङ्कजसक्तमानसयोगिनाम् ।  
कृत्तिवाससमाश्रये मम सर्वसिद्धिदमीश्वरम् ॥ २॥  
  
कृत्तदक्षमखाधिपं वरवीरभद्रगणेन वै ।  
यक्षराक्षसमर्त्यकिन्नरदेवपन्नगवन्दितम् ।  
रक्तभुग्गणनाथहृद्भ्रमराञ्चिताङ्घ्रिसरोरुहम् ।  
कृत्तिवाससमाश्रये मम सर्वसिद्धिदमीश्वरम् ॥ ३॥  
  
नक्तनाथकलाधरं नगजापयोधरनीरजा-  
लिप्तचन्दनपङ्ककुङ्कुमपङ्किलामलविग्रहम् ।  
शक्तिमन्तमशेषसृष्टिविधायकं सकलप्रभुम् ।  
कृत्तिवाससमाश्रये मम सर्वसिद्धिदमीश्वरम् ॥ ४॥  
  
रक्तनीरजतुल्यपादपयोजसन्मणिनूपुरम् ।  
पत्तनत्रयदेहपाटनपङ्कजाक्षशिलीमुखम् ।  
वित्तशैलशरासनं पृथुशिञ्जिनीकृततक्षकम् ।  
कृत्तिवाससमाश्रये मम सर्वसिद्धिदमीश्वरम् ॥ ५॥  
  
॥ फलश्रुतिः॥  
  
यः पठेच्च दिने दिने स्तवपञ्चरत्नमुमापतेः ।  
प्रातरेव मया कृतं निखिलाघतूलमहानलम् ।  
तस्य पुत्रकलत्रमित्रधनानि सन्तु कृपाबलात् ।  
ते महेश्वर शङ्कराखिल विश्वनायक शाश्वत ॥ ६॥  
  
॥ इति श्रीशिवमहापुराणे च्युतपुरीमाहात्म्ये श्रीकृष्ण कृत  
श्रीशिवपञ्चरत्नस्तुतिः सम्पूर्णम्॥   
Encoded and proofread by PSA Easwaran psaeaswaran at gmail.com  
  
