---
Category: shiva
Description/comments: gorakShasaMhitAyAM prathamaH paTalAntargate
File name: bhairavastuti.itx
Language: Sanskrit
Latest update: May 6, 2018
Location: doc_shiva
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: bhairavastutiH
Transliterated by: DPD
engtitle: bhairavastuti
itxtitle: bhairavastutiH (devIkRitA gorakShasaMhitAyAM)
title: भैरवस्तुतिः (देवीकृइता गोरक्षसंहितायां)

---
  
 देवीकृता भैरवस्तुतिः   
नित्यानन्दं परं शान्तं निष्कलं च निरामयम् ।  
व्योमातीतं परं शून्यं भैरवं तं नमाम्यहम् ॥ १॥  
  
परात्परतरं शान्तं शुद्धमत्यन्तनिर्मलम् ।  
भूतं येन जगत्सर्वं भैरवं तं नमाम्यहम् ॥ २॥  
  
इडापिङ्गलयोर्मध्ये निश्वाशोच्छ्वासचारिणम् ।  
द्वादशान्ते लयं यस्य भैरवं तं नमाम्यहम् ॥ ३॥  
  
कुण्डल्यां तु लयं यस्य परान्ते विलयं पुनः ।  
हरत्यमृतरूपेण भैरवं तं नमाम्यहम् ॥ ४॥  
  
अकुलाकुलसम्भूतं कुलोत्पत्तिविवर्जितम् ।  
विश्वरूपं परं नित्यं भैरवं तं नमाम्यहम् ॥ ५॥  
  
कलाकलङ्करहितं निर्विकारं निरञ्जनम् ।  
शून्याच्छून्यतरं शून्यं भैरवं तं नमाम्यहम् ॥ ६॥  
  
आपातालमूर्ध्निस्थं कन्दनालसमास्तृतम् ।  
हंसरूपं निराभासं भैरवं तं नमाम्यहम् ॥ ७॥  
  
आकाशज्योतिमारूढं व्योमातीतं निरामयम् ।  
व्योमव्यापि परंव्योम भैरवं तं नमाम्यहम् ॥ ८॥  
  
चन्द्रार्कवह्निमध्यस्थं दृष्टादृष्टैकगोचरम् ।  
रूपारूपविनिर्मुक्तं भैरवं तं नमाम्यहम् ॥ ९॥ अनाख्यं च निराभासं  
  
नाडिकार्णवसम्भूतं मन्त्रजालप्रकाशस्थ ।  
अतीतगोचरं शम्भुं भैरवं तं नमाम्यहम् ॥ १०॥  
  
हकारार्द्धं परं सूक्ष्मं परानन्दं परात्परम् ।  
परस्यान्ते परे लीनं भैरवं तं नमाम्यहम् ॥ ११॥  
  
घण्टिकान्ते परं शान्तं ब्रह्मरन्ध्रविनिर्गतम् ।  
आकाशं निर्मलं सूक्ष्मं भैरवं तं नमाम्यहम् ॥ १२॥  
  
अखण्डनिर्मलं शुद्धं कला कल्पविवर्जितम् । कल्पा कल्प  
नित्यं प्रमेयरहितं भैरवं तं नमाम्यहम् ॥ १३॥  
  
यथा भानुगता रश्मिमर्व्यापयेन्निखिलं जगत् । भानुगतो  
तथा सर्वगतं देवं भैरवं तं नमाम्यहम् ॥ १४॥  
  
नादान्तबिन्दुसंलीनं शक्त्यातीतमगोचरम् ।  
मालिन्यङ्गसमुद्भूतं भैरवं तं नमाम्यहम् ॥ १५॥  
  
अनिलानलसंयुक्तं व्यापकं परमेश्वरम् ।  
भुवनत्रयसंलीनं भैरवं तं नमाम्यहम् ॥ १६॥  
  
अकारादिक्षकारान्तं कुलपिण्डसमुद्भवम् ।  
कारात्रिशस्वरूपस्थं भैरवं तं नमाम्यहम् ॥ १७॥  
  
यथा जलगता सूर्यश्चन्द्रश्चाप्सु व्यवस्थितः ।  
तथा सर्वगतं देवं भैरवं तं नमाम्यहम् ॥ १८॥  
  
यथा चाग्निगतं तेजो यथा वायुः स्वरूपतः ।  
तथा सर्वगतं देवं भैरवं तं नमाम्यहम् ॥ १९॥  
  
पृथिव्यापस्तथा तेजो वायुराकाश एव च ।  
पञ्चभूतगतं देवं भैरवं तं नमाम्यहम् ॥ २०॥  
  
शब्दस्पर्शरूपरसगन्धतन्मात्रपञ्चकम् ।  
एतद्व्याप्य स्थितं देवं भैरवं तं नमाम्यहम् ॥ २१॥  
  
वाक्पाणिपादपायूपस्थपञ्चकसंस्थितम् ।  
पञ्चकर्मेन्द्रियैः संस्थं भैरवं तं नमाम्यहम् ॥ २२॥  
  
श्रोत्रं त्वक् चक्षुषी जिह्वा घ्राणं चैव तु पञ्चमम् ।  
पञ्चेन्द्रियसुसम्भूतं भैरवं तं नमाम्यहम् ॥ २३॥  
  
कामः क्रोधस्तथा लोभो मोहश्चैव चतुष्टयम् ।  
अन्तःकरणसम्भूतं भैरवं तं नमाम्यहम् ॥ २४॥  
  
पक्षिकीटैस्तथा वृक्षैर्लतागुल्मसरीसृपैः ।  
सवं व्याप्य स्थितं शम्भुं भैरवं तं नमाम्यहम् ॥ २५॥  
  
विकल्पकल्परहितं कल्पनातीतगोचरम् ।  
विकल्परहितं शान्तं भैरवं तं नमाम्यहम् ॥ २६॥  
  
युगान्तं युगरूपेण अक्षयं चाव्यवस्थितम् ।  
सर्वव्यापि परं ब्रह्म भैरवं तं नमाम्यहम् ॥ २७॥  
  
सर्वतत्त्वगतं सूक्ष्मं ज्ञानध्यानपरायाणम् ।  
निर्लक्षं परमं शुद्धं भैरवं तं नमाम्यहम् ॥ २८॥  
  
सिद्धमातरर्योगिन्यैर्गुह्यकैः पालकैस्तथा ।  
पूजितं पादपद्मं च भैरवं तं नमाम्यहम् ॥ २९॥  
  
एवं देव्या स्तुतः शम्भुः परानन्दाकुलेक्षणम् ।  
भैरवो हृष्टमनसा प्रोत्फुल्लकमलानन्ः ॥ ३०॥  
  
प्रसन्नो वरदो देवो वाक्यं चेदमुवाच ह ।  
साधु साधु महाभागे तुष्टोऽहं भक्तवत्सले ॥ ३१॥  
  
॥ इति गोरक्षसंहितायां प्रथमः पटलान्तर्गते भैरवस्तुतिः समाप्ता ॥  
  
  
  
