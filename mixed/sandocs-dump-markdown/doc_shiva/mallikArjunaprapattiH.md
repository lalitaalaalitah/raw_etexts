---
Category: shiva, prapatti
File name: mallikArjunaprapattiH.itx
Indexextra: (Telugu, audio)
Language: Sanskrit
Latest update: July 7, 2019
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Mallikarjuna Prapatti
engtitle: mallikArjunaprapattiH
itxtitle: mallikArjunaprapattiH
title: मल्लिकार्जुनप्रपत्तिः

---
  
 श्रीमल्लिकार्जुन प्रपत्तिः   
जय जय जय शम्भो ! जम्भभित्पूर्वदेव  
     प्रणतपदसरोजद्वन्द्व ! निर्द्वन्द्व ! बन्धो !  
जय जय जय जन्मस्थेमसंहारकार !  
     प्रणयसगुणमूर्ते ! पालयास्मान् प्रपन्नान् ॥ १॥  
  
वधूमुखं वल्गदपाङ्गरेखमखण्डितानन्दकरप्रसादम् ।  
विलोकयन् विस्फुरदात्मभावस्स मे गतिश्श्रीगिरिसार्वभौमः ॥ २॥  
  
कुरङ्गपाणिः करुणावलोकः सुरोत्तमश्चन्द्रकलावतंसः ।  
वधूसहायस्सकलेष्टदाता भवत्यसौ श्रीगिरिभाग्यराशिः ॥ ३॥  
  
सन्ध्यारम्भविजृम्भितं श्रुतिशिरस्थ्सानान्तराधिष्ठितं  
     सप्रेमभ्रमराभिराममसकृत्सद्वासनाशोभितम् ।  
भोगीन्द्राभरणं समस्तसुमनःपूज्यं गुणाविष्कृतं  
     सेवे श्रीगिरिमल्लिकार्जुनमहालिङ्गं शिवालिङ्गितम् ॥ ४॥  
  
या मूलं सचराचरस्य जगतः पुंसः पुराणी सखी  
     व्यक्तात्मा परिपालनाय जगतामाप्तावतारस्थितिः ।  
दुष्टध्वंस-सदिष्टदानविधये नानासनाध्यासिनी  
     श्रीशैलाग्रनिवासिनी भवतु मे श्रेयस्करी भ्रामरी ॥ ५॥  
  
यत्तेजः परमाणुरेतदखिलं नानास्फुरन्नामभिः  
     भूतं भावि भवच्चराचरजगद्धत्ते बहिश्चान्तरे ।  
सा साक्षात् भ्रमराम्बिका शिवसखी श्रीशैलवासोत्सुका  
     दिश्यादाश्रितलोककल्पलतिका श्रेयांसि भूयांसि नः ॥ ६॥  
  
शरणं तरुणेन्दुशेखरश्शरणं मे गिरिराजकन्यका ।  
शरणं पुनरेव तावुभौ शरणं नान्यदुपैमि दैवतम् ॥ ७॥  
  
इति श्रीमल्लिकार्जुन प्रपत्तिः समाप्ता ।  
  
  
