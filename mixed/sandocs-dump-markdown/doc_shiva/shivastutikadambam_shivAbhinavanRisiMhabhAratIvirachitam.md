---
Author: sachchidAnanda-shivAbhinava-nRisiMhabhAratI
Category: shiva, sachchidAnanda-shivAbhinava-nRisiMhabhAratI
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: shivastutikadambam.itx
Indexextra: (Scans 1, 2)
Language: Sanskrit
Latest update: November 7, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shrIshivastutikadambam
engtitle: shrIshivastutikadambam
itxtitle: shivastutikadambam (shivAbhinavanRisiMhabhAratIvirachitam)
title: शिवस्तुतिकदम्बम् (शिवाभिनवनृइसिंहभारतीविरचितम्)

---
  
 श्रीशिवस्तुतिकदम्बम्   
श्रीगणेशाय नमः ॥  
  
आह्लादजनकस्याद्य सान्निध्यात्तव शङ्कर ।  
चन्द्रश्चन्द्रत्वमापेदे जाने चन्द्रलसज्जट ॥ १॥  
  
कालकूटं नीगृह्यादावरक्षः सकलं जगत् ।  
को वाऽत्र विस्मयः शम्भो कालस्यैकस्य निग्रहे ॥ २॥  
  
अभवस्त्वं सूचयितुं लोकानामर्धनारीशः ।  
अर्धो वेत्याम्नायः स्वार्थपरो नार्थवाद इति ॥ ३॥  
  
जडताविदलनदीक्षित जडतापहृतिं करोषि नो चेन्मे ।  
दीक्षाभङ्गो न भवेद्दाक्षायण्याश्रिताङ्ग किमु तेन ॥ ४॥  
  
पशुपतिमव मां शम्भो पशुपतिरसि गिरिश यस्मात्त्वम् ।  
श्रुतिरप्येवं ब्रूते कर्तव्या ह्यात्मरक्षेति ॥ ५॥  
  
शीर्षोपरि चन्द्रस्ते लोके शास्रे च विख्यातः ।  
कण्ठोपर्यकलङ्कः पूर्णः कोऽयं निशाकरो ब्रूहि ॥ ६॥  
  
कवित्ववारशिशरन्निशेशं जडत्वनागेन्द्रविभेदसिंहम् ।  
मृगत्वगाबद्धकटिप्रदेशं महत्त्वदं नौमि नताय शम्भुम् ॥ ७॥  
  
यदङ्घ्रिपाथोरुहसेवनेन प्रयाति सर्वोत्तमतां जडोऽपि ।  
तमम्बिकामानसपद्महंसमुपाश्रये सत्वरचित्तशुद्धये ॥ ८॥  
  
बहूनां जनानां मनोऽभीष्टजातं सुसूक्ष्मं वितीर्याशु गर्वायसे त्वम् ।  
महेशान यद्यस्ति शक्तिस्तवाहो महन्मन्मनोऽभीष्टमाशु प्रयच्छ ॥ ९॥  
  
अपां पुष्पार्धस्य प्रतिदिनमहो धारणवशात्  
प्रभो किं निर्वेदाद्धरणिगतपुष्पालिमधुना ।  
रसाद्धत्से शीर्षे शशधरकिरीटागतनया-  
सहाय प्रब्रूहि प्रणतजनकारुण्यभरित ॥ १०॥  
  
बहोः कालात्किं वा शिरसि कृतवासं तव विधुं   
वियोगं किं पत्युर्भृशमसहमाना स्वयमहो ।  
समालिङ्गन्त्येताः पतिमतिरसात्पुष्पमिषतः   
प्रभो तारास्तस्मादसि सुमकिरीटस्त्वमधुना ॥ ११॥  
  
भक्तानां हृद्रथानां निजनिजपदवीप्राप्तये पार्वतीशः   
कारुण्यापारवारान्निधिरगपतिजासंयुतः सम्भ्रमेण ।  
आरुह्यैकं हि बाह्यं रथमिह निखिलांश्चालयन् किं पुरोक्तान्  
गर्वं पक्षीशवाय्वोर्हरति करुणया शीघ्रनम्रेष्टदायी ॥ १२॥  
  
मत्पापानां बहूनां परिमितिरधुनाऽधीश नास्त्येव नूनं   
त्वद्वत्पापोपशान्तिप्रदमिह भुवने नास्ति दैवं च सद्यः ।  
तस्मान्मत्पापराशिं दह दह तरसा देहि शुद्धां च बुद्धिं   
स्रोतः श्रेष्ठावतंस प्रणतभयहर प्राणनाथागजायाः ॥ १३॥  
  
कामं सन्तु सुराः स्वपादनमनस्तोत्रार्चनाभिश्चिरं   
देहं कर्शयते जनाय फलदास्तान्नाश्रये जात्वपि ।  
यो जात्वप्यवशात्स्वनाम वदते लोकाय शीघ्रेष्टदः   
सोऽव्याद्धेतुविहीनपूर्णकरुणः कान्तायितार्धः शिवः ॥ १४॥  
  
नित्यानित्यविवेकभोगविरती शान्त्यादिषट्कं तथा   
मोक्षेच्छामनपायिनीं वितर भो शम्भो कृपावारिधे ।  
वेदान्तश्रवणं तदर्थमननं ध्यानं चिरं ब्रह्मणः   
सच्चिद्रूपतनोरखण्डपरमानन्दात्मनः शङ्कर ॥ १५॥  
  
मन्नीकाशतनुं प्रगृह्य करुणावारान्निधे सत्वरं   
शृङ्गाद्रौ वस मोदतः करुणया व्याख्यानसिंहासने ।  
कुर्वँल्लोकततिं स्वधर्मनिरतां सौख्यैरशेषैर्वृता-  
मद्वैतात्मविबोधपूर्णहृदयां चातन्वपर्णापते ॥ १६॥  
  
यत्पदाम्बुजसमर्चनसक्तः सक्तिमाशु विषयेषु विहाय ।  
सच्चिदात्मनि विलीनमनस्काः सम्भवन्ति तमहं शिवमीडे ॥ १७॥  
  
रजनीवल्लभचूडो रजनीचरसेव्यपदपद्मः ।  
राकाशशाङ्कधवलो राजति रमणीगृहीतवामाङ्गः ॥ १८॥  
  
करवाणीतनुभिस्ते करवाणीशाङ्घ्रिसन्नतिं मोदात् ।  
करवाणीतनुशुद्ध्यै करवाणीश्रीवहुत्वाय ॥ १९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीशिवस्तवकदम्बं सम्पूर्णम् ।  
  
  
Proofread by PSA Easwaran psaeaswaran at gmail.com  
  
