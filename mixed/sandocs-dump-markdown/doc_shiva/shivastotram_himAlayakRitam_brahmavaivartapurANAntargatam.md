---
Category: shiva, stotra
Description-comments: Brahmavaivarta Purana Krishnakhanda
File name: shivastotramhimAlayakRitaBVP.itx
Indexextra: (brahmavaivarta)
Language: Sanskrit
Latest update: April 16, 2013
Location: doc_shiva
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastotram himAlayakRita brahmavaivarte
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Shivastotram Himalayakrita from brahmavaivarta
itxtitle: shivastotram (himAlayakRitam brahmavaivartapurANAntargatam)
title: शिवस्तोत्रम् (हिमालयकृइतम् ब्रह्मवैवर्तपुराणान्तर्गतम्)

---
  
 श्रीशिवस्तोत्रं हिमालयकृत ब्रह्मवैवर्ते   
  
श्रीगणेशाय नमः ।  
  
हिमालय उवाच ।  
  
त्वं ब्रह्मा सृष्टिकर्ता च त्वं विष्णुः परिपालकः ।  
त्वं शिवः शिवदोऽनन्तः सर्वसंहारकः ॥ १॥  
  
त्वमीश्वरो गुणातीतो ज्योतीरूपः सनातनः ।  
प्रकृतः प्रकृतीशश्च प्राकृतः प्रकृतेः परः ॥ २॥  
  
नानारूपविधाता त्वं भक्तानां ध्यानहेतवे ।  
येषु रूपेषु यत्प्रीतिस्तत्तद्रूपं बिभर्षि च ॥ ३॥  
  
सूर्यस्त्वं सृष्टिजनक आधारः सर्वतेजसाम् ।  
सोमस्त्वं सस्यपाता च सततं शीतरश्मिना ॥ ४॥  
  
वायुस्त्वं वरुणस्त्वं च विद्वांश्च विदुषां गुरुः ।  
मृत्युञ्जयो मृत्युमृत्युः कालकालो यमान्तकः ॥ ५॥  
  
वेदस्त्वं वेदकर्ता च वेदवेदाङ्गपारगः ।  
विदुषां जनकस्त्वं च विद्वांश्च विदुषां गुरुः    ॥ ६॥  
  
मन्त्रस्त्वं हि जपस्त्वं हि तपस्त्वं तत्फलप्रदः ।  
वाक् त्वं रागाधिदेवी त्वं तत्कर्ता तद्गुरुः  स्वयम्    ॥ ७॥  
  
अहो सरस्वतीबीजं कस्त्वा स्तोतुमिहेश्वरः ।  
इत्येवमुक्त्वा शैलेन्द्रस्तस्थौ धृत्वा पदाम्बुजम्     ॥ ८॥  
  
तत्रोवास तमाबोध्य चावरुह्य वृषाच्छिवः ।  
स्तोत्रमेतन्महापुण्यं त्रिसन्ध्यं यः पठेन्नरः ॥ ९॥  
  
मुच्यते सर्वपापेभ्यो भयेभ्यश्च भवार्णवे ।  
अपुत्रो लभते पुत्रं मासमेकं पठेद्यदि ॥ १०॥  
  
भार्याहीनो लभेद्भार्यां सुशीलां सुमनोहराम् ।  
चिरकालगतं वस्तु लभते सहसा ध्रुवम् ॥ ११॥  
  
राज्यभ्रष्टो लभेद्राज्यं शङ्करस्य प्रसादतः ।  
कारागारे श्मशाने च शत्रुग्रस्तेऽतिसङ्कटे ॥ १२॥  
  
गभीरेऽतिजलाकीर्णे भग्नपोते विषादने ।  
रणमध्ये महाभीते हिंस्रजन्तुसमन्विते ॥ १३॥  
  
सर्वतो मुच्यते स्तुत्वा शङ्करस्य प्रसादतः ॥ १४॥  
  
इति श्रीब्रह्मवैवर्ते महापुराणे श्रीकृष्णजन्मखण्डे  
हिमालयकृतं शिवस्तोत्रम् ॥  
  
  
Encoded and proofread by Kaushal S. Kaloo kaushalskaloo at gmail.com  
  
  
