---
Author: Not known
Category: shiva, stotra
Description-comments: Hymn of 9 verses in praise of Dakshinamurti
File name: daksh9.itx
Indexextra: (info)
Language: Sanskrit
Latest update: March 6, 2003
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: Shri DakShinamurti Navaratnamalika Stotra
Texttype: stotra
Translated by: '-'
Transliterated by: Sunder Hattangadi sunderh at hotmail.com
engtitle: Shri DakShinamurti Navaratnamalika Stotra
itxtitle: dakShiNAmUrti navaratnamAlikAstotram
title: दक्षिणामूर्ति नवरत्नमालिकास्तोत्रम्

---
  
 श्रीदक्षिणामूर्ति नवरत्नमालिकास्तोत्रम्   
  
॥ श्री दक्षिणामूर्ति नवरत्नमालिका स्तोत्रम् ॥  
  
मूलेवटस्य मुनिपुङ्गवसेव्यमानं  
   मुद्राविशेषमुकुलीकृतपाणिपद्मम् ।  
मन्दस्मितं मधुरवेषमुदारमाद्यं  
   तेजस्तदस्तु हृदि मे तरुणेन्दुचूडम् ॥ १॥  
  
शान्तं शारदचन्द्रकान्तिधवळं चन्द्राभिरमाननं  
   चन्द्रार्कोपमकान्तिकुण्डलधरं चन्द्रावदातांशुकम् ।  
वीणापुस्तकमक्षसूत्रवलयं व्याख्यानमुद्राङ्करै-  
   र्बिभ्राणं कलये हृदा मम सदा  
शास्तारमिष्टार्थदम् ॥ २॥  
  
कर्पूरपात्रमरविन्ददळायताक्षं  
   कर्पूरशीतलहृदं करुणाविलासम् ।  
चन्द्रार्धशेखरमनन्तगुणाभिराम-  
   मिन्द्रादिसेव्यपदपङ्कजमीशमीडे ॥ ३॥  
  
द्युद्रोधः स्वर्णमयासनस्थं  
   मुद्रोल्लसद्बाहुमुदारकायम् ।  
सद्रोहिणीनाथकळावतंसं  
   भद्रोदधिं कञ्चन चिन्तयामः ॥ ४॥  
  
उद्यद्भास्करसन्निभं त्रिणयनं श्वेताङ्गरागप्रभं  
   बालं मौञ्जिधरं प्रसन्नवदनं न्यग्रोधमूलेस्थितम् ।  
पिङ्गाक्षं मृगशावकस्थितिकरं सुब्रह्मसूत्राकृतिम्  
   भक्तानामभयप्रदं भयहरं श्रीदक्षिणामूर्तिकम् ॥  
  
५॥  
  
श्रीकान्तद्रुहिणोपमन्यु तपन स्कन्देन्द्रनन्द्यादयः  
   प्राचीनागुरवोऽपियस्य करुणालेशाद्गतागौरवम् ।  
तं सर्वादिगुरुं मनोज्ञवपुषं मन्दस्मितालङ्कृतं  
   चिन्मुद्राकृतिमुग्धपाणिनळिनं चित्तं शिवं कुर्महे ॥ ६॥  
  
कपर्दिनं चन्द्रकळावतंसं  
   त्रिणेत्रमिन्दुपतिमाननोज्वलम् ।  
चतुर्भुजं ज्ञानदमक्षसूत्र-  
   पुस्ताग्निहस्तं हृदि भावयेच्छिवम् ॥ ७॥  
  
वामोरूपरिसंस्थितां गिरिसुतामन्योन्यमालिङ्गितां  
   श्यामामुत्पलधारिणी शशिनिभाञ्चालोकयन्तं शिवम् ।  
आश्लिष्टेन करेण पुस्तकमधो कुम्भं सुधापूरितं  
   मुद्रां ज्ञानमयीं दधानमपरैर्मुक्ताक्षमालां भजे  
॥ ८॥  
  
वटतरुनिकटनिवासं पटुतरविज्ञानमुद्रितकराब्जम् ।  
कञ्चनदेशिकमाद्यं कैवल्यानन्दकन्दळं वन्दे ॥ ९॥  
  
इति श्री दक्षिणामूर्ति नवरत्नमाला स्तोत्रं सम्पूर्णम् ॥  
  
  
Encoded and proofread by Sunder Hattangadi sunderh@hotmail.com  
  
