---
Author: Sachchidananda Shivabhinava Nrisimha Bharati Swamigal
Category: shiva, sachchidAnanda-shivAbhinava-nRisiMhabhAratI
File name: dvinetrashambhustutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_shiva
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dvinetrashambhustutiH
engtitle: dvinetrashambhustutiH
itxtitle: dvinetrashambhustutiH (shivAbhinavanRisiMhabhAratIvirachitA)
title: द्विनेत्रशम्भुस्तुतिः (शिवाभिनवनृइसिंहभारतीविरचिता)

---
  
 श्रीद्विनेत्रशम्भुस्तुतिः   
अवतारेऽस्मिन्कामप्रसक्त्यभावाद्विनेत्रत्वम् ।  
अलमिति तार्तीयं किं नेत्रं शम्भुस्तिरोधत्ते ॥ १॥  
  
समताबोधाय नृणां पदपाथोजप्रणम्राणाम् ।  
गिरिशेनाद्य कृपातस्त्यक्ता वा विषमलोचनता ॥ २॥  
  
अथवा किं बोधयितुं विकारहीनं पदं कृपाम्भोधे ।  
वैरूप्यं मा भूदिति समलोचनतां दधासि मे ब्रूहि ॥ ३॥  
  
द्वे विद्ये श्रुतिमध्ये वेद्ये प्रोक्ते जनानां हि ।  
इममर्थं बोधयितुं नेत्रद्वन्द्वं गुरो धत्से ॥ ४॥  
  
बाह्यं तथान्तरं च द्वन्द्वं तमसो निवारयितुम् ।  
अलमिति नेत्रद्वन्द्वं धत्से किं यतिवर ब्रूहि ॥ ५॥  
  
नेतारो जगतां किल विख्यातौ हरिहरौ लोके ।  
तदुभयरूपत्वात्त्वयि नेत्रद्वन्द्वं गुरो युक्तम् ॥ ६॥  
  
स्वाहाभावादस्मिन् स्वाहानाथो निवृत्तो यत् ।  
तस्मान्नेत्रद्वन्द्वं शिष्टं यतिरूपशङ्करे नूनम् ॥ ७॥  
  
अज्ञानतिमिरसंवृतजनततये बोधनेत्रदानेन ।  
अवशिष्टा किमु चास्मिन्नवतारे द्विनेत्रता शम्भो ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीद्विनेत्रशम्भुस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
