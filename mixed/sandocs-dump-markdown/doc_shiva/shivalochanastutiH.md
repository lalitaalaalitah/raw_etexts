---
Category: shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: shivalochanastutiH.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivalochanastutiH
engtitle: shivalochanastutiH
itxtitle: shivalochanastutiH
title: शिवलोचनस्तुतिः

---
  
 शिवलोचनस्तुतिः   
  
श्रीगणेशाय नमः ॥  
  
जयति ललाटकटाक्षः शशिमौलेः पक्ष्मलः प्रियप्रणतौ ।  
धनुषि स्मरेण निहितः सकण्टकः केतकेपुरिव ॥ १॥  
  
सानन्दा गणगायके सपुलका गौरीमुखाम्भोरुहे  
      सक्रोधा कुसुमायुधे सकरुणा पादानते वज्रिणि ।  
सस्मेरा गिरिजासखीषु सनया शैलाधिनाथे वहन्-  
      भूमीन्द्र प्रदिशन्तु शर्म विपुलं शम्भोः कटाक्षच्छटाः ॥ २॥  
  
एकं ध्याननिमीलनान्मुकुलितं चक्षुर्द्वितीयं पुनः  
      पार्वत्या वदनाम्बुजस्तनतटे शृङ्गारभारालसम् ।  
अन्यद्दूरविकृष्टचापमदनक्रोधानलोद्दीपितं  
      शम्भोर्भिन्नरसं समाधिसमये नेत्रत्रयं पातु वः ॥ ३॥  
  
पक्ष्मालीपिङ्गलिम्नः कण इव तडितां यस्य कृत्स्नः समूहो  
      यस्मिन् ब्रह्माण्डमीषद्विघटितमुकुले कालयज्वा जुहाव ।  
अर्चिर्निष्टप्तचूडाशशिगणितसुधाघोरझाङ्कारकोणं  
      तार्तीयं यत्पुरारेस्तदवतु मदनप्लोषणं लोचनं वः ॥ ४॥  
  
इति शिवलोचनस्तुतिः सम्पूर्णा ।  
   
  
Proofread by PSA Easwaran psaeaswaran at gmail.com  
  
