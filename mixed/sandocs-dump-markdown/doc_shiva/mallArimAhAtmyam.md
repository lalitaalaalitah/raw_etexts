---
Category: shiva
Description/comments: mailAra tantra
File name: mallArimAhAtmyam.itx
Indexextra: (Info)
Language: Sanskrit
Latest update: December 17, 2018
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mallArimAhAtmyam
engtitle: mallArimAhAtmyam
itxtitle: mallArimAhAtmyam
title: मल्लारिमाहात्म्यम्

---
  
 श्रीमल्लारिमाहात्म्यम्   
ध्यानम् -  
हेमाम्भोजप्रवालप्रतिमनिजरुचिं चारुखट्वाङ्गपद्मौ  
चक्रं शक्तिं सपाशं सृणिमतिरुचिरामक्षमालां कपालम् ।  
हस्ताम्भोजैर्दधानं त्रिनयनविलसद्वेदवक्त्राभिरामं  
मार्ताण्डं वल्लभार्धं मणिमयमुकुटं हारदीप्तं भजामः ॥  
  
मकुटमणिमयूखप्रोज्झिताशेषरत्नं  
विमलशशिकलाङ्कं सुन्दरेन्दीवराक्षम् ।  
अनुकृतशशितेजः कुण्डलं चारुहासं  
प्रकटदशनशोभानिर्जितानेकहीरम् ॥ १॥  
  
अभिनवमणिमुक्ताहारचाम्पेयमाला  
विविधकुसुमगुच्छैः शोभिवक्षःस्थलाढ्यम् ।  
सफणपवनभुग्दोर्दण्डभूषाभिरामं  
करडमरुनिनादैः पूरितव्योमगर्भम् ॥ २॥  
  
त्रिभुवनजगदीशं पीतकौशेयवासं  
दनुजदहनदक्षं प्रस्फुरत्खड्गहस्तम् ।  
भुजगफणसुगुप्तैर्भूषणैर्न्यस्तभूषं  
प्रणतसुरकिरीटव्याप्तपादारविन्दम् ॥ ३॥  
  
सितहयवरपत्रं हारसम्भूषिताङ्गं  
परिवृतमतिघोरैः सप्तभिः सारमेयैः ।  
कनकगिरिसमाभं नैशचूर्णाभिरामं  
सकलनिगमगुह्यं नौमि मल्लारिदेवम् ॥ ४॥  
  
इति श्रीमल्लारिमाहात्म्यं सम्पूर्णम् ।  
  
  
