---
Category: shiva, devii, aShTottarashatanAma, devI
File name: ardhanAryaShTottarashatanAmastotram.itx
Language: Sanskrit
Latest update: January 13, 2019
Location: doc_shiva
Proofread by: NA, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: ardhanAryaShTottarashatanAmastotram
engtitle: ardhanAryaShTottarashatanAmastotram
itxtitle: ardhanAryaShTottarashatanAmastotram (skandamahApurANAntargatam)
title: अर्धनार्यष्टोत्तरशतनामस्तोत्रम् (स्कन्दमहापुराणान्तर्गतम्)

---
  
 अर्धनारीश्वर्यष्टोत्तरशतनामस्तोत्रम्   
चामुण्डिकाम्बा श्रीकण्ठः पार्वती परमेश्वरः ।  
महाराज्ञीमहादेवस्सदाराध्या सदाशिवः ॥ १॥  
  
शिवार्धाङ्गी शिवार्धाङ्गो भैरवी कालभैरवः ।  
शक्तित्रितयरूपाढ्या मूर्तित्रितयरूपवान् ॥ २॥  
  
कामकोटिसुपीठस्था काशीक्षेत्रसमाश्रयः ।  
दाक्षायणी दक्षवैरी शूलिनि शूलधारकः ॥ ३॥  
  
ह्रीङ्कारपञ्जरशुकी हरिशङ्कररूपवान् ।  
श्रीमदग्नेशजननी षडाननसुजन्मभूः ॥ ४॥  
  
पञ्चप्रेतासनारूढा पञ्चब्रह्मस्वरूपभ्रृत् ।  
चण्डमुण्डशिरश्छेत्री जलन्धरशिरोहरः ॥ ५॥  
  
सिंहवाहा वृषारूढः श्यामाभा स्फटिकप्रभः ।  
महिषासुरसंहर्त्री गजासुरविमर्दनः ॥ ६॥  
  
महाबलाचलावासा महाकैलासवासभूः ।  
भद्रकाली वीरभद्रो मीनाक्षी सुन्दरेश्वरः ॥ ७॥  
  
भण्डासुरादिसंहर्त्री दुष्टान्धकविमर्दनः ।  
मधुकैटभसंहर्त्री मधुरापुरनायकः ॥ ८॥  
  
कालत्रयस्वरूपाढ्या कार्यत्रयविधायकः ।  
गिरिजाता गिरीशश्च वैष्णवी विष्णुवल्लभः ॥ ९॥  
  
विशालाक्षी विश्वनाधः पुष्पास्त्रा विष्णुमार्गणः ।  
कौसुम्भवसनोपेता व्याघ्रचर्माम्बरावृतः ॥ १०॥  
  
मूलप्रकृतिरूपाढ्या परब्रह्मस्वरूपवान् ।  
रुण्डमालाविभूषाढ्या लसद्रुद्राक्षमालिकः ॥ ११॥  
  
मनोरूपेक्षुकोदण्ड महामेरुधनुर्धरः ।  
चन्द्रचूडा चन्द्रमौलिर्महामाया महेश्वरः ॥ १२॥  
  
महाकाली महाकालो दिव्यरूपा दिगम्बरः ।  
बिन्दुपीठसुखासीना श्रीमदोङ्कारपीठगः ॥ १३॥  
  
हरिद्राकुङ्कुमालिप्ता भस्मोद्धूलितविग्रहः ।  
महापद्माटवीलोला महाबिल्वाटवीप्रियः ॥ १४॥  
  
सुधामयी विषधरो मातङ्गी मुकुटेश्वरः ।  
वेदवेद्या वेदवाजी चक्रेशी विष्णुचक्रदः ॥ १५॥  
  
जगन्मयी जगद्रूपो मृडानी मृत्युनाशनः ।  
रामार्चितपदाम्भोजा कृष्णपुत्रवरप्रदः ॥ १६॥  
  
रमावाणीसुसंसेव्या विष्णुब्रह्मसुसेवितः ।  
सूर्यचन्द्राग्निनयना तेजस्त्रयविलोचनः ॥ १७॥  
  
चिदग्निकुण्डसम्भूता महालिङ्गसमुद्भवः ।  
कम्बुकण्ठी कालकण्ठी वज्रेशी वज्रपूजितः ॥ १८॥  
  
त्रिकण्टकी त्रिभङ्गीशः भस्मरक्षा स्मरान्तकः ।  
हयग्रीववरोद्धात्री मार्कण्डेयवरप्रदः ॥ १९॥  
  
चिन्तामणिगृहावासा मन्दराचलमन्दिरः ।  
विन्ध्याचलकृतावासा विन्ध्यशैलार्यपूजितः ॥ २०॥  
  
मनोन्मनी लिङ्गरूपो जगदम्बा जगत्पिता ।  
योगनिद्रा योगगम्यो भवानी भवमूर्तिमान् ॥ २१॥  
  
श्रीचक्रात्मरथारूढा धरणीधरसंस्थितः  
श्रीविद्यावेद्यमहिमा निगमागमसंश्रयः ॥ २२॥  
  
दशशीर्षसमायुक्ता पञ्चविंशतिशीर्षवान् ।  
अष्टादशभुजायुक्ता पञ्चाशत्करमण्डितः ॥ २३॥  
  
ब्राह्म्यादिमातृकारूपा शताष्टेकादशात्मवान् ।  
स्थिरा स्थाणुस्तथा बाला सद्योजात उमा मृडः ॥ २४॥  
  
शिवा शिवश्च रुद्राणी रुद्रश्छैवेश्वरीश्वरः ।  
कदम्बकाननावासा दारुकारण्यलोलुपः ॥ २५॥  
  
नवाक्षरीमनुस्तुत्या पञ्चाक्षरमनुप्रियः ।  
नवावरणसम्पूज्या पञ्चायतनपूजितः ॥ २६॥  
  
देहस्थषट्चक्रदेवी दहराकाशमध्यगः ।  
योगिनीगणसंसेव्या भृङ्ग्यादिप्रमथावृतः ॥ २७॥  
  
उग्रतारा घोररूपश्शर्वाणी शर्वमूर्तिमान् ।  
नागवेणी नागभूषो मन्त्रिणी मन्त्रदैवतः ॥ २८॥  
  
ज्वलज्जिह्वा ज्वलन्नेत्रो दण्डनाथा दृगायुधः ।  
पार्थाञ्जनास्त्रसन्दात्री पार्थपाशुपतास्त्रदः ॥ २९॥  
  
पुष्पवच्चक्रताटङ्का फणिराजसुकुण्डलः ।  
बाणपुत्रीवरोद्धात्री बाणासुरवरप्रदः ॥ ३०॥  
  
व्यालकञ्चुकसंवीता व्यालयज्ञोपवीतवान् ।  
नवलावण्यरूपाढ्या नवयौवनविग्रहः ॥ ३१॥  
  
नाट्यप्रिया नाट्यमूर्तिस्त्रिसन्ध्या त्रिपुरान्तकः ।  
तन्त्रोपचारसुप्रीता तन्त्रादिमविधायकः ॥ ३२॥  
  
नववल्लीष्टवरदा नववीरसुजन्मभूः ।  
भ्रमरज्या वासुकिज्यो भेरुण्डा भीमपूजितः ॥ ३३॥  
  
निशुम्भशुम्भदमनी नीचापस्मारमर्दनः ।  
सहस्राम्बुजारूढा सहस्रकमलार्चितः ॥ ३४॥  
  
गङ्गासहोदरी गङ्गाधरो गौरी त्रयम्बकः ।  
श्रीशैलभ्रमराम्बाख्या मल्लिकार्जुनपूजितः ॥ ३५॥  
  
भवतापप्रशमनी भवरोगनिवारकः ।  
चन्द्रमण्डलमध्यस्था मुनिमानसहंसकः ॥ ३६॥  
  
प्रत्यङ्गिरा प्रसन्नात्मा कामेशी कामरूपवान् ।  
स्वयम्प्रभा स्वप्रकाशः कालरात्री कृतान्तहृत् ॥ ३७॥  
  
सदान्नपूर्णा भिक्षाटो वनदुर्गा वसुप्रदः ।  
सर्वचैतन्यरूपाढ्या सच्चिदानन्दविग्रहः ॥ ३८॥  
  
सर्वमङ्गलरूपाढ्या सर्वकल्याणदायकः ।  
राजेराजेश्वरी श्रीमद्राजराजप्रियङ्करः ॥ ३९॥  
  
अर्धनारीश्वरस्येदं नाम्नामष्टोत्तरं शतम् ।  
पठन्नर्चन्सदा भक्त्या सर्वसाम्राज्यमाप्नुयात् ॥ ४०॥  
  
इति स्कान्दमहापुराणे अर्धनीरीश्वर्यष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
