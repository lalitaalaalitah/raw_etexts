---
Author: Traditional
Category: aShTottarashatanAma, shiva, stotra
Description-comments: Shiva Rahasya Khanda of Sankara Samhita of Skanda Puranam (Gauri-Narayana
  Samvada).
File name: shiva108Str.itx
Indexextra: (Commentary)
Language: Sanskrit
Latest update: March 30, 2002, December 10, 2016
Location: doc_shiva
Proofread by: Sunderh Hattangadi sunderh at hotmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivAShTottara shatanAma stotram
Texttype: stotra
engtitle: shivAShTottara shatanAma stotram
itxtitle: shivAShTottarashatanAmastotram
title: शिवाष्टोत्तरशतनामस्तोत्रम्

---
  
 श्रीशिवाष्टोत्तरशतनामस्तोत्रम्   
नारायण उवाच ।  
अस्ति गुह्यतमं गौरि नाम्नामष्टोत्तरं शतम् ।  
शम्भोरहं प्रवक्ष्यामि पठतां शीघ्रकामदम् ॥  
  
ॐ अस्य श्रीशिवाष्टोत्तरशतनामस्तोत्रमन्त्रस्य नारायणऋषिः ।   
अनुष्टुप्छन्दः । श्रीसदाशिवो देवता । गौरी उमा शक्तिः ।   
श्रीसाम्बसदाशिवप्रीत्यर्थे जपे विनियोगः ॥  
  
अथ ध्यानम् -  
शान्ताकारं शिखरिशयनं नीलकण्ठं सुरेशं   
     विश्वधारं स्फटिकसदृशं शुभ्रवर्णं शुभाङ्गम् ।  
गौरीकान्तं त्रितयनयनं योगिभिर्ध्यानगम्यं   
     वन्दे शम्भुं भवभयहरं सर्वलोकैकनाथम् ॥  
  
शिवो महेश्वरश्शम्भुः पिनाकी शशिशेखरः ।  
वामदेवो विरूपाक्षः कपर्दी नीललोहितः ॥ १॥  
  
शङ्करश्शूलपाणिश्च खट्वाङ्गी विष्णुवल्लभः ।  
शिपिविष्टोऽम्बिकानाथः श्रीकण्ठो भक्तवत्सलः ॥ २॥  
  
भवश्शर्वस्त्रिलोकेशश्शितिकण्ठश्शिवाप्रियः ।  
उग्रः कपाली कामारिः अन्धकासुरसूदनः ॥ ३॥  
  
गङ्गाधरो ललाटाक्षः कालकालः कृपानिधिः ।  
भीमः परशुहस्तश्च मृगपाणिर्जटाधरः ॥ ४॥  
  
कैलासवासी कवची कठोरस्त्रिपुरान्तकः ।  
वृषाङ्को वृषभारूढो भस्मोद्धूलितविग्रहः ॥ ५॥  
  
सामप्रियस्स्वरमयस्त्रयीमूर्तिरनीश्वरः ।  
सर्वज्ञः परमात्मा च सोमसूर्याग्निलोचनः ॥ ६॥  
  
हविर्यज्ञमयस्सोमः पञ्चवक्त्रस्सदाशिवः ।  
विश्वेश्वरो वीरभद्रो गणनाथः प्रजापतिः ॥ ७॥  
  
हिरण्यरेता दुर्धर्षः गिरीशो गिरिशोऽनघः ।  
भुजङ्गभूषणो भर्गो गिरिधन्वा गिरिप्रियः ॥ ८॥  
  
कृत्तिवासा पुरारातिर्भगवान् प्रमथाधिपः ।  
मृत्युञ्जयस्सूक्ष्मतनुर्जगद्व्यापी जगद्गुरुः ॥ ९॥  
  
व्योमकेशो महासेनजनकश्चारुविक्रमः ।  
रुद्रो भूतपतिः स्थाणुरहिर्भुध्न्यो दिगम्बरः ॥ १०॥  
  
अष्टमूर्तिरनेकात्मा सात्त्विकश्शुद्धविग्रहः ।  
शाश्वतः खण्डपरशुरजः पाशविमोचकः ॥ ११॥  
  
मृडः पशुपतिर्देवो महादेवोऽव्ययो हरिः ।  
भगनेत्रभिदव्यक्तो दक्षाध्वरहरो हरः ॥ १२॥  
  
पूषादन्तभिदव्यग्रो सहस्राक्षस्सहस्रपात् ।  
अपवर्गप्रदोऽनन्तस्तारकः परमेश्वरः ॥ १३॥  
  
फलश्रुतिः ।  
एतदष्टोत्तरं नाम्नां शतमाम्नायसम्मितं ।  
शङ्करस्य प्रिया गौरी जप्त्वा शम्भुप्रसाददम् ॥ १॥  
  
त्रैकाल्यमन्वहं देवी वर्षमेकं प्रयत्नतः ।  
अवाप सा शरीरार्धं प्रसादाच्छूलपाणिनः ॥ २॥  
  
यस्त्रिसन्ध्यं पठेन्नित्यं नाम्नामष्टोत्तरं शतम् ।  
शतरुद्रत्रिरावृत्या यत्फलं लभते नरः ॥ ३॥  
  
तत्फलं प्राप्नुयान्नित्यमेकावृत्त्या नसंशयः ।  
सकृद्वा नामभिः पूज्य कुलकोटिं समुद्धरेत् ॥ ४॥  
  
बिल्वपत्रैः प्रशस्तैश्च पुष्पैश्च तुलसीदलैः ।  
तिलाक्षतैर्यजेद्यस्तु जीवन्मुक्तो न संशयः ॥ ५॥  
  
इति श्रीशिवाष्टोत्तरशतनामस्त्रोत्रं समाप्तम् ॥  
  
  
  
From Shiva Rahasya Khanda of Sankara Samhita of  
Skanda Puranam (Gauri-Narayana Samvada).  
  
Proofread by Sunderh Hattangadi sunderh at hotmail.com,  
PSA Easwaran psaeaswaran at gmail.com, Mythili Srinivasan  
  
