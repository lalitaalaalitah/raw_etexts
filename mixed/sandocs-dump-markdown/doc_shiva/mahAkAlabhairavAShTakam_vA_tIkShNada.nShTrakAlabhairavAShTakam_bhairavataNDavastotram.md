---
Category: aShTaka, shiva
File name: mahAkAlabhairavAShTakam.itx
Indexextra: (Text, Videos 1, 2, 3)
Language: Sanskrit
Latest update: June 19, 2020
Location: doc_shiva
Proofread by: Sunder Hattangari sunderh at hotmail.com, Ruma Dewan
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAkAlabhairavAShTakam
engtitle: mahAkAlabhairavAShTakam
itxtitle: mahAkAlabhairavAShTakam vA tIkShNada.nShTrakAlabhairavAShTakam bhairavataNDavastotram
title: महाकालभैरवाष्टकम् वा तीक्ष्णदंष्ट्रकालभैरवाष्टकम् भैरवतण्डवस्तोत्रम्

---
  
 महाकालभैरवाष्टकम् अथवा तीक्ष्णदंष्ट्रकालभैरवाष्टकम्   
              ॐ  
यं यं यं यक्षरूपं दशदिशिविदितं भूमिकम्पायमानं  
    सं सं संहारमूर्तिं शिरमुकुटजटा शेखरं चन्द्रबिम्बम् ।  
दं दं दं दीर्घकायं विकृतनखमुखं चोर्ध्वरोमं करालं  
    पं पं पं पापनाशं प्रणमत सततं भैरवं क्षेत्रपालम् ॥ १॥  
  
रं रं रं रक्तवर्णं कटिकटिततनुं तीक्ष्णदंष्ट्राकरालं  
    घं घं घं घोष घोषं घ घ घ घ घटितं घर्झरं घोरनादम् ।  
कं कं कं कालपाशं ध्रुक् ध्रुक् ध्रुकितं ज्वालितं कामदाहं ( var  कं कं कङ्कालपाशं)  
    तं तं तं दिव्यदेहं प्रणमत सततं भैरवं क्षेत्रपालम् ॥ २॥ ( var  दं दं दं)  
  
लं लं लं लम्बदन्तं ल ल ल ल ललितं दीर्घजिह्वाकरालं  
    धूं धूं धूं धूम्रवर्णं स्फुटविकटमुखं भास्करं भीमरूपम् ।  
रुं रुं रुं रुण्डमालं रवितमनियतं ताम्रनेत्रं करालं  
    नं नं नं नग्नभूषं प्रणमत सततं भैरवं क्षेत्रपालम् ॥ ३॥  
  
वं वं वं वायुवेगं नतजनसदयं ब्रह्मसारं परन्तं  
    खं खं खं खड्गहस्तं त्रिभुवनविलयं भास्करं भीमरूपम् ।  
चं चं चं चं चलित्वाऽचल चल चलिता चालितं भूमिचक्रं  
    मं मं मं मायिरूपं प्रणमत सततं भैरवं क्षेत्रपालम् ॥ ४॥  
  
शं शं शं शङ्खहस्तं शशिकरधवलं मोक्षसम्पूर्णतेजं  
    मं मं मं मं महान्तं कुलमकुलकुलं मन्त्रगुप्तं सुनित्यम् ।  
यं यं यं भूतनाथं किलिकिलिकिलितं बालकेलिप्रधानं  
    अं अं अं अन्तरिक्षं  प्रणमत सततं भैरवं क्षेत्रपालम् ॥ ५॥  
  
खं खं खं खड्गभेदं विषममृतमयं कालकालं करालं  
    क्षं क्षं क्षं क्षिप्रवेगं दहदहदहनं तप्तसन्दीप्यमानम् ।  
हौं हौं हौङ्कारनादं प्रकटितगहनं गर्जितैर्भूमिकम्पं ( var  हं हं हङ्कारनादम्)  
    बं बं बं बाललीलं प्रणमत सततं भैरवं क्षेत्रपालम् ॥ ६॥  
  
सं सं सं सिद्धियोगं सकलगुणमखं देवदेवं प्रसन्नं (? सिद्धयोगं)  
    पं पं पं पद्मनाभं हरिहरमयनं चन्द्रसूर्याग्निनेत्रम् ।  
ऐं ऐं ऐश्वर्यनाथं सततभयहरं पूर्वदेवस्वरूपं  
    रौं रौं रौं रौद्ररूपं प्रणमत सततं भैरवं क्षेत्रपालम् ॥ ७॥  
  
हं हं हं हंसयानं हसितकलहकं मुक्तयोगाट्टहासं  
    धं धं धं नेत्ररूपं शिरमुकुटजटाबन्धबन्धाग्रहस्तम् ।  
टं टं टङ्कारनादं त्रिदशलटलटं कामगर्वापहारं  
( var  हं हं हङ्कारनानदम् त्रिदशलटलटं कामदर्पापहारं)  
    भ्रुं भ्रुं भ्रुं भूतनाथं प्रणमत सततं भैरवं क्षेत्रपालम् ॥ ८॥   
  
भैरवाष्टकमिदं पुण्यं षण्मासं यः पठेन्नरः ।  
स याति परमं स्थानं यत्र देहो महेश्वरः ॥  
  
इति महाकालभैरवाष्टकं सम्पूर्णम् ।  
  
नमो भूतनाथं नमो प्रेतनाथं  
    नमः कालकालं नमः रुद्रमालम् ।  
नमः कालिकाप्रेमलोलं करालं  
    नमो भैरवं काशिकाक्षेत्रपालम् ॥  
  
  
  
Variations  पाठभेद  are indicated as var.  
  
Proofread by Sunder Hattangari, Ruma Dewan  
  
