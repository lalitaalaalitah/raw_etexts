---
Category: aShTottarashatanAma, shiva, stotra
File name: dakshina108str.itx
Indexextra: (info)
Language: Sanskrit
Latest update: April 6, 2009
Location: doc_shiva
Proofread by: Arun Shantharam shantharam.arun at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dakShiNAmUrti aShTottara shatanAma stotra
Texttype: stotra
Transliterated by: Arun Shantharam shantharam.arun at gmail.com
engtitle: dakShiNAmUrti aShTottara shatanAma stotra
itxtitle: dakShiNAmUrti aShTottarashatanAmastotram
title: दक्षिणामूर्ति अष्टोत्तरशतनामस्तोत्रम्

---
  
 श्रीदक्षिणामूर्ति अष्टोत्तरशतनामस्तोत्र   
  
       ॥ अथ ध्यानम्॥  
  
वटवृक्ष तटासीनं योगी ध्येयाङ्घ्रि पङ्कजम्।  
शरश्चन्द्र निभं पूज्यं जटामुकुट मण्डितम् ॥ १॥  
  
गङ्गाधरं ललाटाक्षं व्याघ्र चर्माम्बरावृतम्।  
नागभूषं परम्ब्रह्म द्विजराजवतंसकम् ॥ २॥  
  
अक्षमाला ज्ञानमुद्रा वीणा पुस्तक शोभितम्।  
शुकादि वृद्ध शिष्याढ्यं वेद वेदान्तगोचरम्॥ ३॥  
  
युवानां मन्मथारातिं दक्षिणामूर्तिमाश्रये।  
॥ अथ दक्षिणामूर्ति अष्टोत्तरशतनाम स्तोत्रं ॥  
  
ॐ विद्यारूपी महायोगी शुद्ध ज्ञानी पिनाकधृत् ।  
रत्नालङ्कृत सर्वाङ्गी रत्नमौळिर्जटाधरः ॥ १॥  
  
गङ्गाधर्यचलावासी महाज्ञानी समाधिकृत्।  
अप्रमेयो योगनिधिर्तारको भक्तवत्सलः॥ २॥  
  
ब्रह्मरूपी जगद्व्यापी विष्णुमूर्तिः पुरातनः ।  
उक्षवाहश्चर्मवासाः पीताम्बर विभूषणः॥ ३॥  
  
मोक्षदायी मोक्ष निधिश्चान्धकारी जगत्पतिः।  
विद्याधारी शुक्ल तनुः विद्यादायी गणाधिपः॥ ४॥  
  
प्रौढापस्मृति संहर्ता शशिमौळिर्महास्वनः ।  
साम प्रियोऽव्ययः साधुः सर्व वेदैरलङ्कृतः ॥ ५॥  
  
हस्ते वह्निधरः श्रीमान् मृगधारी वशङ्करः ।  
यज्ञनाथ क्रतुध्वंसी यज्ञभोक्ता यमान्तकः॥ ६॥  
  
भक्तानुग्रह मूर्तिश्च भक्तसेव्यो वृषध्वजः ।  
भस्मोध्दूलित सर्वाङ्गः चाक्षमालाधरोमहान् ॥ ७॥  
  
त्रयीमूर्तिः परम्ब्रह्म नागराजैरलङ्कृतः ।  
शान्तरूपो महाज्ञानी सर्व लोक विभूषणः ॥ ८॥  
  
अर्धनारीश्वरो देवोमुनिस्सेव्यस्सुरोत्तमः ।  
व्याख्यानदेवो भगवान् रवि चन्द्राग्नि लोचनः ॥ ९॥  
  
जगद्गुरुर्महादेवो महानन्द परायणः ।  
जटाधारी महायोगी ज्ञानमालैरलङ्कृतः ॥ १०॥  
  
व्योमगङ्गा जल स्थानः विशुद्धो यतिरूर्जितः ।  
तत्त्वमूर्तिर्महायोगी महासारस्वतप्रदः ॥ ११।  
व्योममूर्तिश्च भक्तानां इष्टकाम फलप्रदः ।  
परमूर्तिः चित्स्वरूपी तेजोमूर्तिरनामयः ॥ १२॥  
  
वेदवेदाङ्ग तत्त्वज्ञः चतुःष्षष्टि कलानिधिः ।  
भवरोग भयध्वंसी भक्तानामभयप्रदः ॥ १३॥  
  
नीलग्रीवो ललाटाक्षो गज चर्मागतिप्रदः ।  
अरागी कामदश्चाथ तपस्वी विष्णुवल्लभः ॥ १४॥  
  
ब्रह्मचारी च सन्यासी गृहस्थाश्रम कारणः ।  
दान्तः शमवतां श्रेष्ठो सत्यरूपो दयापरः ॥ १५॥  
  
योगपट्टाभिरामश्च वीणाधारी विचेतनः ।  
मतिप्रज्ञा सुधाधारी मुद्रापुस्तक धारणः ॥ १६॥  
  
वेतालादि पिशाचौघ राक्षसौघ विनाशनः ।  
राज यक्ष्मादि रोगाणां विनिहन्ता सुरेश्वरः ॥  
  
॥ इति श्री दक्षिणामूर्ति अष्टोत्तरशतनाम स्तोत्रं सम्पूर्णम् ॥  
  
  
Encoded and proofread by Arun Shantharam shantharam.arun at gmail.com  
  
