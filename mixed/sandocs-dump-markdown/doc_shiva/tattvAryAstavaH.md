---
Category: shiva, stotra
Description-comments: Hymn on Lord Nataraja at Chidambaram
File name: tattvAryA.itx
Indexextra: (Hymn on Lord Nataraja at Chidambaram)
Language: Sanskrit
Latest update: December 29, 2001
Location: doc_shiva
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: tattvAryAstavaH Hymn on Lord Nataraja at Chidambaram
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: tattvAryAstavaH Hymn on Lord Nataraja at Chidambaram
itxtitle: tattvAryAstavaH
title: तत्त्वार्यास्तवः

---
  
 तत्त्वार्यास्तवः   
  
शिवकामसुन्दरीशं शिवगङ्गातीरकल्पितनिवेशम् ।  
शिवमाश्रये द्युकेशं शिवमिच्छन्मा वपुष्यभिनिवेशम् ॥ १॥  
  
गीर्वाणचक्रवर्ती गीश्चेतोमार्गदूरतोवर्ती ।  
भक्ताशयानुवर्ती भवतु नटेशोऽखिलामयनिवर्ती ॥ २॥  
  
वैयाघ्रपादभाग्यं वैयाघ्रं चर्म कञ्चन वसानम् ।  
वैयाकरणफणीड्यं वैयासिक्या गिरा स्तुतं प्रणुमः ॥ ३॥  
  
हाटकसभानिवासः शाटकतापन्नसकलहरिदन्तः ।  
घोटकनिगमो मायानाटकसाक्षी जगत्पतिर्जयति ॥ ४॥  
  
शैलूषराजमाद्यं मालूरप्रसवमालिकाभरणम् ।  
पीलूपमोऽन्धुजीर्यच्छालूराभः कथं विजानीयाम् ॥ ५॥  
  
कनकसभैकनिकेतं कठिनपुराणोक्तिसारसङ्केतम् ।  
नाराधयन्ति के तं नारायण्या युतं स्वतोकेतम् ॥ ६॥  
  
तिल्लवने क्षुल्लवने पल्लवसम्भिन्नफुल्लपुष्पघने ।  
चिल्लहरीमुल्ललयन् वल्लभया भिल्लतल्लजो नटति ॥ ७॥  
  
वैराजहृत्सरोजे वैराजाद्यैः स सामभिः स्तव्यः ।  
वैराग्यादिगुणाढ्यैः वैराद्युत्सृज्य दृश्यते नृत्यन् ॥ ८॥  
  
ढक्कानिनदैः सूत्राण्यङ्गदनादैरहो महद्भाष्यम् ।  
व्याकरणस्य विवृण्वन् नृत्यति भृत्यान् कृतार्थयन् मर्त्यान् ॥ ९॥  
  
नटनायक नटनाय क इह सुकृती नो तव स्पृहयेत् ।  
मन्ऽजुलतामञ्जुलतामहिते वस्तुं च तिल्लवने ॥ १०॥  
  
अतिदुरितोत्तारकृते चिरधृतहर्षः सभापतिः सद्यः ।  
अगणेयाघघनं मामासाद्यानन्दमेदुरो नटति ॥ ११॥  
  
मत्पादलग्नजनतामुद्धर्तास्मीति चित्सभानाथः ।  
ताण्डवमिषोद्धृतैकसवाङ्घ्रिः सर्वान् विबोधयति ॥ १२॥  
  
आपन्नलोकपालिनि कपालिनि स्त्रीकृताङ्गपालिनि मे ।  
शमितविधिश्रीशरणे शरणा धीरस्तु चित्सभाशरणे ॥ १३॥  
  
भिक्षुर्महेश्वरोऽपि श्रुत्या प्रोक्तः शिवोऽप्युग्रः ।  
अपि भवहारी च भवो नटोऽपि चित्रं सभानाथः ॥ १४॥  
  
नृत्यन्नटेशमौलित्वङ्गद्गङ्गातरङ्गशीकरिणः ।  
भूषाहिपीतशिष्टाः पुनन्तु मां तिल्लवनवाताः ॥ १५॥  
  
कनकसभासम्राजो नटनारम्भे झलञ्झलञ्झलिति ।  
मञ्जीरमञ्जुनिनदा ध्वनियुः श्रोत्रे कदा नु मम ॥ १६॥  
  
पर्वतराजतनूजाकुचतटसङ्क्रान्तकुङ्कुमोन्मिश्राः ।  
नटनार्भटीविधूता भूतिकणास्ते स्पृशेयुरपि मेऽङ्गम् ॥ १७॥  
  
नटनोच्चलत्कपालामर्दितचन्द्रक्षरत्सुधामिलिताः ।  
आदिनटमौलितटिनीपृषतो गोत्रेऽत्र मे स्खलेयुः किम् ॥ १८॥  
  
पश्यानि सभाधीशं कदा नु तं मूर्धनि सभाधीशम् ।  
यः क्षयरसिकं कालं जितवान् धत्ते च शिरसि कङ्कालम् ॥ १९॥  
  
तनुजायातनुजायासक्तानां दुर्लभं सभानाथम् ।  
नगतनया नगतनया वशयति दत्त्वा शरीरार्धम् ॥ २०॥  
  
आनन्दताण्डवं यस्तवेश पश्येन्न चापि नृगणे यः ।  
स च स च न चन्द्रमौले विद्वद्भिर्जन्मवत्सु विगणेयः ॥ २१॥  
  
कामपरवशं कृत्वा कामपरवशं त्वकृत्वा माम् ।  
कनकसभां गमयसि रे कनकसभां हा न यापयसि ॥ २२॥  
  
नटनं विहाय शम्भोर्घटनं पीनस्तनीभिराशास्से ।  
अटनं भवे दुरन्ते विट नन्दसि न स्वभूमसुखम् ॥ २३॥  
  
कलितभवलङ्घनानां किं करैव चित्सुखघनानाम् ।  
सुमुदां सापघनानां शिवकामेश्याः कृपामृतघनानाम् ॥ २४॥  
  
निनिलीये मायायां न विलिये वा शुचा परं लीये ।  
आनन्दसीमनि लसत्तिल्लवनीधामनि स्वभूमनि तु ॥ २५॥  
  
अधिहेमसभं प्रसभं बिसभङ्गवदान्यधन्यरुचम् ।  
श्रुतगलगरलं सरलं निरतं भक्तावने भजे देवम् ॥ २६॥  
  
सभया चित्सभयासीन्माया मायाप्रबोधशीतरुचेः ।  
सुहिता धीः सुहिता मे सोमा सोमार्धधारिणी मूर्तिः ॥ २७॥  
  
पत्या हेमसभायाः सत्यानन्दैकचिद्वपुषा ।  
कत्यार्ता न त्राता नृत्यायत्तेन मादृशा मर्त्याः ॥ २८॥  
  
भजतां मुमुक्षया त्वां नटेश लभयास्त्रयः पुमर्थाश्च ।  
फललिप्सयाम्रभाजां छायासौरभ्यमाधव्य इव ॥ २९॥  
  
कञ्चुकपञ्चकनद्धं नटयसि मां किं नटेश नाटयसि ।  
नटसि निरावृतिसुखितो जहि मायां त्वादृशोऽहमपि तत् स्याम् ॥ ३०॥  
  
आस्तां नटेश तद्यन्नटति भवानम्बरे निरालम्बे ।  
त्वन्नटनेऽपि हि नटनं वेदपुरानागमाः समादधति ॥ ३१॥  
  
वेधसि सर्वाधीशेऽमेधसि वा मादृशे सरूपकृता ।  
रोधसि शिवगङ्गाया बोधसिरा काचिदुल्लसति ॥ ३२॥  
  
हट्टायितं विमुक्तेः कुट्टाकं तं भजामि मायायाः ।  
भट्टारकं सभायाः किट्टात्मन्यङ्गके त्यजन्ममताम् ॥ ३३॥  
  
श्रीमच्चिदम्बरेशादन्यत्रानन्दताण्डवासक्तात् ।  
ब्राह्मं लक्षणमास्ते कुत्रचिदानन्दरूपता देवे ॥ ३४॥  
  
क्षुल्लककामकृतेऽपि त्वत्सेवा स्याद्विमुक्तिमपि दात्री ।  
पीतामृतोऽप्युदन्याशान्त्यै स्याच्चित्सभाधिपामर्त्यः ॥ ३५॥  
  
सत्यं सत्यं गत्यन्तरमुत्सृज्य ते पदापात्यम् ।  
अत्यन्तार्तं भृत्यं न त्यज नित्यं नटेश मां पाहि ॥ ३६॥  
  
षट्त्रिंशता तत्त्वमयीभिराभिः सोपानभूताभिरुमासहायम् ।  
आर्याभिराद्यं परतत्त्वभूतं चिदम्बरानन्दनटं भजध्वम् ॥ ३७॥  
  
        ॥ इति श्रीतत्त्वार्यास्तवः सम्पूर्णः ॥  
  
  
  
  
Encoded by Sridhar Seshagiri seshagir at engineering.sdsu.edu  
  
