---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: shiva
Description/comments: rudrayAmale uttaratantre 2 bhairava bhairavI sa.nvAde
File name: Ishvarastotram2.itx
Language: Sanskrit
Latest update: February 16, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Text title: Ishvara Stotram 2
Texttype: stotra
Transliterated by: staff of Muktabodha.org Mark S.G. Dyczkowski
engtitle: Ishvarastotram 2
itxtitle: Ishvarastotram 2 (rudrayAmalAntargatam)
title: ईश्वरस्तोत्रम् २ (रुद्रयामलान्तर्गतम्)

---
  
 ईश्वरस्तोत्रम् २   
अथ द्विषष्टितमः पटलः  
श्रीआनन्दभैरवी उवाच  
अथ नाथ प्रवक्ष्येऽहं काकिनीगुरुदेवयोः ।  
मन्त्रोद्धारस्तव ज्ञानं येन सिद्धो भवेद् यतिः ॥ ६२-१॥  
  
एतत्स्तवनपाठेन सहस्राख्यान्तसिद्धिषु ।  
राजत्वं लभते सद्योऽथवा योगी च सम्पदि ॥ ६२-२॥  
  
यथा जनकराजा च विषये गुरुभक्तिमान् ।  
महासिद्धो महाज्ञानी तथा भवति साधकः ॥ ६२-३॥  
  
सुरा नागा रुद्रगणाः सर्वे विद्यार्थसेवकाः ।  
योगी ज्ञानी तथा सिद्धाः खेचरा यक्षराक्षसाः ॥ ६२-४॥  
  
मुनयः क्रोधवेतालास्तथा चण्डेश्वरादयः ।  
एतच्छुभस्तवेन्द्रेण स्तुत्वा सर्वत्र सिद्धिगाः ॥ ६२-५॥  
  
पूर्णः पूर्णेन्दुबिम्बाननकमलकटाक्षादघौघापहारी  
नारीन्धाता विधाता समवति न च तान् योगयोग्यान् महेन्द्रान् ।  
सम्पत्तिप्राणयोगी निरवधिवरदानन्दगोप्ता शरीरो  
बालो मृत्युञ्जयस्य प्रभुरिति भयहा पातु मे गुप्तदेहम् ॥ ६२-६॥  
  
कामक्रोधापहन्ता जनयति भरतान् भारतान् पातु पृथ्वीं  
यो योगी भावयोगी मम कुलफलदः सर्वदा शं करोतु ।  
तत्क्रोडे लोकचक्रं तिलतुलतुलसेसन्निभं भाति सूक्ष्मं  
तच्छ्रीनाथाङ्घ्रिपादद्वयमजरमहं भावये हृत्प्रपञ्चे ॥ ६२-७॥  
  
मायां मोहे विवेकी शत-कितव-रिपूच्छेदकः प्रेरकस्थ-  
कोर्षाणी गुप्ततन्द्रावनिभवमनुजो यो महामङ्गलस्थः ।  
लोकातीतो तितीरो जय जय करुणानाथ दाता तपस्वी  
मन्त्रोद्धारार्थगुप्तं समवति य इह प्राणनाथं तमीडे ॥ ६२-८॥  
  
भावान्तो योऽतिगुर्वी हृदि जयकमलेऽतेऽमरप्रत्यथर्वो  
वाग्देवी देवतायै नम इति मनुना मोहितो वाक्पतीशः ।  
मन्त्रार्थोद्दीपनाख्यो विजयसखाकोटिभिर्वेष्टितो यो  
बालार्कानन्दरश्मिप्रचयशतमखः पातु मां दुःखजालात् ॥ ६२-९॥  
  
हृष्टाङ्गा सङ्गताङ्गाननविमलशिखाकोटिभिर्वर्जितो यो  
मन्त्राच्चैतन्यहर्ता प्रणवमयशिवं तत्सदान्ते शिवं च ।  
ध्यात्वा माहेश्वरायां नम इति जपनात् ते महेन्द्राधिपः स्यात्  
कालीपुत्रः स एव त्वमभयवरदः सेव्यते यैः स मुक्तः ॥ ६२-१०॥  
  
हंसः प्राणाविहन्ता त्वमखिलवरदस्त्वं निदानः प्रधानः  
शान्तीशस्त्वं प्रतिष्ठः प्रणवशिवसदाभद्रमाहेश्वराय ।  
अन्तेऽत्युच्चैर्नमोऽन्ते मनुमिह जपते सम्पदे दोषभङ्गा-  
दानन्दाब्धौ त्वमीशो गुरुरिह चपलं चापलं मां प्रपाहि ॥ ६२-११॥  
  
आनन्दोद्रेककारी त्वमपि सकरुणासागरो भक्तिदाता  
दाता विद्याधरीणां त्वमपि सुररिपुः पार्वतीप्राणनाथः ।  
तारे बिन्द्वाधराढ्यं क्षरमथविधुमत्तं मन्त्रमेकाक्षरं ते  
तारान्तं त्र्यक्षरन्तं प्रजपति यदि यो योगिराड् भूतले स्यात् ॥ ६२-१२॥  
  
सर्पाण्डस्थं सुसिद्धो हरविधुमधरं चन्द्रबिन्दुस्वरूपं  
जप्त्वा नित्यं विलोमं प्रणवमृतिहरं वह्निकान्ता तदन्ते ।  
एतद्रूपं पदं यो भजति वरगतं हेममञ्जीरनादं  
मम्रेक्षानन्दचित्तं विजयवरकुलानन्ददः प्राणगं ते ॥ ६२-१३॥  
  
उच्चाटे मोहने वाप्यरिवशसमये शान्तिपुष्ट्यान्तवश्ये  
ते मन्त्रान् योजयित्वा जपति यदि सुधीः श्रीपदाब्जावलम्बी ।  
सिध्येत् षट्कर्मसारं परमगुरुगतः स भवेत् कल्पशाखी  
राजेन्द्रः सर्वलोके धनपतिसदृशः शम्भुनाथप्रसादात् ॥ ६२-१४॥  
  
खान्तं शक्रादिरूढं विधुनयनयुतं कामबीजं त्रिशक्तिं  
चाद्येऽन्ते ॐ शिवायानलवधुमिलितं यो जपेन्नाथमन्त्रम् ।  
तेनाम्नायो जपित्वा कुलपथनिरतः साधकः श्रीवरेण्यः  
किं तस्यासाध्यसिद्धिं त्रिजगति स सुखी सन्मुखी योगमार्गी ॥ ६२-१५॥  
  
सर्वातीतो विहारी पदगतिरहितः सर्वगामी विरामी  
हस्ताभावो विनेता निरवधिवरदः सर्वरूपी विरूपी ।  
मन्त्रज्ञस्त्वं सुमन्त्री महमयसमयः संशयासारहन्ता  
मन्ता विश्वेश्वरीणां परपशुपतयेऽन्ते नमः पातु नम्रम् ॥ ६२-१६॥  
  
योगी भोगी विरागी त्वमतुलविभवः सम्भवः पञ्चचूडो  
वाणी शेषः प्रियेशः शशिग्रथितमृडाशोभिताङ्गो ह्यनङ्गः ।  
कामो माया रमेशः प्रथमदिनकरश्रेणि शोभावलिप्तः  
सर्वाङ्गं यः प्रपायादमलकमलगः क्रोधगो योऽवलोकम् ॥ ६२-१७॥  
  
एतच्छ्रीशङ्करस्तोत्रं यः पठेन्नियतः शुचिः ।  
संवत्सराद् भवेत् सिद्धिः सर्वज्ञानप्रदायिनी ॥ ६२-१८॥  
  
शुचौ वाप्यशुचौ स्तौति भक्त्या यः साधकोत्तमः ।  
स सर्वयातनामुक्तो योगी ग्रन्थिविभेदकः ॥ ६२-१९॥  
  
अकस्मात् सिद्धिमाप्नोति प्रेमानन्दसुभक्तिदाम् ।  
शतमष्टोत्तरं चास्य पुरश्चर्याविधिः स्मृतः ॥ ६२-२०॥  
  
न स्नानं न जपः कार्यं न पूजादिविधानकम् ।  
केवलं स्तवपाठेनानाहते सुस्थिरो भवेत् ॥ ६२-२१॥  
  
चिरञ्जीवी वीतरागो वीतसंसारभावनः ।  
पठित्वा धारयित्वा च योगभ्रष्टो न सम्भवेत् ।  
अनायासे योगसिद्धिं प्राप्नोति विपुलां श्रियम् ॥ ६२-२२॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे ईश्वरस्तोत्रविन्यासो नाम  
द्विषष्टितमः पटलः ॥ ६२॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
