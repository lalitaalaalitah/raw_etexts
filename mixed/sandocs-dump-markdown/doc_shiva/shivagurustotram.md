---
Acknowledge-Permission: Shri Chitrapur Math - Publications Committee https://chitrapurmath.net/
Category: shiva, gurudev
File name: shivagurustotram.itx
Language: Sanskrit
Latest update: March 2, 2018
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
SubDeity: gurudev
Subject: philosophy/hinduism/religion
Sublocation: shiva
Text title: shivagurustotram
engtitle: shivagurustotram
itxtitle: shivagurustotram
title: शिवगुरुस्तोत्रम्

---
  
 श्रीशिवगुरुस्तोत्रम्   
संविद्रूपाय शान्ताय शम्भवे सर्वसाक्षिणे ।  
शेमुषी-सिद्धरूपाय शिवाय गुरवे नमः ॥ १॥  
त्रैलोक्यसम्पदालेख्य-समुल्लेखनभित्तये ।  
सच्चिदानन्दरूपाय शिवाय गुरवे नमः ॥ २॥  
देशकालानवच्छिन्न-दृष्टिमात्रस्वरूपिणे ।  
देशिकौघत्रयान्ताय शिवाय गुरवे नमः ॥ ३॥  
विश्वात्मने तैजसाय प्राज्ञाय परमात्मने ।  
विश्वावस्थाविहीनाय शिवाय गुरवे नमः ॥ ४॥  
विवेकिनां विवेकाय विमर्शाय विमर्शिनाम् ।  
प्रकाशानां प्रकाशाय शिवाय गुरवे नमः ॥ ५॥  
परतन्त्राय भक्तानां स्वतन्त्राय दयालवे ।  
विद्यावतारदेहाय शिवाय गुरवे नमः ॥ ६॥  
पाशच्छेद-प्रवीणाय प्रपञ्चोपशमाय च ।  
प्रणवाब्जपतङ्गाय शिवाय गुरवे नमः ॥ ७॥  
नवाय नवरूपाय नवनादविलासिने ।  
निरञ्जनपदेशाय शिवाय गुरवे नमः ॥ ८॥  
संविन्मुद्राय भद्राय सर्वविद्याप्रदायिने ।  
संवित्सिंहासनस्थाय शिवाय गुरवे नमः '' ॥ ९॥  
सर्वागममोक्तिकलितं स्तोत्रं शिवगुरोः परम् ।  
संवित्साधनसारांशं यः पठेत् सिद्धिभाग् भवेत् ॥ १०॥  
  
इति श्रीशिवगुरुस्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
