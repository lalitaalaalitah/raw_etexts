---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: shiva
Description/comments: rudrayAmale uttaratantre 2 bhairava bhairavI sa.nvAde
File name: Ishvarastotram.itx
Language: Sanskrit
Latest update: February 16, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Text title: Ishvara Stotram or Surastavanam
Texttype: stotra
Transliterated by: staff of Muktabodha.org Mark S.G. Dyczkowski
engtitle: Ishvarastotram
itxtitle: Ishvarastotram athavA surastavanam (rudrayAmalAntargatam)
title: ईश्वरस्तोत्रम् अथवा सुरस्तवनम् (रुद्रयामलान्तर्गतम्)

---
  
 ईश्वरस्तोत्रं अथवा सुरस्तवनम्   
अथ षष्टितमः पटलः  
आनन्दभैरव उवाच  
वद कान्ते परानन्दे रहस्यं कुलसुन्दरि ।  
यस्य विज्ञानमात्रेण भवेद् गङ्गाधरो हरिः ॥ ६०-१॥  
  
ईश्वरस्य स्तवब्रह्मपरं निर्वाणसाधनम् ।  
शोभाकोटियोगपतेर्योगेन्द्रस्य परापतेः ॥ ६०-२॥  
  
ईश्वरं के न मानन्ति ब्रह्मविष्णुशिवादयः ।  
तस्य स्मरणमात्रेण महावाग्ग्मी च मृत्युजित् ॥ ६०-३॥  
  
मन्त्री वेदान्तसिद्धान्तं तं भजन्ति महर्षयः ।  
देवा मनुष्या गन्धर्वास्तं भजन्ति महेश्वरम् ॥ ६०-४॥  
  
अकालमृत्युहरणं सर्वदा सर्वतोमुखम् ।  
सदा तस्य स्तवं दिव्यं श्रोतुमिच्छामि शाङ्करि ॥ ६०-५॥  
  
सुरस्तवनं  
श्रीआनन्दभैरवी उवाच  
कौल त्वं शृणु शङ्करप्रियकरं स्तोत्रं तदीशस्य च  
श्रीनाथाय नमः कुलेश परमप्राणेश तुभ्यं मुदा ।  
सानन्दाय नमो भवाय पतये लोकेश्वरायो ॐ नमो  
भूतेशाय गणाधिपाय यतये श्रीशूलिने ते नमः ॥ ६०-६॥  
  
कान्ताय प्रणवाय योगपतये योगेश्वरायो ॐ नमो  
महारायाक्षरेश्वराय महते नित्याय नित्यं नमः ।  
स्वाधिष्ठानविभेदकाय हरये मूलाब्जसम्भेदिने ।  
नाभेरम्बुजभेदिने हृदयाम्भोद्भिदकायों नमः ॥ ६०-७॥  
  
कालाय प्रणवाय मायवशिने नित्यं नमो भास्वते  
मोक्षाय प्रमथेश्वराय कवये खट्वाङ्गहस्ताय ते ।  
भक्तिश्रीनिधये महेन्द्रखचराय मायाश्रयायों नमो ।  
विज्ञानाय शिवाय सूक्ष्मगतये गूढाय भूयो नमः ॥ ६०-८॥  
  
सर्वज्ञाय जयाय भूतिपतये भूतेश्वराय प्रभो  
पञ्चास्याय हराय देवपतये गौरीश्वराय श्रिये ।  
भोगायान्तरगामिने हरिहरायानन्दचिद्रूपिणे  
कल्याणाय भगाय शुद्धमतिभिर्नित्यं नमस्ते नमः ॥ ६०-९॥  
  
गोविन्दप्रियवल्लभाय विधये ब्रह्मादिकोत्पत्तये  
उत्पत्तिस्थितिसंहृतिप्रकृतये बाह्याय विश्वेश्वर ।  
तुभ्यं काल नमो नमः प्रलययोगोल्लासिने भूभृते  
विज्ञाताय गिरीन्द्रपूजित विभो भूताधिपायानिशम् ॥ ६०-१०॥  
  
गौरीशाय गणार्चिताय मनसे मान्याय भूवासिने  
भूतोत्साहमहीशनाथशशिचूडाय प्रधानाय ते ।  
नित्यं नित्यकलाकुलाय फणिचूडाय प्रबुद्धाय ते  
तेजःशान्तिपते सतां पतिपते निर्वाससे ते नमः ॥ ६०-११॥  
  
शोभाकोटियुताय चन्द्रकिरणाह्लादाय सूक्ष्माय ते  
तुभ्यं नाथ नमो नमः प्रणमतामानन्दसिन्धूत्सवा ।  
हेरम्ब श्रयकार्तिकेयजनकानन्दप्रियाय प्रभो  
पित्रे सर्वसुखाय सर्वपतये श्रीनीलकण्ठेश्वर ॥ ६०-१२॥  
  
त्रिब्रह्मार्पितभूतये सुरतये श्रीभास्वते योगिना-  
मानन्दोदयकारिणे कुलपते ते नाथ तुभ्यं नमः ।  
ब्रह्मानन्दकुलाय रौप्यगिरये सौन्दर्यसंसिद्धये  
सर्वानन्दकराय सम्परतरायाढ्याय सत्यं नमः ॥ ६०-१३॥  
  
काशीशं कौशिकीशं सुरतरुकिरणं कारणाख्यं सुखाख्यं  
गौरीशं गङ्गिरीशं गुरुमगुरुगिरिश्रेणिलिप्ताङ्गवङ्गम् ।  
घोषाख्यं मञ्जुघोषं घनगणघटितं घोरसङ्घट्टनादं  
 चार्वीशं राघवेशं घनहृदि घटमामीश्वरं घौटकेशम् ॥ ६०-१४॥  
  
लाक्षाभाण्डं विशालो वसति तव करे स्थावरो जङ्गमो वा  
भूताध्यक्षो वशिष्ठः स्वपरिजनकुले सर्वदा पाहि शम्भो ।  
भक्तिज्ञानं न दातुं चपलमलमणिश्रेणिमाला विलोला  
लोकाभीतो कलङ्की विधिशतमुकुटश्रीपदाम्भोरुहं ते ॥ ६०-१५॥  
  
धूर्तः शौरिः प्रशान्तो विमलमधुरसामोदमानोऽप्रमत्तो  
मायामोहापदेवी सुरमदमदनो दानसम्मानदाता ।  
त्वं नाथं श्रीपदाम्भोरुहविमलतले ते कथं ना सुरक्षे  
पूर्वास्यो दक्षिणास्यो धनपतिवदनः पश्चिमास्यो मुनिस्त्वम् ॥ ६०-१६॥  
  
भेदी सिद्धान्तविद्याधरनिधिकिरणः कारणोऽनन्तशक्ति-  
र्यः साक्षात् कामधेनुः स च धनपतिपः सर्वभोगानुरागी ।  
पादाम्भोजे हि नित्यं कलगिरिसुतानाथ ते योगिपत्वम् ।  
चित्तं मे चञ्चलाख्यं शशिधरकिरणो वाक्पते योगसिद्धिः ॥ ६०-१७॥  
  
कपर्दी श्रीखड्गासिवरगदया वेदभुजया  
घनच्छायासङ्कोचरचनावशच्छद्मविजयः ।  
जयी जेता जायेर्जयमनुकरोतु श्रियतमो  
ज्वलज्झञ्झावाते क्षणधर इह क्रोध इति मे ॥ ६०-१८॥  
  
अथाऽऽज्ञा चक्रान्तर्गतविवरमाच्छन्नजटिलः  
प्रतिज्ञाभङ्गस्थकटकशतकोटिप्रकटितः ।  
कुठारस्ते क्रोधी कमठकटवासी कठिनहा  
ककाराद्यं नत्वा दशकिरणमानोऽवतु सदा ॥ ६०-१९॥  
  
सुधाखण्डादेव्याः स्तवनपठनेन प्रियकरं  
पदाम्भोजं चेति प्रचयति स्वभाग्यं कुलपते ।  
प्रधाने भूखण्डे जयति यदि मृत्युञ्जयपदं  
विनोदं भूयोगं पचति सहसा प्रेमतरलः ॥ ६०-२०॥  
  
यद्येवं प्रपठेदिदमनियतं कौलावलीसंयुतं  
स्तोत्रं साररहस्यभारपरमानन्दैकचित्तस्थलम् ।  
योगीन्द्रावगतित्वमुक्तफलदं सर्वेश्वरत्वं पदं  
चन्द्रादित्यसमागतं परपदाह्लादैकमात्रं लभेत् ॥ ६०-२१॥  
  
ते शम्भो यदि पादाम्भोरुहमङ्गलवल्लिका ।  
पूज्यते सर्वदा योगी निर्वाणगुणसिद्धये ॥ ६०-२२॥  
  
किन्न सिद्ध्यति भ्रूमध्ये शिवभक्तिप्रसादतः ॥ ६०-२३॥  
  
इति श्री रुद्रयामले उत्तरतन्त्रे महातन्त्रोद्दीपने अनाहत पद्मे सुरस्तवनं  
नाम षष्टितमः पटलः ॥ ६०॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
