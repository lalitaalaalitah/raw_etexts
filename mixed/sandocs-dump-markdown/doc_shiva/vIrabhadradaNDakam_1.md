---
Category: shiva
File name: vIrabhadradaNDakam1.itx
Indexextra: (different)
Language: Sanskrit
Latest update: July 22, 2017
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vIrabhadradaNDakam 1
engtitle: Virabhadra Dandakam 1
itxtitle: vIrabhadradaNDakam 1
title: वीरभद्रदण्डकम् १

---
  
 श्रीवीरभद्रदण्डकम् १   
  
श्री भद्र । भद्राम्बिकाप्राणनाथा । सुरारातिभङ्गा । प्रभो ।  
रुद्र । रौद्रावतारा । सुनासीर मुख्यामरानेक सम्भावितानल्प  
सुश्लोकचारित्र । कोट्यर्कसङ्काश देदीप्यमानप्रभा । दिव्यगात्रा  
शिवा । पालिताशेषब्रह्माण्डभाण्डोदरा । मेरुधीरा । विराड्रूप ।  
वाराशिगम्भीर । सौजन्यरत्नाकरा । वारिदश्याम । नारायणध्येय  
मौनीन्द्रचित्ताब्जभृङ्गा । सुरारातिभङ्गा । महोदार ।  
भक्तौघकल्पद्रुमा । शिष्टरक्षा । प्रशस्तप्रतापोज्ज्वला ।  
श्रीकरा । भीकरा । भीकरालोक । चूर्णीकृतार्येषु दोर्दण्ड पाण्डित्य  
संरम्भणोल्लास । राजत्कराम्भोज विन्यस्त खड्गत्रिशूलादिनानायुधा ।  
भण्डनाचार्य । रुद्राक्षमालालसद्देह । रत्नाञ्चितानर्घ सौवर्ण  
केयूर भास्वत् किरीटोत्तमाङ्गा । त्रिपुण्ड्राङ्क सर्वाङ्गसंशोभिता  
चन्द्रकोटीर । हेमाम्बराडम्बरा । दैवचूडामणी । सन्तताखण्ड ।  
दीर्घायुरारोग्यसौभाग्यसिद्धिप्रदा । देव । तापत्रयध्वान्तभानू ।  
वियत्केश । मृत्युञ्जया । दीनचिन्तामणी । सर्वलोकेश । लोकात्म ।  
लोकस्वरूपा । महायज्ञविध्वंसनाध्यक्ष । दाक्षायणीपुत्र ।  
अक्षीणपुण्या । विभो । वीरभद्रा । महाकालरुद्रा । कृपामुद्र ।  
मां पाहि दीनबन्धो । दयावारिराशी । लसच्चित्रभूषा ।  
महादिव्यवेषा । हरा । भक्तपोषा । दयावार्थि । वीरेश्वरा ।  
नित्यकल्याणसन्धानधौरेय । पापाटवी कील दावानला ।  
पुण्यमूर्ते । नमस्ते नमस्ते नमस्ते नमः ॥  
  
इति श्रीवीरभद्रदण्डकं सम्पूर्णम् ।  
  
Encoded and proofread by  
Malleswara Rao Yellapragada malleswararaoy at yahoo.com  
  
