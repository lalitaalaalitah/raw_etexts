---
Category: shiva, suprabhAta
File name: mallikArjunasuprabhAtam.itx
Indexextra: (Telugu)
Language: Sanskrit
Latest update: July 7, 2019
Location: doc_shiva
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Mallikarjuna Suprabhatam
engtitle: mallikArjunasuprabhAtam
itxtitle: mallikArjunasuprabhAtam
title: मल्लिकार्जुनसुप्रभातम्

---
  
 श्रीमल्लिकार्जुनसुप्रभातं   
प्रातस्स्मरामि गणनाथमनाथबन्धुं  
सिन्दूरपूरपरिशोभितगण्डयुग्मम् ।  
उद्दण्डविघ्नपरिखण्डनचण्डदण्ड-  
माखण्डलादिसुरनायकवृन्दवन्द्यम् ॥ १॥  
  
कलाभ्यां चूडालङ्कृतशशिकलाभ्यां निजतपः  
फलाभ्यां भक्तेषु प्रकटितफलाभ्यां भवतु मे ।  
शिवाभ्यामास्तीकत्रिभुवनशिवाभ्यां हृदि पुन-  
र्भवाभ्यामानन्दस्फुरदनुभवाभ्यां नतिरियम् ॥ २॥  
  
नमस्ते नमस्ते महादेव! शम्भो!  
नमस्ते नमस्ते दयापूर्णसिन्धो!  
नमस्ते नमस्ते प्रपन्नात्मबन्धो!  
नमस्ते नमस्ते नमस्ते महेश ॥ ३॥  
  
शश्वच्छ्रीगिरिमूर्धनि त्रिजगतां रक्षाकृतौ लक्षितां  
साक्षादक्षतसत्कटाक्षसरणिश्रीमत्सुधावर्षिणीम् ।  
सोमार्धाङ्कितमस्तकां प्रणमतां निस्सीमसम्पत्प्रदां  
सुश्लोकां भ्रमराम्बिकां स्मितमुखीं शम्भोस्सखीं त्वां स्तुमः ॥ ४॥  
  
मातः! प्रसीद, सदया भव, भव्यशीले !  
लीलालवाकुलितदैत्यकुलापहारे !  
श्रीचक्रराजनिलये ! श्रुतिगीतकीर्ते !  
श्रीशैलनाथदयिते ! तव सुप्रभातम् ॥ ५॥  
  
शम्भो ! सुरेन्द्रनुत ! शङ्कर ! शूलपाणे !  
चन्द्रावतंस ! शिव ! शर्व ! पिनाकपाणे !  
गङ्गाधर ! क्रतुपते ! गरुडध्वजाप्त !  
श्रीमल्लिकार्जुन विभो ! तव सुप्रभातम् ॥ ६॥  
  
विश्वेश ! विश्वजनसेवित ! विश्वमूर्ते !  
विश्वम्भर ! त्रिपुरभेदन ! विश्वयोने !  
फालाक्ष ! भव्यगुण ! भोगिविभूषणेश !  
श्रीमल्लिकार्जुन विभो ! तव सुप्रभातम् ॥ ७॥  
  
कल्याणरूप ! करुणाकर ! कालकण्ठ !  
कल्पद्रुमप्रसवपूजित ! कामदायिन् !  
दुर्नीतिदैत्यदलनोद्यत ! देव देव !  
श्रीमल्लिकार्जुन विभो ! तव सुप्रभातम् ॥ ८॥  
  
गौरीमनोहर ! गणेश्वरसेविताङ्घ्रे !  
गन्धर्वयक्षसुरकिन्नरगीतकीर्ते !  
गण्डावलम्बिफणिकुण्डलमण्डितास्य !  
श्रीमल्लिकार्जुन विभो ! तव सुप्रभातम् ॥ ९॥  
  
नागेन्द्रभूषण ! निरीहित ! निर्विकार !  
निर्माय ! निश्चल ! निरर्गल ! नागभेदिन् ।  
नारायणीप्रिय ! नतेष्टद ! निर्मलात्मन् !  
श्रीपर्वताधिप ! विभो ! तव सुप्रभातम् ॥ १०॥  
  
सृष्टं त्वयैव जगदेतदशेषमीश !  
रक्षाविधिश्च विधिगोचर ! तावकीनः ।  
संहारशक्तिरपि शङ्कर ! किङ्करी ते  
श्रीशैलशेखर विभो ! तव सुप्रभातम् ॥ ११॥  
  
एकस्त्वमेव बहुधा भव ! भासि लोके  
निश्शङ्कधीर्वृषभकेतन ! मल्लिनाथ !  
श्रीभ्रामरीप्रय ! सुखाश्रय ! लोकनाथ !  
श्रीशैलशेखर विभो ! तव सुप्रभातम् ॥ १२॥  
  
पातालगाङ्गजलमज्जननिर्मलाङ्गाः  
भस्मत्रिपुण्ड्रसमलङ्कृतफालभागाः ।  
गायन्ति देवमुनिभक्तजना भवन्तं  
श्रीमल्लिकार्जुन विभो ! तव सुप्रभातम् ॥ १३॥  
  
सारस्वताम्बुयुतभोगवतीश्रितायाः  
ब्रह्मेशविष्णुगिरिचुम्बितकृष्णवेण्याः ।  
सोपानमार्गमधिरुह्य भजन्ति भक्ताः  
श्रीमल्लिकार्जुन विभो ! तव सुप्रभातम् ॥ १४॥  
  
श्रीमल्लिकार्जुनमहेश्वरसुप्रभात-  
स्तोत्रं पठन्ति भुवि ये मनुजाः प्रभाते ।  
ते सर्व सौख्यमनुभूय परानवाप्यं  
श्रीशाम्भवं पदमवाप्य मुदं लभन्ते ॥ १५॥  
  
इति श्रीमल्लिकार्जुनसुप्रभातं सम्पूर्णम् ।  
  
Proofread by PSA Easwaran  
  
