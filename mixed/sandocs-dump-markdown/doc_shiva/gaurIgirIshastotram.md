---
Category: shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: gaurIgirIshastotram.itx
Language: Sanskrit
Latest update: January 19, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: gaurIgirIshastotram
engtitle: gaurIgirIshastotram
itxtitle: gaurIgirIshastotram
title: गौरीगिरीशस्तोत्रम्

---
  
 गौरीगिरीशस्तोत्रम्   
  
श्रीगणेशाय नमः ।  
चन्द्रार्धप्रविभासिमस्तकतटौ तन्द्राविहीनौ सदा  
     भक्तौधप्रतिपालने निजतनुछायाजितार्कायुतौ ।  
शृङ्गाद्रिस्थविवाहमण्डपगतौ कारुण्यवारान्निधी  
     कल्याणं तनुतां समस्तजगतां गौरीगिरीशौ मुदा ॥ १॥  
  
अन्योन्यार्च्चनतत्परौ मधुरवाक्सन्तोषितान्योन्यकौ  
     चन्द्रार्धाञ्चितशेखरौ प्रणमतामिष्टार्थदौ सत्वरम् ।  
शृङ्गाद्रिस्थविवाहमण्डपगतौ शृङ्गारजन्मावनी  
     कल्याणं तनुतां समस्तजगतां गौरीगिरीशौ मुदा ॥ २॥  
  
सौदर्येण परस्परं प्रमुदितावन्योन्यचित्तस्थितौ  
     राकाचन्द्रसमानवक्त्रकमलौ पादाब्जकालङ्कृतौ ।  
शृङ्गाद्रिस्थविवाहमण्डपगतौ गङ्गातटावासिनौ  
     कल्याणं तनुतां समस्तजगतां गौरीगिरीशौ मुदा ॥ ३॥  
  
सिंहोक्षाग्र्यगती महोन्नतपदं सम्प्रापयन्तौ नता-  
     नंहोराशिनिवारणैकनिपुणौ ब्रह्मोग्रविष्ण्वर्चितौ ।  
शृङ्गाद्रिस्थविवाहमण्डपगतौ गाङ्गेयभूषोज्ज्वलौ  
     कल्याणं तनुतां समस्तजगतां गौरीगिरीशौ मुदा ॥ ४॥  
  
कस्तूरीघनसारचर्चिततनू प्रत्यूयमानौ सुरै-  
     रस्तूक्त्या प्रणतेष्टपूरणकरौ वस्तूपलब्धिप्रदौ ।  
शृङ्गाद्रिस्थविवामण्डपगतावङ्गावधूतेन्दुभौ  
     कल्याणं तनुतां समस्तजगतां गौरीगिरीशौ मुदा ॥ ५॥  
  
वाणीनिर्जितहंसकोकिलरवौ पाणीकृताम्भोरुहौ  
     वेणीकेशविनिर्जिताहिचपलौ क्षोणीसमानक्षमौ ।  
शृङ्गाद्रिस्थविवाहमण्डपगतौ तुङ्गेष्टजालप्रदौ  
     कल्याणं तनुतां समस्तजगतां गैरीगिरीशौ मुदा ॥ ६॥  
  
कामापत्तिविभूतिकारणदशौ सोमार्धभूषोज्ज्वलौ  
     सामाम्नायसुगीयमानचरितौ रामार्चिताङ्घ्रिद्वयौ ।  
शृङ्गाद्रिस्थविवामण्डपगतौ माणिक्यभूषान्वितौ  
     कल्याणं तनुतां समस्तजगतां गौरीगिरीशौ मुदा ॥ ७॥  
  
दम्भाहङ्कृतिदोषशून्यपुरुषैः सम्भावनीयौ सदा  
     जम्भारातिमुखामरेन्द्रविनुतौ कुभात्मजाद्यर्चितौ ।  
शृङ्गाद्रिस्थविवाहमण्डपगतौ वाग्दानदीक्षाधरौ  
     कल्याणं तनुतां समस्तजगतां गौरीगिरीशौ मुदा ॥ ८॥  
  
शापानुग्रहशक्तिदाननिपुणौ तापापनोदक्षमौ  
     सोपानक्रमतोऽधिकारिभिरनुप्राप्यौ क्षमासागरौ ।  
शृङ्गाद्रिस्थविवाहमण्डपगतौ लावण्यपाथोनिधी  
     कल्याणं तनुतां समस्तजगतां गौरीगिरीशौ मुदा ॥ ९॥  
  
शोणाम्भोरुहतुल्यपादयुगुलौ बाणार्चनातोषितौ  
     वीणाधृङ्मुनिगीयमानविभवौ बालारुणाभाम्बरौ ।  
शृङ्गाद्रिस्थविवामण्डपगतौ तुल्याधिकैर्वर्जितौ  
     कल्याणं तनुतां समस्तजगतां गौरीगिरीशौ मुदा ॥ १०॥  
  
इति गौरीगिरीशस्तोत्रं सम्पूर्णम् ॥  
  
  
  
