---
Author: Traditional
Category: aShTaka, shiva
File name: vishvanaatha8.itx
Language: Sanskrit
Latest update: October 14, 2000
Location: doc_shiva
Proofread by: Subramanian Ganesh sgesh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vishvanAthAShTakam
Transliterated by: Subramanian Ganesh sgesh at hotmail.com
engtitle: vishvanAthAShTakam
itxtitle: vishvanAthAShTakam
title: विश्वनाथाष्टकम्

---
  
 विश्वनाथाष्टकम्   
  
गङ्गातरङ्गरमणीयजटाकलापं  
गौरीनिरन्तरविभूषितवामभागम् ।  
नारायणप्रियमनङ्गमदापहारं  
वाराणसीपुरपतिं भज विश्वनाथम् ॥  
  
वाचामगोचरमनेकगुणस्वरूपं  
वागीशविष्णुसुरसेवितपादपीठम् ।  
वामेनविग्रहवरेणकलत्रवन्तं  
वाराणसीपुरपतिं भज विश्वनाथम् ॥  
  
भूताधिपं भुजगभूषणभूषिताङ्गं  
व्याघ्राजिनाम्बरधरं जटिलं त्रिनेत्रम् ।  
पाशाङ्कुशाभयवरप्रदशूलपाणिं  
वाराणसीपुरपतिं भज विश्वनाथम् ।  
  
शीतांशुशोभितकिरीटविराजमानं  
भालेक्षणानलविशोषितपञ्चबाणम् ।  
नागाधिपारचितभासुरकर्णपूरं  
वाराणसीपुरपतिं भज विश्वनाथम् ॥  
  
पञ्चाननं दुरितमत्तमतङ्गजानां  
नागान्तकं दनुजपुङ्गवपन्नगानाम् ।  
दावानलं मरणशोकजराटवीनां  
वाराणसीपुरपतिं भज विश्वनाथम् ॥  
  
तेजोमयं सगुणनिर्गुणमद्वितीयं  
आनन्दकन्दमपराजितमप्रमेयम् ।  
नागात्मकं सकलनिष्कलमात्मरूपं  
वाराणसीपुरपतिं भज विश्वनाथम् ॥  
  
रागादिदोषरहितं स्वजनानुरागं  
वैराग्यशान्तिनिलयं गिरिजासहायम् ।  
माधुर्यधैर्यसुभगं गरलाभिरामं  
वाराणसीपुरपतिं भज विश्वनाथम् ॥  
  
आशां विहाय परिहृत्य परस्य निन्दां  
पापे रतिं च सुनिवार्य मनः समाधौ ।  
आदाय हृत्कमलमध्यगतं परेशं  
वाराणसीपुरपतिं भज विश्वनाथम् ॥  
  
वाराणसीपुरपतेः स्तवनं शिवस्य  
व्याख्यातमष्टकमिदं पठते मनुष्यः ।  
विद्यां श्रियं विपुलसौख्यमनन्तकीर्तिं  
सम्प्राप्य देहविलये लभते च मोक्षम् ॥  
  
विश्वनाथाष्टकमिदं यः पठेच्छिवसन्निधौ ।  
शिवलोकमवाप्नोति शिवेन सह मोदते ॥  
  
॥ इति श्रीमहर्षिव्यासप्रणीतं श्रीविश्वनाथाष्टकं सम्पूर्णम् ॥  
  
  
Encoded by Subramanian Ganesh sgesh@hotmail.com  
  
