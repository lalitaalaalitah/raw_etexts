---
Category: shiva, aShTaka
File name: hAlAsyeshAShTakam.itx
Indexextra: (Scan Malayalam)
Language: Sanskrit
Latest update: December 26, 2019
Location: doc_shiva
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Halasyeshashtakam
Transliterated by: PSA Easwaran psaeaswaran at gmail.com
engtitle: hAlAsyeshAShTakam
itxtitle: hAlAsyeshAShTakam
title: हालास्येशाष्टकम्

---
  
 हालास्येशाष्टकम्   
शैलाधीशसुतासहाय सकलाम्नायान्तवेद्य प्रभो!  
     शूलोग्राग्रविदारितान्धक सुरारातीन्द्रवक्षस्थल ।  
कालातीत! कलाविलास! कुशल त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ १॥  
  
कोलाच्छच्छद्मरूपमाधव सुरज्येष्ठातिदूराङ्घ्रिक!  
     नीलार्धाङ्ग! निवेशनिर्जरधुनीभास्वज्जटामण्डल!।  
कैलासाचलवास! कार्मुकहर! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ २॥  
  
फालाक्षिप्रभवप्रभञ्जनसख प्रोद्यत्स्फुलिङ्गच्छटा-  
     तूलानङ्गकचारुसंहनन सन्मीनेक्षणावल्लभ ।  
शैलादिप्रमुखैर्गणैः स्तुतगुण त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ३॥  
  
मालाकल्पितमालुधानफणसन्माणिक्यभास्वत्तनो  
     मूलाधार! जगत्त्रयस्य मुरजिन्नेत्रारविन्दार्चित ।  
सालाकारभुजासहस्र! गिरिश! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ४॥  
  
बालादित्यसहस्रकोटिसदृशोद्यद्वेगवत्यापगा  
     वेलाभूमिविहारनिष्ठ! विबुधस्रोतस्विनीशेखर! ।  
बालावर्ण्यकवित्वभूमिसुखद! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ५॥  
  
कीलालावनिपावकानिलनभश्चन्द्रार्कयज्वाकृते!  
     कीलानेकसहस्रसङ्कुलशिखिस्तम्भस्वरूपामित ।  
चोळादीष्टगृहाङ्गनाविभवद! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ६॥  
  
लीलार्थाञ्जलिमेकमेव चरतां साम्राज्यलक्ष्मीप्रद!  
     स्थूलाशेषचराचरात्मक जगत्स्थूणाष्टमूर्ते! गुरो!।  
तालाङ्कानुजफल्गुनप्रियकर! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ७॥  
  
हालास्यागतदेवदैत्यमुनिसङ्गीतापदानक्वण-  
     त्तूलाकोटिमनोहराङ्घ्रिकमलानन्दापवर्गप्रद ।  
श्रीलीलाकर! पद्मनाभ! वरद! त्रायेत ते सन्ततं  
     हालास्येश कृपाकटाक्षलहरी मामापदामास्पदम् ॥ ८॥  
  
लीलानादरमोहतः कपटतो यद्वा कदम्बाटवी-  
     हालास्याधिपतीष्टमष्टकमिदं सर्वेष्टसन्दोहनम् ।  
आलापानफलान्विहाय सततं सङ्कीर्तयन्तीह ये  
     ते लाक्षार्द्रपदाबलाभिरखिलान् भोगान् लभन्ते सदा ॥ ९॥  
  
इति श्रीहालास्येशाष्टकं सम्पूर्णम् ।  
  
  
Encoded and proofread by PSA Easwaran psaeaswaran at gmail.com  
  
  
