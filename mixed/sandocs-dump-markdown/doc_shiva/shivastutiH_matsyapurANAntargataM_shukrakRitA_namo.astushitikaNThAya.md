---
Category: shiva, shiva
File name: shivastutishukra.itx
Language: Sanskrit
Latest update: July 21, 2017
Location: doc_shiva
Proofread by: Subrahmanyam Yvs, Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
Source: matsyapurANa adhyAya 47 sholkAH 128-168
SubDeity: shiva
Subject: philosophy/hinduism/religion
Sublocation: shiva
Text title: shivastutiH shukrakRitA
Transliterated by: Subrahmanyam Yvs yvspmp at gmail.com
engtitle: shivastutiH
itxtitle: shivastutiH (matsyapurANAntargataM shukrakRitA namo.astushitikaNThAya)
title: शिवस्तुतिः (मत्स्यपुराणान्तर्गतं शुक्रकृइता नमोऽस्तुशितिकण्ठाय)

---
  
 शुक्रकृता शिवस्तुतिः   
  
शुक्र उवाच ।  
नमोऽस्तुशितिकण्ठाय कनिष्ठाय सुवर्चसे ।  
लेलिहानाय काव्याय वत्सरायान्धसः पते ॥ १॥  
  
कपर्दिने करालाय हर्यक्ष्णे वरदाय च ।  
संस्तुताय सुतीर्थाय देवदेवाय रंहसे ॥ २॥  
  
उष्णीषिणे सुवक्त्राय बहुरूपाय वेधसे ।  
वसुरेताय रुद्राय तपसे चित्रवाससे ॥ ३॥  
  
ह्रस्वाय व्युप्तकेशाय सेनान्ये रोहिताय च ।  
कवये राजवृक्षाय तक्षकक्रीडनाय च ॥ ४॥  
  
सहस्रशिरसे चैव सहस्राक्षाय मीढुषे ।  
वराय भव्यरूपाय श्वेताय पुरुषाय च ॥ ५॥  
  
गिरशाय नमोऽर्काय बलिने आज्यपाय च ।  
सुतृप्ताय सुवस्त्राय धन्विने भार्गवाय च ॥ ६॥  
  
निषङ्गिणे च ताराय स्वक्षाय क्षपणाय च ।  
ताम्राय चैव भीमाय उग्राय च शिवाय च ॥ ७॥  
  
महादेवाय शर्वाय विश्वरूपशिवाय च ।  
हिरण्याय वरिष्ठाय ज्येष्ठाय मध्यमाय च ॥ ८॥  
  
वास्तोष्पते पिनाकाय मुक्तये केवलाय च ।  
मृगव्याधाय दक्षाय स्थाणवे भाषणाय च ॥ ९॥  
  
बहुनेत्राय धुर्य्याय त्रिनेत्रायेश्वराय च ।  
कपालिने च वीराय मृत्यवे त्र्यम्बकाय च ॥ १०॥  
  
बभ्रवे च पिशङ्गाय पिङ्गलायारुणाय च ।  
पिनाकिने चेषुमते चित्राय रोहिताय च ॥ ११॥  
  
दुन्दुभ्यायैकपादाय अजाय बुद्धिदाय च ।  
आरण्याय गृहस्थाय यतये ब्रह्मचारिणे ॥ १२॥  
  
साङ्ख्याय चैव योगाय व्यापिने दीक्षिताय च ।  
अनाहताय शर्वाय भव्येशाय यमाय च ॥ १३॥  
  
रोधसे चेकितानाय ब्रह्मिष्ठाय महर्षये ।  
चतुष्पदाय मेध्याय रक्षिणे शीघ्रगाय च ॥ १४॥  
  
शिखण्डिने करालाय दंष्ट्रिणे विश्ववेधसे ।  
भास्वराय प्रतीताय सुदीप्ताय सुमेधसे ॥ १५॥  
  
क्रूरायाविकृतायैव भीषणाय शिवाय च ।  
सौम्याय चैव मुख्याय धार्मिकाय शुभायच ॥ १६॥  
  
अवध्यायामृतायैव नित्याय शाश्वताय च ।  
व्यापृताय विशिष्टाय भरताय च साक्षिणे ॥ १७॥  
  
क्षेमाय सहमानाय सत्याय चामृताय च ।  
कर्त्रे परशवे चैव शूलिने दिव्यचक्षुषे ॥ १८॥  
  
सोमपायाऽऽज्यपायैव धूमपायोष्मपाय च ।  
शुचये परिधानाय सद्योजाताय मृत्यवे ॥ १९॥  
  
पिशिताशाय सर्वाय मेघाय विद्युताय च ।  
व्यावृत्ताय वरिष्ठाय भरिताय तरक्षवे ॥ २०॥  
  
त्रिपुरघ्नाय तीर्थायावक्राय रोमशाय च ।  
तिग्मायुधाय व्याख्याय सुसिद्धाय पुलस्तये ॥ २१॥  
  
रोचमानाय चण्डाय स्फीताय ऋषभायच ।  
व्रतिने युङ्जमानाय शुचये चोर्ध्वरेतसे ॥ २२॥  
  
असुरघ्नाय स्वाघ्नाय मृत्युघ्ने यज्ञियाय च ।  
कृशानवे प्रचेताय वह्नये निर्मलाय च ॥ २३॥  
  
रक्षोघ्नाय पशुघ्नायाविघ्नाय श्वसिताय च ।  
विभ्रान्ताय महान्ताय अर्णवे दुर्गमाय च ॥ २४॥  
  
कृष्णाय च जयन्ताय लोकानामीश्वराय च ।  
अनाश्रिताय वेध्याय समत्वाधिष्ठितायच ॥ २५॥  
  
हिरण्यबाहवे चैव व्याप्ताय च महाय च ।  
सुकर्मणे प्रसह्याय चेशानाय सुचक्षुषे ॥ २६॥  
  
क्षिप्रेषवे सदश्वाय शिवाय मोक्षदाय च ।  
कपिलाय पिशङ्गाय महादेवाय धीमते ॥ २७॥  
  
महाकायाय दीप्ताय रोदनाय सहाय च ।  
दृढधन्विने कवचिने रथिने च वरूथिने ॥ २८॥  
  
भृगुनाथाय शुक्राय गह्वरेष्ठाय वेधसे ।  
अमोघाय प्रशान्ताय सुमेधाय वृषाय च ॥ २९॥  
  
नमोऽस्तु तुभ्यं भगवन् विश्वाय कृत्तिवाससे ।  
पशूनां पतये तुभ्यं भूतानां पतये नमः ॥ ३०॥  
  
प्रणवे ऋग्यजुःसाम्ने स्वाहाय च स्वधाय च ।  
वषट्कारात्मने चैव तुभ्यं मन्त्रात्मने नमः ॥ ३१॥  
  
त्वष्ट्रे धात्रे तथा कर्त्रे चक्षुः श्रोत्रमयाय च ।  
भूतभव्यभवेशाय तुभ्यं कर्मात्मने नमः ॥ ३२॥  
  
वसवे चैव साध्याय रुद्रादित्यसुराय च ।  
विषाय मारुतायैव तुभ्यं देवात्मने नमः ॥ ३३॥  
  
अग्नीष्टोमविधिज्ञाय पशुमन्त्रौषधाय च ।  
स्वयम्भुवे ह्यजायैव अपूर्वप्रथमाय च ।  
प्रजानां पतये चैव तुभ्यं ब्रह्मात्मने नमः ॥ ३४॥  
  
आत्मेशायात्मवश्याय सर्वेशातिशयाय च ।  
सर्वभूताङ्गभूताय तुभ्यं भूतात्मने नमः ॥ ३५॥  
  
निर्गुणाय गुणज्ञाय व्याकृतायामृताय च ।  
निरुपाख्याय मित्राय तुभ्यं साङ्ख्यात्मने नमः ॥ ३६॥  
  
पृथिव्यै चान्तरिक्षाय दिव्याय च महाय च ।  
जनस्तपाय सत्याय तुभ्यं लोकात्मने नमः ॥ ३७॥  
  
अव्यक्ताय च महते भूतादेरिन्द्रियाय च ।  
आत्मज्ञाय विशेषाय तुभ्यं सर्वात्मने नमः ॥ ३८॥  
  
नित्याय चात्मलिङ्गाय सूक्ष्मायैवेतराय च ।  
बुद्ध्याय विभवे चैव तुभ्यं मोक्षात्मने नमः ॥ ३९॥  
  
नमस्ते त्रिषु लोकेषु नमस्ते परतस्त्रिषु ।  
सत्यान्तेषु महाद्येषु चतुर्षु च नमोऽस्तु ते ॥ ४०॥  
  
नमः स्तोत्रे मया ह्यस्मिन् यदि न व्याहृतं भवेत् ।  
मद्भक्त इति ब्रह्मण्य तत्सर्वं क्षन्तुमर्हसि ॥ ४१॥  
  
इति मत्स्यपुराणान्तर्गता शुक्रकृता शिवस्तुतिः समाप्ता ।  
  
matsyapurANAntargataM adhyAya 47 sholkAH 128-168  
  
Transliterated by Subrahmanyam Yvs yvspmp at gmail.com/  
Proofread by Subrahmanyam Yvs, Malleswara Rao Yellapragada malleswararaoy at yahoo.com  
  
