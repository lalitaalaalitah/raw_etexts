---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: shiva, ApaTIkara, nAmAvalI
Description/comments: stotrapanchadashI by Shri M. S. Apatikar, Satara
File name: shivanAmAvalI.itx
Indexextra: (Scan)
Language: Sanskrit
Latest update: June 13, 2010
Location: doc_shiva
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
Subject: philosophy/hinduism/religion
Sublocation: shiva
Text title: Shiva Namavali
Transliterated by: Mandar Mali aryavrutta gmail.com
engtitle: shivanAmAvalI
itxtitle: shivanAmAvaliH (ApaTIkaravirachitA)
title: शिवनामावलिः (आपटीकरविरचिता)

---
  
 श्रीशिवनामावली   
      (पञ्चचामरम्)  
अनादिमादिनायकं इभेन्द्रचर्मवाससम् ।  
तमीश्वरं सदाशिवं नमाम्यहं महेश्वरम् ॥ १॥  
  
उमेशमूर्ध्वरेतसं ऋषीश्वरादिवन्दितम् ।  
तमेकदन्तवत्सलं नमाम्यहं महेश्वरम् ॥ २॥  
  
तमैहिकप्रदं शिवं तमौषधीशभूषणम् ।  
तमन्तकच्छिदं हरं नमाम्यहं महेश्वरम् ॥ ३॥  
  
कपर्दिनं च कामदं किरातरूपधारिणम् ।  
तथैव कीर्तिदं शिवं नमाम्यहं महेश्वरम् ॥ ४॥  
  
कुमारतातमीश्वरं हिमाद्रिकूटवासिनम् ।  
सदैव कृत्तिवाससं नमाम्यहं महेश्वरम् ॥ ५॥  
  
खरत्नलोचनं शिवं खकुन्तलं च शङ्करम् ।  
तथा च खेचरीपतिं नमाम्यहं महेश्वरम् ॥ ६॥  
  
गजेन्द्रचर्मवाससं च गाङ्गवारिभूषणम् ।  
गिरामधीश्वरं शिवं नमाम्यहं महेश्वरम् ॥ ७॥  
  
नमामि घस्रलोचनं तथैव घर्घरीप्रियम् ।  
तथा च घोररूपिणं नमाम्यहं महेश्वरम् ॥ ८॥  
  
नमाम्यनङ्गनाशकं विहङ्गभक्ष्यभूषणम् ।  
सदैव सङ्कटान्तकं नमाम्यहं महेश्वरम् ॥ ९॥  
  
चकोरबन्धुशेखरं सुचारुचन्द्रभूषणम् ।  
चिताविभूतिभूषितं नमाम्यहं महेश्वरम् ॥ १०॥  
  
नमामि छत्रकप्रियं च छागवाहनस्तुतम् ।  
त्रिमूर्तिमीश्वरं शिवं नमाम्यहं महेश्वरम् ॥ ११॥  
  
जटाधरं च जाह्नवीशमीश्वरं जितेन्द्रियम् ।  
तथैव जीवरक्षकं नमाम्यहं महेश्वरम् ॥ १२॥  
  
झषध्वजान्तकं शिवं तथा च झर्झरप्रियम् ।  
त्रियम्बकं त्रिलोचनं नमाम्यहं महेश्वरम् ॥ १३॥  
  
अनेकपापसञ्चयान्तकं सदाशिवं हरम् ।  
धनञ्जयास्त्रदायकं नमाम्यहं महेश्वरम् ॥ १४॥  
  
नटं च नाटयदैवतं जटाधरं नटेश्वरम् ।  
जटाटवीगलज्जलं नमाम्यहं महेश्वरम् ॥ १५॥  
  
शठान्तकं च नीलकण्ठमीश्वरं स्मरान्तकम् ।  
गजाजिनावगुण्ठितं नमाम्यहं महेश्वरम् ॥ १६॥  
  
प्रचण्डताण्डवप्रियं मृडं मृकण्डुसंस्तुतम् ।  
षडास्यतातमीश्वरं नमाम्यहं महेश्वरम् ॥ १७॥  
  
नमामि ढुण्ढिराजतातमीश्वरं सदाशिवम् ।  
भवान्तकं च भैरवं नमाम्यहं महेश्वरम् ॥ १८॥  
  
नमामि रावणस्तुतं फणाधरेन्द्रभूषणम् ।  
तथैव जिष्णुपूजितं नमाम्यहं महेश्वरम् ॥ १९॥  
  
तपस्विगम्यमीश्वरं च ताण्डवप्रियं शिवम् ।  
तुरीयधामदायकं नमाम्यहं महेश्वरम् ॥ २०॥  
  
सदैव सत्पथप्रियं व्यथाहरं कथाप्रियम् ।  
कृशानुरेतसं शिवं नमाम्यहं महेश्वरम् ॥ २१॥  
  
दयार्णवं च दानवेन्द्रपूजितं दिगम्बरम् ।  
सदैव दीनबान्धवं नमाम्यहं महेश्वरम् ॥ २२॥  
  
धराधरेन्द्रनन्दिनीपतिं च धूर्जटिं तथा ।  
भवान्तकं मखान्तकं नमाम्यहं महेश्वरम् ॥ २३॥  
  
नगेशनन्दिनीपतिं च नागराजभूषणम् ।  
सुनीलकण्ठमीश्वरं नमाम्यहं महेश्वरम् ॥ २४॥  
  
परेशमीश्वरं शिवं च पार्वतीपतिं तथा ।  
पिनाकपाणिमीश्वरं नमाम्यहं महेश्वरम् ॥ २५॥  
  
सुपीतसर्पभूषितं पुरत्रयादिनाशकम् ।  
सुरेन्द्रपूजितं शिवं नमाम्यहं महेश्वरम् ॥ २६॥  
  
फणीन्द्रभूषणं हरं नटेश्वरं च शङ्करम् ।  
सदाशिवं त्रिलोचनं नमाम्यहं महेश्वरम् ॥ २७॥  
  
सदैव बिल्वपूजितं बुधार्चितं पुरच्छिदम् ।  
तथैव बन्धमोचकं नमाम्यहं महेश्वरम् ॥ २८॥  
  
भवं च भासुरं तथा सदैव भीमशङ्करम् ।  
भुजङ्गभूषणं शिवं नमाम्यहं महेश्वरम् ॥ २९॥  
  
महेश्वरं च मानदं च मित्रचन्द्रलोचनम् ।  
तथैव मुक्तिदं मृडं नमाम्यहं महेश्वरम् ॥ ३०॥  
  
नमामि यज्ञनाशकं च यामिनीशभूषणम् ।  
युगान्तवह्निलोचनं नमाम्यहं महेश्वरम् ॥ ३१॥  
  
रतिप्रियान्तकं शिवं च रामशत्रुपूजितम् ।  
सदैव रुद्रमीश्वरं नमाम्यहं महेश्वरम् ॥ ३२॥  
  
ललाटपट्टपावकं तथैव लासकं शिवम् ।  
सदैव शम्भुमीश्वरं नमाम्यहं महेश्वरम् ॥ ३३॥  
  
वसन्तमित्रदाहकं विभूतिदेहभूषणम् ।  
वृषध्वजं च शङ्करं नमाम्यहं महेश्वरम् ॥ ३४॥  
  
शशाङ्कमौलिमीश्वरं च शाम्भवीप्रियं शिवम् ।  
तथैव शूलधारिणं नमाम्यहं महेश्वरम् ॥ ३५॥  
  
षडास्यतातमीश्वरं च षाडवप्रियं हरम् ।  
कपालिनं स्मरान्तकं नमाम्यहं महेश्वरम् ॥ ३६॥  
  
सदाशिवं च सिद्धिदं सुरासुरेन्द्रपूजितम् ।  
सदैव सोमनायकं नमाम्यहं महेश्वरम् ॥ ३७॥  
  
हरं हिमाद्रिजापतिं तथा च हीरकप्रभुम् ।  
हुताशनेक्षणं हरं नमाम्यहं महेश्वरम् ॥ ३८॥  
  
शताधिकां शिवाभिधानमालिकां पठेन्नरः ।  
सुखं लभेत जीविते स शङ्करप्रसादतः ॥ ३९॥  
  
अकारादि-हकारान्तं मातृकावर्णसंयुतम् ।  
शिवस्तोत्रमिदं पुण्यं यः पठेत् स भवेत् सुखी ॥ ४०॥  
  
शिवनामावली दिव्यां महादेवेन गुम्फिताम् ।  
यः कण्ठे धारयेद् रम्यां शिवस्तस्य प्रसीदतु ॥ ४१॥  
  
इति श्री आपटीकरविरचिता श्रीशिवनामावली समाप्ता ।  
  
Encoded and proofread by Mandar Mali aryavrutta gmail.com  
  
