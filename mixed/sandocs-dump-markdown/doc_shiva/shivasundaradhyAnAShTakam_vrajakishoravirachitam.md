---
Author: Vrajakishora Tripathi
Category: shiva, aShTaka, dhyAnam, vrajakishora
File name: shivasundaradhyAnAShTakam.itx
Language: Sanskrit
Latest update: November 29, 2018
Location: doc_shiva
Proofread by: Vrajakishora Tripathi
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivasundaradhyAnAShTakam
Transliterated by: Vrajakishora Tripathi
engtitle: shivasundaradhyAnAShTakam
itxtitle: shivasundaradhyAnAShTakam (vrajakishoravirachitam)
title: शिवसुन्दरध्यानाष्टकम् (व्रजकिशोरविरचितम्)

---
  
 श्रीशिवसुन्दरध्यानाष्टकम्   
वन्दे फेननिभं तुषारधवलं वन्दे सुधास्तोमभं  
वन्दे दुग्धसमद्युतिं भपतिभं वन्दे मृणालप्रभम् ।  
वन्दे कुन्दनगत्विषं रजतभं वन्दे शतादित्यभं  
वन्दे श्वेतचयोज्ज्वलं प्रभुमणिं वन्दे शिवं सुन्दरम् ॥ १॥  
  
वन्दे व्यालगलं त्रिशूललसितं वन्दे कलेशालयं  
वन्दे कालहरं हलाहलगलं वन्दे कपालप्रियम् ।  
वन्दे भालसुलोचनं त्रिनयनं वन्दे महाजूटकं  
वन्दे भस्मकलेवरं कलिहरं वन्दे शिवं सुन्दरम् ॥ २॥  
  
वन्दे पर्वतवासिनं शशिधरं वन्दे गणेशप्रियं  
वन्दे हैमवतीपतिं सुरपतिं वन्दे कुमारात्मजम् ।  
वन्दे कृत्तिकटिं मनोज्ञडमरुं वन्दे च गङ्गाधरं  
वन्दे योगविनोदिनं प्रमथिनं वन्दे शिवं सुन्दरम् ॥ ३॥  
  
वन्दे पञ्चमुखं महानटवरं वन्दे दयासागरं  
वन्दे विष्णुनतं विरञ्चिविनुतं वन्दे सुराराधितम् ।  
वन्दे रावणवन्दितं मुनिगुरुं वन्दे प्रशान्ताननं  
वन्देर्द्धप्रमदाङ्गिनं वृषभगं वन्दे शिवं सुन्दरम् ॥ ४॥  
  
वन्दे शक्तिविभूषितं रिपुहरं वन्दे पिनाकान्वितं  
वन्दे दैत्यहरं पुरत्रयहरं वन्देन्धकध्वम्सकम् ।  
वन्दे हस्तिविमर्दकं गरभुजं वन्दे श्मशानभ्रमं  
वन्दे दक्षशिरश्छिदं मखभिदं वन्दे शिवं सुन्दरम् ॥ ५॥  
  
वन्दे मारकमारकं त्रिपुरहं वन्दे कृतान्ताधिपं  
वन्दे शत्रुकुलाकरालकुलिषं वन्दे त्रितापान्तकम् ।  
वन्दे घोरविषान्तकं शमकरं वन्दे जगत्तारकं  
वन्दे व्याधिहरं विपत्क्षयकरं वन्दे शिवं सुन्दरम् ॥ ६॥  
  
वन्दे श्रीपरमेश्वरं मृतिहरं वन्दे जगत्कारणं  
वन्दे भास्करचन्द्रवह्निनयनं वन्दे प्रभुं त्र्यम्बकम् ।  
वन्दे धीपरिवर्द्धकं दुरितहं वन्देभिषेकप्रियं  
वन्दे ज्ञानमहोदधिं बुधपतिं वन्दे शिवं सुन्दरम् ॥ ७॥  
  
वन्दे सर्वभयान्तकं पशुपतिं वन्दे जगद्रक्षकं   
वन्दे दुःखविनाशकं भवभिदं वन्दे हरं शङ्करम् ।  
वन्दे भक्तगणप्रियं विजयदं वन्दे प्रजावत्सलं  
वन्दे शीघ्रवरप्रदं शरणदं वन्दे शिवं सुन्दरम् ॥ ८॥  
  
इति व्रजकिशोरविरचतं श्रीशिवसुन्दरध्यानाष्टकं सम्पूर्णम् ।  
  
Encoded and proofread by Vrajakishora  
  
