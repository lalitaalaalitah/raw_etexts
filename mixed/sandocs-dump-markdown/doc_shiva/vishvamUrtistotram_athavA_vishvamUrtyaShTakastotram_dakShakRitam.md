---
Category: shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: vishvamUrtistotram.itx
Language: Sanskrit
Latest update: February 20, 2017
Location: doc_shiva
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vishvamUrtistotram
engtitle: vishvamUrtistotram
itxtitle: vishvamUrtistotram athavA vishvamUrtyaShTakastotram (dakShakRitam)
title: विश्वमूर्तिस्तोत्रम् अथवा विश्वमूर्त्यष्टकस्तोत्रम् (दक्षकृइतम्)

---
  
 विश्वमूर्तिस्तोत्रम् अथवा विश्वमूर्त्यष्टकस्तोत्रम्   
  
श्रीगणेशाय नमः ॥  
  
अकारणायाखिलकारणाय नमो महाकारणकारणाय ।  
नमोऽस्तु कालानललोचनाय कृतागसं मामव विश्वमूर्ते ॥ १॥  
  
नमोऽस्त्वहीनाभरणाय नित्यं नमः पशूनां पतये मृडाय ।  
वेदान्तवेद्याय नमो नमस्ते कृतागसं मामव विश्वमूर्ते ॥ २॥  
  
नमोऽस्तु भक्तेहितदानदात्रे सर्वौषधीनां पतये नमोऽस्तु ।  
ब्रह्मण्यदेवाय नमो नमस्ते कृतागसं मामव विश्वमूर्ते ॥ ३॥  
  
कालाय कालानलसन्निभाय हिरण्यगर्भाय नमो नमस्ते ।  
हालाहलादाय सदा नमस्ते कृतागसं मामव विश्वमूर्ते ॥ ४॥  
  
विरिञ्चिनारायणशक्रमुख्यैरज्ञातवीर्याय नमो नमस्ते ।  
सूक्तातिसूक्ष्माय नमोऽघहन्त्रे कृतागसं मामव विश्वमूर्ते ॥ ५।  
अनेककोटीन्दुनिभाय तेऽस्तु नमो गिरीणां पतयेऽघहन्त्रे ।  
नमोऽस्तु ते भक्तविपद्धराय कृतागसं मामव विश्वमूर्ते॥ ६॥  
  
सर्वान्तरस्थाय विशुद्धधाम्ने नमोऽस्तु ते दुष्टकुलान्तकाय ।  
समस्ततेजोनीधये नमस्ते कृतागसं मामव विश्वमूर्ते ॥ ७॥  
  
यज्ञाय यज्ञादिफलप्रदात्रे यज्ञस्वरूपाय नमो नमस्ते ।  
नमो महानन्दमयाय नित्यं कृतागसं मामव विश्वमूर्ते ॥ ८॥  
  
इति स्तुतो महादेवो दक्षं प्राह कृताञ्जलिम् ।  
यत्तेऽभिलषितं दक्ष तत्ते दास्याम्यहं धुवम् ॥ ९॥  
  
अन्यच्च शृणु भो दक्ष यच्च किञ्चिद्ब्रवीम्यहम् ।  
यत्कृतं हि मम स्तोत्रं त्वया भक्त्या प्रजापते ॥ १०॥  
  
ये श्रद्धया पठिष्यन्ति मानवाः प्रत्यहं शुभम् ।  
निष्कल्मषा भविष्यन्ति सापराधा अपि भुवम् ॥ ११॥  
  
इति दक्षकृतं विश्वमूर्तिस्तोत्रं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
