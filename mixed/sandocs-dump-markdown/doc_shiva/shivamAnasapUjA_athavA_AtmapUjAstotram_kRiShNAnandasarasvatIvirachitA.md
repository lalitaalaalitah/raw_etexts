---
Author: Krishnanandasarasvati
Category: shiva, kRiShNAnandasarasvatI
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: shivamAnasapUjA.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shiva Manasa Puja or Atmapuja Stotram
engtitle: shivamAnasapUjA
itxtitle: shivamAnasapUjA athavA AtmapUjAstotram (kRiShNAnandasarasvatIvirachitA)
title: शिवमानसपूजा अथवा आत्मपूजास्तोत्रम् (कृइष्णानन्दसरस्वतीविरचिता)

---
  
 शिवमानसपूजा अथवा आत्मपूजास्तोत्रम्   
श्रीगणेशाय नमः ॥  
  
ॐ प्रत्यक्प्रवणधीवृत्त्या हृद्गृहान्तःप्रवेशनम् ।  
मण्डपान्तःप्रवेशोऽयं पूजार्थं तव शङ्कर ॥ १॥  
  
गुरुवाक्येषु विश्वासः स्थितिरासनसंस्थितिः ।  
सर्वसङ्कल्पसन्त्यागः सङ्कल्पस्तव पूजने ॥ २॥  
  
सर्वाधारस्त्वमेवेति निश्चयः पीठपूजनम् ।  
ध्यानध्यातृध्येयबाधो ध्यानमानन्दकारणम् ॥ ३॥  
  
दृश्यप्रमार्जनं चित्तान्निर्माल्यस्य विसर्जनम् ।  
अहं ब्रह्मेत्यखण्डा या वृत्तिर्धाराभिषेचनम् ॥ ४॥  
  
पृथिव्यात्मकता दृष्टिस्तव गन्धसमर्पणम् ।  
बोधोपशमवैराग्यं त्रिदलं बिल्वमर्पये ॥ ५॥  
  
आकाशात्मकताबोधः कुसुमार्पणमीश्वर ।  
जगदाकाशपुष्पाभमिति पद्मं समर्पये ॥ ६॥  
  
वायुतेजोमयत्वं ते धूपदीपावनुत्तमौ ।  
दृश्यासम्भवबोधेन निजानन्देन तृप्तता ॥ ७॥  
  
सर्वतः प्रीतिजनकं नैवेद्यं विनिवेदये ।  
जलात्मकत्वबुद्धिस्तु पीयूषं तेऽर्पये पिब ॥ ८॥  
  
कर्तव्येष्वप्रसक्तिस्तु हस्तप्रक्षालनं तव ॥ ९॥  
  
दुर्वासनापरित्यागस्ताम्बूलस्य समर्पणम् ।  
वाचां विसर्जनं देव दक्षिणा श्रुतिसम्मता ॥ १०॥  
  
फलाभिसन्धिराहित्यं फलार्पणमनुत्तमम् ।  
अहमेव परं ब्रह्म सच्चिदानन्दलक्षणम् ॥ ११॥  
  
एवं निदिध्यासवाक्यं स्तुतिः प्रियकरी तव ।  
नामरूपाणि न त्वत्तो भिन्नानीति मतिस्तु या ॥ १२॥  
  
तव पुष्पाञ्जलिः शम्भो सर्वत्रोत्कीर्णपुष्पकः ।  
स्वप्रकाशात्मबुद्धिस्तु महानीराजनं तव ॥ १३॥  
  
प्रादक्षिण्यं सर्वतस्ते व्याप्तिबुद्धिः स्मृतं शिव ।  
त्वमेवाहमिति स्थित्या लीनता प्रणतिस्तव ॥ १४॥  
  
शुद्धसत्त्वस्याभिवृद्धिश्छत्रं तापापनोदनम् ।  
रजस्तमस्तिरस्कारश्चामरान्दोलने तव ॥ १५॥  
  
निजानन्दपराघूर्णदोलनान्दोलने वस ।  
धन्योऽहं कृतकृत्योऽहमिति गानं तव प्रियम् ॥ १६॥  
  
निरङ्कुशं महातृप्त्या नर्तनं ते मुदे शिव ।  
नानाविधैः शब्दजालैजृम्भणं वाद्यमुत्तमम् ॥ १७॥  
  
शब्दातिगत्वबुद्धिस्तु कल्याणमिति डिण्डिमः ।  
वेगवत्तरगन्ताऽसौ मनोऽश्वस्ते समर्पितः ॥ १८॥  
  
अहम्भावमहामत्तगजेन्द्रो भूरिलक्षणः ।  
तत्र देहाद्यनारोपनिष्ठा दृढतरोऽङ्कुशः ॥ १९॥  
  
अद्वैतबोधदुर्गोऽयं यत्र शत्रुर्न कश्चन ।  
जनतारामविस्तारो रमस्वात्र यथासुखम् ॥ २०॥  
  
कल्पनासम्परित्यागो महाराज्यं समर्पये ।  
भोक्तृत्वाध्यासराहित्यं वरं देहि सहस्रधा ॥ २१॥  
  
अखण्डा तव पूजेयं सदा भवतु सर्वदा ।  
आत्मत्वात्तव मे सर्वपूजैवास्ति न चान्यथा ॥ २२॥  
  
इमां पूजां प्रतिदिनं यः पठेद्यत्रकुत्रचित् ।  
सद्यः शिवमयो भूत्वा मुक्तश्चरति भूतले ॥ २३॥  
  
इति श्रीमत्परमहंसपरिव्राजकाचार्यश्रीमत्कृष्णानन्द-  
सरस्वतीविरचिता शिवमानसपूजा समाप्ता ।  
  
  
Proofread by PSA Easwaran psaeaswaran at gmail.com  
  
