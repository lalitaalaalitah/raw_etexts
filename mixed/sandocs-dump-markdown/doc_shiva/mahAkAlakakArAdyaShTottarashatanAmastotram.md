---
Category: shiva, aShTottarashatanAma
Description/comments: See corresponding Namavali
File name: mahAkAlakakArAdyaShTottarashatanAmastotram.itx
Language: Sanskrit
Latest update: September 28, 2019
Location: doc_shiva
Proofread by: NA, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Mahakala KakarAdi Ashtottarashatanama Stotram
Transliterated by: NA
engtitle: mahAkAlakakArAdyaShTottarashatanAmastotram
itxtitle: mahAkAlakakArAdyaShTottarashatanAmastotram
title: महाकालककाराद्यष्टोत्तरशतनामस्तोत्रम्

---
  
 श्रीमहाकालककाराद्यष्टोत्तरशतनामस्तोत्रम्   
कैलासशिखरे रम्ये सुखासीनं जगद्गुरुम् ।  
प्रणम्य परया भक्त्या पार्वती परिपृच्छति ॥ १ ॥  
  
श्रीपार्वत्युवाच -  
त्वत्तः श्रुतं पुरा देव भैरवस्य महात्मनः ।  
नाम्नामष्टोत्तरशतं ककारादिमभीष्टदम् ॥ २ ॥  
  
गुह्याद्गुह्यतरं गुह्यं सर्वाभीष्टार्थसाधकम् ।  
तन्मे वदस्व देवेश! यद्यहं तव वल्लभा ॥ ३ ॥  
  
श्रीशिवोवाच -  
लक्षवारसहस्राणि वारिताऽसि पुनः पुनः ।  
स्त्रीस्वभावान्महादेवि! पुनस्तत्त्वं तु पृच्छसि ॥ ४ ॥  
  
रहस्यातिरहस्यं च गोप्याद्गोप्यं महत्तरम् ।  
तत्ते वक्ष्यामि देवेशि! स्नेहात्तव शुचिस्मिते ॥ ५ ॥  
  
कूर्चयुग्मं महाकाल प्रसीदेति पदद्वयम् ।  
लज्जायुग्मं वह्निजाया राजराजेश्वरो महान् ॥ ६ ॥  
  
मन्त्रः -  
``ह्रूं ह्रूं महाकाल ! प्रसीद प्रसीद ह्रीं ह्रीं स्वाहा ।''  
मन्त्रग्रहणमात्रेण भवेत्सत्यं महाकविः ।  
गद्यपद्यमयी वाणी गङ्गा निर्झरणी यथा ॥  
  
विनियोगः -  
ॐ अस्य श्रीराजराजेश्वर श्रीमहाकाल  
ककाराद्यष्टोत्तरशतनाममालामन्त्रस्य श्रीदक्षिणाकालिका ऋषिः,  
विराट् छन्दः, श्रीमहाकालः देवता, ह्रूं बीजं, ह्रीं शक्तिः,  
स्वाहा कीलकं, सर्वार्थसाधने पाठे विनियोगः ॥  
  
ऋष्यादिन्यासः -  
श्रीदक्षिणाकालिका ऋषये नमः शिरसि । विराट् छन्दसे नमः मुखे ।  
श्रीमहाकाल देवतायै नमः हृदि । ह्रूं बीजाय नमः गुह्ये ।  
ह्रीं शक्तये नमः पादयोः । स्वाहा कीलकाय नमः नाभौ ।  
विनियोगाय नमः सर्वाङ्गे ॥  
  
करन्यासः एवं हृदयादिन्यासः -  
ॐ ह्रां अङ्गुष्ठाभ्यां नमः, हृदयाय नमः ।  
ॐ ह्रीं तर्जनीभ्यां नमः, शिरसे स्वाहा ।  
ॐ ह्रूं मध्यमाभ्यां नमः, शिखायै वषट् ।  
ॐ ह्रैं अनामिकाभ्यां नमः, कवचाय हुम् ।  
ॐ ह्रौं कनिष्ठिकाभ्यां नमः, नेत्रत्रयाय वौषट् ।  
ॐ ह्रः करतलकरपृष्ठाभ्यां नमः, अस्त्राय फट् ॥  
  
ध्यानम् -  
कोटि कालानलाभासं चतुर्भुजं त्रिलोचनम् ।  
श्मशानाष्टकमध्यस्थं मुण्डाष्टकविभूषितम् ॥  
  
पञ्चप्रेतस्थितं देवं त्रिशूलं डमरुं तथा ।  
खड्गं च खर्परं चैव वामदक्षिणयोगतः ॥  
  
विश्चतं सुन्दरं देहं श्मशानभस्मभूषितम् ।  
नानाशवैः क्रीडमानं कालिकाहृदयस्थितम् ॥  
  
लालयन्तं रतासक्तं घोरचुम्बनतत्परम् ।  
गृध्रगोमायुसंयुक्तं फेरवीगणसंयुतम् ॥  
  
जटापटल शोभाढ्यं सर्वशून्यालयस्थितम् ।  
सर्वशून्यमुण्डभूषं प्रसन्नवदनं शिवम् ॥  
  
अथ स्तोत्रम् ।  
ॐ कूं कूं कूं कूं शब्दरतः क्रूं क्रूं क्रूं क्रूं परायणः ।  
कविकण्ठस्थितः कै ह्रीं ह्रूं कं कं कवि पूर्णदः ॥ १ ॥  
  
कपालकज्जलसमः कज्जलप्रियतोषणः ।  
कपालमालाऽऽभरणः कपालकरभूषणः ॥ २ ॥  
  
कपालपात्रसन्तुष्टः कपालार्घ्यपरायणः ।  
कदम्बपुष्पसम्पूज्यः कदम्बपुष्पहोमदः ॥ ३ ॥  
  
कुलप्रियः कुलधरः कुलाधारः कुलेश्वरः ।  
कौलव्रतधरः कर्म कामकेलिप्रियः क्रतुः ॥ ४ ॥  
  
कलह ह्रीम्मन्त्रवर्णः कलह ह्रींस्वरूपिणः ।  
कङ्कालभैरवो देवः कङ्कालभैरवेश्वरः ॥ ५ ॥  
  
कादम्बरीपानरतः तथा कादम्बरीकलः ।  
करालभैरवानन्दः करालभैरवेश्वरः ॥ ६ ॥  
  
करालः कलनाधारः कपर्दीशवरप्रदः ।  
करवीरप्रियप्राणः करवीरप्रपूजनः ॥ ७ ॥  
  
कलाधारः कालकण्ठः कूटस्थः कोटराश्रयः ।  
करुणः करुणावासः कौतुकीकालिकापतिः ॥ ८ ॥  
  
कठिनः कोमलः कर्णः कृत्तिवासकलेवरः ।  
कलानिधिः कीर्तिनाथः कामेन हृदयङ्गमः ॥ ९ ॥  
  
कृष्णः काशीपतिः कौलः कुलचूडामणिः कुलः ।  
कालाञ्जनसमाकारः कालाञ्जननिवासनः ॥ १० ॥  
  
कौपीनधारी कैवर्तः कृतवीर्यः कपिध्वजः ।  
कामरूपः कामगतिः कामयोगपरायणः ॥ ११ ॥  
  
कामसम्मर्दनरतः कामगृहनिवासनः ।  
कालिकारमणः कालिनायकः कालिकाप्रियः ॥ १२ ॥  
  
कालीशः कालिकाकान्तः कल्पद्रुमलतामतः ।  
कुलटालापमध्यस्थः कुलटासङ्गतोषितः ॥ १३ ॥  
  
कुलटाचुम्बनोद्युक्तः कुलटाकुचमर्दनः ।  
केरलाचारनिपुणः केरलेन्द्रगृहस्थितः ॥ १४ ॥  
  
कस्तूरीतिलकानन्दः कस्तूरीतिलकप्रियः ।  
कस्तूरीहोमसन्तुष्टः कस्तूरीतर्पणोद्यतः ॥ १५ ॥  
  
कस्तूरीमार्जनोद्युक्तः कस्तूरीकुण्डमज्जनः ।  
कामिनीपुष्पनिलयः कामिनीपुष्पभूषणः ॥ १६ ॥  
  
कामिनीकुण्डसंलग्नः कामिनीकुण्डमध्यगः ।  
कामिनीमानसाराध्यः कामिनीमानतोषितः ॥ १७ ॥  
  
काममञ्जीररणितः कामदेवप्रियातुरः ।  
कर्पूरामोदरुचिरः कर्पूरामोदधारणः ॥ १८ ॥  
  
कर्पूरमालाऽऽभरणः कूर्परार्णवमध्यगः ।  
क्रकसः क्रकसाराध्यः कलापपुष्परूपकः ॥ १९ ॥  
  
कुशलः कुशलाकर्णी कुक्कुरासङ्गतोषितः ।  
कुक्कुरालयमध्यस्थः काश्मीरकरवीरभृत् ॥ २० ॥  
  
कूटस्थः क्रूरदृष्टिश्च केशवासक्तमानसः ।  
कुम्भीनसविभूषाढ्यः कुम्भीनसवधोद्यतः ॥ २१ ॥  
  
फलश्रुतिः -  
नाम्नामष्टोत्तरशतं स्तुत्वा महाकालदेवम् ।  
ककारादि जगद्वन्द्यं गोपनीयं प्रयत्नतः ॥ १ ॥  
  
य इदं पठते प्राप्तः त्रिसन्ध्यं वा पठेन्नरः ।  
वाञ्छितं समवाप्नोति नात्र कार्या विचारणा ॥ २ ॥  
  
लभते ह्यचलां लक्ष्मीं देवानामपि दुर्लभाम् ।  
पूजाकाले जपान्ते च पठनीयं विशेषतः ॥ ३ ॥  
  
यः पठेत्साधकाधीशः कालीरूपो हि वर्षतः ।  
पठेद्वा पाठयेद्वापि शृणोति श्रावयेदपि ॥ ४ ॥  
  
वाचकं तोषयेद्वापि स भवेद् भैरवी तनुः ।  
पश्चिमाभिमुखं लिङ्गं वृषशून्यं शिवालयम् ॥ ५ ॥  
  
तत्र स्थित्वा पठेन्नाम्नां सर्वकामाप्तये शिवे ।  
भौमवारे निशीथे च अष्टम्यां वा निशामुखे ॥ ६ ॥  
  
माषभक्तबलिं छागं कृसरान्नं च पायसम् ।  
मद्यं मीनं शोणितं च दुग्धं मुद्रागुडार्द्रकम् ॥ ७ ॥  
  
बलिं दत्वा पठेत्तत्र कुबेरादधिको भवेत् ।  
पुरश्चरणमेतस्य सहस्रावृत्तिरुच्यते ॥ ८ ॥  
  
महाकालसमो भूत्वा यः पठेन्निशि निर्भयः ।  
सर्वं हस्तगतं भूयान्नात्र कार्या विचारणा ॥ ९ ॥  
  
मुक्तकेशो दिशावासः ताम्बूलपूरिताननः ।  
कुजवारे मध्यरात्रौ होमं कृत्वा श्मशानके ॥ १० ॥  
  
पृथ्वीशाकर्षणं कृत्वा मात्र कार्या विचारणा ।  
ब्रह्माण्डगोले देवेशि! या काचिज्जगतीतले ॥ ११ ॥  
  
समस्ता सिद्धयो देवि! वाचकस्य करे स्थिता ।  
भस्माभिमन्त्रितं कृत्वाग्रहस्ते च विलेपयेत् ॥ १२ ॥  
  
भस्म संलेपनाद्देवि! सर्वग्रहविनाशनम् ।  
वन्ध्या पुत्रप्रदं देवि! नात्र कार्या विचारणा ॥ १३ ॥  
  
गोपनीयं गोपनीयं गोपनीयं प्रयत्नतः ।  
स्वयोनिरिव गोप्तव्यं न देयं यस्य कस्यचित् ॥ १४ ॥  
  
इति श्रीमहाकालककाराद्यष्टोत्तरशतनामस्तोत्रं सम्पूर्णम् ।  
  
  
Proofread by NA, PSA Easwaran psaeaswaran at gmail.com  
  
