---
Category: kavacha, shiva
File name: baTukabhairavabrahmakavacham.itx
Language: Sanskrit
Latest update: October 15, 2016
Location: doc_shiva
Proofread by: Gopal Upadhyay, Psa Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Batukabhairava Brahmakavacha
Transliterated by: Gopal Upadhyay gopal.j.upadhyay at gmail.com
engtitle: Batukabhairava Brahmakavacham
itxtitle: baTukabhairavabrahmakavacham (rudrayAmalAntargatam)
title: बटुकभैरवब्रह्मकवचम् (रुद्रयामलान्तर्गतम्)

---
  
 श्रीबटुकभैरवब्रह्मकवचम्   
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥  
  
श्रीदेव्युवाच ।  
भगवन्सर्ववेत्ता त्वं देवानां प्रीतिदायकम् ।  
भैरवं कवचं ब्रूहि यदि चास्ति कृपा मयि ॥ १॥  
  
प्राणत्यागं करिष्यामि यदि नो कथयिष्यसि ।  
सत्यं सत्यं पुनः सत्यं सत्यमेव न संशयः ॥ २॥  
  
इत्थं देव्या वचः श्रुत्वा प्रहस्यातिशयं प्रभुः ।  
उवाच वचनं तत्र देवदेवो महेश्वरः ॥ ३॥  
  
ईश्वर उवाच ।  
बाटुकं कवचं दिव्यं शृणु मत्प्राणवल्लभे ।  
चण्डिकातन्त्रसर्वस्वं बटुकस्य विशेषतः ॥ ४॥  
  
तत्र मन्त्राद्यक्षरं तु वासुदेवस्वरूपकम् ।  
शङ्खवर्णद्वयो ब्रह्मा बटुकश्चन्द्रशेखरः ॥ ५॥  
  
आपदुद्धारणो देवो भैरवः परिकीर्तितः ।  
प्रवक्ष्यामि समासेन चतुर्वर्गप्रसिद्धये ॥ ६॥  
  
प्रणवः कामदं विद्या लज्जाबीजं च सिद्धिदम् ।  
बटुकायेति विज्ञेयं महापातकनाशनम् ॥ ७॥  
  
आपदुद्धारणायेति त्वापदुद्धारणं नृणाम् ।  
कुरुद्वयं महेशानि मोहने परिकीर्तितम् ॥ ८॥  
  
बटुकाय महेशानि स्तम्भने परिकीर्तितम् ।  
लज्जाबीजं तथा विद्यान्मुक्तिदं परिकीर्तितम् ॥ ९॥  
  
द्वाविंशत्यक्षरो मन्त्रः क्रमेण जगदीश्वरि ।  
  
॥ ॐ ह्रीं बटुकाय आपदुद्धारणाय कुरु कुरु बटुकाय ह्रीम् ॥  
  
इसका जप कवच से पहले और बाद में ११ या २१ बार करें ॥  
  
ॐ अस्य श्रीबटुकभैरवब्रह्मकवचस्य भैरव ऋषिः ।  
अनुष्टुप् छन्दः । श्रीबटुकभैरवो देवता ।  
मम श्रीबटुकभैरवप्रसादसिद्धयर्थे जपे विनियोगः ॥  
  
अथ पाठः ।  
ॐ पातु नित्यं शिरसि पातु ह्रीं कण्ठदेशके ॥ १०॥  
  
बटुकाय पातु नाभौ चापदुद्धारणाय च ॥  
  
कुरुद्वयं लिङ्गमूले त्वाधारे वटुकाय च ॥ ११॥  
  
सर्वदा पातु ह्रीं बीजं बाह्वोर्युगलमेव च ॥  
  
षडङ्गसहितो देवो नित्यं रक्षतु भैरवः ॥ १२॥  
  
ॐ ह्रीं बटुकाय सततं सर्वाङ्गं मम सर्वदा ॥  
  
ॐ ह्रीं पादौ महाकालः पातु वीरासनो हृदि ॥ १३॥  
  
ॐ ह्रीं कालः शिरः पातु कण्ठदेशे तु भैरवः ।  
गणराट् पातु जिह्वायामष्टाभिः शक्तिभिः सह ॥ १४॥  
  
ॐ ह्रीं दण्डपाणिर्गुह्यमूले भैरवीसहितस्तथा ।  
ॐ ह्रीं विश्वनाथः सदा पातु सर्वाङ्गं मम सर्वदः ॥ १५॥  
  
ॐ ह्रीं अन्नपूर्णा सदा पातु चांसौ रक्षतु चण्डिका ।  
आसिताङ्गः शिरः पातु ललाटं रुरुभैरवः ॥ १६॥  
  
ॐ ह्रीं चण्डभैरवः पातु वक्त्रं कण्ठं श्रीक्रोधभैरवः ।  
उन्मत्तभैरवः पातु हृदयं मम सर्वदा ॥ १७॥  
  
ॐ ह्रीं नाभिदेशे कपाली च लिङ्गे भीषणभैरवः ।  
संहारभैरवः पातु मूलाधारं च सर्वदा ॥ १८॥  
  
ॐ ह्रीं बाहुयुग्मं सदा पातु भैरवो मम केवलम् ।  
हंसबीजं पातु हृदि सोऽहं रक्षतु पादयोः ॥ १९॥  
  
ॐ ह्रीं प्राणापानौ समानं च उदानं व्यानमेव च ।  
रक्षतु द्वारमूले च दशदिक्षु समन्ततः ॥ २०॥  
  
ॐ ह्रीं प्रणवं पातु सर्वाङ्गं लज्जाबीजं महाभये ।  
इति श्रीब्रह्मकवचं भैरवस्य प्रकीर्तितम् ॥ २१॥  
  
चतुवर्गप्रदं नित्यं स्वयं देवप्रकाशितम् । (चतुवर्गफलप्रदं)  
यः पठेच्छृणुयान्नित्यं धारयेत्कवचोत्तमम् ॥ २२॥  
  
सदानन्दमयो भूत्वा लभते परमं पदम् ।  
यः इदं कवचं देवि चिन्तयेन्मन्मुखोदितम् ॥ २३॥  
  
कोटिजन्मार्जितं पापं तस्य नश्यति तत्क्षणात् ।  
जलमध्येऽग्निमध्ये वा दुर्ग्रहे शत्रुसङ्कटे ॥ २४॥  
  
कवचस्मरणाद्देवि सर्वत्र विजयी भवेत् ।  
भक्तियुक्तेन मनसा कवचं पूजयेद्यदि ॥ २५॥  
  
कामतुल्यस्तु नारीणां रिपूणां च यमोपमः ।  
तस्य पादाम्बुजद्वन्दं राज्ञां मुकुटभूषणम् ॥ २६॥  
  
तस्य भूतिं विलोक्यैव कुबेरोऽपि तिरस्कृतः ।  
यस्य विज्ञानमात्रेण मन्त्रसिद्धिर्न संशयः ॥ २७॥  
  
इदं कवचमज्ञात्वा यो जपेद्बटुकं नरः ।  
न चाप्नोति फलं तस्य परं नरकमाप्नुयात् ॥ २८॥  
  
मन्वन्तरत्रयं स्थित्वा तिर्यग्योनिषु जायते ।  
इह लोके महारोगी दारिद्र्येणातिपीडितः ॥ २९॥  
  
शत्रूणां वशगो भूत्वा करपात्री भवेज्जडः ।  
देयं पुत्राय शिष्याय शान्ताय प्रियवादिने ॥ ३०॥  
  
कार्पण्यरहितायालं बटुकभक्तिरताय च ।  
योऽपरागे प्रदाता वै तस्य स्यादतिसत्वरम् ॥ ३१॥  
  
आयुर्विद्या यशो धर्मं बलं चैव न संशयः ।  
इति ते कथितं देवि गोपनीयं स्वयोनिवत् ॥ ३२॥  
  
॥ इति श्रीरुद्रयामलोक्तं श्रीबटुकभैरवब्रह्मकवचं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
PSA Easwaran psaeaswaran at gmail.com  
  
