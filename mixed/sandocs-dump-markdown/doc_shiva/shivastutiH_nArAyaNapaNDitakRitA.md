---
Category: shiva, stotra
File name: shivastutinArAyaNapaNDita.itx
Language: Sanskrit
Latest update: April 17, 2013
Location: doc_shiva
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastutiH narAyaNapaNDitavirachitA
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Shivastuti Narayanapanditakrita
itxtitle: shivastutiH (nArAyaNapaNDitakRitA)
title: शिवस्तुतिः (नारायणपण्डितकृइता)

---
  
 श्रीशिवस्तुती नारायणपण्डितकृत   
  
श्रीगणेशाय नमः ।  
  
स्फुटं स्फटिकसप्रभं स्फटितहारकश्रीजटं  
शशाङ्कदलशेखरं कपिलफुल्लनेत्रत्रयम् ।  
तरक्षुवरकृत्तिमद्भुजगभूषणं भूतिमत्-  
कदा नु शितिकण्ठ ते वपुरवेक्षते वीक्षणम् ॥ १॥  
  
त्रिलोचन विलोचने लसति ते ललामायिते   
स्मरो नियमघस्मरो नियमिनामभूद्भस्मसात् ।  
स्वभक्तिलतया वशीकृतवतीसतीयं सती  
स्वभक्तवशतो भवानपि वशी प्रसीद प्रभो ॥ २॥  
  
महेश महितोऽसि तत्पुरुष पूरुषाग्र्यो भवान्-  
अघोररिपुघोर तेऽनवम वामदेवाञ्जलिः ।  
नमः सपदि जात ते त्वमिति पञ्चरूपोचित-  
प्रपञ्चचयपञ्चवृन्मम मनस्तमस्ताडय ॥ ३॥  
  
रसाघनरसानलानिलवियद्विवस्वद्विधु-  
प्रयष्टृषु निविष्टमित्यज भजामि मूर्त्यष्टकम् ।  
प्रशान्तमुत भीषणं भुवनमोहनं चेत्यहो  
वपूंषि गुणपूषितेऽहमहमात्मनोऽहम्भिदे ॥ ४॥  
  
विमुक्तिपरमाध्वनां तव पडध्वनामास्पदं  
पदं निगमवेदिनो जगति वामदेवादयः ।  
कथञ्चिदुपशिक्षिता भगवतैव संविद्रते   
वयं तु विरलान्तराः कथमुमेश तन्मन्महे ॥ ५॥  
  
कठोरितकुठारया ललितशूलया वाहया   
रणड्डमरुणा स्फुरद्धरिणया सखट्वाङ्गया ।  
चलाभिरचलाभिरप्यगणिताभिरुन्नृत्यतश्-  
चतुर्दश जगन्ति ते जयजयेत्ययुर्विस्मयम् ॥ ६॥  
  
पुरा त्रिपुररन्धनं विविधदैत्यविध्वंसनं   
पराक्रमपरम्परा अपि परा न ते विस्मयः ।  
अमर्षिबलहर्षितक्षुभितवृत्तनेत्रोज्ज्वलज्-  
ज्वलज्ज्वलनहेलया शलभितं हि लोकत्रयम् ॥ ७॥  
  
सहस्रनयनो गुहः सहसहस्ररश्मिर्विधुर्-  
बृहस्पतिरुताप्पतिः ससुरसिद्धविद्याधराः ।  
भवत्पदपरायणाः श्रियमिमां ययुः प्रार्थितां  
भवान् सुरतरुर्भृशं शिव शिवां शिवावल्लभ ॥ ८॥  
  
तव प्रियतमादतिप्रियतमं सदैवान्तरं  
पयस्युपहितं भृतं स्वयमिव श्रियो वल्लभम् ।  
विबुध्य लघुबुद्धयः स्वपरपक्षलक्ष्यायितं   
पठन्ति हि लुठन्ति ते शठहृदः शुचा शुण्ठिताः  ॥ ९॥  
  
    
निवासनिलयाचिता तव शिरस्ततिर्मालिका   
कपालमपि ते करे त्वमशिवोस्यनन्तर्धियाम् ।  
तथापि भवतः पदं शिवशिवेत्यदो जल्पतां  
अकिञ्चन न किञ्चन वृजिनमस्ति भस्मीभवेत् ॥ १०॥  
  
त्वमेव किल कामधुक् सकलकाममापूरयन्  
सदा त्रिनयनो भवान्वहति चार्चिनेत्रोद्भवम् ।  
विषं विषधरान्दधत्पिबसि तेन चानन्दवान्  
विरुद्धचरितोचिता जगदधीश ते भिक्षुता ॥ ११॥  
  
नमः शिवशिवाशिवाशिवशिवार्थं कृन्ताशिवं   
नमो हरहराहराहरहरान्तरीं मे दृशम् ।  
नमो भवभवाभवप्रभवभूतये मे भवान्  
नमो मृड नमो नमो नम उमेश तुभ्यं नमः ॥ १२॥  
  
सतां श्रवणपद्धतिं सरतु सन्नतोक्तेत्यसौ   
शिवस्य करुणाङ्कुरात्प्रतिकृतात्सदा सोचिता ।  
इति प्रथितमानसो व्यधित नाम नारायणः   
शिवस्तुतिमिमां शिवं लिकुचिसूरिसूनुः सुधीः ॥ १३॥  
  
इति श्रीमल्लिकुचिसूरिसूनुनारायणपण्डिताचार्यविरचिता  
शिवस्तुतिः सम्पूर्णा ॥  
  
  
Encoded and proofread by Kaushal S. Kaloo kaushalskaloo at gmail.com  
  
