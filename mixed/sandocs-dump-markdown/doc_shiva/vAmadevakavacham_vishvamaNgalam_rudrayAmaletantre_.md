---
Category: shiva, kavacha
File name: vAmadevakavacham.itx
Indexextra: (Manuscipt, Info)
Language: Sanskrit
Latest update: March 8, 2020
Location: doc_shiva
Proofread by: Sivakumar Thyagarajan, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vAmadevakavacham
Transliterated by: Sivakumar Thyagarajan shivakumar24 at gmail.com
engtitle: vAmadevakavacham
itxtitle: vAmadevakavacham vishvamaNgalam (rudrayAmaletantre )
title: वामदेवकवचम् विश्वमण्गलम् (रुद्रयामलेतन्त्रे )

---
  
 श्रीविश्वमङ्गलं श्रीवामदेवकवचम्   
ॐ श्रीगणेशाय नमः ।  
ॐ श्रीदेव्यै सदासुफलदायिन्यै नमः ।  
श्रीभैरव उवाच -  
अथ वक्ष्यामि देवेशि कवचं मन्त्रगर्भकम् ।  
मूलमन्त्रस्वरूपं च विश्वमङ्गलकाभिधम् ॥ १॥  
  
सर्वसम्पत्प्रदं चैव वामदेवस्य पार्वति ।  
गुह्यातिगुह्यं परमं मूलविद्यामयं ध्रुवम् ॥ २॥  
  
परमार्थप्रदं नित्यं भोगमोक्षैककारणम् ।  
महाभयहरं देवि महैश्वर्यप्रदं शिवे ॥ ३॥  
  
कवचस्यास्य देवेशि ऋषिर्भैरव ईरितः ।  
अनुष्टुप्छन्द इत्युक्तं वामदेवश्च देवता ॥ ४॥  
  
इन्द्रो बीजं पराशक्तिः तारं कीलकमीरितम् ।  
धर्मार्थकाममोक्षार्थविनियोग इतीरितः ॥ ५॥  
  
अस्य श्रीवामदेवकवचस्य भैरवऋषिः, अनुष्टुप्छन्दः,  श्रीवामदेवोदेवता ।  
इन्द्रो बीजं, पराशक्तिः, तारं कीलकृम्म् ।  
धर्मार्थकाममोक्षार्थे कवचपाठे विनियोगः ।  
भैरवऋषये नमः - शिरसि । अनुष्टुप्छन्दसे नमः - मुखे ।  
श्रीवामदेवदेवतायै नमः - हॄदि ।  इन्द्रो बीजाय नमो - गुह्ये ।  
पराशक्तये नमः - पादयोः ।  तारं कीलकाय नमः - नाभौ ।  
कवचपाठे विनियोगः - सर्वाङ्गे ।  
अथ ध्यानम् ।  
वरक्षमालाऽभयढक्कहस्तः सरोजकिञ्जल्कसमानवर्णः ।  
त्रिलोचनश्चारुचतुर्मुखो मां पयादुदीच्यां दिशि वामदेवः ॥  
  
ॐ वां शिरः पातु मे देवो ललाटं ह्रीं सदा मम ।  
वामदेवः प्रदेशं मे बीजद्वयस्वरूपिणम् ॥ १॥  
  
हुं पातु लोचनद्वन्द्वं मुखं ह्रीं बीजरूपिणम् ।  
ह्रीङ्कारो कण्ठदेलं ह्रीं पातु स्कन्धयोर्मम ॥  २॥  
  
वामदेवो सदा पातु भुजौ सव्येतरौ मम ।  
ह्रीङ्कारो हृदयं पातु ह्रीं सोऽव्यादुदरं मम ॥ ३॥  
  
ह्रीं नाभौ पातु सततं देवो ह्रिङ्काररूपकः ।  
अव्यान्मे लिङ्गदेशं च ह्रिं रक्षेद्गुददेशके ॥ ४॥  
  
चन्द्रबीजं पातु पादौ नमः पादतलं मम ।  
दशाक्षरः पातु नित्यं सर्वाङ्गं मम सर्वदा ॥ ५॥  
  
अन्तर्बहिश्च मां पातु वामदेवश्च भैरवः ।  
भगलिङ्गामृतप्रीतो सर्वसन्धिषु रक्षतु ॥ ६॥  
  
शङ्करो मां सदा पातु ममेन्द्रियसमानकम् ।  
शिवो ममेन्द्रियार्थेषु रक्षयेदखिलेष्वपि ॥ ७॥  
  
वामदेवःपश्चिमेऽव्यादक्षिणे देवदत्तकः ।  
भगलिङ्गामृतप्रीतो भगलिङ्गस्वरूपकः ॥ ८॥  
  
उदीच्यामूर्ध्वगः पातु पूर्वे संहारभैरवः ।  
दिगम्बरः श्मशानस्थः पातु दिक्षु विदिक्षु च ॥ ९॥  
  
घोररावाट्टाट्टहासो मे शिवो त्वं सुशोभितः ।  
पातु विघ्नेषु घोरेषु जगद्रुधिरभक्षकः ॥ १०॥  
  
करालवदनो घोरः प्रेतकोलाहलप्रियः ।  
मुक्तकेशः सुकेशश्च मदिरोन्मत्तभैरवः ॥ ११॥  
  
देवदत्तो महोग्रश्च सदाश्मशानगः परः ।  
शिरसः पादपर्यन्तं देवदत्तोऽवतात्सदा ॥ १२॥  
  
इतीदं कवचं दिव्यं साधकानां सुदुर्लभम् ।  
मन्त्रसिद्धिकरं साक्षान्महादेवस्य भाषितम् ॥ १३॥  
  
इदं कवचमज्ञात्वा योजयेद्वामदेवकः ।  
शतलक्षप्रजप्तोऽपि तस्य देवो न सिद्ध्यते ॥ १४॥  
  
स शस्त्रघातमाप्नोति सोऽचिरन्मृतुमाप्नुयात् ।  
मन्त्रेण म्रियते योगी रक्षयेत् कवचं परम् ॥ १५॥  
  
त्रिसन्ध्यं पठनादस्य कवचस्य तु पार्वति ।  
सिद्धयोऽष्टौ करे तस्य महेश इव चापरः ॥ १६॥  
  
रूपेण स्मरतुल्योऽसौ कामिनीनां प्रियो भवेत् ।  
तस्मादेतत्सुकवचं न देयं यस्यकस्यचित् ।  
भक्तियुक्ताय शान्ताय दानशीलाय धीमते ॥ १७॥  
  
यो ददाति सुशिष्येभ्यस्तस्य वश्यं जगद्भवेत् ।  
गुह्याद्गुह्यतरं गुह्यं महारुद्रेण भाषितम् ॥ १८॥  
  
यस्य कण्ठगतं तस्य करस्थाः सर्वसिद्धयः ।  
श्रीविश्वमङ्गलं नाम कवचं न प्रकाशयेत् ।  
रहस्यातिरहस्यं च गोपनीयं स्वयोनिवत् ॥ १९॥  
  
इति श्रीरुद्रयामलेतन्त्रे श्रीविश्वमङ्गलं नाम वामदेवकवचं सम्पूर्णम् ॥  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
