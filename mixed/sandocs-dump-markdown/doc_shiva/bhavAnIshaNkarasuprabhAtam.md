---
Acknowledge-Permission: Shri Chitrapur Math - Publications Committee https://chitrapurmath.net/
Author: Vaidakas of Shri Chitrapur Math
Category: shiva, suprabhAta
File name: bhavAnIshankarasuprabhAtam.itx
Language: Sanskrit
Latest update: March 2, 2018
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: shiva
Text title: bhavAnIshankarasuprabhAtam
engtitle: bhavAnIshankarasuprabhAtam
itxtitle: bhavAnIshaNkarasuprabhAtam
title: भवानीशण्करसुप्रभातम्

---
  
 श्रीभवानीशङ्करसुप्रभातम्   
वागर्थाविव सम्पृक्तौ वागर्थप्रतिपत्तये ।  
जगतः पितरौ वन्दे पार्वतीपरमेश्वरौ ॥ १॥  
मातस्समस्तजगतां त्रिपुरासुरारेः  
अर्धाङ्गहारिणि महोज्ज्वलदिव्यकान्ते ।  
शौरीन्द्रकादि-दिविजैः परिसेविताङ्घ्रे  
श्रीवामदेवदयिते तव सुप्रभातम् ॥ २॥  
सन्ध्यामुपास्य परिपूज्य च कामधेनूः  
ता दोहयन्ति विधिवद्धुतवह्निमुख्याः ।  
प्राध्यापयन्ति मुनयः श्रुतिमन्त्रपाठान्  
कैलासवासवनिते तव सुप्रभातम् ॥ ३॥  
प्राच्यङ्गनामरुणकाम्बरधारयन्तीं  
प्रेम्णा विहस्य ननु धावति सूर्यदेवः ।  
गन्धानिलस्तु शिशिरश्च शनैः प्रवाति  
श्रीशैलनाथललने तव सुप्रभातम् ॥ ४॥  
उत्तिष्ठ देवि वरदे कनकाद्रिवासे  
राजत्सहस्रदलपद्मविहारशीले ।  
नीवारशूकतनुभास्वरपीतभासे  
श्रीकण्ठमानिनि शिवे तव सुप्रभातम् ॥ ५॥  
शिवाकान्त शम्भो शशाङ्कार्धमौले  
महेशान शूलिन् जटाजूटधारिन् ।  
नमस्ते विभो विश्वमूर्ते सुमूर्ते  
भवानीपते ते शिवं सुप्रभातम् ॥ ६॥  
रामेश्वराधिष्ठितभव्यलिङ्ग  
संस्तूयमानामरसार्वभौम ।  
चित्रापुरश्रीमठमुख्यदेव  
शम्भो भवानीधव सुप्रभातम् ॥ ७॥  
लिपिब्रह्मरूपिन् गुणातीतरूप  
चिदाकाशरूपिन् भवातीतरूप ।  
महालिङ्गरूपिन् क्षरातीतरूप  
भवानीपते ते शिवं सुप्रभातम् ॥ ८॥  
चिदानन्दमूर्ते सुरानन्दकर्त्रे  
परानन्दमूर्ते शिवानन्ददात्रे ।  
भवानन्दमूर्ते स्मरानन्दहर्त्रे  
भवानीपते ते शिवं सुप्रभातम् ॥ ९॥  
त्राहि त्राहि महेश शङ्कर विभो संसारदुःखार्णवात्   
सुज्ञानाश्रय शङ्करादियतिभिः चित्रापुराधिष्ठितैः ।   
श्रीमच्छङ्करदेशिकेन्द्रविमलैश्छात्रैः सदा पूजित   
हे शम्भो तव सुप्रभातममलं श्रीमद्भवानीपते ॥ १०॥  
पुरारे स्मरारे सदा तापहार  
मुरारेर्व्यथारे महापापहार ।  
सुरारेः परारे त्रिलोकोपकार  
भवानीपते ते शिवं सुप्रभातम् ॥ ११॥  
रमाकान्तकान्तं शिवाशोकशान्तम्  
वृषारूढदेवं शिवालिङ्गिताङ्गम् ।  
चिताभस्मलेपं जटागाङ्गतोयम्  
भवानीपते ते शिवं सुप्रभातम् ॥ १२॥  
महेशं सुरेशं गिरीशं गणेशं  
अजं निर्विकल्पं निजं निर्विकारम् ।  
तमीशं भजे पञ्चवक्त्रं त्रिनेत्रं  
भवानीपते ते शिवं सुप्रभातम् ॥ १३॥  
ठकारद्वयं सुस्वसायुज्यरूपम्  
रविग्लौ महाभूतहोतृस्वरूपम् ।  
भजेऽहं निराकारओङ्कारवेद्यम्  
भवानीपते ते शिवं सुप्रभातम् ॥ १४॥  
उत्तिष्ठोत्तिष्ठ देवेश उत्तिष्ठ वृषभध्वज ।  
उत्तिष्ठ गिरिजाकान्त त्रैलोकीमङ्गलप्रद ॥ १५॥  
उत्तिष्ठ शम्भो करुणार्द्रपाङ्ग  
ऋग्भिर्यजुर्भिश्च सुसामगीतैः ।  
त्वां स्तौति देवर्षिमहर्षिसङ्घः  
त्वद्दर्शनेप्सुश्च सुरेशसङ्घः ॥ १६॥  
त्वयि सुप्ते जगत्सुप्तं त्वयि जागर्ति जाग्रति ।  
तस्मादुत्तिष्ठ लोकेश अस्माकं मङ्गलं कुरु ॥ १७॥  
प्रातः स्मरामि भवदीयपदारविन्दम्  
गौरीकराब्जमृदुसंहननावलीढम् ।  
स्तुत्यावदानमपि तुम्बुरुनारदाद्यैः  
सम्बोधयामि मम चेतसि सुप्रबोधे ॥ १८॥  
कैलासे सुमनोहरे मणिमये सौधे महामण्डपे  
पर्यङ्के शयनीयतल्पमृदुले वामाङ्गी वामांसके ।  
त्वद्वारिस्थितनन्दिनन्दितपदे गौराद्रिगौरीपते  
संविष्टं तव सुप्रभातममलं श्रीमद्भवानीपते ॥ १९॥  
गोकर्णक्षेत्रमध्यस्थ परिज्ञानाश्रमैर्वरैः ।  
संसेवितपदाब्जाय भवानीशाय मङ्गलम् ॥ २०॥  
चित्रापुरमठाचार्य प्रथमैश्शङ्कराश्रमैः ।  
भक्त्याराधितभव्याय भवानीशाय मङ्गलम् ॥ २१॥  
ज्ञानवैराग्यसम्पन्न-परिज्ञानाश्रमैश्शुभैः ।  
सम्पूजित-महेशाय भवानीशाय मङ्गलम् ॥ २२॥  
शङ्कराचार्यसच्छिष्यसञ्जातैश्शङ्कराश्रमैः ।  
संस्तुतामरपूज्याय भवानीशाय मङ्गलम् ॥ २३॥  
तत्त्वज्ञानसुधासिन्धुविधुभिः केशवाश्रमैः ।  
श्रद्धयार्चितलिङ्गाय भवानीशाय मङ्गलम् ॥ २४॥  
अज्ञानतिमिरव्रातभास्करैर्वामनाश्रमैः ।  
सन्नुताय गिरीशाय भवानीशाय मङ्गलम् ॥ २५॥  
वेदवेदान्तनिष्णातकृष्णाश्रमगुरूत्तमैः ।  
सन्नुताय त्रिणेत्राय भवानीशायमङ्गलम् ॥ २६॥  
चित्रापुरनवोन्मेषपाण्डुरङ्गाश्रमैर्बुधैः ।  
वन्दितामरवन्द्याय भवानीशाय मङ्गलम् ॥ २७॥  
सारस्वतजनानन्दैरानन्दाश्रमयोगिभिः ।  
दृष्टानन्दस्वरूपाय भवानीशाय मङ्गलम् ॥ २८॥  
आश्रिताश्रयसन्दक्षैः परिज्ञानाश्रमैः परैः ।  
परिज्ञाताय भर्गाय भवानीशाय मङ्गलम् ॥ २९॥  
ज्ञानयोगतपोदीप्तैः सद्योजातशङ्कराश्रमैः ।  
सम्पूजिताय साम्बाय भवानीशाय मङ्गलम् ॥ ३०॥  
भस्मोद्धूलितदेहाय पञ्चवक्त्राय शम्भवे ।  
गङ्गाधराय शर्वाय भवानीशाय मङ्गलम् ॥ ३१॥  
देवदानव-गन्धर्व-सिद्धयक्षोरगादिभिः ।  
वन्दिताङ्घ्रिसरोजाय भवानीशाय मङ्गलम् ॥ ३२॥  
मङ्गलं ते महेशाय मङ्गलं मृगधारिणे ।  
मङ्गलं महते तुभ्यं भवानीशाय मङ्गलम् ॥ ३३॥  
यत्पादस्मरणं मुदा कलयतां बद्धादराणां हृदि  
सर्वाघौघहरं कलेर्मलहरं प्रातः स्मरं रुग्घरम् ।  
सर्वैश्वर्यकरं सदा सुखकरं सन्मार्गदीपं मृड  
त्वत्पादस्मरणं भवेत् प्रतिभवं सन्मङ्गलं मङ्गलम् ॥ ३४॥  
  
इति श्री भवानीशङ्करसुप्रभातं सम्पूर्णम् ।  
  
Proofread by Sunder Hattangadi sunderh at hotmail.com  
  
