---
Author: Adi Shankaracharya
Category: panchaka, shiva, shankarAchArya
File name: shiva5nakshatra.itx
Indexextra: (Shankaracharya)
Language: Sanskrit
Latest update: July 29, 2000
Location: doc_shiva
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivapanchAkSharanakShatramAlAstotram
Transliterated by: Sridhar Seshagiri seshagir at engineering.sdsu.edu
engtitle: ShivapanchakSharanakShatra Stotra
itxtitle: shivapanchAkSharanakShatramAlAstotram
title: शिवपञ्चाक्षरनक्षत्रमालास्तोत्रम्

---
  
 श्रीशिवपञ्चाक्षरनक्षत्रमालास्तोत्रम्   
  
श्रीमदात्मने गुणैकसिन्धवे नमः शिवाय  
धामलेशधूतकोकबन्धवे नमः शिवाय ।  
नामशेषितानमद्भावान्धवे नमः शिवाय  
पामरेतरप्रधानबन्धवे नमः शिवाय ॥ १॥  
  
कालभीतविप्रबालपाल ते नमः शिवाय  
शूलभिन्नदुष्टदक्षफाल ते नमः शिवाय ।  
मूलकारणाय कालकाल ते नमः शिवाय  
पालयाधुना दयालवाल ते नमः शिवाय ॥ २॥  
  
इष्टवस्तुमुख्यदानहेतवे नमः शिवाय  
दुष्टदैत्यवंशधूमकेतवे नमः शिवाय ।  
सृष्टिरक्षणाय धर्मसेतवे नमः शिवाय  
अष्टमूर्तये वृषेन्द्रकेतवे नमः शिवाय ॥ ३॥  
  
आपदद्रिभेदटङ्कहस्त ते नमः शिवाय  
पापहारिदिव्यसिन्धुमस्त ते नमः शिवाय ।  
पापदारिणे लसन्नमस्तते नमः शिवाय  
शापदोषखण्डनप्रशस्त ते नमः शिवाय ॥ ४॥  
  
व्योमकेश दिव्यभव्यरूप ते नमः शिवाय  
हेममेदिनीधरेन्द्रचाप ते नमः शिवाय ।  
नाममात्रदग्धसर्वपाप ते नमः शिवाय  
कामनैकतानहृद्दुराप ते नमः शिवाय ॥ ५॥  
  
ब्रह्ममस्तकावलीनिबद्ध ते नमः शिवाय  
जिह्मगेन्द्रकुण्डलप्रसिद्ध ते नमः शिवाय ।  
ब्रह्मणे प्रणीतवेदपद्धते नमः शिवाय  
जिंहकालदेहदत्तपद्धते नमः शिवाय ॥ ६॥  
  
कामनाशनाय शुद्धकर्मणे नमः शिवाय  
सामगानजायमानशर्मणे नमः शिवाय ।  
हेमकान्तिचाकचक्यवर्मणे नमः शिवाय  
सामजासुराङ्गलब्धचर्मणे नमः शिवाय ॥ ७॥  
  
जन्ममृत्युघोरदुःखहारिणे नमः शिवाय  
चिन्मयैकरूपदेहधारिणे नमः शिवाय ।  
मन्मनोरथावपूर्तिकारिणे नमः शिवाय  
सन्मनोगताय कामवैरिणे नमः शिवाय ॥ ८॥  
  
यक्षराजबन्धवे दयालवे नमः शिवाय  
दक्षपाणिशोभिकाञ्चनालवे नमः शिवाय ।  
पक्षिराजवाहहृच्छयालवे नमः शिवाय  
अक्षिफाल वेदपूततालवे नमः शिवाय ॥ ९॥  
  
दक्षहस्तनिष्ठजातवेदसे नमः शिवाय  
अक्षरात्मने नमद्बिडौजसे नमः शिवाय ।  
दीक्षितप्रकाशितात्मतेजसे नमः शिवाय  
उक्षराजवाह ते सतां गते नमः शिवाय ॥ १०॥  
  
राजताचलेन्द्रसानुवासिने नमः शिवाय  
राजमाननित्यमन्दहासिने नमः शिवाय ।  
राजकोरकावतंसभासिने नमः शिवाय  
राजराजमित्रताप्रकाशिने नमः शिवाय ॥ ११॥  
  
दीनमानवालिकामधेनवे नमः शिवाय  
सूनबाणदाहकृत्कृशानवे नमः शिवाय ।  
स्वानुरागभक्तरत्नसानवे नमः शिवाय  
दानवान्धकारचण्डभानवे नमः शिवाय ॥ १२॥  
  
सर्वमङ्गलाकुचाग्रशायिने नमः शिवाय  
सर्वदेवतागणातिशायिने नमः शिवाय ।  
पूर्वदेवनाशसंविधायिने नमः शिवाय  
सर्वमन्मनोजभङ्गदायिने नमः शिवाय ॥ १३॥  
  
स्तोकभक्तितोऽपि भक्तपोषिणे नमः शिवाय  
माकरन्दसारवर्षिभाषिणे नमः शिवाय ।  
एकबिल्वदानतोऽपि तोषिणे नमः शिवाय  
नैकजन्मपापजालशोषिणे नमः शिवाय ॥ १४॥  
  
सर्वजीवरक्षणैकशीलिने नमः शिवाय  
पार्वतीप्रियाय भक्तपालिने नमः शिवाय ।  
दुर्विदग्धदैत्यसैन्यदारिणे नमः शिवाय  
शर्वरीशधारिणे कपालिने नमः शिवाय ॥ १५॥  
  
पाहि मामुमामनोज्ञदेह ते नमः शिवाय  
देहि मे वरं सिताद्रिगेह ते नमः शिवाय ।  
मोहितर्षिकामिनीसमूह ते नमः शिवाय  
स्वेहितप्रसन्न कामदोह ते नमः शिवाय ॥ १६॥  
  
मङ्गलप्रदाय गोतुरङ्ग ते नमः शिवाय  
गङ्गया तरङ्गितोत्तमाङ्ग ते नमः शिवाय ।  
सङ्गरप्रवृत्तवैरिभङ्ग ते नमः शिवाय  
अङ्गजारये करेकुरङ्ग ते नमः शिवाय ॥ १७॥  
  
ईहितक्षणप्रदानहेतवे नमः शिवाय  
आहिताग्निपालकोक्षकेतवे नमः शिवाय ।  
देहकान्तिधूतरौप्यधातवे नमः शिवाय  
गेहदुःखपुञ्जधूमकेतवे नमः शिवाय ॥ १८॥  
  
त्र्यक्ष दीनसत्कृपाकटाक्ष ते नमः शिवाय  
दक्षसप्ततन्तुनाशदक्ष ते नमः शिवाय ।  
ऋक्षराजभानुपावकाक्ष ते नमः शिवाय  
रक्ष मां प्रपन्नमात्ररक्ष ते नमः शिवाय ॥ १९॥  
  
न्यङ्कुपाणये शिवङ्कराय ते नमः शिवाय  
सङ्कटाब्धितीर्णकिङ्कराय ते नमः शिवाय ।  
कङ्कभीषिताभयङ्कराय ते नमः शिवाय  
पङ्कजाननाय शङ्कराय ते नमः शिवाय ॥ २०॥  
  
कर्मपाशनाश नीलकण्ठ ते नमः शिवाय  
शर्मदाय नर्यभस्मकण्ठ ते नमः शिवाय ।  
निर्ममर्षिसेवितोपकण्ठ ते नमः शिवाय  
कुर्महे नतीर्नमद्विकुण्ठ ते नमः शिवाय ॥ २१॥  
  
विष्टपाधिपाय नम्रविष्णवे नमः शिवाय  
शिष्टविप्रहृद्गुहाचरिष्णवे नमः शिवाय ।  
इष्टवस्तुनित्यतुष्टजिष्णवे नमः शिवाय  
कष्टनाशनाय लोकजिष्णवे नमः शिवाय ॥ २२॥  
  
अप्रमेयदिव्यसुप्रभाव ते नमः शिवाय  
सत्प्रपन्नरक्षणस्वभाव ते नमः शिवाय ।  
स्वप्रकाश निस्तुलानुभाव ते नमः शिवाय  
विप्रडिम्भदर्शितार्द्रभाव ते नमः शिवाय ॥ २३॥  
  
सेवकाय मे मृड प्रसीद ते नमः शिवाय  
भावलभ्य तावकप्रसाद ते नमः शिवाय ।  
पावकाक्ष देवपूज्यपाद ते नमः शिवाय  
तवकाङ्घ्रिभक्तदत्तमोद ते नमः शिवाय ॥ २४॥  
  
भुक्तिमुक्तिदिव्यभोगदायिने नमः शिवाय  
शक्तिकल्पितप्रपञ्चभागिने नमः शिवाय ।  
भक्तसङ्कटापहारयोगिने नमः शिवाय  
युक्तसन्मनःसरोजयोगिने नमः शिवाय ॥ २५॥  
  
अन्तकान्तकाय पापहारिणे नमः शिवाय  
शान्तमायदन्तिचर्मधारिणे नमः शिवाय ।  
सन्तताश्रितव्यथाविदारिणे नमः शिवाय  
जन्तुजातनित्यसौख्यकारिणे नमः शिवाय ॥ २६॥  
  
शूलिने नमो नमः कपालिने नमः शिवाय  
पालिने विरिञ्चितुण्डमालिने नमः शिवाय ।  
लीलिने विशेषरुण्डमालिने नमः शिवाय  
शीलिने नमः प्रपुण्यशालिने नमः शिवाय ॥ २७॥  
  
शिवपञ्चाक्षरमुद्रां  
चतुष्पदोल्लासपद्यमणिघटिताम् ।  
नक्षत्रमालिकामिह  
दधदुपकण्ठं नरो भवेत्सोमः ॥ २८॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
शिवपञ्चाक्षरनक्षत्रमालास्तोत्रं सम्पूर्णम् ॥  
  
  
Encoded by Sridhar-Seshagiri seshagir at engineering.sdsu.edu  
  
