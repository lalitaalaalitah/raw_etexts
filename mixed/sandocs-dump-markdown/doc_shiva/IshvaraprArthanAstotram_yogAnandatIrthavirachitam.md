---
Author: yogAnandatIrtha
Category: shiva, yogAnanda
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: IshvaraprArthanAstotram.itx
Language: Sanskrit
Latest update: February 28, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: IshvaraprArthanAstotram
engtitle: IshvaraprArthanAstotram
itxtitle: IshvaraprArthanAstotram (yogAnandatIrthavirachitam)
title: ईश्वरप्रार्थनास्तोत्रम् (योगानन्दतीर्थविरचितम्)

---
  
 ईश्वरप्रार्थनास्तोत्रम्   
श्रीगणेशाय नमः ॥  
  
ईश्वरं शरणं यामि क्रोधमोहादिपीडितः ।  
अनाथं पतितं दीनं पाहि मां परमेश्वर ॥ १॥  
  
प्रभुस्त्वं जगतां स्वामिन् वश्यं सर्वं तवास्ति च ।  
अहमज्ञो विमूढोऽस्मि त्वां न जानामि हे प्रभो ॥ २॥  
  
ब्रह्मा त्वं च तथा विष्णुस्त्वमेव च महेश्वरः ।  
तव तत्त्वं न जानामि पाहि मां परमेश्वर ॥ ३॥  
  
त्वं पिता त्वं च मे माता त्वं बन्धुः करुणानिधे ।  
त्वां विना न हि चान्योऽस्ति मम दुःस्वविनाशकः ॥ ४॥  
  
अन्तकाले त्वमेवासि मम दुःखविनाशकः ।  
तस्माद्वै शरणोऽहं ते रक्ष मां हे जगत्पते ॥ ५॥  
  
पितापुत्रादयः सर्वे संसारे सुखभागिनः ।  
विपत्तौ परिजातायां कोऽपि वार्तां च पृच्छति ॥ ६॥  
  
कामक्रोधादिभिर्युक्तो लोभमोहादिकैरपि ।  
तान्विनश्यात्मनो वैरीन् पाहि मां परमेश्वर ॥ ७॥  
  
अनेके रक्षिताः पूर्वं भवता दुःखपीडिताः ।  
क्व गता ते दया चाद्य पाहि मां हे जगत्पते ॥ ८॥  
  
न त्वां विना कश्चिदस्ति संसारे मम रक्षकः ।  
शरणं त्वां प्रपन्नोऽहं त्राहि मां परमेश्वर ॥ ९।  
ईश्वरप्रार्थनास्तोत्रं योगानन्देन निर्मितम् ।  
यः पठेद्भक्तिसंयुक्तः तस्येशः सम्प्रसीदति ॥ १०॥  
  
इति श्रीयोगानन्दतीर्थविरचितं ईश्वरप्रार्थनास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
