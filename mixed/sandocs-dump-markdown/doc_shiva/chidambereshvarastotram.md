---
Category: shiva
File name: chidambereshvarastotram.itx
Indexextra: (Videos 1, 2, English, audio)
Language: Sanskrit
Latest update: April 4, 2019
Location: doc_shiva
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Chidambereshvarastotram
Transliterated by: NA
engtitle: Chidambareshvara Stotram
itxtitle: chidambereshvarastotram
title: चिदम्बेरेश्वरस्तोत्रम्

---
  
 श्रीचिदम्बरेश्वरस्तोत्रम्   
ॐ कृपासमुद्रं सुमुखं त्रिनेत्रं जटाधरं पार्वतीवामभागम् ।  
सदाशिवं रुद्रमनन्तरूपं चिदम्बरेशं हृदि भावयामि ॥ १॥  
  
वाचामतीतं फणिभूषणाङ्गं गणेशतातं धनदस्य मित्रम् ।  
कन्दर्पनाशं कमलोत्पलाक्षं चिदम्बरेशं हृदि भावयामि ॥ २॥  
  
रमेशवन्द्यं रजताद्रिनाथं श्रीवामदेवं भवदुःखनाशम् ।  
रक्षाकरं राक्षसपीडितानां चिदम्बरेशं हृदि भावयामि ॥ ३॥  
  
देवादिदेवं जगदेकनाथं देवेशवन्द्यं शशिखण्डचूडम् ।  
गौरीसमेतं कृतविघ्नदक्षं चिदम्बरेशं हृदि भावयामि ॥ ४॥  
  
वेदान्तवेद्यं सुरवैरिविघ्नं शुभप्रदं भक्तिमदन्तराणाम् ।  
कालान्तकं श्रीकरुणाकटाक्षं चिदम्बरेशं हृदि भावयामि ॥ ५॥  
  
हेमाद्रिचापं त्रिगुणात्मभावं गुहात्मजं व्याघ्रपुरीशमाद्यम् ।  
श्मशानवासं वृषवाहनस्थं चिदम्बरेशं हृदि भावयामि ॥ ६॥  
  
आद्यन्तशून्यं त्रिपुरारिमीशं नन्दीशमुख्यस्तुतवैभवाढ्यम् ।  
समस्तदेवैः परिपूजिताङ्घ्रिं चिदम्बरेशं हृदि भावयामि ॥ ७॥  
  
तमेव भान्तं ह्यनुभातिसर्वमनेकरूपं परमार्थमेकम् । ह्यनुभूतिसर्वम्  
पिनाकपाणिं भवनाशहेतुं चिदम्बरेशं हृदि भावयामि ॥ ८॥  
  
विश्वेश्वरं नित्यमनन्तमाद्यं त्रिलोचनं चन्द्रकलावतंसम् ।  
पतिं पशूनां हृदि सन्निविष्टं चिदम्बरेशं हृदि भावयामि ॥ ९॥  
  
विश्वाधिकं विष्णुमुखैरुपास्यं त्रिलोचनं पञ्चमुखं प्रसन्नं ।  
उमापतिं पापहरं प्रशान्तं चिदम्बरेशं हृदि भावयामि ॥ १०॥  
  
कर्पूरगात्रं कमनीयनेत्रं कंसारिमित्रं कमलेन्दुवक्त्रम् ।  
कन्दर्पगात्रं कमलेशमित्रं चिदम्बरेशं हृदि भावयामि ॥ ११॥  
  
विशालनेत्रं परिपूर्णगात्रं गौरीकलत्रं हरिदम्बरेशम् ।  
कुबेरमित्रं जगतः पवित्रं चिदम्बरेशं हृदि भावयामि ॥ १२॥  
  
कल्याणमूर्तिं कनकाद्रिचापं कान्तासमाक्रान्तनिजर्धदेहम् ।  
कपर्दिनं कामरिपुं पुरारिं चिदम्बरेशं हृदि भावयामि ॥ १३॥  
  
कल्पान्तकालाहितचण्डनृत्तं समस्तवेदान्तवचोनिगूढम् ।  
अयुग्मनेत्रं गिरिजासहायं चिदम्बरेशं हृदि भावयामि ॥ १४॥  
  
दिगम्बरं शङ्खसिताल्पहासं कपालिनं शूलिनमप्रयेम् ।  
नागात्मजावक्त्रपयोजसूर्यं चिदम्बरेशं हृदि भावयामि ॥ १५॥  
  
सदाशिवं सत्पुरुषैरनेकैः सदार्चितं सामशिरस्सुगीतम् ।  
वैय्याघ्रचर्माम्बरमुग्रमीशं चिदम्बरेशं हृदि भावयामि ॥ १६॥  
  
चिदम्बरस्य स्त्वनं पठेद्यः प्रदोषकालेषु पुमान् स धन्यः ।  
भोगानशेषाननुभूय भूयः सायुज्यमप्येति चिदम्बरस्य ॥ १७॥  
  
इति श्रीचिदम्बरेश्वरस्तोत्रं सम्पूर्णम् ।  
  
NA  
  
