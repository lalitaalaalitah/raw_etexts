---
Category: shiva
Description/comments: Mudgalapurana, Khanda 1, Adhyaya 24
File name: shivastutiHmatsarAsurakRRitA.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_shiva
Proofread by: NA
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: shiva
Text title: Shiva Stuti by Matsarasura
Transliterated by: NA
engtitle: shivastutiH matsarAsurakRitA
itxtitle: shivastutiH matsarAsurakRitA (mudgalapurANAntargatA)
title: शिवस्तुतिः मत्सरासुरकृइता (मुद्गलपुराणान्तर्गता)

---
  
 शिवस्तुतिः मत्सरासुरकृता   
श्रीगणेशाय नमः ।  
मत्सरासुर उवाच ।  
नमस्ते त्रिदशेशाय शङ्कराय शिवाय च ।  
निर्गुणाय गुणानां चेशाय सर्वगुणाय ते ॥ १२॥  
  
अपाराय महादेव पिनाकधर ते नमः ।  
नमो नमो महेशाय सर्वाधिपतये नमः ॥ १३॥  
  
उमाकान्त नमस्तुभ्यं भक्तसंरक्षकाय च ।  
भक्तिप्रियाय देवाय सर्पहाराय ते नमः ॥ १४॥  
  
वृषध्वजाय नन्दीशवाहनाय त्रिशूलिने ।  
भस्माङ्गरागधाराय व्याघ्राम्बरधराय ते ॥ १५॥  
  
भालचन्द्र नमस्तुभ्यं पञ्चव्क्त्राय शम्भवे ।  
दशबाहुधरायैव त्रिनेत्राय कपालिने ॥ १६॥  
  
जटाजूटधरायैव नमो गङ्गाधराय ते ।  
गिरिशाय नमस्तुभ्यं गजचर्मधराय ते ॥ १७॥  
  
सदा ब्रह्ममयायैव नमो ब्रह्मप्रदायिने ।  
निराधाराय नित्याय सुयोगिपतये नमः ॥ १८॥  
  
अपारगुणधाराय रुद्राय तु नमो नमः ॥  
  
किं स्तौमि त्वां महादेव यत्र वेदा विकुण्ठिताः ॥ १९॥  
  
इति स्तुत्वा महेशानं मत्सरः प्रणनाम तम् ।  
उत्थितं तं शिवः प्राह वरं वरय सुव्रत ॥ २०॥  
  
इदं त्वया कृतं स्तोत्रं मम प्रीतिविवर्धनम् ।  
पठते शृण्वते सर्वकामदं प्रभविष्यति ॥ २१॥  
  
विद्यामायुः सुखं राज्यं पुत्रपौत्रादिकं च यत् ।  
भुक्तिं मुक्ति प्रदास्यामि स्तोत्रेण स्तुवतेऽसुर ॥ २२॥  
  
श्रुत्वा शिववचो रम्यं प्रहृष्टो मत्सरोऽब्रवीत् ।  
विनयावनतो भूत्वा शिव भक्तवरप्रदम् ॥ २३॥  
  
मत्सर उवाच ।  
यदि देवेश तुष्टोऽसि यदि दास्यसि मे वरान् ।  
तदाऽभयं ते सर्वत्र भक्तिं देहि सदाशिव ॥ २४॥  
  
पञ्चभूतात्मकं सर्वं त्रिगुणैः सुविराजितम् ।  
तस्मान्मे मरणं शम्भो न कदाचिद्भवेदिह ॥ २५॥  
  
आरोग्यादिसमायुक्तमैश्वर्यं देहि शाश्वतम् ।  
ब्रह्माण्डस्य च राज्यं मे देहि देहि सदाशिव ॥ २६॥  
  
मुद्गल उवाच ।  
तस्यैतद्वचनं श्रुत्वा शिवो विस्मितमानसः ।  
देवाः सर्षिगणाः सर्वे विस्मिताः प्राभवन् तदा ॥ २७॥  
  
किमुक्तं मत्सरेणैवं का गतिर्वा भविष्यति ।  
तपसोग्रेण सन्तुष्टः शिवस्तं प्रत्युवाच ह ॥ २८॥  
  
शिव उवाच ।  
यत्त्वया प्रार्थितं दैत्य तत्सर्वं ते भविष्यति ।  
उग्रेण तपसा तुभ्यं मया दत्तं सुदुर्लभम् ॥ २९॥  
  
इति मत्सरासुरकृता शिवस्तुतिः समाप्ता । १.२४  
  
  
   
  
