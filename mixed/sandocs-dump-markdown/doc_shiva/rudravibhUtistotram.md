---
Category: shiva
File name: rudravibhUtistotram.itx
Indexextra: (Text)
Language: Sanskrit
Latest update: July 21, 2019
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Rudra Vibhuti Stotram
Transliterated by: mAnasataraNgiNI
engtitle: rudravibhUtistotram
itxtitle: rudravibhUtistotram
title: रुद्रविभूतिस्तोत्रम्

---
  
 रुद्रविभूतिस्तोत्रम्   
नमः शिवाय रुद्राय कद्रुद्राय प्रचेतसे ।  
मीढुष्टमाय सर्वाय शिपिविष्टायरंहसे ॥ १॥  
  
नमस्ते कालकालाय नमस्ते रुद्र मन्यवे ।  
नमः शिवाय रुद्राय शङ्कराय शिवाय ते ॥ २॥  
  
उग्रोसि सर्वभूतानां नियन्तासि शिवोसि नः ।  
नमः शिवाय शर्वाय शङ्करायार्तिहारिणे ॥ ३॥  
  
ग्रहाधिपत्ये भगवानभ्यषिञ्चद्दिवाकरम् ।  
वृक्षाणां ओषधीनां च सोमं ब्रह्मा प्रजापतिः ॥ ४॥  
  
अपां च वरुणं देवं धनानां यक्षपुङ्गवम् ।  
आदित्यानां तथा विष्णुं वसूनां पावकं तथा ॥ ५॥  
  
प्रजापतीनां दक्षं च मरुतां शक्रमेव च ।  
दैत्यानां दानवानां च प्रह्लादं दैत्यपुङ्गवम् ॥ ६॥  
  
धर्मं पितॄणामधिपं निरृतिं पिशितासिनाम् ।  
रुद्रं पशूनां भूतानां नन्दीनां गणनायकम् ॥ ७॥  
  
वीराणां विरभद्रं च पिशाचानां भयङ्करम् ।  
मातॄणां चैव चामुण्डां सर्वदेवनमस्कृताम् ॥ ८॥  
  
रुद्राणां देवदेवेशं नीललोहितमीश्वरम् ।  
विघ्नानां व्योमजं देवं गजास्यं तु विनायकम् ॥ ९॥  
  
स्त्रीणां देवीं उमादेवीं वचसां च सरस्वतीम् ।  
विष्णुं मायाविनां चैव स्वत्मानां जगतां तथा ॥ १०॥  
  
हिमवन्तं गिरीणां तु नदीनां चैव जाह्नवीम् ।  
समुद्राणां च सर्वेषामधिपं पयसां निधिम् ॥ ११॥  
  
वृक्षाणां चैव चाश्वत्थं प्लक्षं च प्रपितामहः ॥ १२॥  
  
गन्धर्वविद्याधरकिन्नराणामीशं पुनाश्चित्ररथं चकार ।  
नागाधिपं वासुकिमुग्रवीर्यं सर्पाधिपं तक्षकमुग्रवीर्यम् ॥ १३॥  
  
दिग्वारणानामधिपं चकार गजेन्द्रमैरावतमुग्रवीर्यम् ।  
सुपर्णमीशं पततामथाश्वराजानामुच्छैःश्रवसं चकार ॥ १४॥  
  
सिंहं मृगाणां वृषभं गावां च मृगाधिपानां शरभं चकार ।  
सेनाधिपानां गुहमप्रमेयं श्रुतीस्मृतीनां लकुलीशमीशम् ॥ १५॥  
  
अभ्यषिञ्चत्सुधर्माणं तथा शङ्खापदं दिशाम् ।  
केतुमन्तं क्रमेणैव हेमरोमाणमेव च ॥ १६॥  
  
पृथिव्यां पृथुमीशानं सर्वेषां तु महेश्वरम् ।  
चतुर्मूर्तिषु सर्वज्ञं शङ्करं वृषभध्वजम् ॥ १७॥  
  
इति रुद्रविभूतिस्तोत्रं सम्पूर्णम् ।  
  
  
  
