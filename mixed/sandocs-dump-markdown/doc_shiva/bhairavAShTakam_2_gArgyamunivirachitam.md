---
Author: Gargyamuni
Category: aShTaka, shiva
File name: bhairvAShTakam2.itx
Language: Sanskrit
Latest update: June 30, 2017
Location: doc_shiva
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: bhairavAShTakam 2
Transliterated by: Gopal Upadhyay gopal.j.upadhyay at gmail.com
engtitle: bhairavAShTakam 2
itxtitle: bhairavAShTakam 2 (gArgyamunivirachitam)
title: भैरवाष्टकम् २ (गार्ग्यमुनिविरचितम्)

---
  
 श्रीभैरवाष्टकम् २   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥  
  
श्रीभैरवो रुद्रमहेश्वरो यो महामहाकाल अधीश्वरोऽथ ।  
यो जीवनाथोऽत्र विराजमानः श्रीभैरवं तं शरणं प्रपद्ये ॥ १॥  
  
पद्मासनासीनमपूर्वरूपं महेन्द्रचर्मोपरि शोभमानम् ।  
गदाऽब्ज पाशान्वित चक्रचिह्नं श्रीभैरवं तं शरणं प्रपद्ये ॥ २॥  
  
यो रक्तगोरश्च चतुर्भुजश्च पुरः स्थितोद्भासित पानपात्रः ।  
भुजङ्गभूयोऽमितविक्रमो यः  श्रीभैरवं तं शरणं प्रपद्ये ॥ ३॥  
  
रुद्राक्षमाला कलिकाङ्गरूपं त्रिपुण्ड्रयुक्तं शशिभाल शुभ्रम् ।  
जटाधरं श्वानवरं महान्तं  श्रीभैरवं तं शरणं प्रपद्ये ॥ ४॥  
  
यो देवदेवोऽस्ति परः पवित्रः भुक्तिञ्च मुक्तिं च ददाति नित्यम् ।  
योऽनन्तरूपः सुखदो जनानां श्रीभैरवं तं शरणं प्रपद्ये ॥ ५॥  
  
यो बिन्दुनाथोऽखिलनादनाथः श्रीभैरवीचक्रपनागनाथः ।  
महाद्भूतो भूतपतिः परेशः श्रीभैरवं तं शरणं प्रपद्ये ॥ ६॥  
  
ये योगिनो ध्यानपरा नितान्तं स्वान्तःस्थमीशं जगदीश्वरं वै ।  
पश्यन्ति पारं भवसागरस्य श्रीभैरवं तं शरणं प्रपद्ये ॥ ७॥  
  
धर्मध्वजं शङ्कररूपमेकं शरण्यमित्थं भुवनेषु सिद्धम् ।  
द्विजेन्द्रपूज्यं विमलं त्रिनेत्रं श्रीभैरवं तं शरणं प्रपद्ये ॥ ८॥  
  
भैरवाष्टकमेतद् यः श्रद्धा भक्ति समन्वितः ।  
सायं प्रातः पठेन्नित्यं स यशस्वी सुखी भवेत् ॥ ९॥  
  
॥ श्रीगार्ग्यमुनिविरचितं भैरवाष्टकं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
