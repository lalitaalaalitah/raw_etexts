---
Author: Ravana
Category: shiva
File name: dInAkrandAkhyashivakShamApaNam.itx
Indexextra: (Scan)
Language: Sanskrit
Latest update: September 29, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Dinakrandakhya Shiva Kshamapanam
engtitle: dInAkrandAkhyashivakShamApaNam
itxtitle: dInAkrandAkhyashivakShamApaNam (rAvaNakRitam)
title: दीनाक्रन्दाख्यशिवक्षमापणम् (रावणकृइतम्)

---
  
 दीनाक्रन्दाख्य शिवक्षमापणम्   
ॐ गौरीश्वराय भुवनत्रयकारणाय  
     भक्तप्रियाय भवभीतिभिदे भवाय ।  
शर्वाय दुःखशमनाय वृषध्वजाय  
     रुद्राय कालदहनाय नमः शिवाय ॥ १॥  
  
सर्वेश्वरत्वे सति भस्मशायिने  
     ह्युमापतित्वे सति चोर्ध्वरेतसे ।  
वित्तेशभृत्ये सति चर्मवाससे  
     निवृत्तरागाय नमस्तपस्विने ॥ २॥  
  
ओङ्कारेण विहीनस्य नित्यमुद्विग्नचेतसः ।  
तापत्रयाग्नितप्तस्य त्राणं कुरु महेश्वर ॥ ३॥  
  
कायपोषणसक्तस्य रोगशोकाकुलस्य च ।  
भवार्णवनिमग्नस्य त्राणं कुरु महेश्वर ॥ ४॥  
  
मदनोरगदष्टस्य क्रोधाग्निज्वलितस्य च ।  
लोभमोहादिसक्तस्य त्राणं कुरु महेश्वर ॥ ५॥  
  
तृष्णाशृङ्खलया नाथ बद्धस्य भवपञ्जरे ।  
कृपार्द्रदीनचित्तस्य त्राणं कुरु महेश्वर ॥ ६॥  
  
भटैर्नानाविधैर्घोरैर्यमस्याज्ञाविधायकैः ।  
तां दिशं नीयमानस्य त्राणं कुरु महेश्वर ॥ ७॥  
  
दुष्टस्य नष्टचित्तस्य श्रेष्ठमार्गोज्झितस्य च ।  
अनाथस्य जगन्नाथ त्राणं कुरु महेश्वर ॥ ८॥  
  
संसारपाशदृढबन्धनपीडितस्य  
     मोहान्धकारविषमेषु निपातितस्य ।  
कामार्दितस्य भयरागखलीकृतस्य  
     दीनस्य मे कुरु दयां परलोकनाथ ॥ ९॥  
  
दीनोऽस्मि मन्दधिषणोऽस्मि निराश्रयोऽस्मि  
     दासोऽस्मि साधुजनतापरिवर्जितोऽस्मि ।  
दुष्टोऽस्मि दुर्भगतमोऽस्मि गतत्रपोऽस्मि  
     धर्मोज्झितोऽस्मि विकलोऽस्मि कलङ्कितोऽस्मि ॥ १०॥  
  
भीतोऽस्मि भङ्गुरतमोऽस्मि भयानकोऽस्मि  
     शङ्काशतव्यतिकराकुलचेतनोऽस्मि ।  
रागादिदोषनिकरैर्मुखरीकृतोऽस्मि  
     सत्यादिशौचनियमैः परिवर्जितोऽस्मि ॥ ११॥  
  
जन्माटवीभ्रमणमारुतखेदितोऽस्मि  
     नित्यामयोस्म्यऽशरणोस्म्यऽसमञ्जसोऽस्मि ।  
आशानिरङ्कुशपिशाचिकयार्दितोऽस्मि  
     हास्योऽस्मि हा पशुपते शरणागतोऽस्मि ॥ १२॥  
  
हा हतोऽस्मि विनष्टोऽस्मि दष्टोऽस्मि चपलेन्द्रियैः ।  
भवार्णवनिमग्नोऽस्मि किं त्रातुं मम नार्हसि ॥ १३॥  
  
यदि नास्मि महापापी यदि नास्मि भयातुरः ।  
यदि नेन्द्रियसंसक्तस्तत्कोर्थः शरणे मम ॥ १४॥  
  
आर्तो मत्सदृशो नान्यस्त्वत्तो नान्यः कृपापरः ।  
तुल्य एवावयोर्योगः कथं नाथ न पाहि माम् ॥ १५॥  
  
आकर्णयाऽशु कृपणस्य वचांसि सम्यक्  
     लब्धोऽसि नाथ बहुभिर्ननु जन्मवृन्दैः ।  
अद्य प्रभो यदि दयां कुरुषे न मे त्वं  
     त्वत्तः परं कथय कं शरणं व्रजामि ॥ १६॥  
  
द्वेष्योहं सर्वजन्तूनां बन्धूनां च विशेषतः ।  
सुहृद्वर्गस्य सर्वस्य किमन्यत्कथयामि ते ॥ १७॥  
  
मातापितृविहीनस्य दुःखशोकातुरस्य च ।  
आशापाशनिबद्धस्य रागद्वेषयुतस्य च ॥ १८॥  
  
देवदेव जगन्नाथ शरणागतवत्सल ।  
नान्यस्त्रातास्ति मे कश्चित्त्वदृते परमेश्वर ॥ १९॥  
  
भीतोऽस्मि कालवशगोऽस्मि निराश्रयोऽस्मि  
     खिन्नोऽस्मि दुःखजलधौ पतितोऽस्मि शम्भो ।  
आर्त्तोऽस्मि मोहपटलेन समावृतोऽस्मि त्वां  
     चन्द्रचूड शरणं समुपागतोऽस्मि ॥ २०॥  
  
आशिखान्तं निमग्नोऽस्मि दुस्तरे भवकर्दमे ।  
प्रसीद कृपया शम्भो पादाग्रेणोद्धरस्व माम् ॥ २१॥  
  
श्रुत्वा मे भवभीतस्य भगवन्करुणा गिरः ।  
तथा कुरु यथा भूयो न बाधन्ते भवापदः ॥ २२॥  
  
समयशतविलुप्तं भक्तिहीनं कुचैलं  
     मलिनवसनगात्रं निर्दयं पापशीलम् ।  
रविजभ्रुकुटिभीतं रोगिणं प्राप्तदुःखं  
     खलजनपरिभूतं रक्ष मां सर्वशक्ते ॥ २३॥  
  
आपन्नोऽस्मि शरण्योऽसि सर्वावस्थासु सर्वदा ।  
भगवंस्त्वां प्रपन्नोऽस्मि रक्ष मां शरणागतम् ॥ २४॥  
  
जातस्य जायमानस्य गर्भस्थस्यापि देहिनः ।  
माभूत्तत्र कुले जन्म यत्र शम्भुर्न दैवतम् ॥ २५॥  
  
शङ्करस्य च ये भक्ताः शान्तास्तद्गतमानसाः ।  
तेषां दासस्य दासोहं भूयां जन्मनि जन्मनि ॥ २६॥  
  
नमस्कारादिसंयुक्तं शिवैत्यक्षरद्वयम् ।  
जिह्वाग्रे वर्तते यस्य सफलं तस्य जीवितम् ॥ २७॥  
  
यत्कृतं यत्करिष्यामि तत्सर्वं न मया कृतम् ।  
त्वया कृतं तु फलभुक्त्वमेव परमेश्वर ॥ २८॥  
  
यदक्षरपदभ्रष्टं मात्राहीनं च यद्गतम् ।  
मया दासेन विज्ञप्तं क्षम्यतां परमेश्वर ॥ २९॥  
  
इति श्रीरावणकृता दीनाक्रन्दनस्तुतिः समाप्ता ।  
  
  
Proofread by Aruna Narayanan narayanan.aruna at  gmail.com  
  
