---
Author: Traditional
Category: kavacha, shiva
File name: mahAkAlabhairavakavacham.itx
Language: Sanskrit
Latest update: February 19, 2017
Location: doc_shiva
Proofread by: Pranav Tendulkar pranav.tendulkar at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAkAlabhairavakavacham
Transliterated by: Pranav Tendulkar pranav.tendulkar at gmail.com
engtitle: mahAkAlabhairavakavacham
itxtitle: mahAkAlabhairavakavacham
title: महाकालभैरवकवचम्

---
  
 श्रीमहाकालभैरवकवचम्   
  
श्रीदेव्युवाच ।  
देवदेव महाबाहो भक्तानां सुखवर्धन ।  
केन सिद्धिं ददात्याशु काली त्रैलोक्यमोहन ॥ १॥  
  
तन्मे वद दयाऽऽधार साधकाभीष्टसिद्धये ।  
कृपां कुरु जगन्नाथ वद वेदविदां वर ॥ २॥  
  
श्रीभैरव उवाच ।  
गोपनीयं प्रयत्नेन तत्त्वात् तत्त्वं परात्परम् ।  
एष सिद्धिकरः सम्यक् किमथो कथयाम्यहम् ॥ ३॥  
  
महाकालमहम् वन्दे सर्वसिद्धिप्रदायकम् ।  
देवदानवगन्धर्वकिन्नरपरिसेवितम् ॥ ४॥  
  
कवचं तत्त्वदेवस्य पठनाद् घोरदर्शने ।  
सत्यं भवति सान्निध्यं कवचस्तवनान्तरात् ॥ ५॥  
  
सिद्धिं ददाति सा तुष्टा कृत्वा कवचमुत्तमम् ।  
साम्राज्यत्वं प्रियं दत्वा पुत्रवत् परिपालयेत् ॥ ६॥  
  
कवचस्य ऋषिर्देवी कालिका दक्षिणा तथा   
विराट्छन्दः सुविज्ञेयं महाकालस्तु देवता ।  
कालिका साधने चैव विनियोगः प्रकीर्त्तितः ॥ ७॥  
  
ॐ श्मशानस्थो महारुद्रो महाकालो दिगम्बरः ।  
कपालकर्तृका वामे शूलं खट्वाङ्गम् दक्षिणे ॥ ८॥  
  
भुजङ्गभूषिते देवि भस्मास्थिमणिमण्डितः ।  
ज्वलत्पावकमध्यस्थो भस्मशय्याव्यवस्थितः ॥ ९॥  
  
विपरीतरतां तत्र कालिकां हृदयोपरि ।  
पेयं खाद्यं च चोष्यं च तौ कृत्वा तु परस्परम् ।  
एवं भक्त्या यजेद् देवं सर्वसिद्धिः प्रजायते ॥ १०॥  
  
प्रणवं पूर्वमुच्चार्य महाकालाय तत्पदम् ।  
नमः पातु महामन्त्रः सर्वशास्त्रार्थपारगः ॥ ११॥  
  
अष्टक्षरो महा मन्त्रः सर्वाशापरिपूरकः ।  
सर्वपापक्षयं याति ग्रहणे भक्तवत्सले ॥ १२॥  
  
कूर्चद्वन्द्वं महाकाल प्रसीदेति पदद्वयम् ।  
लज्जायुग्मं वह्निजाया स तु राजेश्वरो महान् ॥ १३॥  
  
मन्त्रग्रहणमात्रेण भवेत सत्यं महाकविः ।  
गद्यपद्यमयी वाणी गङ्गानिर्झरिता तथा ॥ १४॥  
  
तस्य नाम तु देवेशि देवा गायन्ति भावुकाः ।  
शक्तिबीजद्वयं दत्वा कूर्चं स्यात् तदनन्तरम् ॥ १५॥  
  
महाकालपदं दत्वा मायाबीजयुगं तथा ।  
कूर्चमेकं समुद्धृत्य महामन्त्रो दशाक्षरः ॥ १६॥  
  
राजस्थाने दुर्गमे च पातु मां सर्वतो मुदा ।  
वेदादिबीजमादाय भगमान् तदनन्तरम् ॥ १७॥  
  
महाकालाय सम्प्रोच्य कूर्चं दत्वा च ठद्वयम् ।  
ह्रीङ्कारपूर्वमुद्धृत्य वेदादिस्तदनन्तरम् ॥ १८॥  
  
महाकालस्यान्तभागे स्वाहान्तमनुमुत्तमम् ।  
धनं पुत्रं सदा पातु बन्धुदारानिकेतनम् ॥ १९॥  
  
पिङ्गलाक्षो मञ्जुयुद्धे युद्धे नित्यं जयप्रदः ।  
सम्भाव्यः सर्वदुष्टघ्नः पातु स्वस्थानवल्लभः ॥ २०॥  
  
इति ते कथितं तुभ्यं देवानामपि दुर्लभम् ।  
अनेन पठनाद् देवि विघ्ननाशो यथा भवेत् ॥ २१॥  
  
सम्पूजकः शुचिस्नातः भक्तियुक्तः समाहितः ।  
सर्वव्याधिविनिर्मुक्तः वैरिमध्ये विशेषतः ॥ २२॥  
  
महाभीमः सदा पातु सर्वस्थान वल्लभम् । ?  
कालीपार्श्वस्थितो देवः सर्वदा पातु मे मुखे ॥ २३॥  
  
॥ फल श्रुति॥  
  
पठनात् कालिकादेवी पठेत् कवचमुत्तमम् ।  
श्रुणुयाद् वा प्रयत्नेन सदाऽऽनन्दमयो भवेत् ॥ १॥  
  
श्रद्धयाऽश्रद्धया वापि पठनात् कवचस्य यत् ।  
सर्वसिद्धिमवाप्नोति यद्यन्मनसि वर्तते ॥ २॥  
  
बिल्वमूले पठेद् यस्तु पठनाद् कवचस्य यत् ।  
त्रिसन्ध्यं पठनाद् देवि भवेन्नित्यं महाकविः ॥ ३॥  
  
कुमारीं पूजयित्वा तु यः पठेद् भावतत्परः ।  
न किञ्चिद् दुर्लभं तस्य दिवि वा भुवि मोदते ॥ ४॥  
  
दुर्भिक्षे राजपीडायां ग्रामे वा वैरिमध्यके ।  
यत्र यत्र भयं प्राप्तः सर्वत्र प्रपठेन्नरः ॥ ५॥  
  
तत्र तत्राभयं तस्य भवत्येव न संशयः ।  
वामपार्श्वे समानीय शोभितां वरकामिनीम् ॥ ६॥  
  
श्रद्धयाऽश्रद्धया वापि पठनात् कवचस्य तु ।  
प्रयत्नतः पठेद् यस्तु तस्य सिद्धिः करे स्थिता ॥ ७॥  
  
इदं कवचमज्ञात्वा कालं यो भजते नरः ।  
नैव सिद्धिर्भवेत् तस्य विघ्नस्तस्य पदे पदे ।  
आदौ वर्म पठित्वा तु तस्य सिद्धिर्भविष्यति ॥ ८॥  
  
 ।  
॥ इति रुद्रयामले महातन्त्रे महाकालभैरवकवचं सम्पूर्णम्॥  
  
  
Encoded and proofread by Pranav Tendulkar pranav.tendulkar at gmail.com, NA  
  
