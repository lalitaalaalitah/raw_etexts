---
Author: Sri Appayya Dixitar
Category: shiva, stotra, appayya-dIkShita
File name: mArgasahAyalingastuti.itx
Language: Sanskrit
Latest update: June 19, 2004
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mArgasahAyaliNgastutiH
Texttype: stotra
Transliterated by: N.Balasubramanian bbalu at satyam.net.in
engtitle: mArgasahAyalinga stutiH
itxtitle: mArgasahAyaliNgastutiH
title: मार्गसहायलिण्गस्तुतिः

---
  
 श्रीमार्गसहायलिङ्गस्तुती   
  
    ॥ श्रीमद् अप्पय्यदीक्षितेन्द्रैः विरचिता ॥  
  
पयो-नदीतीर निवासलिङ्गं बालार्क-कोटि प्रतिमं त्रिनेत्रम् ।  
पद्मासनेनार्चित दिव्यलिङ्गं वन्दामहे मार्गसहायलिङ्गम् ॥ १॥  
  
गङ्गातरङ्गोल्लसदुत्तमाङ्गं गजेन्द्र-चर्माम्बर भूषिताङ्गम् ।  
गौरी-मुखाम्भोज-विलोल-भृङ्गं वन्दामहे मार्गसहायलिङ्गम् ॥ २॥  
  
सुकङ्कणीभूत महाभुजङ्गं सञ्ज्ञान-सम्पूर्ण-निजान्तरङ्गम् ।  
सूर्येन्दु-बिम्बानल-भूषिताङ्गं वन्दामहे मार्गसहायलिङ्गम् ॥ ३॥  
  
भक्तप्रियं भावविलोलभृङ्गं भक्तानुकूलामल भूषिताङ्गम् ।  
भावैक-लोक्यान्तरमादिलिङ्गं वन्दामहे मार्गसहायलिङ्गम् ॥ ४॥  
  
सामप्रियं सौम्य महेशलिङ्गं सामप्रदं सौम्य-कटाक्षलिङ्गम् ।  
वामाङ्ग-सौन्दर्य-विलोलिताङ्गं वन्दामहे मार्गसहायलिङ्गम् ॥ ५॥  
  
पञ्चाक्षरी-भूत-सहस्रलिङ्गं पञ्चामृतस्नान-परायणाङ्गम् ।  
पञ्चामृताम्भोज-विलोल-भृङ्गं वन्दामहे मार्गसहायलिङ्गम् ॥ ६॥  
  
वन्दे सुराराधित-पादपद्मं श्रीश्यामवल्ली-रमणं महेशम् ।  
वन्दे महामेरु-शरासनं शिवं वन्दा सदा मार्गसहायलिङ्गम् ॥ ७॥  
  
    ॥ इति  श्री मार्गसहायलिङ्ग स्तुतिः सम्पूर्णा ॥  
  
                   ॥ ॐ तत्सत् ॥  
  
  
Encoded and proofread by  
N. Balasubramanian bbalu@satyam.net.in  
  
