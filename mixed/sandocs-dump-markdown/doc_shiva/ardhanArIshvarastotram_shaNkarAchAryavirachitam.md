---
Author: Adi Shankaracharya
Category: shiva, stotra, shankarAchArya, devii, devI
Description-comments: Hymn to lord Shiva in the form of half man-half woman
File name: ardhanAri.itx
Indexextra: (meaning)
Language: Sanskrit
Latest update: September 22, 2001, September 13, 2012
Location: doc_shiva
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: ardhanArIshvarastotram
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: ardhanArIshvarastotram
itxtitle: ardhanArIshvarastotram (shaNkarAchAryavirachitam)
title: अर्धनारीश्वरस्तोत्रम् (शण्कराचार्यविरचितम्)

---
  
 अर्धनारीश्वरस्तोत्रम्   
चाम्पेयगौरार्धशरीरकायै कर्पूरगौरार्धशरीरकाय ।  
धम्मिल्लकायै च जटाधराय नमः शिवायै च नमः शिवाय ॥ १॥  
  
कस्तूरिकाकुङ्कुमचर्चितायै चितारजःपुञ्जविचर्चिताय ।  
कृतस्मरायै विकृतस्मराय नमः शिवायै च नमः शिवाय ॥ २॥  
  
झणत्क्वणत्कङ्कणनूपुरायै पादाब्जराजत्फणिनूपुराय ।  
हेमाङ्गदायै भुजगाङ्गदाय नमः शिवायै च नमः शिवाय ॥ ३॥  
  
विशालनीलोत्पललोचनायै विकासिपङ्केरुहलोचनाय ।  
समेक्षणायै विषमेक्षणाय नमः शिवायै च नमः शिवाय ॥ ४॥  
  
मन्दारमालाकलितालकायै कपालमालाङ्कितकन्धराय ।  
दिव्याम्बरायै च दिगम्बराय नमः शिवायै च नमः शिवाय ॥ ५॥  
  
अम्भोधरश्यामलकुन्तलायै तडित्प्रभाताम्रजटाधराय ।  
निरीश्वरायै निखिलेश्वराय नमः शिवायै च नमः शिवाय ॥ ६॥  
  
प्रपञ्चसृष्ट्युन्मुखलास्यकायै समस्तसंहारकताण्डवाय ।  
जगज्जनन्यै जगदेकपित्रे नमः शिवायै च नमः शिवाय ॥ ७॥  
  
प्रदीप्तरत्नोज्ज्वलकुण्डलायै स्फुरन्महापन्नगभूषणाय ।  
शिवान्वितायै च शिवान्विताय नमः शिवायै च नमः शिवाय ॥ ८॥  
  
एतत्पठेदष्ठकमिष्टदं यो भक्त्या स मान्यो भुवि दीर्घजीवी ।  
प्राप्नोति सौभाग्यमनन्तकालं भूयात्सदा तस्य समस्तसिद्धिः ॥ ९॥  
  
इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ अर्धनारीश्वरस्तोत्रम् सम्पूर्णम् ॥  
  
  
Encoded and proofread by Sridhar  Seshagiri sridhar.seshagiri at gmail.com  
  
