---
Category: aShTottarashatanAma, shiva
File name: baTukabhairavAShTottarashatanAmastotram2.itx
Language: Sanskrit
Latest update: October 15, 2016
Location: doc_shiva
Proofread by: Gopal Upadhyay, Psa Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: kAlasaNkarShaNatantra
Subject: philosophy/hinduism/religion
Sublocation: shiva
Text title: Batukabhairava Ashtottarashatanama Stotram 2
Transliterated by: Gopal Upadhyay gopal.j.upadhyay at gmail.com
engtitle: Batukabhairavashtottarashatanamastotram 2
itxtitle: baTukabhairavAShTottarashatanAmastotram 2 (kAlasaNkarShaNatantrAntargatam)
title: बटुकभैरवाष्टोत्तरशतनामस्तोत्रम् २ (कालसण्कर्षणतन्त्रान्तर्गतम्)

---
  
 श्रीबटुकभैरवाष्टोत्तरशतनामस्तोत्रम् २   
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥  
  
ॐ अस्य श्रीबटुकभैरवस्तोत्रमन्त्रस्य कालग्निरुद्र ऋषिः ।   
अनुष्टुप् छन्दः । आपदुद्धारकबटुकभैरवो देवता । ह्रीं बीजम् ।   
भैरवीवल्लभः शक्तिः । नीलवर्णो दण्डपाणिरिति कीलकम् ।   
समस्तशत्रुदमने समस्तापन्निवारणे सर्वाभीष्टप्रदाने च विनियोगः ॥  
  
॥ ऋष्यादि न्यासः ॥  
  
ॐ कालाग्निरुद्र ऋषये नमः शिरसि । अनुष्टुप्छन्दसे नमः मुखे ।   
आपदुद्धारकश्रीबटुकभैरव देवतायै नमः हृदये ।  
ह्रीं बीजाय नमः गुह्ये । भैरवीवल्लभ शक्तये नमः पादयोः ।  
नीलवर्णो दण्डपाणिरिति कीलकाय नमः नाभौ ।   
समस्तशत्रुदमने समस्तापन्निवारणे सर्वाभीष्टप्रदाने  
विनियोगाय नमः सर्वाङ्गे ।  
॥ इति ऋष्यादि न्यासः ॥  
  
॥ अथ मूलमन्त्रः ॥  
  
॥ ॐ ह्रीं वां बटुकाय क्ष्रौं क्षौ आपदुद्धारणाय  
कुरु कुरु बटुकाय ह्रां बटुकाय स्वाहा ॥  
  
॥ इति मूलमन्त्रः ॥  
  
॥ अथ ध्यानम् ॥  
  
नीलजीमूतसङ्काशो जटिलो रक्तलोचनः ।   
दंष्ट्राकरालवदनः सर्पयज्ञोपवीतवान् ॥  
  
दंष्ट्रायुधालङ्कृतश्च कपालस्रग्विभूषितः ।   
हस्तन्यस्तकरोटीको भस्मभूषितविग्रहः ॥   
नागराजकटीसूत्रो बालमूर्ति दिगम्बरः ।   
मञ्जु सिञ्जानमञ्जरी पादकम्पितभूतलः ॥   
भूतप्रेतपिशाचैश्च सर्वतः परिवारितः ।   
योगिनीचक्रमध्यस्थो मातृमण्डलवेष्टितः ॥   
अट्टहासस्फुरद्वक्त्रो भ्रुकुटीभीषणाननः ।   
भक्तसंरक्षणार्थाय दिक्षुभ्रमणतत्परः ॥  
  
॥ इति ध्यानम् ॥  
  
अथ स्तोत्रम् ।  
ॐ ह्रीं बटुको वरदः शूरो भैरवः कालभैरवः ।  
भैरवीवल्लभो भव्यो दण्डपाणिर्दयानिधिः ॥ १॥  
  
वेतालवाहनो रौद्रो रुद्रभ्रुकुटिसम्भवः ।   
कपाललोचनः कान्तः कामिनीवशकृद्वशी ॥ २॥   
आपदुद्धारणो धीरो हरिणाङ्कशिरोमणिः ।   
दंष्ट्राकरालो दष्टोष्ठौ धृष्टो दुष्टनिबर्हणः ॥ ३॥  
  
सर्पहारः सर्पशिराः सर्पकुण्डलमण्डितः ।  
कपाली करुणापूर्णः कपालैकशिरोमणिः ॥ ४॥  
  
श्मशानवासी मांसाशी मधुमत्तोऽट्टहासवान् ।  
वाग्मी वामव्रतो वामो वामदेवप्रियङ्करः ॥ ५॥   
वनेचरो रात्रिचरो वसुदो वायुवेगवान् ।  
योगी योगव्रतधरो योगिनीवल्लभो युवा ॥ ६॥  
  
वीरभद्रो विश्वनाथो विजेता वीरवन्दितः ।  
भृतध्यक्षो भूतिधरो भूतभीतिनिवारणः ॥ ७॥  
  
कलङ्कहीनः कङ्काली क्रूरकुक्कुरवाहनः ।   
गाढो गहनगम्भीरो गणनाथसहोदरः ॥ ८॥  
  
देवीपुत्रो दिव्यमूर्तिर्दीप्तिमान् दीप्तिलोचनः ।  
महासेनप्रियकरो मान्यो माधवमातुलः ॥ ९॥  
  
भद्रकालीपतिर्भद्रो भद्रदो भद्रवाहनः ।  
पशूपहाररसिकः पाशी पशुपतिः पतिः ॥ १०॥   
चण्डः प्रचण्डचण्डेशश्चण्डीहृदयनन्दनः ।   
दक्षो दक्षाध्वरहरो दिग्वासा दीर्घलोचनः ॥ ११॥  
  
निरातङ्को निर्विकल्पः कल्पः कल्पान्तभैरवः ।  
मदताण्डवकृन्मत्तो महादेवप्रियो महान् ॥ १२॥  
  
खट्वाङ्गपाणिः खातीतः खरशूलः खरान्तकृत् ।  
ब्रह्माण्डभेदनो ब्रह्मज्ञानी ब्राह्मणपालकः ॥ १३॥  
  
दिग्चरो भूचरो भूष्णुः खेचरः खेलनप्रियः । दिग्चरो  
सर्वदुष्टप्रहर्ता च सर्वरोगनिषूदनः ।   
सर्वकामप्रदः शर्वः सर्वपापनिकृन्तनः ॥ १४॥  
  
इत्थमष्टोत्तरशतं नाम्नां सर्वसमृद्धिदम् ।   
आपदुद्धारजनकं बटुकस्य प्रकीर्तितम् ॥ १५॥   
एतच्च शृणुयान्नित्यं लिखेद्वा स्थापयेद्गृहे ।   
धारयेद्वा गले बाहौ तस्य सर्वा समृद्धयः ॥ १६॥  
  
न तस्य दुरितं किञ्चिन्न चोरनृपजं भयम् ।   
न चापस्मृतिरोगेभ्यो डाकिनीभ्यो भयं न हि ॥ १७॥  
  
न कूष्माण्डग्रहादिभ्यो नापमृत्योर्न च ज्वरात् ।  
मासमेकं त्रिसन्ध्यं तु शुचिर्भूत्वा पठेन्नरः ॥ १८॥  
  
सर्वदारिद्र्यनिर्मुक्तो निधिं पश्यति भूतले ।   
मासद्वयमधीयानः पादुकासिद्धिमान् भवेत् ॥ १९॥  
  
अञ्जनं गुटिका खड्गं धातुवादरसायनम् ।  
सारस्वतं च वेतालवाहनं बिलसाधनम् ॥ २०॥   
कार्यसिद्धिं महासिद्धिं मन्त्रं चैव समीहितम् ।  
वर्षमात्रमधीयानः प्राप्नुयात्साधकोत्तमः ॥ २१॥  
  
एतत्ते कथितं देवि गुह्याद्गुह्यतरं परम् ।   
कलिकल्मषनाशनं वशीकरणं चाम्बिके ॥ २२॥  
  
॥ इति कालसङ्कर्षणतन्त्रोक्त  
श्रीबटुकभैरवाष्टोत्तरशतनामस्तोत्रं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
PSA Easwaran psaeaswaran at gmail.com  
  
