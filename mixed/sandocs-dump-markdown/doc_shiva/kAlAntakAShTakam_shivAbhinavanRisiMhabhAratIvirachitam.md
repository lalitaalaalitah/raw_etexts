---
Author: sachchidAnanda-shivAbhinava-nRisiMhabhAratI
Category: aShTaka, shiva, sachchidAnanda-shivAbhinava-nRisiMhabhAratI
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: kAlAntakAShTakam.itx
Indexextra: (Scans 1, 2)
Language: Sanskrit
Latest update: November 7, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: kAlAntakAShTakam
engtitle: kAlAntakAShTakam
itxtitle: kAlAntakAShTakam (shivAbhinavanRisiMhabhAratIvirachitam)
title: कालान्तकाष्टकम् (शिवाभिनवनृइसिंहभारतीविरचितम्)

---
  
 श्रीकालान्तकाष्टकम्   
(श्रीगरलपुरे)  
श्रीगणेशाय नमः ॥  
  
कमलापतिमुखसुरवरपूजित काकोलभासितग्रीव ।  
काकोदरपतिभूषण कालान्तक पाहि पार्वतीनाथ ॥ १॥  
  
कमलाभिमानवारणदक्षाङ्घ्रे विमलशेमुषीदायिन् ।  
नतकामितफलदायक कालान्तक पाहि पार्वतीनाथ ॥ २॥  
  
करुणासागर शम्भो शरणागतलोकरक्षणधुरीण ।  
कारण समस्तजगतां कालान्तक पाहि पार्वतीनाथ ॥ ३॥  
  
प्रणतार्तिहरणदक्ष प्रणवप्रतिपाद्य पर्वतावास ।  
प्रणमामि तव पदाब्जे कालान्तक पाहि पार्वतीनाथ ॥ ४॥  
  
मन्दार नतजनानां वृन्दारकवृन्दगेयसुचरित्र ।  
मुनिपुत्रमृत्युहारिन् कालान्तक पाहि पार्वतीनाथ ॥ ५॥  
  
मारारण्यदवानल मायावारीन्द्रकुम्भसञ्जात ।  
मातङ्गचर्मवासः कालान्तक पाहि पार्वतीनाथ ॥ ६॥  
  
मोहान्धकारभानो मोदितगिरिजामनःसरोजात ।  
मोक्षप्रद प्रणमतां कालान्तक पाहि पार्वतीनाथ ॥ ७॥  
  
विद्यानायक मह्यं विद्यां दत्त्वा निवार्य चाविद्याम् ।  
विद्याधरादिसेवित कालान्तक पाहि पार्वतीनाथ ॥ ८॥  
  
कालान्तकाष्टकमिदं पठति जनो यः कृतादरो लोके ।  
कालान्तकप्रसादात्कालकृता भीर्न सम्भवेत्तस्य ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकालान्तकाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
