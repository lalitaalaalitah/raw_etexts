---
Author: sachchidAnanda-shivAbhinava-nRisiMhabhAratI
Category: shiva, sachchidAnanda-shivAbhinava-nRisiMhabhAratI
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: kaNTheshastotram.itx
Indexextra: (Scans 1, 2)
Language: Sanskrit
Latest update: November 7, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shrIkaNTheshastotram
engtitle: shrIkaNTheshastotram
itxtitle: kaNTheshastotram (shivAbhinavanRisiMhabhAratIvirachitam)
title: कण्ठेशस्तोत्रम् (शिवाभिनवनृइसिंहभारतीविरचितम्)

---
  
 श्रीकण्ठेशस्तोत्रम्   
(श्रीगरलपुर आर्द्रोत्सवे)  
श्रीगणेशाय नमः ॥  
  
आर्द्रान्तःकरणस्त्वं यस्मादीशान भक्तवृन्देषु ।  
आर्द्रोत्सवप्रियोऽतः श्रीकण्ठात्रास्ति नैव सन्देहः ॥ १॥  
  
द्रष्टृस्तवोत्सवस्य हि लोकान्पापात्तथा मृत्योः ।  
मा भीरस्त्विति शम्भो मध्येतिर्यग्गतागतैर्ब्रूषे ॥ २॥  
  
प्रकरोति करुणयाऽऽर्द्रान् शम्भुर्नम्रानिति प्रबोधाय ।  
धर्मोऽयं किल लोकानार्द्राङ्कुरुतेऽद्य गौरीश ॥ ३॥  
  
आर्द्रा नटेशस्य मनोऽब्जवृत्तिरित्यर्थसम्बोधकृते जनानाम् ।  
आर्द्रर्क्ष एवोत्सवमाह शस्तं पुराणजालं तव पार्वतीश ॥ ४॥  
  
बाणार्चने भगवतः परमेश्वरस्य  
     प्रीतिर्भवेन्निरुपमेति यतः पुराणैः ।  
सम्बोध्यते परशिवस्य यथान्धकं ततः  
     करोति बाणार्चनं जगति भक्तियुता जनालिः ॥ ५॥  
  
यथान्धकं त्वं विनिहत्य शीघ्रं लोकस्य रक्षामकरोः कृपाब्धे ।  
तथाज्ञतां मे विनिवार्य शीघ्रं विद्यां प्रयच्छाशु सभाधिनाथ ॥ ६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकण्ठेशस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
