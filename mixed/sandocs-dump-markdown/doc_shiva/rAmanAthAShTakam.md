---
Category: shiva, aShTaka
File name: rAmanAthAShTakam.itx
Language: Sanskrit
Latest update: January 13, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: rAmanAthAShTakam
Texttype: stotra
Transliterated by: NA
engtitle: rAmanAthAShTakam
itxtitle: rAmanAthAShTakam
title: रामनाथाष्टकम्

---
  
 रामनाथाष्टकम्   
  
गजाजिनं शूलकपालपाणिनं  
जटाधरं चन्द्रकलावतंसम् ।  
उमापतिं कालकालम् त्रिनेत्रं  
श्रीरामनाथं शिरसा नमामि ॥ १॥  
  
समस्तपापक्षयदिव्यनामं  
प्रपन्नसंसारगतौषधं त्वम् ।  
नामाज्जनाभीष्टवरप्रदं च  
श्रीरामनाथं शिरसा नमामि ॥ २॥  
  
साम्बं प्रवालेन्दुशिलासमाभं  
शम्भुं जटाऽलङ्कृतचन्द्रमौलिम् ।  
दिक्पूतवासोवसनं वरेण्यं  
श्रीरामनाथं शिरसा नमामि ॥ ३॥  
  
पुरत्रयध्वंसनतीव्रबाणं  
कामाङ्गसंहारकपालनेत्रम् ।  
सन्दर्शनात्त्वत्स्थलमस्तपापं  
श्रीरामनाथं शिरसा नमामि ॥ ४॥  
  
भवान्धकरोग्रगभस्तिमन्तं  
संसरकान्तारमहादवाग्निम् ।  
मनोरथःपूरणकालमेघं  
श्रीरामनाथं शिरसा नमामि ॥ ५॥  
  
सितांशुवक्त्रं स्मितचन्द्रिकाभं  
कपालमालोडुगणप्रचारम् ।  
ऋतध्वजं व्योमतनुं महान्तं  
श्रीरामनाथं शिरसा नमामि ॥ ६॥  
  
सुरासुरैर्ज्येष्ठसुरेन्द्रवन्द्यं  
सुरासुरोद्भासुरभूसुराद्यम् ।  
सुरापगाशोभितशेखरं तं  
श्रीरामनाथं शिरसा नमामि ॥ ७॥  
  
सेतोर्मध्ये पर्वताग्रे पवित्रे  
गौर्या साकं भ्राजमानं महेशम् ।  
ज्योतिस्वरूपं चन्द्रसुर्याग्निनेत्रं  
श्रीरामनाथं शिरसा नमामि ॥ ८॥  
  
रामेणैवं संस्तुतो रामनाथः  
प्रादुर्भूतो लिङ्गमध्याद्भवान्या ।  
दृष्ट्वा रुद्रं राघवः पूर्णकामः  
नत्वा स्तुत्वा प्रार्थयामास शम्भुम् ॥ ९॥  
  
इति रामनाथाष्टकं सम्पूर्णम् ॥  
  
  
  
Proofread by PSA Easwaran psaeaswaran at gmail.com  
  
