---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: shiva, ApaTIkara
Description/comments: stotrapanchadashI by Shri M. S. Apatikar, Satara
File name: vichitracharitastotram.itx
Indexextra: (Scan)
Language: Sanskrit
Latest update: September 14, 2019
Location: doc_shiva
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
Subject: philosophy/hinduism/religion
Sublocation: shiva
Text title: Vichitracharita Stotram
Transliterated by: Mandar Mali aryavrutta gmail.com
engtitle: vichitracharitastotram
itxtitle: vichitracharitastotram (ApaTIkaravirachitam)
title: विचित्रचरितस्तोत्रम् (आपटीकरविरचितम्)

---
  
 विचित्रचरितस्तोत्रम्   
     (वसन्ततिलका)  
भिक्षाचरोऽपि जगतामधिपोऽसि भिक्षो  
     कण्ठे विषं तव तथाप्यमृतप्रदस्त्वम् ।  
स्थाणुस्तथापि भजतां फलदोऽसि नित्यं  
     तुभ्यं विचित्रचरिताय नमो नमस्ते ॥ १॥  
  
शम्भो भवोऽसि हि तथापि भवान्तकस्त्वं  
     कामान्तकोऽपि शरणागत-कामदस्त्वम् ।  
योगीन्द्र-पूजित विभोऽसि नटेश्वरस्त्वं  
     तुभ्यं विचित्रचरिताय नमो नमस्ते ॥ २॥  
  
त्वं निर्मलोऽसि हि तथापि दधासि भाले  
     कालाङ्कितां शशिकलां रमणीयमूर्तिम् ।  
तत्रैव चापि नयने वहसि त्वमग्निं  
     तुभ्यं विचित्रचरिताय नमो नमस्ते ॥ ३॥  
  
हस्ते तवास्ति हर भीतिकरस्त्रिशूल-  
     स्तापत्रयं हरसि तेन विभो नराणाम् ।  
पापं च नाशयसि मस्तकगाङ्गवारा  
     तुभ्यं विचित्रचरिताय नमो नमस्ते ॥ ४॥  
  
देहे तवास्ति शवदेहविभूतिलेपः  
     शम्भोस्तथापि जनभूतिकरः प्रभो त्वम् ।  
भोगीन्द्र-भूषण सदाऽभयदोऽसि देव  
     तुभ्यं विचित्रचरिताय नमो नमस्ते ॥ ५॥  
  
कण्ठे धृतास्ति नरमुण्डकपालमाला  
     पावित्र्यमूर्तिरसि रुद्र तथापि भोस्त्वम् ।  
दृष्टिः समाऽस्ति विषमेक्षण लोकनाथ  
     तुभ्यं विचित्रचरिताय नमो नमस्ते ॥ ६॥  
  
यज्ञप्रियोऽपि भगवन्नसि यज्ञनाशी  
     वैराग्यमूर्तिरपिशङ्कर सानुरागः ।  
यक्षाधिपस्तव सखास्ति तथापि भिक्षु-  
     स्तुभ्यं विचित्रचरिताय नमो नमस्ते ॥ ७॥  
  
वृद्धो वृषो वहनमस्ति तवाष्टमूर्ते  
     पादारविन्दनमनाय तथापि शक्रः ।  
ऐरावतादवनिमेत्य विनम्र आस्ते  
     तुभ्यं विचित्रचरिताय नमो नमस्ते ॥ ८॥  
  
स्तोत्रं विचित्रचरितस्य शिवस्य प्रात-  
     र्भक्त्या स्मरेदहरहः शुचिमानसो यः ।  
तापत्रयं जगति तस्य विनाश्य शम्भुः  
     कीर्तिं धनं च विपुलं प्रददाति तस्मै ॥ ९॥  
  
इति श्री आपटीकरविरचितं विचित्र-चरित-स्तोत्रं सम्पूर्णम् ।  
  
Encoded and proofread by Mandar Mali aryavrutta gmail.com  
  
