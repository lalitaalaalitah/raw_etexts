---
Author: Adi Shankaracharya
Category: shiva, stotra, shankarAchArya
File name: vedasarast.itx
Indexextra: (meaning)
Language: Sanskrit
Latest update: June 24, 2001, August 30, 2018
Location: doc_shiva
Proofread by: Sridhar - Seshagiri (seshagir at engineering.sdsu.edu)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: shiva
Text title: vedasaarashivastotram
Texttype: stotra
Transliterated by: Dhrup Chand
engtitle: vedasArashivastotram
itxtitle: vedasArashivastotram (shaNkarAchAryavirachitam)
title: वेदसारशिवस्तोत्रम् (शण्कराचार्यविरचितम्)

---
  
 वेदसारशिवस्तोत्रम्   
               ॥ श्रीः॥  
  
     ॥ अथ वेदसारशिवस्तोत्रम्॥  
  
पशूनां पतिं पापनाशं परेशं  
     गजेन्द्रस्य कृत्तिं वसानं वरेण्यम् ।  
जटाजूटमध्ये स्फुरद्गाङ्गवारिं  
     महादेवमेकं स्मरामि स्मरारिम् ॥ १॥  
  
महेशं सुरेशं सुरारातिनाशं  
     विभुं विश्वनाथं विभूत्यङ्गभूषम् ।  
विरूपाक्षमिन्द्वर्कवह्नित्रिनेत्रं  
     सदानन्दमीडे प्रभुं पञ्चवक्त्रम् ॥ २॥  
  
गिरीशं गणेशं गले नीलवर्णं  
     गवेन्द्राधिरूढं गुणातीतरूपम् ।  
भवं भास्वरं भस्मना भूषिताङ्गं  
     भवानीकलत्रं भजे पञ्चवक्त्रम् ॥ ३॥  
  
शिवाकान्त शम्भो शशाङ्कार्धमौले  
     महेशान शूलिञ्जटाजूटधारिन् ।  
त्वमेको जगद्व्यापको विश्वरूपः  
     प्रसीद प्रसीद प्रभो पूर्णरूप ॥ ४॥  
  
परात्मानमेकं जगद्बीजमाद्यं  
     निरीहं निराकारमोङ्कारवेद्यम् ।  
यतो जायते पाल्यते येन विश्वं  
     तमीशं भजे लीयते यत्र विश्वम् ॥ ५॥  
  
न भूमिर्नं चापो न वह्निर्न वायु-  
     र्न चाकाशमास्ते न तन्द्रा न निद्रा ।  
न चोष्णं न शीतं न देशो न वेषो  
     न यस्यास्ति मूर्तिस्त्रिमूर्तिं तमीडे ॥ ६॥  
  
अजं शाश्वतं कारणं कारणानां  
     शिवं केवलं भासकं भासकानाम् ।  
तुरीयं तमःपारमाद्यन्तहीनं  
     प्रपद्ये परं पावनं द्वैतहीनम् ॥ ७॥  
  
नमस्ते नमस्ते विभो विश्वमूर्ते  
     नमस्ते नमस्ते चिदानन्दमूर्ते ।  
नमस्ते नमस्ते तपोयोगगम्य  
     नमस्ते नमस्ते श्रुतिज्ञानगम्य ॥ ८॥  
  
प्रभो शूलपाणे विभो विश्वनाथ  
     महादेव शम्भो महेश त्रिनेत्र ।  
शिवाकान्त शान्त स्मरारे पुरारे  
     त्वदन्यो वरेण्यो न मान्यो न गण्यः ॥ ९॥  
  
शम्भो महेश करुणामय शूलपाणे  
     गौरीपते पशुपते पशुपाशनाशिन् ।  
काशीपते करुणया जगदेतदेक-  
     स्त्वंहंसि पासि विदधासि महेश्वरोऽसि ॥ १०॥  
  
त्वत्तो जगद्भवति देव भव स्मरारे  
     त्वय्येव तिष्ठति जगन्मृड विश्वनाथ ।  
त्वय्येव गच्छति लयं जगदेतदीश  
     लिङ्गात्मके हर चराचरविश्वरूपिन् ॥ ११॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
वेदसारशिवस्तोत्रं सम्पूर्णम् ।  
  
Encoded by Dhrup Chand  
Proofread by Sridhar - Seshagiri (seshagir at engineering.sdsu.edu)  
  
