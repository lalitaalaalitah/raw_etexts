---
Category: shiva, stotra, nava
File name: naTeshanavaratnamAlikA.itx
Language: Sanskrit
Latest update: December 10, 2008
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: naTeshanavaratnamAlikA
Texttype: stotra
Transliterated by: N.Balasubramanian bbalu at satyam.net.in
engtitle: naTeshanavaratnamAlikA
itxtitle: naTeshanavaratnamAlikA
title: नटेशनवरत्नमालिका

---
  
 श्रीनटेशनवरत्नमालिका   
  
            ॥ श्रीः ॥  
  
प्रपन्नजनसन्दोह-प्रत्यह-ध्वान्त-भास्करम् ।  
अमृतांशुकलाचूडं कुञ्जरास्यमुपास्महे ॥ १॥  
  
आजानुबाहुमरविन्ददलायताक्ष-  
     मानीलदेहमसुरद्विषमब्जवक्त्रम् ।  
अम्बोधिजाधिपवाङ्मनसावगम्यं  
     गोविन्द्राजमनुचिन्तय चित्त नित्यम् ॥ २॥  
  
यस्याहुर्महिमानमागमविदो वाङ्मानसाध्वातिगं  
    प्रापुर्यन्नटनावलोकनवशान्मुक्तिं फणिशादयः ।  
यडूढक्कानिनदारुणो हृदयगं प्रोन्मार्ष्टि नॄणां तपः  
     स श्रीकन्त-विधीन्द्र-वन्द्य-चरणो दद्यान्नटेशश्शिवम् ॥ ३॥  
  
नृत्यं त्वदीयमवलोक्य नटेश पूर्व-  
     मानन्दतुन्दिलहृदो मुनयो बभूवुः ।  
तद्दर्शयाद्य मम मोदमुपैमि चाहं  
     निष्पक्षपात भवतस्सम एव सर्वः ॥ ४॥  
  
नन्दादयोऽपि नटराज पुरालभन्त  
     भक्त्या पदाम्बुजयुगे तव बन्धमोकम् ।  
देयाद्य सा न किमु मे करुणाम्बुराशे  
     को वा मया व्यरचि तं वद तेऽपराधः ॥ ५॥  
  
कस्मान्नटेश कुरुषे न कृपां मयि त्वं  
     किं वा त्वया न विदितो मम दीनभावः ।  
जानाति नो यदि भवान्मम दीनतां तत्  
     श्रुत्युक्तमीश वितथं किमु सर्ववित्त्वम् ॥ ६॥  
  
संसृत्युदन्वति नटेश सदाऽप्यगाधे  
     मग्नं न मां चिरमुदासितुमर्हसि त्वम् ।  
यद्यप्यहं तव चकार बहून् हि मन्तून्  
     शम्भो तवाऽपि न हि तान् गणयान्तरङ्गे ॥ ७॥  
  
दुःखाम्बुदौ पतितमीश समुद्धरैनं  
     नोचेच्छरण्य न हि मे क्षतिरस्ति कापि ।  
भूयान्निमज्जनमकीर्तिपयोनिधौ ते  
     सर्वेश्वरस्य भवतो न हि युक्तमेतत् ॥ ८। ।  
पादाम्बुजातयुगलं तव यो भजेत  
     हन्ताधिरोहति हि तस्य ललाटमग्निः ।  
वक्षस्थलं विषधरो विषमुत्तमाङ्गं  
     कण्ठञ्च पार्श्वभुजमस्य पिशाचवर्गाः ॥ ९॥  
  
त्वामामनन्ति नटनाथ पदाब्जभाजां  
     सर्वार्थदायिनमहो निखिलाश्च वेदाः ।  
त्वं चोरयस्यहह शोकमशेषमेषां  
     अन्यादृशी विलसतीश वदान्यता ते ॥ १०॥  
  
सर्वेश्वरोऽपि नटराज दिगम्बरस्त्वं  
     वाहो वृषस्तव गिरौ शयनं पिशाचाः ।  
मित्राणि भूषणमहो भुजगश्च भस्म  
     भिक्षामटस्यपि च नृत्यसि नित्यमेव ॥ ११॥  
  
तातो भवान्मम तनूभव एष तेऽहं  
     सर्वेश्वरोऽस्यहमपीश नितान्तदीनः ।  
एतादृशं न किल मां परिरक्षसि त्वं  
     प्रेमात्मजेष्वसदृशं भवतो विभासि ॥ १२॥  
  
श्रीमन्नटेश-चरणाब्ज-समर्प्यमाणं  
     श्रीरामशर्म-कलितां नवरत्नमालां ।  
सन्तो विलोक्य परिहृत्य समस्त-दोषान्  
     गृह्णन्तु पूर्णकृपया गुणमल्पमेव ॥ १३॥  
  
 ॥ श्रीनटेश नवरत्नमालिका समाप्ता ॥  
  
  
Encoded and proofread by N.Balasubramanian bbalu@satyam.net.in  
  
