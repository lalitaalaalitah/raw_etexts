---
Category: shiva, stotra
Description-comments: Hymn on Lord Shiva
File name: shambhustotra.itx
Language: Sanskrit
Latest update: February 15, 2002
Location: doc_shiva
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: shambhustotra
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: Shambhustotram
itxtitle: shambhustotram
title: शम्भुस्तोत्रम्

---
  
 शम्भुस्तोत्रम्   
  
नानायोनिसहस्रकोटिषु मुहुः सम्भूय सम्भूय तद्-  
गर्भावासनिरन्तदुःखनिवहं वक्तुं न शक्यं च तत् ।  
भूयो भूय इहानुभूय सुतरां कष्टानि नष्टोऽस्म्यहं  
त्राहि त्वं करुणातरङ्गितदृशा शम्भो दयाम्भोनिधे ॥ १ ॥  
  
बाल्ये ताडनपीडनैर्बहुविधैः पित्रादिभिर्बोधितः  
तत्कालोचितरोगजालजनितैर्दुःखैरलं बाधितः ।  
लीलालौल्यगुणीकृतैश्च विविधैर्दुश्चोष्टितैः क्लेशितः  
सोऽहं त्वां शरणं व्रजाम्यव विभो शम्भो दयाम्भोनिधे ॥ २ ॥  
  
तारुण्ये मदनेन पीडिततनुः कामातुरः कामिनी-  
सक्तस्तद्वशगः स्वधर्मविमुखः सद्भिः सदा दूषितः ।  
कर्माकार्षमपारनारकफलं सौख्याशया दुर्मतिः  
त्राहि त्वं करुणातरङ्गितदृशा शम्भो दयाम्भोनिधे ॥ ३ ॥  
  
वृद्धत्वे गलिताखिलेन्द्रियबलो विभ्रष्टदन्तावलिः  
श्वेतीभूतशिराः सुजर्जरतनुः कम्पाश्रयोऽनाश्रयः ।  
लालोच्छिष्टपुरीषमूत्रसलिलक्लिन्नोऽस्मि दीनोऽस्म्यहं  
त्राहि त्वं करुणातरङ्गितदृशा शम्भो दयाम्भोनिधे ॥ ४ ॥  
  
ध्यातं ते पदाम्बुजं सकृदपि ध्यातं धनं सर्वदा  
पूजा ते न कृता कृता स्ववपुषः स्त्रग्गन्धलेपार्चनैः ।  
नान्नाद्यैः परितर्पिता द्विजवरा जिह्वैव सन्तर्पिता  
पापिष्ठेन मया सदाशिव विभो शम्भो दयाम्भोनिधे ॥ ५ ॥  
  
सन्ध्यास्नानजपादि कर्म न कृतं भक्त्या कृतं दुष्कृतं  
त्वन्नामेश न कीर्तितं त्वतिमुदा दुर्भाषितं भाषितम् ।  
त्वन्मूर्तिर्न विलोकिता पुनरपि स्त्रीमूर्तिरालोकिता  
भोगासक्तिमता मया शिव विभो शम्भो दयाम्भोनिधे ॥ ६ ॥  
  
सन्ध्याध्यानजपादिकर्मकरणे शक्तोऽस्मि नैव प्रभो  
दातुं हन्त मतिं प्रतीपकरणे दारादिबन्धास्पदे ।  
नामैकं तव तारकं मम विभो ह्यन्यन्न चास्ति क्वचित्  
त्राहि त्वं करुणातरङ्गितदृशा शम्भो दयाम्भोनिधे ॥ ७ ॥  
  
कुम्भीपाकधुरन्धरादिषु महाबीजादिषु प्रोद्धतं  
घोरं नारकदुःखमीषदपि वा सोढुं न शक्तोऽस्म्यहम् ।  
तस्मात् त्वां शरणं व्रजामि सततं जानामि न त्वां विना  
त्राहि त्वं करुणातरङ्गितदृशा शम्भो दयाम्भोनिधे ॥ ८ ॥  
  
माता वापि पिता सुतोऽपि न हितो भ्रात्रादयो बान्धवाः  
सर्वे स्वार्थपरा भवन्ति खलु मां त्रातुं न केऽपि क्षमाः ।  
दूतेभ्यो यमचोदितेभ्य इह तु त्वामन्तरा शङ्कर  
त्राहि त्वं करुणातरङ्गितदृशा शम्भो दयाम्भोनिधे ॥ ९ ॥  
  
॥ शम्भुस्तोत्रं सम्पूर्णम् ॥  
  
  
  
  
Encoded by Sridhar Seshagiri seshagir at engineering.sdsu.edu  
  
