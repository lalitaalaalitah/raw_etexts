---
Author: Traditional
Category: aShTaka, shiva
File name: shivaaShTakam.itx
Indexextra: (version 2 prabhumIshamanIsham)
Language: Sanskrit
Latest update: September 25, 2004
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivaaShTakam
Transliterated by: Ravin Bhalekar ravibhalekar at hotmail.com
engtitle: shivAShTakam
itxtitle: shivAShTakam 2
title: शिवाष्टकम् २

---
  
 श्रीशिवाष्टकम् २   
  
श्रीगणेशाय नमः ।  
प्रभुमीशमनीशमशेषगुणं गुणहीनमहीश-गलाभरणम् ।  
रण-निर्जित-दुर्ज्जयदैत्यपुरं प्रणमामिशिवं शिवकल्पतरुम् ॥ १॥  
  
गिरिराज सुतान्वित-वाम तनुं तनु-निन्दित-राजित-कोटीविधुम् ।  
विधि-विष्णु-शिवस्तुत-पादयुगं प्रणमामिशिवं शिवकल्पतरुम् ॥ २॥  
  
शशिलाञ्छित-रञ्जित-सन्मुकुटं कटिलम्बित-सुन्दर-कृत्तिपटम् ।  
सुरशैवलिनी-कृत-पूतजटं प्रणमामिशिवं शिवकल्पतरुम् ॥ ३॥  
  
नयनत्रय-भूषित-चारुमुखं मुखपद्म-पराजित-कोटिविधुम् ।  
विधु-खण्ड-विमण्डित-भालतटं प्रणमामिशिवं शिवकल्पतरुम् ॥ ४॥  
  
वृषराज-निकेतनमादिगुरुं गरलाशनमाजि विषाणधरम् ।  
प्रमथाधिप-सेवक-रञ्जनकं प्रणमामिशिवं शिवकल्पतरुम् ॥ ५॥  
  
मकरध्वज-मत्तमतङ्गहरं करिचर्म्मगनाग-विबोधकरम् ।  
वरदाभय-शूलविषाण-धरं प्रणमामिशिवं शिवकल्पतरुम् ॥ ६॥  
  
जगदुद्भव-पालन-नाशकरं कृपयैव पुनस्त्रय रूपधरम् ।  
प्रिय मानव-साधुजनैकगतिं प्रणमामिशिवं शिवकल्पतरुम् ॥ ७॥  
  
न दत्तन्तु पुष्पं सदा पाप चित्तैः पुनर्जन्म दुःखात् परित्राहि शम्भो ।  
भजतोऽखिल दुःख समूह हरं प्रणमामिशिवं शिवकल्पतरुम् ॥ ८॥  
  
॥ इति शिवाष्टकं सम्पूर्णम् ॥  
  
  
Encoded and proofread by Ravin Bhalekar ravibhalekar@hotmail.com  
  
