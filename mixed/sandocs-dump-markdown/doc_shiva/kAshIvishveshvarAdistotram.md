---
Category: shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: kAshIvishveshvarAdistotram.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shrIkAshIvishveshvarAdistotram
engtitle: shrIkAshIvishveshvarAdistotram
itxtitle: kAshIvishveshvarAdistotram
title: काशीविश्वेश्वरादिस्तोत्रम्

---
  
 श्रीकाशीविश्वेश्वरादिस्तोत्रम्   
  
श्रीगणेशाय नमः ॥  
  
नमः श्रीविश्वनाथाय देववन्द्यपदाय ते ।  
काशीशेशावतारे मे देवदेव ह्युपादिश ॥ १॥  
  
मायाधीशं महात्मानं सर्वकारणकारणम् ।  
वन्दे तं माधवं देवं यः काशीं चाधितिष्ठति ॥ २॥  
  
वन्दे तं धर्मगोप्तारं सर्वगुह्यार्थवेदिनम् ।  
गणदेवं ढुण्ढिराजं तं महान्तं स्वविघ्नहम् ॥ ३॥  
  
भारं वोढुं स्वभक्तानां यो योगं प्राप्त उत्तमम् ।  
तं सढुण्ढिं दण्डपाणिं वन्दे गङ्गातटस्थितम् ॥ ४॥  
  
भैरवं दंष्ट्राकरालं भक्ताभयकरं भजे ।  
दुष्टदण्डशूलशीर्षधरं वामाध्वचारिणम् ॥ ५॥  
  
श्रीकाशीं पापशमनीं दमनीं दुष्टचेतसः ।  
स्वनिःश्रेणिं चाविमुक्तपुरीं मर्त्यहितां भजे ॥ ६॥  
  
नमामि चतुराराध्यां सदाऽणिम्नि स्थितिं गुहाम् ।  
श्रीगङ्गे भैरवीं दूरीकुरु कल्याणि यातनाम् ॥ ७॥  
  
भवानि रक्षान्नपूर्णे सद्वर्णितगुणेऽम्बिके ।  
देवर्षिवन्द्याम्बुमणिकर्णिकां मोक्षदां भजे ॥ ८॥  
  
इति काशीविश्वेश्वरादिस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
