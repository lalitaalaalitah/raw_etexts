---
Category: kavacha, shiva
Description-comments: brahmavaivartapurANa brahmakhaNDaM adhyAya 19 shloka 39-54
File name: bANeshvarakavachaBVP.itx
Language: Sanskrit
Latest update: January 25, 2013
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: bANeshvara evaM sa.nsArapAvana kavachaM brahmavaivarta purANAntargatam
Transliterated by: PSA Easwaran psaeaswaran at gmail.com
engtitle: Baneshvara or Sansarapavana kavacha from Brahmavaivarta Purana
itxtitle: bANeshvara vA sa.nsArapAvanakavacham (brahmavaivartapurANAntargatam)
title: बाणेश्वर वा संसारपावनकवचम् (ब्रह्मवैवर्तपुराणान्तर्गतम्)

---
  
 बाणेश्वर अथवा संसारपावनकवचं ब्रह्मवैवर्त पुराणान्तर्गतम्   
  
शिवस्य कवचं स्तोत्रं श्रूयतामिति शौनक ।  
वसिष्ठेन च यद्दत्तं गन्धर्वाय च यो मनुः ॥ ३९॥  
  
ओं नमो भगवते शिवाय स्वाहेति च मनुः ।  
दत्तो वसिष्ठेन पुरा पुष्करे कृपया विभो ॥ ४०॥  
  
अयं मन्त्रो रावणाय प्रदत्तो ब्रह्मणा पुरा ।  
स्वयं शम्भुश्च बाणाय तथा दुर्वाससे पुरा ॥ ४१॥  
  
मूलेन सर्वं देयं च नैवेद्यादिकमुत्तमम् ।  
ध्यायेन्नित्याधिकं ध्यानं वेदोक्तं सर्वसम्मतम् ॥ ४२॥  
  
ॐ नमो महादेवाय ।  
  
बाण उवाच ।  
महेश्वर महाभाग कवचं यत् प्रकाशितम् ।  
संसारपावनं नाम कृपया कथय प्रभो ॥ ४३॥  
  
महेश्वर उवाच ।  
शृणु वक्ष्यामि हे वत्स कवचं परमाद्भुतम् ।  
अहं तुभ्यं प्रदास्यामि गोपनीयं सुदुर्लभम् ॥ ४४॥  
  
पुरा दुर्वाससे दत्तं त्रैलोक्यविजयाय च ।  
ममैवेदं च कवचं भक्त्या यो धारयेत् सुधीः ॥ ४५॥  
  
जेतुं शक्नोति त्रैलोक्यं भगवन्नवलीलया ।  
संसारपावनस्यास्य कवचस्य प्रजापतिः ॥ ४६॥  
  
ऋषिश्च्छन्दश्च गायत्री देवोऽहं च महेश्वरः ।  
धर्मार्थकाममोक्षेषु विनियोगः प्रकीर्तितः ॥ ४७॥  
  
पञ्चलक्षजपेनैव सिद्धिदं कवचं भवेत् ।  
यो भवेत् सिद्धकवचो मम तुल्यो भवेद्भुवि ।  
तेजसा सिद्धियोगेन तपसा विक्रमेण च ॥ ४८॥  
  
शम्भुर्मे मस्तकं पातु मुखं पातु महेश्वरः ।  
दन्तपङ्क्तिं नीलकण्ठोऽप्यधरोष्ठं हरः स्वयम् ॥ ४९॥  
  
कण्ठं पातु चन्द्रचूडः स्कन्धौ वृषभवाहनः ।  
वक्षःस्थलं नीलकण्ठः पातु पृष्ठं दिगम्बरः ॥ ५०॥  
  
सर्वाङ्गं पातु विश्वेशः सर्वदिक्षु च सर्वदा ।  
स्वप्ने जागरणे चैव स्थाणुर्मे पातु सन्ततम् ॥ ५१॥  
  
इति ते कथितं बाण कवचं परमाद्भुतम् ।  
यस्मै कस्मै न दातव्यं गोपनीयं प्रयत्नतः ॥ ५२॥  
  
यत् फलं सर्वतीर्थानां स्नानेन लभते नरः ।  
तत् फलं लभते नूनं कवचस्यैव धारणात् ॥ ५३॥  
  
इदं कवचमज्ञात्वा भजेन्मां यः सुमन्दधीः ।  
शतलक्षप्रजप्तोऽपि न मन्त्रः सिद्धिदायकः ॥ ५४॥  
  
इति श्रीब्रह्मवैवर्ते शङ्करकवचं समाप्तम् ।  
  
  
brahmavaivartapurANa brahmakhaNDaM adhyAya 19 shloka 39-54  
  
Encoded and proofread by  
PSA Easwaran psaeaswaran at gmail.com  
  
