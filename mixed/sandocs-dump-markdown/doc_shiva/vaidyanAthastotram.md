---
Acknowledge-Permission: http://kshetrayaatra.blogspot.com
Category: shiva
File name: vaidyanAthastotram.itx
Language: Sanskrit
Latest update: July 27, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vaidyanAthastotram
engtitle: vaidyanAthastotram
itxtitle: vaidyanAthastotram
title: वैद्यनाथस्तोत्रम्

---
  
 श्रीवैद्यनाथस्तोत्रम्   
अचिकित्सचिकित्साय आद्यन्तरहिताय च ।  
सर्वलोकैकवन्द्याय वैद्यनाथाय ते नमः ॥ १॥  
  
अप्रेमेयाय महते सुप्रसन्नमुखाय च ।  
अभीष्टदायिने नित्यं वैद्यनाथाय ते नमः ॥ २॥  
  
मृत्युञ्जयाय शर्वाय मृडानीवामभागिने ।  
वेदवेद्याय रुद्राय वैद्यनाथाय ते नमः ॥ ३॥  
  
श्रीरामभद्रवन्द्याय जगतां हितकारिणे ।  
सोमार्धधारिणे नित्यं वैद्यनाथाय ते नमः ॥ ४॥  
  
नीलकण्ठाय सौमित्रिपूजिताय मृडाय च ।  
चन्द्रवह्न्यर्कनेत्राय वैद्यनाथाय ते नमः ॥ ५॥  
  
शिखिवाहनवन्द्याय सृष्टिस्थित्यन्तकारिणे ।  
मणिमन्त्रौषधीशाय वैद्यनाथाय ते नमः ॥ ६॥  
  
गृध्रराजाभिवन्द्याय दिव्यगङ्गाधराय च ।  
जगन्मयाय शर्वाय वैद्यनाथाय ते नमः ॥ ७॥  
  
कुजवेदविधीन्द्राद्यैः पूजिताय चिदात्मने ।  
आदित्यचन्द्रवन्द्याय वैद्यनाथाय ते नमः ॥ ८॥  
  
वेदवेद्य कृपाधार जगन्मूर्ते शुभप्रद ।  
अनादिवैद्य सर्वज्ञ वैद्यनाथ नमोऽस्तु ते ॥ ९॥  
  
गङ्गाधर महादेव चन्द्रवह्न्यर्कलोचन ।  
पिनाकपाणे विश्वेश वैद्यनाथ नमोऽस्तु ते ॥ १०॥  
  
वृषवाहन देवेश अचिकित्सचिकित्सक ।  
करुणाकर गौरीश वैद्यनाथ नमोऽस्तु ते ॥ ११॥  
  
विधिविष्णुमुखैर्देवैरर्च्यमानपदाम्बुज ।  
अप्रमेय हरेशान वैद्यनाथ नमोऽस्तु ते ॥ १२॥  
  
रामलक्ष्मणसूर्येन्दुजटायुश्रुतिपूजित ।  
मदनान्तक सर्वेश वैद्यनाथ नमोऽस्तु ते ॥ १३॥  
  
प्रपञ्चभिषगीशान नीलकण्ठ महेश्वर ।  
विश्वनाथ महादेव वैद्यनाथ नमोऽस्तु ते ॥ १४॥  
  
उमापते लोकनाथ मणिमन्त्रौषधेश्वर ।  
दीनबन्धो दयासिन्धो वैद्यनाथ नमोऽस्तु ते ॥ १५॥  
  
त्रिगुणातीत चिद्रूप तापत्रयविमोचन ।  
विरूपाक्ष जगन्नाथ वैद्यनाथ नमोऽस्तु ते ॥ १६॥  
  
भूतप्रेतपिशाचादेरुच्चाटनविचक्षण ।  
कुष्ठादिसर्वरोगाणां संहर्त्रे ते नमो नमः ॥ १७॥  
  
जाड्यन्धकुब्जादेर्दिव्यरूपप्रदायिने ।  
अनेकमूकजन्तूनां दिव्यवाग्दायिने नमः ॥ १८॥  
  
इति श्रीवैद्यनाथस्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
