---
Author: sadAshivabrahmendra
Category: varNamAlA, shiva, sadAshivabrahmendra
File name: navarNamAlA.itx
Language: Sanskrit
Latest update: June 22, 2004
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: navavarNamAlA
Transliterated by: N.Balasubramanian bbalu at satyam.net.in
engtitle: navavarNamAlA
itxtitle: navavarNamAlA
title: नववर्णमाला

---
  
 नववर्णमाला   
  
                  ॥श्रीः॥  
  
   ॥ श्री सदाशिवब्रह्मेन्द्रविरचिता ॥  
  
ओङ्कारैकनिरूप्यं पङ्कजभवनादिभावितपदाब्जम् ।  
किङ्करकैरवशशिनं शङ्करमेकं कलये॥ १ ॥  
  
ऐन्द्रं पदमपि मनुते नैव वरं यस्य पदरजःस्पर्शात् ।  
सान्द्रसुखोदधिमेकं चन्द्रकलोत्तंसमीशमासेवे॥ २ ॥  
  
नागेशकृत्तिवसनं वागीशाद्यैकवन्दिताङ्घ्रियुगम् ।  
भोगीशभूषिताङ्गं भागीकृतसर्वमङ्गलं नौमि॥ ३ ॥  
  
नगराजशिखरवासिनं अगजामुखकुमुदकौमुदीनिकरम् ।  
गगनशिरोरुहमेकं निगमशिरस्तन्त्रविदितमवलम्बे॥ ४ ॥  
  
मन्दस्मितलसदाननं इन्दुकलोत्तंसमम्बिकासचिवम् ।  
कन्दर्पकोटिशतगुण-सुन्दरदिव्याकृतिं शिवं वन्दे॥ ५ ॥  
  
मस्तक नम कमलाङ्घ्रिं संस्तुहि भो वाणि वरगुणोदारम् ।  
हस्तयुगार्चय शर्वं स्वस्थो निवसामि निजमहिम्न्यमुना॥ ६ ॥  
  
क्लिन्नेक्षणमतिकृपया सन्नुतमहिमानमागमशिरोभिः ।  
तं नौमि पार्वतीशं पन्नगवरभूषणोज्ज्वलकराब्जम्॥ ७ ॥  
  
वटविटपिनिकटनिलयं कुटिलजटाघटितहिमकरोदारम् ।  
कटिलसितकरटिकृत्तिं निटिलाम्बकमेकमालम्बे॥९ ॥  
  
वामाङ्ककलितकान्तं कामान्तकमादिदैवतं दान्तम् ।  
भूमानन्दघनं तद्धाम किमप्यन्तरान्तरं भाति॥ १० ॥  
  
यदपाङ्गितात्प्रबोधात्पदमलभेऽखण्डितात्ममात्रमहम् ।  
सदयं साम्बशिवं तं मदनान्तकमादिदैवतं नौमि॥ ११ ॥  
  
सौस्नातिकममृतजलैः सुस्मितवदनेन्दुसमुदितदिगन्तम् ।  
संस्तुतममरगणैस्तं निस्तुलमहिमानमानतोऽस्मि शिवम्॥ १२ ॥  
  
नववर्णमालास्तुतिमेतामादिदेशिकेन्द्रस्य ।  
धारयतः स्याद्भुक्तिः सकलकलावाप्तिरथ परा मुक्तिः॥ १३ ॥  
  
॥ इति श्री सदाशिवब्रह्मेन्द्रविरचिता नववर्णमाला सम्पूर्णा॥  
  
  
Endoded by N. Balasubramanian bbalu@satyam.net.in  
  
