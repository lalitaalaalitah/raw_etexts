---
Author: Pushpa Srivatsan
Category: shiva, puShpAshrIvatsan
File name: naTarAjastavaH.itx
Language: Sanskrit
Latest update: September 25, 2017
Location: doc_shiva
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali 2017
Subject: philosophy/hinduism/religion
Sublocation: shiva
Text title: naTarAjastavaH
Texttype: svara
Transliterated by: N V Vathsan nvvathsan at gmail.com
engtitle: naTarAjastavaH
itxtitle: naTarAjastavaH (puShpA shrIvatsena virachitaH)
title: नटराजस्तवः (पुष्पा श्रीवत्सेन विरचितः)

---
  
 श्रीनटराजस्तवः   
  
                ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
        श्रीनटराजस्तवः ।  
ॐ नटराजाय विद्महे । नटानन्दाय धीमहि ।  
तन्नः शिवः प्रचोदयात् ॥  
  
नमः शिवाय रुद्राय उमापाय नमो नमः ।  
आनन्दताण्डवानन्दनटराजाय ते नमः ॥ १॥  
  
चिदम्बरप्रनृत्यकं चिदात्मबोधनर्तनम् ।  
नदत्पदस्थझङ्कृतं सदात्मलीनताण्डवम् ॥ २॥  
  
सुताललास्यलासकं सुवक्त्रगारसस्वरम् ।  
सुकाव्यलासरासकं सभव्यनृत्यताण्डवम् ॥ ३॥  
  
सुनादनन्दताण्डवं चिदग्निमण्डलावृतम् ।  
प्रकृत्यनुप्रवेशनं प्रकाशमण्डलं भवम् ॥ ४॥  
  
झणत्करस्थडामरं करान्यपावकज्वलम् ।  
वराभयप्रदोत्करं करस्फुरत्सुकाञ्चनम् ॥ ५॥  
  
पदोत्थितं सुताण्डवं मृगारिचर्ममध्यमम् ।  
सुवर्णलासवासनं नटप्रडीनवासनम् ॥ ६॥  
  
गलप्रलाससर्पकं सुकर्णलासकुण्डलम् ।  
स्मितोष्ठरञ्जनं मृडं सुनेत्रदीप्तिनर्तनम् ॥ ७॥  
  
ललाटनेत्रशिक्षकं अलीकभस्मलेपनम् ।  
जटार्धचन्द्रशोभनं जटाहिमण्डलं हरम् ॥ ८॥  
  
सुमौलिगङ्गिकानटं सुगङ्गिकाहिमप्रियम् ।  
हिमाम्बुवर्षगङ्गिकं नटोल्लसत्सुगङ्गिकम् ॥ ९॥  
  
नमामि तं नटप्रियं नमामि चित्सभेश्वरम् ।  
नमामि सृष्टिमण्डलं नमाम्युमामहेश्वरम् ॥ १०॥  
  
उमेश्वराय मङ्गलं नटोत्तमाय मङ्गलम् ।  
सुताण्डवाय मङ्गलं चिदम्बराय मङ्गलम् ॥ ११॥  
  
शिवस्य ताण्डवस्तवं गुरुप्रसादकीर्तितम् ।  
विकासपुष्पवासनं भवापहं भगप्रदम् ॥ १२॥  
  
शिवस्य सत्कृपालयं सुगालयं मनोलयम् ।  
सदा पठेद् वरप्रदं सदा सुमङ्गलावहम् ॥ १३॥  
  
मङ्गलं चित्सभेशाय शक्तिनाथाय मङ्गलम् ।  
मङ्गलं नटराजाय त्यागराजाय मङ्गलम् ॥ १४॥  
  
त्यागराजगुरुस्वामिशिष्यापुष्पाप्रकीर्तितम् ।  
नटराजस्तवस्तोत्रं नटराजकृपावहम् ॥ १५॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतः  
श्रीनटराजस्तवः गुरौ समर्पितः ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
