---
Author: Adi Shankaracharya
Category: aShTaka, shiva, shankarAchArya
File name: shivAShTakam3.itx
Indexextra: (version 3 tasmai namaH)
Language: Sanskrit
Latest update: January 23, 2010
Location: doc_shiva
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivAShTakam 3
Transliterated by: DPD
engtitle: shivAShTakam 3 by Adi ShankarAcharya
itxtitle: shivAShTakam 3
title: शिवाष्टकम् ३

---
  
 श्रीशिवाष्टकम् ३   
  
तस्मै नमः परमकारणकारणाय   
दीप्तोज्ज्वलज्वलितपिङ्गललोचनाय ॥  
  
नागेन्द्रहारकृतकुण्डलभूषणाय  
ब्रह्मेन्द्रविष्णुवरदाय नमः शिवाय ॥ १॥  
  
श्रीमत्प्रसन्नशशिपन्नगभूषणाय  
शैलेन्द्रजा वदन चुम्बितलोचनाय ॥  
  
कैलासमन्दिरमहेन्द्रनिकेतनाय  
लोकत्रयार्तिहरणाय नमः शिवाय ॥ २॥  
  
पद्मावदातमणिकुण्डलगोवृषाय  
कृष्णागरुप्रचुरचन्दनचर्चिताय ॥  
  
भस्मानुषक्तविकचोत्पलमल्लिकाय  
नीलाब्जकण्ठसदृशाय नमः शिवाय ॥ ३॥  
  
लम्बत्सपिङ्गल जटामुकुटोत्कटाय  
दंष्ट्राकरालविकटोत्कटभैरवाय ॥  
  
व्याघ्राजिनाम्बरधराय मनोहराय  
त्रैलोक्यनाथ नमिताय नमः शिवाय ॥ ४॥  
  
दक्षप्रजापतिमहामखनाशनाय  
क्षिप्रं महात्रिपुरदानवघातनाय ॥  
  
ब्रह्मोर्जितोर्ध्वगकरोटिनिकृन्तनाय  
योगाय योगनमिताय नमः शिवाय ॥ ५॥  
  
संसारसृष्टिघटनापरिवर्तनाय  
रक्षः पिशाचगणसिद्धसमाकुलाय ॥  
  
सिद्धोरगग्रह गणेन्द्रनिषेविताय  
शार्दूल चर्मवसनाय नमः शिवाय ॥ ६॥  
  
भस्माङ्गरागकृतरूपमनोहराय  
सौम्यावदातवनमाश्रितमाश्रिताय ॥  
  
गौरीकटाक्षनयनार्ध निरीक्षणाय  
गोक्षीरधारधवलाय नमः शिवाय ॥ ७॥  
  
आदित्यसोमवरुणानिलसेविताय  
यज्ञाग्निहोत्रवरधूमनिकेतनाय ॥  
  
ऋक्सामवेदमुनिभिः स्तुतिसंयुताय  
गोपाय गोपनमिताय नमः शिवाय ॥ ८॥  
  
शिवाष्टकमिदं पुण्यं यः पठेत् शिवसन्निधौ  
शिवलोकमवाप्नोति शिवेन सह मोदते ॥  
  
श्री शङ्कराचार्यकृतं शिवाष्टकं सम्पूर्णम् ।  
  
  
  
Encoded and proofread by DPD  
  
