---
Author: Sadashivendra Sarasvati
Category: shiva, major_works, sadAshivabrahmendra, dhyAnam
File name: dakShiNAmUrtidhyAnam.itx
Indexextra: (Scan)
Language: Sanskrit
Latest update: December 2, 2018
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: dakShiNAmUrtidhyAnam
engtitle: dakShiNAmUrtidhyAnam
itxtitle: dakShiNAmUrtidhyAnam (sadAshivendravirachitam)
title: दक्षिणामूर्तिध्यानम् (सदाशिवेन्द्रविरचितम्)

---
  
 श्रीदक्षिणामूर्तिध्यानम्   
वटस्याधः कञ्चित्करकमलचिन्मुद्रमचलं  
     निटालाक्षं सूक्ष्मं पुनिवरगणासेव्यचरणम् ।  
चिदानन्दाकारं मदनहरमापूर्णममलं  
     सदा ध्यायेदन्तः परमशिवमाचार्यवपुषम् ॥ १॥  
  
कैलासशिखरे रम्ये कमनीयमणिप्रभे ।  
वटद्रुमतटे नित्यं निवसन्तं जगद्गुरुम् ॥ २॥  
  
दक्षिणामूर्तिमीशानं दधतं मौनमुत्तमम् ।  
व्यालम्बितजटाकोटिघटितार्धकलाधरम् ॥ ३॥  
  
फालभूतिलकीभूतरुचिराम्भोजलोचनम् ।  
कारुण्यरसपूरैकपूरिताक्षियुगाम्बुजम् ॥ ४॥  
  
शुक्तिकाकारसङ्काशकर्णद्वन्द्वपुटोज्ज्वलम् ।  
मणिदर्पणदर्पघ्नकपोलफलकप्रभम् ॥ ५॥  
  
नवचम्पकपुष्पाभनासादण्डाविराजितम् ।  
दरहासलसन्मुग्धमुखोन्निद्रसरोरुहम् । ६॥  
  
दाडिगीवीजसन्दोहसन्देहदरदावलिम् ।  
बिम्बसम्भ्रमधिकारिमधुराधरमञ्जुलम् ॥ ७॥  
  
ग्रीवोदारश्रियोदस्तकम्बुसौभाग्यसन्ततिम् ।  
श्रितकल्पलतीभूतभुजवल्लीचतुष्टयम् । ८॥  
  
विद्यामुद्राक्षमालैकलसत्पाणियुगाम्बुजम् ।  
वीणापुस्तोज्ज्वलोद्दामकरद्वन्द्वसरोरुहम् ॥ ९॥  
  
विगढजन्नुविभ्राजिविपुलोत्तुङ्गवक्षसम् ।  
आवर्तनाभिसुभगं त्रिवलीललितोदरम् ॥ १०॥  
  
विशङ्कटकटिश्रोणिकरभोरुद्वयोज्ज्वलम् ।  
चारुजानुयुगं वल्गुजङ्घायुगलरञ्जितम् ॥ ११॥  
  
गूढगुल्फारुणनखव्रातदीधितिशोभितम् ।  
दशाङ्गुलीदलोदारपदद्वन्द्वसरोरुहम् ॥ १२॥  
  
दक्षिणोरूपरिन्यस्तसव्यपादाम्बुसम्भवम् ।  
अपसव्यपदाम्भोजभञ्जितापस्मरं परम् ॥ १३॥  
  
योगपट्टाभिरामं तं योगिवृन्दनिषेवितम् ।  
पाटीरकुन्दचन्द्राभपाण्डराङ्गैकभासुरम् ॥ १४॥  
  
चन्दनागरुकर्पूरचर्चितावयवोज्ज्वलम् ।  
मन्दारचम्पकाशोकमल्लिकादामभूषितम् ॥ १५॥  
  
तटिद्वलयसङ्काशमणिकुण्डलमण्डितम् ।  
कटकाङ्गदकेयूरहारग्रैवेयकोज्ज्वलम् ॥ १६॥  
  
प्रत्युप्तदिव्यमाणिक्यप्रस्फुरन्मेखलावृतम् ।  
कलनिस्वनमञ्जीरपदकङ्कणरञ्जितम् ॥ १७॥।  
  
त्रैलोक्याद्भुतसौन्दर्यपरिपाकमनोहरम् ।  
कन्दर्पकोटिलावण्यगर्वनिर्वापणाकृतिम् ॥ १८॥  
  
कञ्जासनमहेन्द्रादिकलिताङ्घ्रिसरोरुहम् ।  
देवकिन्नरगन्धर्वसंस्तुतोदारवैभवम् ॥ १९॥  
  
सकृत्प्रपन्नलोकौघसरोरुहदिवाकरम् ।  
संसाराशीविषालीमृतसञ्जीवनौषधम् ॥ २०॥  
  
परमाद्वैतविज्ञानमहोदधिसुधाकरम् ।  
अज्ञानध्वान्तसन्तानमार्तण्डोदारमण्डलम् ॥ २१॥  
  
अनन्तभवकान्तारदहनोग्रदवानलम् ।  
मोहानललसज्जालाजालकीलालसागरम् ॥ २२॥  
  
संसारसौरसन्तापसन्तप्तोदारभूरुहम् ।  
पञ्चाक्षरदलोल्लासिप्रणवाम्बुजषट्पदम् ॥ २३॥  
  
षट्त्रिंशत्तत्त्वसोपानस्वात्मप्रासादभूपतिम् ।  
दक्षाध्वरविभेत्तारं शिक्षितान्धकदुःस्थितिम् ॥ २४॥  
  
दारितान्तकदौरात्म्यं दलितासुरसन्ततिम् ।  
लीलाविजितकन्दर्पं हालाहलधरं हरम् ॥ २५॥  
  
पालिताखिलभक्तौघं वेलातीतगुणार्णवम् ।  
भृङ्गावलीकालकण्ठं मङ्गलाधारमद्भुतम् ॥ २६॥  
  
गङ्गाधरं वृषारूढं सङ्गीतरसशेवधिम् ।  
भस्मोद्धूलितसर्वाङ्गं भवरोगभिषग्वरम् ॥ २७॥  
  
भवानीभावनागम्यं भक्तचित्तापहारिणम् ।  
नासाञ्चलहिताब्जाक्षं नागाभरणभूषितम् ॥ २८॥  
  
वसानं चर्म वैयाघ्रं वैराग्यभरमन्थरम् ।  
वीणानादानुसन्धानविकसद्वदनाम्बुजम् ॥ २९॥  
  
विश्वातीतसुखाम्भोजविलसद्भ्रमराप्रियम् ।  
संसारसर्पसन्दष्टजनजाङ्गलिकोत्तमम् ॥ ३०॥  
  
महादेवं महात्मानं महायोगीश्वरेश्वरम् ।  
शाश्वतैश्वर्यसम्पूर्णं शङ्करं लोकशङ्करम् ॥ ३१॥  
  
कारणं जगतामेकमनेकाकारभासुरम् ।  
कालत्रयापरिच्छेद्यं कारकग्रामवर्जितम् ॥ ३२॥  
  
निःसीमपरमानन्दनिजधामनि संस्थितम् ।  
निगमान्तैकसंसिद्धशुद्धविद्यैकगोचरम् ॥ ३३॥  
  
अविद्याकार्यनिर्मुक्तमवाङ्मनसगोचरम् ।  
अद्वयानन्दविज्ञानघनं परमपावनम् ॥ ३४॥  
  
आदिमध्यान्तरहितमपोहितगुणत्रयम् ।  
अवेद्यं जगतां हृद्यमान्तरान्तरमव्ययम् ॥ ३५॥  
  
निरवद्यं निराभासं निष्क्रियं निरुपप्लवम् ।  
निर्विकल्पं निरातङ्कं निःसङ्गं निःसमीहितम् ॥ ३६॥  
  
निस्त्रैगुण्यफलं किञ्चिन्निर्वाणसुखसागरम् ।  
निर्द्वन्द्वानन्दसन्दोहमसन्देहमनूपमम् ॥ ३७॥  
  
निर्गुणं निष्कलं नित्यं निर्विकारं निरञ्जनम् ।  
नीरागं निरुपासङ्गं निरहङ्कारमक्षरम् ॥ ३८॥  
  
निष्प्रपञ्चं निरालम्बं निराकारं निराश्रयम् ।  
अवबोधरसैकात्म्यं ध्यायेदादिमदेशिकम् ॥ ३९॥  
  
इति श्रीदक्षिणामूर्तिध्यानं परमपावनम् ।  
पुत्रपौत्रायुरारोग्यमहासम्पत्प्रदायकम् ॥ ४०॥  
  
चतुःषष्टिकलाविद्याप्रदं पापप्रणाशनम् ।  
अणिमादिमहासिद्धिविधानचतुरं शुभम् ॥ ४१॥  
  
क्षयगुल्मप्रमेहादिव्याधीनामेकभेषजम् ।  
भक्तिज्ञानविरक्तीनां निदानं मुक्तिसाधनम् ॥ ४२॥  
  
यः पठेच्छृणुयाद्वापि नित्यं भक्तिसमन्वितः ।  
स यथोक्तफलान्यादौ लब्ध्वा मुक्तो भवेद्ध्रुवम् ॥ ४३॥  
  
ब्रह्मादिदेववन्द्याय सर्वलोकाश्रयाय ते ।  
दक्षिणामूर्तिरूपाय शङ्कराय नमो नमः ॥ ४४॥  
  
शरणं तरुणेन्दुशेखरः शरणं मे गिरिराजकन्यका ।  
शरणं पुनरेव तावुभौ शरणं नान्यदुपैमि दैवतम् ॥ ४५॥  
  
इति श्रीसदाशिवेन्द्रसरस्वत्या विरचितं श्रीदक्षिणामूर्तिध्यानं सम्पूर्णम् ।  
  
॥ हरिः ॐ ॥  
  
  
Proofread by Sunder Hattangadi sunderh at hotmail.com  
  
