---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: shiva
Description/comments: rudrayAmale uttaratantre 2 bhairava bhairavI sa.nvAde
File name: rudramRRityunjayastotram.itx
Language: Sanskrit
Latest update: February 16, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Text title: Rudramrityunjaya Stotram
Texttype: stotra
Transliterated by: staff of Muktabodha.org Mark S.G. Dyczkowski
engtitle: rudramRRityunjayastotram
itxtitle: rudramRityunjayastotram (rudrayAmalAntargatam)
title: रुद्रमृइत्युञ्जयस्तोत्रम् (रुद्रयामलान्तर्गतम्)

---
  
 रुद्रमृत्युञ्जयस्तोत्रम्   
अथाष्टचत्त्वारिंशः पटलः  
आनन्दभैरव उवाच  
श्रुतं च साधनं पुण्यं महारुद्रस्य सुन्दरि ।  
मणिपूरे प्रकाशञ्च कथितं ज्ञाननिर्णयम् ॥ ४८-१॥  
  
अकस्मात् सिद्धिसम्पत्तिं नुतिं वद महाप्रियाम् ।  
यस्य श्रवणमात्रेण पाठेन योगिनीवशम् ॥ ४८-२॥  
  
श्रीआनन्दभैरवी उवाच  
परमानन्ददेवेश योगानामधिप प्रभो ।  
स्तोत्रं रुद्रस्य वक्ष्यामि सारात्सारं परात्परम् ॥ ४८-३॥  
  
यज्ज्ञात्वा योगिनः सर्वे षट्चक्रपरिभेदकाः ।  
आकाशगामिनः सर्वेर्स्वगमोक्षाभिलाषुकाः ॥ ४८-४॥  
  
महादेवसमाः सर्वे देवाश्च स्वर्गभोगिनः ।  
सर्वरक्षाकरं स्तोत्रं ये पठन्ति निरन्तरम् ॥ ४८-५॥  
  
ते यान्ति ब्रह्मसदनं सिद्धमुख्या महीतले ॥ ४८-६॥  
  
ॐ भजामि शम्भुं सुखमोक्षहेतुं  
     रुद्रं महाशक्तिसमाकुलाङ्गम् ।  
रौद्रात्मकं चारुहिमांशुशेखरम् ।  
     कालं गणेशं सुमुखाय शङ्करम् ॥ ४८-७॥  
  
मृत्युञ्जयं जीवनरक्षकं परं  
     शिवं परब्रह्मशरीरमङ्गलम् ।  
हिमांशुकोटिच्छविमादधानं  
     भजामि पद्मद्वयमध्यसंस्थितम् ॥ ४८-८॥  
  
सर्वात्मकं कामविनाशमूलम् ।  
     तं चन्द्रचूडं मणिपूरवासिनम् ।  
चतुर्भुजं ज्ञानसमुद्रयाढ्यं  
     पाशं मृगाक्षं गुणसूत्रव्याप्तम् ॥ ४८-९॥  
  
धरामयं तेजसमिन्दुकोटिं  
     वायुं जलेशं गगनात्मकं परम् ।  
भजामि रुद्रं कुललाकिनीगतं  
     सर्वाङ्गयोगं जयदं सुरेश्वरम् ॥ ४८-१०॥  
  
शुक्रं महाभीमनयं पुराणं  
     प्राणात्मकं व्याधिविनाशमूलम् ।  
यज्ञात्मकं कामनिवारणं गुरुं  
     भजामि विश्वेश्वरशङ्करं शिवम् ॥ ४८-११॥  
  
वेदागमानामतिमूलदेशं  
     तदुद्भवं भद्रहितं परापरम् ।  
कालान्तकं ब्रह्मसनातनप्रियं  
     भजामि शम्भुं गगनादिरूढम् ॥ ४८-१२॥  
  
शिवागमं शब्दमयं विभाकरं  
     भास्वत्प्रचण्डानलविग्रहं ग्रहम् ।  
ग्रहस्थितं ज्ञानकरं करालं  
     भजामि शम्भुं प्रकृतीश्वरं हरम् ॥ ४८-१३॥  
  
छायाकरं योगकरं सुखेन्द्रं  
     मत्तं महामत्तकुलोत्सवाढ्यम् ।  
योगेश्वरं योगकलानिधिं विधिम् ।  
     विधानवक्तारमहं भजामि ॥ ४८-१४॥  
  
हेमाचलालङ्कृतशुद्धवेशं  
     वराभयादाननिदानमूलम् ।  
भजामि कान्तं वनमालशोभितं  
     चामूलपद्मामलमालिनं कुलम् ॥ ४८-१५॥  
  
स्वयं पुराणं पुरुषेश्वरं गुरुं  
     मिथ्याभयाह्लादविभाविनं भजे ।  
भावप्रियं प्रेमकलाधरं शिवं  
     गिरीश्वरं चारुपदारविन्दम् ॥ ४८-१६॥  
  
ध्यानप्रियं ज्ञानगभीरयोगं  
     भाग्यास्पदं भाग्यसमं सुलक्षणम् ।  
शूलायुधं शूलविभूषिताङ्गं  
     श्रीशङ्करं मोक्षफलक्रियं भजे ॥ ४८-१७॥  
  
नमो नमो रुद्रगणेभ्य एवं  
     मृत्युञ्जयेभ्यः कुलचञ्चलेभ्यः ।  
शक्तिप्रियेभ्यो विजयादिभूतये  
     शिवाय धन्याय नमो नमस्ते ॥ ४८-१८॥  
  
बाह्यं त्रिशूलं वरसूक्ष्मभावं  
     विशालनेत्रं तनुमध्यगामिनम् ।  
महाविपद् दुःखविनाशबीजं  
     प्रज्ञादयाकान्तिकरं भजामि ॥ ४८-१९॥  
  
पुरान्तकं पूर्णशरीरिणं गुरुं  
     स्मरारिमाद्यं निजतर्कमार्गम् ।  
अनादिदेवं दिवि दोषघातिनं  
     भजामि पञ्चाक्षरपुण्यसाधनम् ॥ ४८-२०॥  
  
दिगग्बरं पद्ममुखं करस्थं  
     स्थितिक्रियायोगनियोजनं भवम् ।  
भावात्मकं भद्रशरीरिणं शिवं  
     भजामि पञ्चाननमर्कवर्णम् ॥ ४८-२१॥  
  
मायामयं पङ्कजदामकोमलं  
     दिग्व्यापिनं दण्डधरं हरेश्वरम् ।  
त्रिपक्षकं त्र्यक्षरबीजभावं  
     त्रिपद्ममूलं त्रिगुणं भजामि ॥ ४८-२२॥  
  
विद्याधरं वेदविधानकार्यं  
     कायागतं नीतनिनादतोषम् ।  
नित्यं चतुर्वर्गफलादिमूलं  
     वेदादिसूत्रं प्रणमामि योगम् ॥ ४८-२३॥  
  
वेदान्तवेद्यं कुलशास्त्रविज्ञं  
     क्रियामयं योगस्वधर्मदानम् ।  
भक्तेश्वरं भक्तिपरायणं वरं  
     भक्तं महाबुद्धिकरं भजाम्यहम् ॥ ४८-२४॥  
  
गतागतं गम्यमगम्यभावं  
     समुल्लसत्कोटिकलावतंसम् ।  
भावात्मकं भावमयं सुखासुखं  
     भजामि भर्गं प्रथमारुणप्रभम् ॥ ४८-२५॥  
  
बिन्दुस्वरूपं परिवादवादिनं  
     मध्याह्नसूर्यायुतसन्निभं नवम् ।  
विभूतिदानं निजदानदानं  
     दानात्मकं तं प्रणमामि देवम् ॥ ४८-२६॥  
  
कुम्भापहं शत्रुनिकुम्भघातिनं  
     दैत्यारिमीशं कुलकामिनीशम् ।  
प्रीत्यान्वितं चिन्त्यमचिन्त्यभावं  
     प्रभाकराह्लादमहं भजामि ॥ ४८-२७॥  
  
त्रिमूर्तिमूलाय जयाय शम्भवे  
     हिताय लोकस्य वपुर्धराय ।  
नमो भयाच्छिन्नविघातिने पते  
     नमो नमो विश्वशरीरधारिणे ॥ ४८-२८॥  
  
तपःफलाय प्रकृतिग्रहाय  
     गुणात्मने सिद्धिकराय योगिने ।  
नमः प्रसिद्धाय दयातुराय  
     वाञ्छाफलोत्साहविवर्धनाय ते ॥ ४८-२९॥  
  
शिवममरमहान्तं पूर्णयोगाश्रयन्तं  
     धरणिधरकराब्जैर्वर्धमानं त्रिसर्गम् ।  
विसम मरणघातं मृत्युपूज्यं जनेशं  
     विधिगणपतिसेव्यं पूजये भावयामि ॥ ४८-३०॥  
  
एतत्स्तोत्रं पठेद् विद्वान् मुनिर्योगपरायणः ।  
नित्यं जगन्नाथगुरुं भावयित्वा पुनः पुनः ॥ ४८-३१॥  
  
मणिपूरे वायुनिष्ठो नित्यं स्तोत्रं पठेद् यदि ।  
जीवन्मुक्तश्च देहान्ते परं निर्वाणमाप्नुयात् ॥ ४८-३२॥  
  
इति श्रीरुद्रयामले उत्तरतन्त्रे महातन्त्रोद्दीपने रुद्रमृत्युञ्जयस्तवनं  
नाम अष्टचत्वारिंशत्तमः पटलः ॥ ४८॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
