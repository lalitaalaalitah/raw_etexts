---
Author: Traditional
Category: shiva, stotra
File name: dakshina2.itx
Indexextra: (info)
Language: Sanskrit
Latest update: March 15, 2001, July 9, 2010
Location: doc_shiva
Proofread by: Subramanian Ganesh sgesh at hotmail.com, Sunder  Hattangadi, Avinsah
  Sathaye
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: daxiNAmUrti stotram 2
Texttype: stotra
Transliterated by: Subramanian Ganesh sgesh at hotmail.com
engtitle: daxiNAmUrti stotram 2
itxtitle: dakShiNAmUrtistotram 2
title: दक्षिणामूर्तिस्तोत्रम् २

---
  
 श्रीदक्ष्निणामूर्तिस्तोत्रम् २   
  
उपासकानां यदुपासनीयमुपात्तवासं वटशाखिमूले ।  
तद्धाम दाक्षिण्यजुषा स्वमूर्त्या जागर्तु चित्ते मम बोधरूपम् ॥ १॥  
  
अद्राक्षमक्षीणदयानिधानमाचार्यमाद्यं वटमूलभागे ।  
मौनेन मन्दस्मितभूषितेन महर्षिलोकस्य तमो नुदन्तम् ॥ २॥  
  
विद्राविताशेषतमोगणेन मुद्राविशेषेण मुहुर्मुनीनाम् ।  
निरस्य मायां दयया विधत्ते देवो महांस्तत्त्वमसीति बोधम् ॥ ३॥  
  
अपारकारुण्यसुधातरङ्गैरपाङ्गपातैरवलोकयन्तम् ।  
कठोरसंसारनिदाघतप्तान्मुनीनहं नौमि गुरुं गुरूणाम् ॥ ४॥  
  
ममाद्यदेवो वटमूलवासी कृपाविशेषात्कृतसन्निधानः ।  
ओङ्काररूपामुपदिश्य विद्यामाविद्यकध्वान्तमपाकरोतु ॥ ५॥  
  
कलाभिरिन्दोरिव कल्पिताङ्गं मुक्ताकलापैरिव बद्धमूर्तिम् ।  
आलोकये देशिकमप्रमेयमनाद्यविद्यातिमिरप्रभातम् ॥ ६॥  
  
स्वदक्षजानुस्थितवामपादं पादोदरालङ्कृतयोगपट्टम् ।  
अपस्मृतेराहितपादमङ्गे प्रणौमि देवं प्रणिधानवन्तम् ॥ ७॥  
  
तत्त्वार्थमन्तेवसतामृषीणां युवाऽपि यः सन्नुपदेष्टुमीष्टे ।  
प्रणौमि तं प्राक्तनपुण्यजालैराचार्यमाश्चर्यगुणाधिवासम् ॥ ८॥  
  
एकेन मुद्रां परशुं करेण करेण चान्येन मृगं दधानः ।  
स्वजानुविन्यस्तकरः पुरस्तादाचार्यचूडामणिराविरस्तु ॥ ९॥  
  
आलेपवन्तं मदनाङ्गभूत्या शार्दूलकृत्त्या परिधानवन्तम् ।  
आलोकये कञ्चन देशिकेन्द्रमज्ञानवाराकरवाडवाग्निम् ॥ १०॥  
  
चारुस्मितं सोमकलावतंसं वीणाधरं व्यक्तजटाकलापम् ।  
उपासते केचन योगिनस्त्वामुपात्तनादानुभवप्रमोदम् ॥ ११॥  
  
उपासते यं मुनयः शुकाद्या निराशिषो निर्ममताधिवासाः ।  
तं दक्षिणामूर्तितनुं महेशमुपास्महे मोहमहार्तिशान्त्यै ॥ १२॥  
  
कान्त्या निन्दितकुन्दकन्दलवपुर्न्यग्रोधमूले वस -  
     न्कारुण्यामृतवारिभिर्मुनिजनं सम्भावयन्वीक्षितैः ।  
मोहध्वान्तविभेदनं विरचयन्बोधेन तत्तादृशा  
     देवस्तत्त्वमसीति बोधयतु मां मुद्रावता पाणिना ॥ १३॥  
  
अगौरगात्रैरललाटनेत्रैरशान्तवेषैरभुजङ्गभूषैः ।  
अबोधमुद्रैरनपास्तनिद्रैरपूर्णकामैरमरैरलं नः ॥ १४॥  
  
दैवतानि कति सन्ति चावनौ नैव तानि मनसो मतानि मे ।  
दीक्षितं जडधियामनुग्रहे दक्षिणाभिमुखमेव दैवतम् ॥ १५॥  
  
मुदिताय मुग्धशशिनावतंसिने भसितावलेपरमणीयमूर्तये ।  
जगदीन्द्रजालरचनापटीयसे महसे नमोऽस्तु वटमूलवासिने ॥ १६॥  
  
व्यालम्बिनीभिः परितो जटाभिः कलावशेषेण कलाधरेण ।  
पश्यँल्ललाटेन मुखेन्दुना च प्रकाशसे चेतसि निर्मलानाम् ॥ १७॥  
  
उपासकानां त्वमुमासहायः पूर्णेन्दुभावं प्रकटीकरोषि ।  
यदद्य ते दर्शनमात्रतो मे द्रवत्यहो मानसचन्द्रकान्तः ॥ १८॥  
  
यस्ते प्रसन्नामनुसन्दधानो मूर्तिं मुदा मुग्धशशाङ्कमौलेः ।  
ऐश्वर्यमायुर्लभते च विद्यामन्ते च वेदान्तमहारहस्यम् ॥ १९॥  
  
॥ दक्षिणामूर्तिस्तोत्रं २ सम्पूर्णम्॥  
  
  
  
  
  
Encoded by Subramanian Ganesh sgesh@hotmail.com  
  
