---
Category: aShTaka, shiva
File name: shoNAdrinAtha8.itx
Language: Sanskrit
Latest update: February 26, 2008
Location: doc_shiva
Proofread by: K Kalyanaraman srimatha12 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: shiva
Text title: shoNAdrinAthAShTakam
Transliterated by: K Kalyanaraman srimatha12 at gmail.com
engtitle: shoNAdrinAthAShTakam
itxtitle: shoNAdrinAthAShTakam
title: शोणाद्रिनाथाष्टकम्

---
  
 शोणाद्रिनाथाष्टकम्   
  
शिवाय रुद्राय शिवार्चिताय महानुभावाय महेश्वराय ।  
सोमाय सूक्ष्माय सुरेश्वराय शोणाद्रिनाथाय नमःशिवाय ॥ १॥  
  
दिक्पालनाथाय विभावनाय चन्द्रार्धचूडाय सनातनाय ।  
संसारदुःखार्णवतारणाय शोणाद्रिनाथाय नमःशिवाय ॥ २॥  
  
जगन्निवासाय जगद्धिताय सेनानिनाथाय जयप्रदाय ।  
पूर्णाय पुण्याय पुरातनाय शोणाद्रिनाथाय नमःशिवाय ॥ ३॥  
  
वागीशवन्द्याय वरप्रदाय उमार्धदेहाय गणेश्वराय ।  
चन्द्रार्कवैश्वानरलोचनाय शोणाद्रिनाथाय नमःशिवाय ॥ ४॥  
  
रथाधिरूढाय रसाधराय वेदाश्वयुक्ताय विधिस्तुताय ।  
चन्द्रार्कचक्राय शशिप्रभाय शोणाद्रिनाथाय नमःशिवाय ॥ ५॥  
  
विरिञ्चिसारथ्यविराजिताय गिरीन्द्रचापाय गिरीश्वराय ।  
फालाग्निनेत्राय फणीश्वराय शोणाद्रिनाथाय नमःशिवाय ॥ ६॥  
  
गोविन्दबाणाय गुणत्रयाय विश्वस्य नाथाय वृषध्वजाय ।  
पुरस्य विध्वंसनदीक्षिताय शोणाद्रिनाथाय नमःशिवाय ॥ ७॥  
  
जरादिवर्ज्याय जटाधराय अचिन्त्यरूपाय हरिप्रियाय ।  
भक्तस्य पापौघविनाशनाय शोणाद्रिनाथाय नमःशिवाय ॥ ८॥  
  
स्तुतिं शोणाचलेशस्य पठतां सर्वसिद्धिदम् ।  
सर्वसम्पत्प्रदं पुंसां सेवन्तां सर्वतो जनाः ॥ ९॥  
  
 ॥ शुभमस्तु॥  
  
  
Encoded and proofread by K Kalyanaraman srimatha12@gmail.com  
  
