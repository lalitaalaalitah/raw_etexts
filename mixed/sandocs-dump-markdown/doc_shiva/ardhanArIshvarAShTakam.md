---
Category: aShTaka, shiva, stotra, devii, devI
Description-comments: aShTaka to lord Shiva in the form of half man-half woman
File name: ardhanarishvara8.itx
Indexextra: (upamanyu)
Language: Sanskrit
Latest update: October 1, 2010
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: ardhanArIshvarAShTakam
Texttype: stotra
engtitle: Ardhanarishvara Ashtakam
itxtitle: ardhanArIshvarAShTakam
title: अर्धनारीश्वराष्टकम्

---
  
 अर्धनारीश्वराष्टकम्   
  
अम्भोधरश्यामलकुन्तलायै  
तटित्प्रभाताम्रजटाधराय ।  
निरीश्वरायै निखिलेश्वराय  
नमः शिवायै च नमः शिवाय ॥ १॥  
  
प्रदीप्तरत्नोज्वलकुण्डलायै  
स्फुरन्महापन्नगभूषणाय ।  
शिवप्रियायै च शिवप्रियाय  
नमः शिवायै च नमः शिवाय ॥ २॥  
  
मन्दारमालाकलितालकायै  
कपालमालाङ्कितकन्धरायै ।  
दिव्याम्बरायै च दिगम्बराय  
नमः शिवायै च नमः शिवाय ॥ ३॥  
  
कस्तूरिकाकुङ्कुमलेपनायै  
श्मशानभस्मात्तविलेपनाय ।  
कृतस्मरायै विकृतस्मराय  
नमः शिवायै च नमः शिवाय ॥ ४॥  
  
पादारविन्दार्पितहंसकायै  
पादाब्जराजत्फणिनूपुराय ।  
कलामयायै विकलामयाय  
नमः शिवायै च नमः शिवाय ॥ ५॥  
  
प्रपञ्चसृष्ट्युन्मुखलास्यकायै  
समस्तसंहारकताण्डवाय ।  
समेक्षणायै विषमेक्षणाय  
नमः शिवायै च नमः शिवाय ॥ ६॥  
  
प्रफुल्लनीलोत्पललोचनायै  
विकासपङ्केरुहलोचनाय ।  
जगज्जनन्यै जगदेकपित्रे  
नमः शिवायै च नमः शिवाय ॥ ७॥  
  
अन्तर्बहिश्चोर्ध्वमधश्च मध्ये  
पुरश्च पश्चाच्च विदिक्षु दिक्षु ।  
सर्वं गतायै सकलं गताय  
नमः शिवायै च नमः शिवाय ॥ ८॥  
  
अर्धनारीश्वरस्तोत्रं उपमन्युकृतं त्विदम् ।  
यः पठेच्छृणुयाद्वापि शिवलोके महीयते ॥ ९॥  
  
॥ इति उपमन्युकृतं अर्धनारीश्वराष्टकम् ॥  
  
  
%From: P. P. Narayanaswami (swami at math.mun.ca)  
  
