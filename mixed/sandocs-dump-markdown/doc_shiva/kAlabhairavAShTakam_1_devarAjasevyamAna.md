---
Author: Shankaracharya
Category: aShTaka, shiva, shankarAchArya
File name: kaalabhairava.itx
Indexextra: (sha.nkarAchArya (meaning))
Language: Sanskrit
Latest update: August 10, 2002, June 20, 2020
Location: doc_shiva)
Proofread by: Narayanaswami Pallasena, Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: shiva
Text title: kaalabhairavaaShTakaM 1
Transliterated by: Narayanaswami Pallasena at swami at math.mun.ca
engtitle: kAlabhairavAShTakam 1
itxtitle: kAlabhairavAShTakam 1 (devarAjasevyamAna
title: कालभैरवाष्टकम् १ (देवराजसेव्यमान

---
  
 श्रीकालभैरवाष्टकं   
देवराजसेव्यमानपावनाङ्घ्रिपङ्कजं  
व्यालयज्ञसूत्रमिन्दुशेखरं कृपाकरम् ।  
नारदादियोगिवृन्दवन्दितं दिगम्बरं  
काशिकापुराधिनाथकालभैरवं भजे ॥ १॥  
  
भानुकोटिभास्वरं भवाब्धितारकं परं  
नीलकण्ठमीप्सितार्थदायकं त्रिलोचनम् ।  
कालकालमम्बुजाक्षमक्षशूलमक्षरं  
काशिकापुराधिनाथकालभैरवं भजे ॥ २॥  
  
शूलटङ्कपाशदण्डपाणिमादिकारणं  
श्यामकायमादिदेवमक्षरं निरामयम् ।  
भीमविक्रमं प्रभुं विचित्रताण्डवप्रियं  
काशिकापुराधिनाथकालभैरवं भजे ॥ ३॥  
  
भुक्तिमुक्तिदायकं प्रशस्तचारुविग्रहं  
भक्तवत्सलं स्थितं समस्तलोकविग्रहम् ।  var  स्थिरम्  
विनिक्वणन्मनोज्ञहेमकिङ्किणीलसत्कटिं  var  निक्वणन्  
काशिकापुराधिनाथकालभैरवं भजे ॥ ४॥  
  
धर्मसेतुपालकं त्वधर्ममार्गनाशकं  var  नाशनं  
कर्मपाशमोचकं सुशर्मदायकं विभुम् ।  
स्वर्णवर्णशेषपाशशोभिताङ्गमण्डलं  var  केशपाश, निर्मलं  
काशिकापुराधिनाथकालभैरवं भजे ॥ ५॥  
  
रत्नपादुकाप्रभाभिरामपादयुग्मकं  
नित्यमद्वितीयमिष्टदैवतं निरञ्जनम् ।  
मृत्युदर्पनाशनं करालदंष्ट्रमोक्षदं  var  भूषणं  
काशिकापुराधिनाथकालभैरवं भजे ॥ ६॥  
  
अट्टहासभिन्नपद्मजाण्डकोशसन्ततिं  
दृष्टिपातनष्टपापजालमुग्रशासनम् ।  
अष्टसिद्धिदायकं कपालमालिकाधरं  
काशिकापुराधिनाथकालभैरवं भजे ॥ ७॥  
  
भूतसङ्घनायकं विशालकीर्तिदायकं  
काशिवासलोकपुण्यपापशोधकं विभुम् ।  var  काशिवासि  
नीतिमार्गकोविदं पुरातनं जगत्पतिं  
काशिकापुराधिनाथकालभैरवं भजे ॥ ८॥  
  
          ॥ फल श्रुति ॥  
  
कालभैरवाष्टकं पठन्ति ये मनोहरं  
ज्ञानमुक्तिसाधनं विचित्रपुण्यवर्धनम् ।  
शोकमोहदैन्यलोभकोपतापनाशनं  var  लोभदैन्य  
प्रयान्ति कालभैरवाङ्घ्रिसन्निधिं नरा ध्रुवम् ॥  
  
 var  ते प्रयान्ति कालभैरवाङ्घ्रिसन्निधिं ध्रुवम् ॥  
  
॥ इति श्रीमत्परमहंसपरिव्राजकाचर्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
श्री कालभैरवाष्टकं सम्पूर्णम् ॥  
  
  
Encoded by Narayanaswami Pallasena at swami@math.mun.ca  
Proofread by Narayanaswami Pallasena and Sunder Hattangadi sunderh@hotmail.com  
  
