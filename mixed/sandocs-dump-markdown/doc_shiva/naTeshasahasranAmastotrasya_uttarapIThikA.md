---
Category: sahasranAma, shiva
File name: naTeshauttarapIThikA.itx
Indexextra: (sahasranAmastotram)
Language: Sanskrit
Latest update: November 5, 2016
Location: doc_shiva
Proofread by: Sivakumar Thyagarajan shivakumar24 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: naTeshauttarapIThikA
Transliterated by: Sivakumar Thyagarajan shivakumar24 at gmail.com
engtitle: naTeshauttarapIThikA
itxtitle: naTeshasahasranAmastotrasya uttarapIThikA
title: नटेशसहस्रनामस्तोत्रस्य उत्तरपीठिका

---
  
 नटेश्वरसहस्रनामस्तोत्रस्य उत्तरपीठिका   
  
श्रीगणेशाय नमः ।  
  
श्रीचिदम्बरनटेश्वर सहस्रनामस्तोत्रस्य उत्तरपीठिका ॥  
  
इति ते कथितं देवि नटराजस्य सुन्दरम् ।  
नाम्नां सहस्रमत्यन्तं गोप्यं नेदं प्रकाशयेत् ॥ १॥  
  
सर्वसिद्धिकरं पुण्यं सर्वविद्याविवर्धनम् ।  
सम्पद्प्रदमिदं नृणां सर्वापद्घ्नमघापहम् ॥ २॥  
  
अभिचार प्रयोगादि महाकृत्य निवारणम् ।  
अपस्मार महाव्याधि ज्वरकुष्ठादि नाशनम् ॥ ३॥  
  
अत्युत्पाद भयक्षोभ क्षुद्रशान्तिद कारणम् ।  
कूश्माण्ड रुद्र वेताल शाकिन्यादि भयापहम् ॥ ४॥  
  
स्मरणादेव जन्तूनां ब्रह्महत्यादि नाशनम् ।  
अस्मात्परतरं स्तोत्रं नास्ति लोकत्रयेऽम्बिके ॥ ५॥  
  
एतन्नाम सहस्रस्य पठनात् सकृदेव हि ।  
महापातकयुक्तोऽपि शिवसायुज्यमाप्नुयात् ॥ ६॥  
  
प्रयोगलक्षणं वक्ष्ये शृणु शैलसुतेऽधुना ।  
पज्चम्यामथवाऽष्टम्यां दशम्यां वा विशेषतः ॥ ७॥  
  
स्नात्वा शुभासने स्थित्वा ध्यायन् श्रीनटनायकम् ।  
प्रजपेत्द्वादशावृत्या सर्वान् कामान् लभेन्नर। ॥ ८॥  
  
आर्द्रायां प्रातरारभ्य नटराजस्य सन्निधौ ।  
आसायं प्रजपेदेतत् एवं संवत्सरत्रयम् ॥ ९॥  
  
तस्य भक्तस्य देवेशो नटनं दर्शयेत्प्रभुः ।  
बिल्ववृक्षस्य निकटे त्रिवारं प्रजपेदिदम् ॥ १०॥  
  
षड्भिर्मासैर्महैश्वर्यं लभते न चिरान्नरः ।  
अनेन स्तोत्रराजेन मन्त्रितं भस्मधारयेत् ॥ ११॥  
  
भस्मावलोकनान्मृत्युर्वश्यो भवति तत्क्षणात् ।  
सलिलं प्राशयेद्धीमान् मन्त्रेणानेन मन्त्रितम् ॥ १२॥  
  
सर्वविद्यामयो भूत्वा व्याकरोत्यश्रुतादिकम् ।  
नाटकादि महाग्रन्थं कुरुते नात्र संशयः ॥ १३॥  
  
चतुर्थ्यन्तं समुच्चार्यनामैकैकं ततो जपेत् ।  
पञ्चाक्षरं तथा नाम्नां सहस्रं प्रजपेत्क्रमात् ॥ १४॥  
  
एवं त्रिवारं मासानामष्टाविंशतिके गते ।  
निग्रहानुग्रहौ कर्तुं शक्तिरस्योपजायते ॥ १५॥  
  
नाम्नामादौ तथान्ते च पञ्चाक्षरमहामनुम् ।  
जप्त्वा मध्यस्थितं नाम निर्ममोन्तं सदा सकृत् ॥ १६॥  
  
चतुर्थ्यन्तं जपेद्विद्वान् त्रिवर्षं च त्रिमासकैः ।  
अणिमादि महासिद्धि रचिरात् प्राप्नुयाद्ध्रुवम् ॥ १७॥  
  
सर्वेष्वपि च लोकेषु सिद्धः सन्विचरेन्नरः ।  
लक्ष्मीबीज द्वयक्षिप्तमाद्यं तन्नाम यः शिवे ॥ १८॥  
  
वाञ्छितां श्रियमाप्नोति सत्यमुक्तं वरानने ।  
हल्लेखामन्त्र संयुक्तं पूर्ववत् संयुतं जपेत् ॥ १९॥  
  
योगसिद्धिर्भवेत्तस्य त्रिचतुः पञ्चवत्सरैः ।  
किमत्र बहुनोक्तेन याया सिद्धिरभीप्सिता ॥ २०॥  
  
तां तां सिद्धिं लभेन्मर्त्यः सत्यमेव मयोदितम् ।  
कण्ठदघ्नजलेस्थित्वा त्रिवारं प्रजपेदिदम् ॥ २१॥  
  
रिपूनुच्वाटयेच्छीघ्रमेकेनैव दिनेन सः ।  
दक्षिणाभिमुखोभूत्वा धृत्वाऽऽर्द्रवसनं शुचिः ॥ २२॥  
  
शत्रुनामसमुच्वार्य मारयेतिपदाङ्कितम् ।  
पठेदिदं स्तवं क्रोधात् सप्तकृत्वस्त्रिभिर्दिनैः ॥ २३॥  
  
स रिपुर्मृत्युगेहस्य ध्रुवमातिथ्यभाग्भवेत् ।  
हरिद्रया नटाधीशं कृत्वा प्राणान् प्रतिष्ठिपेत् ॥ २४॥  
  
पीतपुष्पैः समभ्यर्च्य स्तोत्रमेतज्जपेन्नरः ।  
स्तम्भयेत्सकलान्लोकान् किमिहक्षुद्रमानुषान् ॥ २५॥  
  
आकर्षणाय सर्वेषामुत्तराभिमुखोजपेत् ।  
वाञ्छितायोषितस्सर्वास्तथा लोकान्तरस्थिताः ॥ २६॥  
  
यक्षाश्च किन्नराश्चापि राजानोवशमाप्नुयुः ।  
कुम्भस्थितं जलंस्पृष्ट्वा त्रिवारं प्रजपेदिदम् ॥ २७॥  
  
महाग्रहगणग्रस्तान् अभिषेकञ्चकारयेत् ।  
जलस्पर्शनमात्रेणमुच्यते च ग्रहादिभिः ॥ २८॥  
  
किमत्र बहुनोक्तेन सिद्धयन्त्यखिलसिद्धयः ।  
साक्षान्नटेश्वरो देवो वश्यो भवति तत्क्षणात् ॥ २९॥  
  
 (शैलजे ॥ )   
अस्मात्परतरासिद्धिः कावास्तिकथयप्रिये ।  
निष्कामस्याचिरादेव ब्रह्मज्ञानमवाप्यते ॥ ३०॥  
  
तस्मात्सर्वप्रयत्नेन यतिभिर्ब्रह्मचारिभिः ।  
वनस्थैश्च गृहस्थैश्च सर्वैर्जप्यं प्रयत्नतः ॥ ३१॥  
  
नित्यकर्मवदेवेदं स्तोत्रं जप्यं सदादरात् ।  
ब्रह्मादयोऽपि यन्नाम पाठस्यैव प्रसादतः ॥ ३२॥  
  
सृष्टित्वित्यन्तकर्तारो जगतां चिरजीविनः ।  
यदिदं मुनयः सर्वे हयग्रीवादयः पुरा ॥ ३३॥  
  
पठित्वा परमां सिद्धिं पुनरावृत्तिवर्जिताम् ।  
प्रापिरे तदिदं स्तोत्रं पठत्वमपि शैलजे ॥ ३४॥  
  
अस्मात् परतरं वेद्यं नास्ति सत्यं मयोदितम् ।  
  
 ॥ इत्युत्तर पीठिका ॥  
  
इत्याकाशभैरवकल्पे प्रत्यक्षसिद्धिप्रदे उमामहेश्वरसंवादे  
पञ्चविंशतिमूर्तिप्रकरणे तत्वातीत श्री चिदम्बर  
नटेश्वर सहस्रनामस्तोत्रमालामहामनोपदशो  
नाम एकोनषष्टितमोऽध्यायः  
॥ ॐ शिवमस्तु ॥  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan  
  
The text follows after the Nateshasahasranamastotram given separately.  
  
