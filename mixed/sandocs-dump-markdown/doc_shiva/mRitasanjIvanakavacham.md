---
Author: Traditional
Category: kavacha, shiva
File name: mRitasanjIvanakavacham.itx
Language: Sanskrit
Latest update: March 20, 2016
Location: doc_shiva
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mRitasanjIvanakavacham
Transliterated by: Nat Natarajan nat.natarajan at gmail.com
engtitle: mRitasanjIvanakavacham
itxtitle: mRitasanjIvanakavacham
title: मृइतसञ्जीवनकवचम्

---
  
 मृतसञ्जीवनकवचम्   
  
॥ अथ मृतसञ्जीवनकवचम् ॥  
  
एवमाराध्य गौरीशं देवं मृत्युञ्जयेश्वरम् ।  
मृतसञ्जीवनं नाम्ना कवचं प्रजपेत्सदा ॥ १॥  
  
सारात्सारतरं पुण्यं गुह्याद् गुह्यतरं शुभम् ।  
महादेवस्य कवचं मृतसञ्जीवनामकम् ॥ २॥  
  
समाहितमना भूत्वा शृणुष्व कवचं शुभम् ।  
श्रुत्वैतद्दिव्यकवचं रहस्यं कुरु सर्वदा ॥ ३॥  
  
वराभयकरो यज्वा सर्वदेवनिषेवितः ।  
मृत्युञ्जयो महादेवः प्राच्यां मां पातु सर्वदा ॥ ४॥  
  
दधानः शक्तिमभयां त्रिमुखः षड्भुजः प्रभुः ।  
सदाशिवोऽग्निरूपी मामाग्नेय्यां पातु सर्वदा ॥ ५॥  
  
अष्टादशभुजोपेतो दण्डाभयकरो विभुः ।  
यमरूपी महादेवो दक्षिणस्यां सदाऽवतु ॥ ६॥  
  
खड्गभयकरो धीरो रक्षोगणनिषेवितः ।  
रक्षोरूपी महेशो मां नैरृत्यां सर्वदाऽवतु ॥ ७॥  
  
पाशाभयभुजः सर्वरत्नाकरनिषेवितः ।  
वरुणात्मा महादेवः पश्चिमे मां सदाऽवतु ॥ ८॥  
  
गदाभयकरः प्राणनायकः सर्वदागतिः ।  
वायव्यां मारुतात्मा मां शङ्करः पातु सर्वदा ॥ ९॥  
  
शङ्खाभयकरस्थो मां नायकः परमेश्वरः ।  
सर्वात्मान्तरदिग्भागे पातु मां शङ्करः प्रभुः ॥ १०॥  
  
शूलाभयकरः सर्वविद्यानामधिनायकः ।  
ईशानात्मा तथैशान्यां पातु मां परमेश्वरः ॥ ११॥  
  
ऊर्ध्वभागे ब्रह्मरूपी विश्वात्माऽधः सदाऽवतु ।  
शिरो मे शङ्करः पातु ललाटं चन्द्रशेखरः ॥ १२॥  
  
भ्रूमध्यं सर्वलोकेशस्त्रिनेत्रो लोचनेऽवतु ।  
भ्रूयुग्मं गिरिशः पातु कर्णौ पातु महेश्वरः ॥ १३॥  
  
नासिकां मे महादेव ओष्ठौ पातु वृषध्वजः ।  
जिह्वां मे दक्षिणामूर्तिर्दन्तान्मे गिरिशोऽवतु ॥ १४॥  
  
मृत्यञ्जयो मुखं पातु कण्ठं मे नागभूषणः ।  
पिनाकी मत्करौ पातु त्रिशूली हृदयं मम ॥ १५॥  
  
पञ्चवक्त्रः स्तनौ पातु उदरं जगदीश्वरः ।  
नाभिं पातु विरूपाक्षः पार्श्वौ मे पार्वतीपतिः ॥ १६॥  
  
कटिद्वयं गिरीशो मे पृष्ठं मे प्रमथाधिपः ।  
गुह्यं महेश्वरः पातु ममोरू पातु भैरवः ॥ १७॥  
  
जानुनी मे जगद्धर्ता जङ्घे मे जगदम्बिका ।  
पादौ मे सततं पातु लोकवन्द्यः सदाशिवः ॥ १८॥  
  
गिरीशः पातु मे भार्यां भवः पातु सुतान्मम ।  
मृर्त्युञ्जयो ममायुष्यं चित्तं मे गणनायकः ॥ १९॥  
  
सर्वाङ्गं मे सदा पातु कालकालः सदाशिवः ।  
एतत्ते कवचं पुण्यं देवतानां च दुर्लभम् ॥ २०॥  
  
मृतसञ्जीवनं नाम्ना महादेवेन कीर्तितम् ।  
सहस्रावर्तनं चास्य पुरश्चरणमीरितम् ॥ २१॥  
  
यः पठेच्छृणुयानित्यं श्रावयेत्सुसमाहितः ।  
स कालमृत्युं निर्जित्य सदायुष्यं समश्नुते ॥ २२॥  
  
हस्तेन वा यदा स्पृष्ट्वा मृतं सञ्जीवयत्यसौ ।  
आधयो व्याधयस्तस्य न भवन्ति कदाचन ॥ २३॥  
  
कालमृत्युमपि प्राप्तमसौ जयति सर्वदा ।  
अणिमादिगुणैश्वर्यं लभते मानवोत्तमः ॥ २४॥  
  
युद्धारम्भे पठित्वेदमष्टाविंशतिवारकम् ।  
युद्धमध्ये स्थितः शत्रुः सद्यः सवैर्न दृश्यते ॥ २५॥  
  
न ब्रह्मादीनि चास्त्राणि क्षयं कुर्वन्ति तस्य वै ।  
विजयं लभते देवयुद्धमध्येऽपि सर्वदा ॥ २६॥  
  
प्रातरुत्थाय सततं यः पठेत्कवचं शुभम् ।  
अक्षय्यं लभते सौख्यमिह लोके परत्र च ॥ २७॥  
  
सर्वव्याधिविनिर्मुक्तः सर्वरोगविवर्जितः ।  
अजरामरणो भूत्वा सदा षोडषवार्षिकः ॥ २८॥  
  
विचरत्यखिलाँल्लोकान्प्राप्य भोगांश्च दुर्लभान् ।  
तस्मादिदं महागोप्यं कवचं समुदाहृतम् ॥ २९॥  
  
मृतसञ्जीवनं नाम्ना दैवतैरपिदुर्लभम् ॥ ३०॥  
  
॥ इति मृतसञ्जीवनकवचं सम्पूर्णम् ॥  
  
  
Proofread by Nat Natarajan, NA  
  
  
