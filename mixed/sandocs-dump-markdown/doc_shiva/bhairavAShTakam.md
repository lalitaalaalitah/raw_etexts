---
Category: aShTaka, shiva
File name: bhairavAShTakam.itx
Language: Sanskrit
Latest update: October 15, 2016
Location: doc_shiva
Proofread by: Gopal Upadhyay
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Bhairava AshTaka
Transliterated by: Gopal Upadhyay gopal.j.upadhyay at gmail.com
engtitle: bhairavAShTakam
itxtitle: bhairavAShTakam
title: भैरवाष्टकम्

---
  
 श्रीभैरवाष्टकम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥  
  
सकलकलुषहारी धूर्तदुष्टान्तकारी  
    सुचिरचरितचारी मुण्डमौञ्जीप्रचारी ।   
करकलितकपाली कुण्डली दण्डपाणिः  
    स भवतु सुखकारी भैरवो भावहारी ॥ १॥  
  
विविधरासविलासविलासितं नववधूरवधूतपराक्रमम् ।   
मदविधूणितगोष्पदगोष्पदं भवपदं सततं सततं स्मरे ॥ २॥  
  
अमलकमलनेत्रं चारुचन्द्रावतंसं  
    सकलगुणगरिष्ठं कामिनीकामरूपम् ।  
परिहृतपरितापं डाकिनीनाशहेतुं  
    भज जन शिवरूपं भैरवं भूतनाथम् ॥ ३॥  
  
सबलबलविघातं क्षेत्रपालैकपालं  
    विकटकटिकरालं ह्यट्टहासं विशालम् ।   
करगतकरवालं नागयज्ञोपवीतं  
    भज जन शिवरूपं भैरवं भूतनाथम् ॥ ४॥  
  
भवभयपरिहारं योगिनीत्रासकारं  
    सकलसुरगणेशं चारुचन्द्रार्कनेत्रम् ।   
मुकुटरुचिरभालं मुक्तमालं विशालं  
    भज जन शिवरूपं भैरवं भूतनाथम् ॥ ५॥  
  
चतुर्भुजं शङ्खगदाधरायुधं  
    पीताम्बरं सान्द्रपयोदसौभगम् ।   
श्रीवत्सलक्ष्मीं गलशोभिकौस्तुभं  
    शीलप्रदं शङ्कररक्षणं भजे ॥ ६॥  
  
लोकाभिरामं भुवनाभिरामं  
    प्रियाभिरामं यशसाभिरामम् ।   
कीर्त्याभिरामं तपसाऽभिरामं  
    तं भूतनाथं शरणं प्रपद्ये ॥ ७॥  
  
आद्यं ब्रह्मसनातनं शुचिपरं सिद्धिप्रदं कामदं  
    सेव्यं भक्तिसमन्वितं हरिहरैः सहं साधुभिः ।   
योग्यं योगविचारितं युगधरं योग्याननं योगिनं  
    वन्देऽहं सकलं कलङ्करहितं सत्सेवितं भैरवम् ॥ ८॥  
  
॥ फलश्रुतिः ॥  
  
भैरवाष्टकमिदं पुण्यं प्रातःकाले पठेन्नरः ।   
दुःस्वप्ननाशनं तस्य वाञ्छितर्थफलं भवेत् ॥ ९॥  
  
राजद्वारे विवादे च सङ्ग्रामे सङ्कटेत्तथा ।   
राज्ञाक्रुद्धेन चाऽऽज्ञप्ते शत्रुबन्धगतेतथा  
दारिद्रश्चदुःखनाशाय पठितव्यं समाहितैः ।   
न तेषां जायते किञ्चिद दुर्लभं भुवि वाञ्छितम् ॥१०॥   
  
॥ इति श्रीस्कान्दे महापुराणे पञ्चमेऽवन्तीखण्डे  
अवन्तीक्षेत्रमाहात्म्याऽऽन्तर्गते श्रीभैरवाष्टकं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
  
