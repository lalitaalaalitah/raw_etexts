---
Category: shiva, aShTottarashatanAma
File name: AnandanaTarAjAShTottarashatanAmastotram.itx
Language: Sanskrit
Latest update: May 9, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: shiva
Text title: Shrimad Ananda Nataraja AshTottarashatanama Stotram
Transliterated by: NA
engtitle: AnandanaTarAjAShTottarashatanAmastotram
itxtitle: AnandanaTarAjAShTottarashatanAmastotram
title: आनन्दनटराजाष्टोत्तरशतनामस्तोत्रम्

---
  
 श्रीमदानन्दनटराजाष्टोत्तरशतनामस्तोत्रम्   
चिदम्बरेश्वरः शम्भुः नटेशो नटनप्रियः ।  
अपस्मारहरो हंसो नृत्तराजः सभापतिः ॥ १॥  
  
पुण्डरीकपुराधीशः श्रीमद्धेमसभेश्वरः ।  
शिवश्चिदम्बरमनुर्मन्त्रमूर्तिहरिप्रियः ॥ २॥  
  
द्वादशान्तस्थितो नृत्तो नृत्तमूर्तिः परात्परः ।  
परानन्दः परञ्ज्योतिः आनन्दो विबुधेश्वरः ॥ ३॥  
  
परप्रकाशो नृत्ताङ्गो नृत्तपादस्त्रिलोचनः ।  
व्याघ्रपादप्रियो मन्त्रराजस्तिल्ववनेश्वरः ॥ ४॥  
  
हरो रत्नसभानाथः पतञ्जलिवरप्रदः ।  
मन्त्रविग्रह ओङ्कारः शङ्करश्चन्द्रशेखरः ॥ ५॥  
  
नीलकण्ठो ललाटाक्षो वह्निहस्तो महेश्वरः ।  
आनन्दताण्डवः श्वेतो गङ्गाधरो जटाधरः ॥ ६॥  
  
चक्रेशः कुञ्चितपदः श्रीचक्राङ्गोऽभयप्रदः ।  
मणिनूपुरपादाब्जः त्रिपुरावल्लभेश्वरः ॥ ७॥  
  
बीजहस्तः चक्रनाथो बिन्दुत्रैकोणवासकः ।  
पाञ्चभौतिकदेहाङ्गः परमानन्दताण्डवः ॥ ८॥  
  
भुजङ्गभूषणः पञ्चदशाक्षरमनोहरः ।  
विश्वेश्वरो विरूपाक्षो विश्वातीतो जगद्गुरुः ॥ ९॥  
  
त्रिचत्वारिंशत्कोणाङ्गः प्रभाचक्रेश्वरः प्रभुः ।  
नवावरणचक्रेशो नवचक्रेश्वरीप्रियः ॥ १०॥  
  
नाट्येश्वरः सभानाथः सिंहवर्मप्रपूजितः ।  
व्याघ्रचर्माम्बरधरोभीमः ह्री(क्ली)ङ्कारनायकः ॥ ११॥  
  
ह्रीं(ऐं) काररुद्रस्रिशिवस्तत्त्वातीतो निरञ्जनः ।  
रामोऽनन्तस्तत्त्वमूर्तिः रुद्रः कालान्तकोऽव्ययः ॥ १२॥  
  
क्ष्म्र्यूङ्कार शम्भुरव्यक्तः त्रिगुणश्चित्प्रकाशकः ।  
सौङ्कारसोमस्तत्वज्ञोऽघोरो दक्षाध्वरान्तकः ॥ १३॥  
  
कामारिर्गजसंहर्ता वीरभद्रः सदाशिवः ।  
भिक्षाटनः कृष्णगन्धप्रियः कङ्कालभैरवः ॥ १४॥  
  
नृसिंहगर्वहरणो भद्रकालीमदान्तकः ।  
निर्विकल्पो निराकारो निर्मलाङ्गो निरामयः ॥ १५॥  
  
ब्रह्मविष्णुप्रियः आनन्दनटेशो भक्तवत्सलः ।  
श्रीमद्दभ्रसभानाथः शिवकामीमनोहरः ॥ १६॥  
  
श्रीमदानन्दनटराजस्याष्टोत्तरं शतम् ।  
नाम्नां सङ्कीर्तयेत् नित्यं सर्वपापप्रणशकम् ॥ १७॥  
  
पुत्रपौत्रप्रदं वंशवृद्धिदं विषनाशनम् ।  
आयुष्करं व्याधिहरं सर्वसम्पत्प्रदायकम् ॥ १८॥  
  
सर्वमङ्गलसम्प्राप्तिः जायते तस्य हि धुवम् ।  
  
इति श्रीमदानन्दनटराजाष्टोत्तरशतनामस्तोत्रं सम्पूर्णम् ॥  
  
  
Proofread by Aruna Narayanan  
  
