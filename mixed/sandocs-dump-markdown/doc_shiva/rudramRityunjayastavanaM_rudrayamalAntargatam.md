---
Category: shiva
File name: rudramRityunjayastavana.itx
Language: Sanskrit
Latest update: July 26, 2016
Location: doc_shiva
Proofread by: Gopal Upadhyay gopal.j.upadhyay at gmail.com, NA
Send corrections to: Sanskrit@cheerful.com
Site access: https://sanskritdocuments.org
Source: Rudrayamale uttaratantre mahAtantroddIpane
Subject: philosophy/hinduism/religion
Sublocation: shiva
Text title: rudramRityunjayastavanaM
Transliterated by: Gopal Upadhyay gopal.j.upadhyay at gmail.com
engtitle: Rudra Mrityunjaya Stavana
itxtitle: rudramRityunjayastavanaM (rudrayamalAntargatam)
title: रुद्रमृइत्युञ्जयस्तवनं (रुद्रयमलान्तर्गतम्)

---
  
 श्रीरुद्रमृत्युञ्जयस्तवनम्   
  
श्रीआनन्दभैरव उवाच -  
श्रुतं च साधनं पुण्यं महारुद्रस्य सुन्दरि ।  
मणिपूरे प्रकाशञ्च कथितं ज्ञाननिर्णयम् ॥ १॥  
  
अकस्मात् सिद्धिसम्पत्तिं नुतिं वद महाप्रियाम् ।  
यस्य श्रवणमात्रेण पाठेन योगिनीवशम् ॥ २॥  
  
श्रीआनन्दभैरवी उवाच -  
परमानन्ददेवेश योगानामधिप प्रभो ।  
स्तोत्रं रुद्रस्य वक्ष्यामि सारात्सारं परात्परम् ॥ ३॥  
  
यज्ज्ञात्वा योगिनः सर्वे षट्चक्रपरिभेदकाः ।  
आकाशगामिनः सर्वे स्वर्गमोक्षाभिलाषुकाः ॥ ४॥  
  
महादेवसमाः सर्वे देवाश्च स्वर्गभोगिनः ।  
सर्वरक्षाकरं स्तोत्रं ये पठन्ति निरन्तरम् ॥ ५॥  
  
ते यान्ति ब्रह्मसदनं सिद्धमुख्या महीतले ॥ ६॥  
  
ॐ भजामि शम्भुं सुखमोक्षहेतुं रुद्रं महाशक्तिसमाकुलाङ्गम् ।  
रौद्रात्मकं चारुहिमांशुशेखरं कालं गणेशं सुमुखाय शङ्करम् ॥ ७॥  
  
 var  रौद्रार्थकं रुद्रहिमांशुशेखरं कालं कुलेशं शिवशङ्करञ्चेति  
  
मृत्युञ्जयं जीवनरक्षकं परं शिवं परब्रह्मशरीरमङ्गलम् ।  
हिमांशुकोटिच्छविमादधानं भजामि पद्मद्वयमध्यसंस्थितम् ॥ ८॥  
  
सर्वात्मकं कामविनाशमूलं तं चन्द्रचूडं मणिपूरवासिनम् । सर्वार्थकम्  
चतुर्भुजं ज्ञानसमुद्रयाढ्यं पाशं मृगाक्षं गुणसूत्रव्याप्तम् ॥ ९॥  
  
धरामयं तेजसमिन्दुकोटिं वायुं जलेशं गगनात्मकं परम् ।  
भजामि रुद्रं कुललाकिनीगतं सर्वाङ्गयोगं जयदं सुरेश्वरम् ॥ १०॥  
  
शुक्रं महाभीमनयं पुराणं         (महाभीमलयं)   
     प्राणात्मकं व्याधिविनाशमूलम् ।  
यज्ञात्मकं कामनिवारणं गुरुं       (यज्ञार्थकम्)  
     भजामि विश्वेश्वरशङ्करं शिवम् ॥ ११॥  
  
वेदागमानामतिमूलदेशं तदुद्भवं भद्रहितं परापरम् । तद्रहितं  
कालान्तकं ब्रह्मसनातनप्रियं भजामि शम्भुं गगनादिरूढम् ॥ १२॥  
  
शिवागमं शब्दमयं विभाकरं भास्वत्प्रचण्डानलविग्रहं ग्रहम् ।  
ग्रहस्थितं ज्ञानकरं करालं भजामि शम्भुं प्रकृतीश्वरं हरम् ॥ १३॥  
  
छायाकरं योगकरं सुखेन्द्रं मत्तं महामत्तकुलोत्सवाढयम् ।  
योगेश्वरं योगकलानिधिं विधिं विधानवक्तारमहं भजामि ॥ १४॥  
  
हेमाचलालङ्कतशुद्धवेशं वराभयादाननिदानमूलम् ।  
भजामि कान्तं वनमालशोभितं चामूलपद्मामलमालिनं कुलम् ॥ १५॥  
  
स्वयं पुराणं पुरुषेश्वरं गुरुं मिथ्याभयाह्लादविभाविनं भजे ।  
भावप्रियं प्रेमकलाधरं शिवं गिरीश्वरं चारुपदारविन्दम् ॥ १६॥  
  
ध्यानप्रियं ज्ञानगभीरयोगं भाग्यास्पदं भाग्यसमं सुलक्षणम् ।  
शूलायुघं शूलविभूषिताङ्गं श्रीशङ्करं मोक्षफलक्रियं भजे ॥ १७॥  
  
नमो नमो रुद्रगणेभ्य एवं मृत्युञ्जयेभ्यः कुलचञ्चलेभ्यः ।  
शक्तिप्रियेभ्यो विजयादिभूतये शिवाय धन्याय नमो नमस्ते ॥ १८॥  
  
बाह्यं त्रिशूलं वरसूक्ष्मभावं विशालनेत्रं तनुमध्यगामिनम् ।  
महाविपद्दुःखविनाशबीजं प्रज्ञादयाकान्तिकरं भजामि ॥ १९॥  
  
var  महाविपद्भस्मविलासबीजं शुद्धोदयं शान्तिकरं भजामि  
पुरान्तकं पूर्णशरीरिणं गुरुं स्मरारिमाद्यं निजतर्कमार्गम् ।  
अनादिदेवं दिवि दोषघातिनं भजामि पञ्चाक्षरपुण्यसाधनम् ॥ २०॥  
  
दिगम्बरं पद्ममुखं करस्थं स्थितिक्रियायोगनियोजनं भवम् ।  
भावात्मकं भद्रशरीरिणं शिवं भजामि पञ्चाननमर्कवर्णम् ॥ २१॥  
  
मायामयं पङ्कजदामकोमलं दिग्व्यापिनं दण्डधरं हरेश्वरम् ।  
त्रिपक्षकं त्र्यक्षरबीजभावं त्रिपद्ममूलं त्रिगुणं भजामि ॥ २२॥  
  
विद्याधरं वेदविधानकार्यं कायागतं नीतनिनादतोषम् ।  
नित्यं चतुर्वर्गफलादिमूलं वेदादिसूत्रं प्रणमामि योगम् ॥ २३॥  
  
वेदान्तवेद्यं कुलशास्त्रविज्ञं क्रियामयं योगस्वधर्मदानम् ।  
भक्तेश्वरं भक्तिपरायणं वरं भक्तं महाबुद्धिकरं भजाम्यहम् ॥ २४॥  
  
गतागतं गम्यमगम्यभावं समुल्लसत्कोटिकलावतंसम् ।  
भावात्मकं भावमयं सुखासुखं भजामि भर्गं प्रथमारुणप्रभम् ॥ २५॥  
  
बिन्दुस्वरूपं परिवादवादिनं मध्याह्नसूर्यायुतसन्निभं नवम् ।  
विभूतिदानं निजदानदानं दानात्मकं तं प्रणमामि देवम् ॥ २६॥  
  
कुम्भापहं शत्रुनिकुम्भघातिनं दैत्यारिमीशं कुलकामिनीशम् ।  
प्रीत्यान्वितं चिन्त्यमचिन्त्यभावं प्रभाकराह्लादमहं भजामि ॥ २७॥  
  
त्रिमूर्तिमूलाय जयाय शम्भवे हिताय लोकस्य वपुर्धराय ।  
नमो भयाच्छिन्नविघातिने पते नमो नमो विश्वशरीरधारिणे ॥ २८॥  
  
 var  भवाच्छन्ननिघातिने ते    
तपःफलाय प्रकृतिग्रहाय गुणात्मने सिद्धिकराय योगिने ।  
नमः प्रसिद्धाय दयातुराय वाञ्छाफलोत्साहविवर्धनाय ते ॥ २९॥  
  
शिवममरमहान्तं पूर्णयोगाश्रयन्तं  var  शिववरहस्तं पुष्पयोगाश्रयन्तम्  
            धरणिधरकराब्जैर्वर्धमानं त्रिसर्गम् ।  
विसममरणघातं मृत्युपूज्यं जनेशं  var  विसमचरणघातं मृत्युधातं नरेशं  
            विधिगणपतिसेव्यं पूजये भावयामि ॥ ३०॥  
  
एतत्स्तोत्रं पठेद्विद्वान् मुनिर्योगपरायणः ।  
नित्यं जगन्नाथगुरुं भावयित्वा पुनः पुनः ॥ ३१॥  
  
मणिपूरे वायुनिष्ठो नित्यं स्तोत्रं पठेद् यदि ।  
जीवन्मुक्तश्च देहान्ते परं निर्वाणमाप्नुयात् ॥ ३२॥  
  
॥ इति श्रीरुद्रयामले उत्तरतन्त्रे महातन्त्रोद्दीपने  
रुद्रमृत्युञ्जयस्तवनं नामाष्टचत्वारिंशतमः पटलः ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay gopal.j.upadhyay at gmail.com, NA  
  
