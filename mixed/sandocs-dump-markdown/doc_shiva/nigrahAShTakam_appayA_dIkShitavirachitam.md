---
Author: Appayya Dikshit  (16th cent. A.D.)
Category: aShTaka, shiva, appayya-dIkShita
Description-comments: Appayaa Dikshit's prayer to Shiva for protection
File name: nigrahAShTakam.itx
Language: Sanskrit
Latest update: September 25, 2015
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Savivaran sriraamayanbharatsaar DLI 5990010894333
Subject: philosophy/hinduism/religion
Sublocation: shiva
Text title: nigrahAShTakam
Transliterated by: Sunder Hattangadi sunderh at hotmail.com
engtitle: nigrahAShTakam
itxtitle: nigrahAShTakam (appayA dIkShitavirachitam)
title: निग्रहाष्टकम् (अप्पया दीक्षितविरचितम्)

---
  
 निग्रहाष्टकम्   
श्रीमदप्पय्यदीक्षितविरचितम् ।  
  
मार्गे सहायं भगवन्तमेव  
       विश्वस्य विश्वाधिक निर्गतोऽस्मि ।  
शास्त्रं प्रमाणं यदि सा विपत्स्या-  
       त्तस्यैव मन्दो मयि यां चिकीर्षेत् ॥ १॥  
  
कान्तारे प्रान्तरे वा मदकुशलकृतौ सान्तरं सान्तरङ्गं  
       मह्यं द्रुह्यन्तमन्तं गमयतु भगवानन्तकस्यान्तकारी ।  
क्षिप्रं विप्राधमस्य क्षिपतु तदुदरस्येव मायाविवर्ता  
       नार्तान्बन्धूनबन्धूनिव मम शिशिराभ्यन्तरान्सन्तनोतु ॥ २॥  
  
सहस्रं वर्तन्तां पथिपथि परे साहसकृतं  
       प्रवर्तन्तां बाधं मयि विविधमप्यारचयितुम् ।  
न लक्षीकुर्वेऽहं नलिनजलिपि प्राप्तमपि तन-  
       मम स्वामी चामीकरशिखरचापोऽस्ति पुरतः ॥ ३॥  
  
सङ्कल्प्य स्थाणुशास्त्रप्रचरणविहतिः स्वेन कार्या भुवीति  
       श्मश्रूणि स्वैरमश्रूण्यपि खलु महतां स्पर्धया वर्धयन्तम् ।  
क्षुद्रं विद्रावयेयुर्झटिति वृषपतिक्रोधनिःश्वासलेशाः  
       शास्त्रं शैलादिभृत्यास्तनुयुरखिलभूमण्डलव्याप्तमेतत् ॥ ४॥  
  
क्वचिदवयवे दग्धुं कश्चिद्बलादनुचिन्तयन्  
       निरसनमितो देशात्कर्तुं महेश्वरमाश्रितान् ।  
प्रमथपरिषद्रोशैर्दग्धाऽखिलावयवः स्वयं  
       निरसनमितो लोकादेव क्षणेन समश्नुताम् ॥ ५॥  
  
कालप्रतीक्षा नहि तस्य कार्या  
       पुलस्त्यपुत्राऽऽदिवदन्तकारे ।  
त्वदाश्रितद्रोहकृतोद्यमानां  
       सद्यः पतेदेव हि मूर्ध्नि दण्डः ॥ ६॥  
  
कण्ठे रुद्राक्षमालां भसितमतिसितं फालदेशे च पश्यन्  
       नश्यन्नेव क्रुधं यस्तदपहृतमतिः सत्सु कुर्वीत गुर्वीम् ।  
तत्फालात्तूर्णमायुर्लिखितमसुगणं चापि तत्कण्ठदेशात्  
       क्रुद्धास्ते ह्युद्धरेयुर्निजपदकमलाङ्गुष्ठलीलाविलासात् ॥ ७॥  
  
सकलभुवनकर्ता साम्बमूर्तिः शिवश्चेत्  
       सकलमपि पुराणं सागमं चेत्प्रमाणम् ।  
यदि भवति महत्वं भस्मरुद्राक्षभाजां  
       किमिति न मृतिरस्मद्रोहिणः स्यादकाण्डे ॥ ८॥  
  
इति श्रीभारद्वाजकुलजलधिकौस्तुभश्रीमदद्वैतविद्याचार्य  
श्रीमदप्पय्यदीक्षितकृतं चक्राङ्कितनिग्रहाष्टकं सम्पूर्णम् ॥  
  
       श्रीरस्तु ।  शुभमस्तु  ।  
  
  
Proofread by Sunder Hattangadi sunderh at hotmail.com  
  
