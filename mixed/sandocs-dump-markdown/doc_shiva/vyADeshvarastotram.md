---
Category: shiva
File name: vyADeshvarastotram.itx
Indexextra: (Info)
Language: Sanskrit
Latest update: January 13, 2019
Location: doc_shiva
Proofread by: NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vyADeshvarastotram
Transliterated by: NA
engtitle: vyADeshvarastotram
itxtitle: vyADeshvarastotram
title: व्याडेश्वरस्तोत्रम्

---
  
 श्रीव्याडेश्वरस्तोत्रम्   
अनाथबन्धुं करुणैकसिन्धुं प्रसन्नमूर्तिं सुपवित्रकीर्तिम् ।  
गौरीकलत्रं कमनीयगात्रं व्याडेश्वरं नौमि जगन्निवासम् ॥ १॥  
  
लसालिनेत्रं शुभपञ्चवक्त्रं भुजङ्गभूषं लघुचित्रवेषम् ।  
भस्माङ्गरागं क्रतुशिष्टभागं व्याडेश्वरं नौमि जगन्निवासम् ॥ २॥  
  
चन्द्रावदातं गजवक्त्रतातं चन्द्रार्धचूडं जगदेकनीडम् ।  
पवित्रगोत्रं वृषराजपत्रं व्याडेश्वरं नौमि जगन्निवासम् ॥ ३॥  
  
आनन्दकन्दं हतवैरिवृन्दं कृतान्तकालं नृकपालमालम् ।  
तीव्रप्रतापं प्रलयाग्निकोपं व्याडेश्वरं नौमि जगन्निवासम् ॥ ४॥  
  
शिरोधिनीलं करिचर्मचेलं पिनाकहेतिं भृतभूरिभूतिम् ।  
समस्त हेतूं प्रययान्तकेतुं व्याडेश्वरं नौमि जगन्निवासम् ॥ ५॥  
  
व्याडेश्वरं नौमि हरं महेश्वरं गङ्गाधरं पापहरं कृपाकरम् ।  
गौरीवरं शूलधरं हतासुरं विश्वम्भरं देववरं परात्परम् ॥ ६॥  
  
इति व्याडेशदेवस्य स्तोत्रं यः सर्वदा जपेत् ।  
लब्ध्वा व्याडेश्वरे भक्तिं भुक्तिमुक्ति लभेत सः ॥ ७॥  
  
इति श्रीव्याडेश्वरस्तोत्रं सम्पूर्णम् ।  
  
  
NA  
  
