---
Category: suprabhAta, shiva
File name: kAshivishvanAthasuprabhAtam.itx
Language: Sanskrit
Latest update: October 29, 2008
Location: doc_shiva
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: kAshivishvanAthasuprabhAtam
Transliterated by: N.Balasubramanian bbalu at satyam.net.in
engtitle: kAshIvishvanAthasuprabhAtam
itxtitle: kAshIvishvanAthasuprabhAtam
title: काशीविश्वनाथसुप्रभातम्

---
  
 श्रीकाशीविश्वनाथसुप्रभातम्   
  
              ॥ श्रीगुरुभ्यो नमः॥  
  
विश्वेशं माधवं धुण्डिं दण्डपाणिं च भैरवम् ।  
वन्दे काशीं गुहां गङ्गां भवानीं मणिकर्णिकाम् ॥ १॥  
  
उत्तिष्ठ काशि भगवान् प्रभुविश्वनाथो  
     गङ्गोर्मि-सङ्गति-शुभैः परिभूषितोऽब्जैः ।  
श्रीधुण्डि-भैरव-मुखैः सहिताऽऽन्नपूर्णा  
     माता च वाञ्छति मुदा तव सुप्रभातम् ॥ २॥  
  
ब्रह्मा मुरारिस्त्रिपुरान्तकारिः  
     भानुः शशी भूमिसुतो बुधश्च ।  
गुरुश्च शुक्रः शनि-राहु-केतवः  
     कुर्वन्तु सर्वे भुवि सुप्रभातम् ॥ ३॥  
  
वाराणसी-स्थित-गजानन-धुण्डिराज  
     तापत्रयापहरणे प्रथित-प्रभाव ।  
आनन्द-कन्दलकुल-प्रसवैकभूमे  
     नित्यं समस्त-जगतः कुरु सुप्रभातम् ॥ ४॥  
  
ब्रह्मद्रवोपमित-गाङ्ग-पयः-प्रवाहैः  
     पुण्यैः सदैव परिचुम्बित-पादपद्मे ।  
मध्ये-ऽखिलामरगणैः परिसेव्यमाने  
     श्रीकाशिके कुरु सदा भुवि सुप्रभातम् ॥ ५॥  
  
प्रत्नैरसङ्ख्य-मठ-मन्दिर-तीर्थ-कुण्ड-  
     प्रासाद-घट्ट-निवहैः विदुषां वरैश्च  
आवर्जयस्यखिल-विश्व-मनांसि नित्यं  
     श्रीकाशिके कुरु सदा भुवि सुप्रभातम् ॥ ६॥।  
  
के वा नरा नु सुधियः कुधियो.अधियो वा  
     वाञ्छन्ति नान्तसमये शरणं भवत्याः ।  
हे कोटि-कोटि-जन-मुक्ति-विधान-दक्षे  
श्रीकाशिके कुरु सदा भुवि सुप्रभातम् ॥ ७॥  
  
या देवैरसुरैर्मुनीन्द्रतनयैर्गन्धर्व-यक्षोरगैः  
     नागैर्भूतलवासिभिर्द्विजवरैस्संसेविता सिद्धये ।  
या गङ्गोत्तरवाहिनी-परिसरे तीर्थैरसङ्ख्यैर्वृता  
     सा काशी त्रिपुरारिराज-नगरी देयात् सदा मङ्गलम् ॥ ८॥  
  
तीर्थानां प्रवरा मनोरथकरी संसार-पारापरा  
     नन्दा-नन्दि-गणेश्वरैरुपहिता देवैरशेषैः-स्तुता ।  
या शम्भोर्मणि-कुण्डलैक-कणिका विष्णोस्तपो-दीर्घिका  
     सेयं श्रीमणिकर्णिका भगवती देयात् सदा मङ्गलम् ॥ ९॥  
  
अभिनव-बिस-वल्ली पाद-पद्मस्य विष्णोः  
     मदन-मथन-मौलेर्मालती पुष्पमाला ।  
जयति जय-पताका काप्यसौ मोक्षलक्ष्म्याः  
     क्षपित-कलि-कलङ्का जाह्नवी नः पुनातु ॥ १०॥  
  
गाङ्गं वारि मनोहारि मुरारि-चरणच्युतम् ।  
त्रिपुरारि-शिरश्चारि पापहारि पुनातु माम् ॥ ११॥  
  
विघ्नावास-निवासकारण-महागण्डस्थलालम्बितः  
सिन्दूरारुण-पुञ्ज-चन्द्रकिरण-प्रच्छादि-नागच्छविः ।  
श्रीविघ्नेश्वर-वल्लभो गिरिजया सानन्दमानन्दितः (पाठभेद विश्वेश्वर)  
स्मेरास्यस्तव धुण्डिराज-मुदितो देयात् सदा मङ्गलम् ॥ १२॥  
  
कण्ठे यस्य लसत्कराल-गरलं गङ्गाजलं मस्तके  
वामाङ्गे गिरिराजराज-तनया जाया भवानी सती ।  
नन्दि-स्कन्द-गणाधिराज-सहितः श्रीविश्वनाथप्रभुः  
काशी-मन्दिर-संस्थितोऽखिलगुरुः देयात् सदा मङ्गलम् ॥ १३॥  
  
श्रीविश्वनाथ करुणामृत-पूर्ण-सिन्धो  
     शीतांशु-खण्ड-समलङ्कृत-भव्यचूड ।  
उत्तिष्ठ विश्वजन-मङ्गल-साधनाय  
     नित्यं सर्वजगतः कुरु सुप्रभातम् ॥ १४॥  
  
श्रीविश्वनाथ वृषभ-ध्वज विश्ववन्द्य  
     सृष्टि-स्थिति-प्रलय-कारक देवदेव ।  
वाचामगोचर महर्षि-नुताङ्घ्रि-पद्म  
     वाराणसीपुरपते कुरु सुप्रभातम् ॥ १५॥  
  
श्रीविश्वनाथ भवभञ्जन दिव्यभाव  
     गङ्गाधर प्रमथ-वन्दित सुन्दराङ्ग ।  
नागेन्द्र-हार नत-भक्त-भयापहार  
     वाराणसीपुरपते कुरु सुप्रभातम् ॥ १६॥  
  
श्रीविश्वनाथ तव पादयुगं नमामि  
     नित्यं तवैव शिव नाम हृदा स्मरामि ।  
वाचं तवैव यशसाऽनघ भूषयामि  
     वाराणसीपुरपते कुरु सुप्रभातम् ॥ १७॥  
  
काशी-निवास-मुनि-सेवित-पाद-पद्म  
     गङ्गा-जलौघ-परिषिक्त-जटाकलाप ।  
अस्याखिलस्य जगतः सचराचरस्य  
     वाराणसीपुरपते कुरु सुप्रभातम् ॥ १८॥  
  
गङ्गाधराद्रितनया-प्रिय शान्तमूर्ते  
     वेदान्त-वेद्य सकलेश्वर विश्वमूर्ते ।  
कूटस्थ नित्य निखिलागम-गीत-कीर्ते  
वाराणसीपुरपते कुरु सुप्रभातम् ॥ १९॥  
  
विश्वं समस्तमिदमद्य घनान्धकारे  
     मोहात्मके निपतितं जडतामुपेतम् ।  
भासा विभास्य परया तदमोघ-शक्ते  
     वाराणसीपुरपते कुरु सुप्रभातम् ॥ २०॥  
  
सूनुः समस्त-जन-विघ्न-विनास-दक्षो  
     भार्याऽन्नदान-निरता-ऽविरतं जनेभ्यः ।  
ख्यातः स्वयं च शिवकृत् सकलार्थि-भाजां  
     वाराणसीपुरपते कुरु सुप्रभातम् ॥ २१॥  
  
ये नो नमन्ति न जपन्ति न चामनन्ति  
     नो वा लपन्ति विलपन्ति निवेदयन्ति ।  
तेषामबोध-शिशु-तुल्य-धियां नराणां  
     वाराणसीपुरपते कुरु सुप्रभातम् ॥ २२॥  
  
श्रीकण्ठ कण्ठ-धृत-पन्नग नीलकण्ठ  
     सोत्कण्ठ-भक्त-निवहोपहितोप-कण्ठ ।  
भस्माङ्गराग-परिशोभित-सर्वदेह  
     वाराणसीपुरपते कुरु सुप्रभातम् ॥ २३॥  
  
श्रीपार्वती-हृदय-वल्लभ पञ्च-वक्त्र  
     श्रीनील-कण्ठ नृ-कपाल-कलाप-माल ।  
श्रीविश्वनाथ मृदु-पङ्कज-मञ्जु-पाद  
     वाराणसीपुरपते कुरु सुप्रभातम् ॥ २४॥  
  
दुग्ध-प्रवाह-कमनीय-तरङ्ग-भङ्गे  
     पुण्य-प्रवाह-परिपावित-भक्त-सङ्गे ।  
नित्यं तपस्वि-जन-सेवित-पाद-पद्मे  
     गङ्गे शरण्य-शिवदे कुरु सुप्रभातम् ॥ २५॥  
  
सानन्दमानन्द-वने वसन्तं आनन्द-कन्दं हत-पाप-वृन्दम् ।  
वाराणसी-नाथमनाथ-नाथं श्रीविश्वनाथं शरणं प्रपद्ये ॥ २६॥  
  
  
Encoded and proofread by N. Balasubramanian, bbalun@dataone.in  
  
