---
Category: shiva
File name: sharabhashAntistotram.itx
Indexextra: (Text)
Language: Sanskrit
Latest update: February 22, 2020
Location: doc_shiva
Proofread by: Venkata Subramanian, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Sharabha Shanti Stotram
engtitle: sharabha shAntistotram
itxtitle: sharabhashAntistotram
title: शरभशान्तिस्तोत्रम्

---
  
 शरभशान्तिस्तोत्रम्   
रुद्रः शङ्कर ईश्वरः पशुपतिः स्थाणुः कपर्दी शिवो  
     वागीशो वृषभध्वजः स्मरहरो भक्तप्रियस्त्र्यम्बकः ।  
भूतेशो जगदीश्वरश्च वृषभो मृत्युञ्जयः श्रीपतिः  
     योऽस्मान् कालगलोऽवतात्पुरहरः शम्भुः पिनाकी हरः ॥ १॥  
  
यतो नृसिंहं हरसि हर इत्युच्यते बुधैः ।  
यतो बिभर्षि सकलं विभज्य तनुमष्टधा ॥ २॥  
  
अतोऽस्मान् पाहि भगवन्प्रसीद च पुनः पुनः ।  
इति स्तुतो महादेवः प्रसन्नो भक्तवत्सलः ॥ ३॥  
  
सुरानाह्लादयामास वरदानैरभीप्सितैः ।  
प्रसन्नोऽस्मि स्तवेनाहमनेन विबुधेश्वराः ॥ ४॥  
  
मयि रुद्रे महादेवे भयत्वं भक्तिमूर्जितम् ।  
ममांशोऽयं नृसिंहोऽयं मयि भक्ततमस्त्विह ॥ ५॥  
  
इमं स्तवं जपेद्यस्तु शरभेशाष्टकं नरः ।  
तस्य नश्यन्ति पापानि रिपवश्च सुरोत्तमाः ॥ ६॥  
  
नश्यन्ति सर्वरोगाणि क्षयरोगादिकानि च ।  
अशेषग्रहभूतानि कृत्रिमाणि ज्वराणि च ॥ ७॥  
  
सर्पचोराग्निशार्दूलगजपोत्रिमुखानि च ।  
अन्यानि च वनस्थानि नास्ति भीतिर्न संशयः ॥ ८॥  
  
इत्युक्त्वान्तर्दधे देवि देवान् शरभसालुवः ।  
ततस्ते स्व-स्वधामानि ययुराह्लादपूर्वकम् ॥ ९॥  
  
एतच्छरभकं स्तोत्रं मन्त्रभूतं जपेन्नरः ।  
सर्वान्कामानवाप्नोति शिवलोकं च गच्छति ॥ १०॥  
  
इति श्रीआकाशभैरवकल्पोक्तं प्रत्यक्षसिद्धिप्रदे  
उमामहेश्वरसंवादे शरभशान्तिस्तोत्रं सम्पूर्णम् ।  
  
  
Proofread by PSA Easwaran  
  
