---
Author: Traditional
Category: shiva, stotra
File name: mRRityunjayastotram3.itx
Indexextra: (Scan)
Language: Sanskrit
Latest update: December 25, 2018
Location: doc_shiva
Proofread by: Ganesh Kandu kanduganesh at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Mrityunjayastotram 3
Texttype: stotra
Transliterated by: Ganesh Kandu kanduganesh at gmail.com
engtitle: Mrityunjayastotram 3
itxtitle: mRityunjayastotram 3 (kailAsasyottare shRiNge)
title: मृइत्युञ्जयस्तोत्रम् ३ (कैलासस्योत्तरे शृइण्गे)

---
  
 श्रीमृत्युञ्जयस्तोत्रम् ३   
ॐ नमो मृत्युञ्जयाय ।  
नन्दिकेश्वर उवाच -  
कैलासस्योत्तरे शृङ्गे शुद्धस्फटिकसन्निभे ।  
तमोगुणविहीने तु जरामृत्युविवर्जिते ॥ १॥  
  
सर्वार्थ सम्पदाधारे सर्वज्ञानकृतालये ।  
कृताञ्जली पुटो ब्रह्मा घ्यानासीनं सदाशिवम् ॥ २॥  
  
पप्रच्छ प्रणतो भूत्वा जानुभ्यामवनिङ्गतः ।  
सर्वार्थसम्पदाधार ब्रह्मा लोकपितामहः ॥ ३॥  
  
ब्रह्मोवाच -  
केनोपायेन देवेश चिरायुर्लोमशोऽभवत् ।  
तन्मे ब्रूहि महेशान लोकानां हितकाम्यया ॥ ४॥  
  
श्रीसदाशिव उवाच -  
शृणु ब्रह्मन् प्रवक्ष्यामि चिरायुर्मुनिसत्तमः ।  
सञ्जातः कर्मणा येन व्याधिमृत्युविवर्जितः ॥ ५॥  
  
तस्मिन्नेकार्णवे घोरे सलिलौघपरिप्लुते ।  
कृतान्तभयनाशाय स्तुतो मृत्युञ्जयः शिवः ॥ ६॥  
  
तस्य सङ्कीर्तनान्नित्यं मुनिर्मृत्युविवर्जितः ।  
तमेव कीर्तयन् ब्रह्मन् मृत्यु जेतुं न संशयः ॥ ७॥  
  
लोमश उवाच -  
देवाधिदेव देवेश सर्वप्राण भृतांवर ।  
प्राणीनामपि नाथस्त्वं मृत्युञ्जय नमोऽस्तु ते ॥ ८॥  
  
देहिनां जीवभूतोऽसि जीवो जीवस्य कारणम् ।  
जगतां रक्षकस्त्वं वै मृत्युञ्जय नमोऽस्तु ते ॥ ९॥  
  
हेमाद्रिशिखराकारे सुधावीचिमनोहर ।  
पुण्डरीकपरं ज्योतिर्मुत्युञ्जय नमोऽस्तु ते ॥ १०॥  
  
ध्यानाधार महाज्ञान सर्वज्ञानैककारण ।  
परित्रातासि लोकानां मृत्युञ्जय नमोऽस्तु ते ॥ ११॥  
  
निहता येन कालेन सदेवासुरमानुषाः ।  
गन्धर्वाप्सरसश्चैव सिद्धविद्याधरास्तथा ॥ १२॥  
  
साध्याश्च वसवो रुद्रास्तथाश्चिनिसुतावुभौ ।  
मरुतश्च दिशो नागाःस्थावरा जङ्गमास्तथा ॥ १३॥  
  
जितः सोऽपि त्वया ध्यायन् मृत्युञ्जय नमोऽस्तु ते ॥ १४॥  
  
ये ध्यायन्ति परां मूर्तिं पूजयन्त्यमरादयः ।  
न ते मृत्युवशं यान्ति मृत्युञ्जय नमोऽस्तु ते ॥ १५॥  
  
त्वमोङ्कारोऽसि वेदानां देवानां च सदाशिवः ।  
आधारशक्तिः शक्तीनां मृत्युञ्जय नमोऽस्तु ते ॥ १६॥  
  
स्थावरे जङ्गमे वापि यावत्तिष्ठति देहगः ।  
जीवत्यपत्यलोकोऽयं मृत्युञ्जय नमोऽस्तु ते ॥ १७॥  
  
सोमसूर्याग्निमध्यस्थव्योमव्यापिन् सदाशिव ।  
कालत्रयमहाकाल मृत्युञ्जय नमोऽस्तु ते ॥ १८॥  
  
प्रबुद्धे चाप्रबुद्धे च त्वमेव सृजसे जगत् ।  
सृष्टिरूपेण देवेश मृत्युञ्जय नमोऽस्तु ते ॥ १९॥  
  
व्योम्नि त्वं व्योमरूपोऽसि तेजः सर्वत्र तेजसि ।  
ज्ञानिनां ज्ञानरूपोऽसि मृत्युञ्जय नमोऽस्तु ते ॥ २०॥  
  
जगज्जीवो जगत्प्राणः स्रष्टा त्वं जगतः प्रभुः ।  
कारणं सर्वतीर्थानां मृत्युञ्जय नमोऽस्तु ते ॥ २१॥  
  
नेता त्वमिन्द्रियाणां च सर्वज्ञानप्रबोधकः ।  
साङ्ख्ययोगश्च हंसश्च मृत्युञ्जय नमोऽस्तु ते ॥ २२॥  
  
रूपातीतः सरूपश्च पिण्डस्थपदमेव च ।  
चतुर्युगकलाधार मृत्युञ्जय नमोऽस्तु ते ॥ २३॥  
  
रेचके वह्निरूपोऽसि सोमरूपोऽसि पूरके ।  
कुम्भके शिवरूपोऽसि मृत्युञ्जय नमोऽस्तु ते ॥ २४॥  
  
क्षयङ्करोऽसि पापानां पुण्यानामपि वर्धनम् ।  
हेतुस्त्वं श्रेयसां नित्यं मृत्युञ्जय नमोऽस्तु ते ॥ २५॥  
  
सर्वमायाकलातीत सर्वेन्द्रिय परावर ।  
सर्वेन्द्रियकलाधीश मृत्युञ्जय नमोऽस्तु ते ॥ २६॥  
  
रूपं गन्धो रसः स्पर्शः शब्दः संस्कार एव च ।  
त्वत्तः प्रकाश एतेषां मृत्युञ्जय नमोऽस्तु ते ॥ २७॥  
  
चतुर्विधानां सृष्टीनां हेतुस्त्वं कारणेश्वर ।  
भावाभावपरिच्छिन्न मृत्युञ्जय नमोऽस्तु ते ॥ २८॥  
  
त्वमेको निष्कलो लोके सकलम्भुवनत्रये ।  
अतिसूक्ष्मातिरूपस्त्वं मृत्युञ्जय नमोऽस्तु ते ॥ २९॥  
  
त्वं प्रबोधस्त्वमाधार त्वद्बीजं भुवनत्रयम् ।  
सत्वं रजस्तमस्त्वं हि मृत्युञ्जय नमोऽस्तु ते ॥ ३०॥  
  
त्वं सोमस्त्वं दिनेशश्च त्वमात्मा प्रकृतेः परः ।  
अष्टत्रिंशत्वकलानाथ मृत्युञ्जय नमोऽस्तु ते ॥ ३१॥  
  
सर्वेन्द्रियाणामाधारः सर्वभूतगुणाश्रयः ।  
सर्वज्ञानमयानन्त मृत्युञ्जय नमोऽस्तु ते ॥ ३२॥  
  
त्वमात्मा सर्वभूतानां गुणानां त्वमधीश्वरः ।  
सर्वानन्दमयाधार मृत्युञ्जय नमोऽस्तु ते ॥ ३३॥  
  
त्वं यज्ञः सर्वयज्ञानां त्वं बुद्धिर्बोघलक्षणा ।  
शब्दब्रह्मस्त्वमोङ्कारो मृत्युञ्जय नमोऽस्तु ते ॥ ३४॥  
  
श्रीसदाशिव उवाच -  
एवं सङ्कीर्तयेद्यस्तु शुचिस्तद्गतमानसः ।  
भक्त्या शृणोति यो ब्रह्मन् न स मृत्युवशो भवेत् ॥ ३५॥  
  
न च मृत्युभयं तस्य प्राप्तकालं च लङ्घयेत् ।  
अपमृत्युभयं तस्य प्रणश्यति न संशयः ॥ ३६॥  
  
व्याधयो नोपपद्यन्ते नोपसर्गभयं भवेत् ।  
प्रत्यासन्नान्तरे काले शतैकावर्तने कृते ॥ ३७॥  
  
मृत्युर्न जायते तस्य रोगान् मुञ्चति निश्चितम् ।  
पञ्चम्यां वा दशम्यां वा पौर्णमास्यामथापि वा ॥ ३८॥  
  
शतमावर्तयेद्यस्तु शतवर्षं स जीवति ।  
तेजस्वी बलसम्पन्नो लभते श्रियमुत्तमाम् ॥ ३९॥  
  
त्रिविधं नाशयेत्पापं मनो-वाक्-कायसम्भवम् ।  
अभिचाराणि कर्माणि कर्माण्याथर्वणानि च ।  
क्षीयन्ते नात्र सन्देहो दुःस्वप्नश्च विनश्यति ॥ ४०॥  
  
इदं रहस्यं परमं देवदेवस्य शूलिनः ।  
दुःस्वप्ननाशनं पुण्यं सर्वविघ्नविनाशनम् ॥ ४१॥  
  
इति श्रीशिवब्रह्मसंवादे श्रीमृत्युञ्जयस्तोत्रं सम्पूर्णम् ।  
  
  
Encoded and proofread by Ganesh Kandu kanduganesh at gmail.com, NA  
  
