---
Author: sachchidAnanda-shivAbhinava-nRisiMhabhAratI
Category: aShTaka, shiva, sachchidAnanda-shivAbhinava-nRisiMhabhAratI
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: kaNThAShTakam.itx
Indexextra: (Scans 1, 2)
Language: Sanskrit
Latest update: November 7, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shrIkaNThAShTakam
engtitle: shrIkaNThAShTakam
itxtitle: kaNThAShTakam (shivAbhinavanRisiMhabhAratIvirachitam)
title: कण्ठाष्टकम् (शिवाभिनवनृइसिंहभारतीविरचितम्)

---
  
 श्रीकण्ठाष्टकम्   
(श्रीगरलपुरे)  
श्रीगणेशाय नमः ॥  
  
यः पादपपिहिततनुः प्रकाशतां परशुरामेण ।  
नीतः सोऽव्यात्सततं श्रीकण्ठः पादनम्रकल्पतरुः ॥ १॥  
  
यः कालं जितगर्वं कृत्वा क्षणतो मृकण्डुमुनिसूनुम् ।  
निर्भयमकरोत्सोऽव्याच्छ्रीकण्ठः पादनम्रकल्पतरुः ॥ २॥  
  
कुष्ठापस्मारमुखा रोगा यत्पादसेवनात्सहसा ।  
प्रशमं प्रयान्ति सोऽव्याच्छ्रीकण्ठः पादनम्रकल्पतरुः ॥ ३॥  
  
यदविद्यैव जगदिदमखिलं प्रतिभाति सत्यवत्पूर्वम् ।  
ज्ञानात्सोऽव्यात्सततं श्रीकण्ठः पादनम्रकल्पतरुः ॥ ४॥  
  
यमिवृन्दवन्द्यचरणः कमिता धरणीधरेन्द्रतनयायाः ।  
श्रीशादिवन्दितोऽव्याच्छ्रीकण्ठः पादनम्रकल्पतरुः ॥ ५॥  
  
यो दक्षिणास्यरूपं धृत्वा विज्ञानदानकृतदीक्षः ।  
मुग्धेभ्योऽपि स पायाच्छ्रीकण्ठः पादनम्रकल्पतरुः ॥ ६॥  
  
अन्धोऽपि यत्करुणया चक्षुष्मान्भवति सत्वरं लोके ।  
करुणानिधिः स पायाच्छ्रीकण्ठः पादनम्रकल्पतरुः ॥ ७॥  
  
कपिलातटादृतगतिः कपिलादिमुनीन्द्रवन्द्यपदपद्मः ।  
श्रीदः पायात्सततं श्रीकण्ठः पादनम्रकल्पतरुः ॥ ८॥  
  
श्रीकण्ठाष्टकमेतत्पठति जनो यः कृतादरः सततम् ।  
श्रीविद्यासदनं स प्रभवेन्नैवात्र सन्देहः ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकण्ठाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
