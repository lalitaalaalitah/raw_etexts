---
Category: shiva
File name: mArtaNDabhairavastotram.itx
Language: Sanskrit
Latest update: December 17, 2018
Location: doc_shiva
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mArtaNDabhairavastotram
engtitle: mArtaNDabhairavastotram
itxtitle: mArtaNDabhairavastotram
title: मार्तण्डभैरवस्तोत्रम्

---
  
 श्रीमार्तण्डभैरवस्तोत्रम्   
भैरवा ऊचुः -  
नमो मार्ताण्डनाथाय स्थाणवे परमात्मने ।  
भैरवाय सुभीमाय त्रिधाम्नेश नमो नमः ॥ १॥  
  
मृतोद्धारणदक्षाय गर्भोद्धरणहेतवे ।  
तेजसां केतवे तुभ्यं हेतवे जगतामपि ॥ २॥  
  
हिरण्यगर्भरूपाय धीप्रणोदाय ते नमः ।  
ओङ्कारव्याहृतिस्थाय महावीराय ते नमः ॥ ३॥  
  
वीरेशाय नमस्तुभ्यं क्षेत्रेशाय नमो नमः ।  
वेदार्थाय च वेदाय वेदगर्भाय शम्भवे ॥ ४॥  
  
विश्वामित्राय सूर्याय सूरये परमात्मने ।  
महाभैरवरूपाय भैरवानन्ददायिने ॥ ५॥  
  
द्विविधध्वान्तध्वंसाय महामोहविनाशिने ।  
मायान्धकारनाशाय चक्षुस्तिमिरभञ्जिने ॥ ६॥  
  
मन्त्राय मन्त्ररूपाय मन्त्राक्षरविचारिणे ।  
मन्त्रवाच्याय देवाय महामन्त्रार्थदायिने ॥ ७॥  
  
यन्त्राय यन्त्ररूपाय यन्त्रस्थाय यमाय ते ।  
यन्त्रैर्नियन्त्रैर्नियमैर्यमिनां फलदाय च ॥ ८॥  
  
अज्ञानतिमिरध्वंसकारिणे क्लेशहारिणे ।  
महापातकहर्त्रे च महाभयविनाशिने ॥ ९॥  
  
भयदाय सुशीलाय भयानकरवाय ते ।  
बीभत्साय च रौद्राय भीताभयप्रदायिने ॥ १०॥  
  
तेजस्वितेजोरूपाय चण्डायोग्राय ते नमः ।  
बीजाय बीजरूपाय बीजभर्गाय ते नमः ॥ ११॥  
  
क्रोधभर्गाय देवाय लोभभर्गाय ते नमः ।  
महाभर्गाय वै तुभ्यं ज्ञानभर्गाय ते नमः ॥ १२॥  
  
घोरभर्गाय ते तुभ्यं भीतिभर्गाय ते नमः ।  
सुशोकाय विशोकाय ज्ञानभर्गाय ते नमः ॥ १३॥  
  
तत्त्वभर्गाय देवाय मनोभर्गाय वै नमः ।  
दारिद्र्यदुःखभर्गय कामभर्गाय ते नमः ॥ १४॥  
  
हिंसाभर्गाय तामिस्रभर्गाय जगदात्मने ।  
अतिदुर्वासनाभर्ग नमस्ते भैरवात्मने ॥ १५॥  
  
ध्यायन्ते यं भर्ग इति भर्गभर्गाय ते नमः ।  
रोगभर्गाय देवाय पापभर्गाय ते नमः ॥ १६॥  
  
महापातकभर्गाय ह्युपपातकभर्गिणे ।  
महानिरयभर्गाय नृत्तभर्गाय ते नमः ॥ १७॥  
  
क्लेशभर्गाय देवाय भौतिकघ्नाय ते नमः ।  
मृत्युभर्गाय देवाय दुर्गभर्गाय ते नमः ॥ १८॥  
  
ध्यानाद्ध्यायन्ति यद्भर्गं यमिनः संयतेन्द्रियाः ।  
नाथाय भर्गनाथाय भर्गाय सततं नमः ॥ १९॥  
  
वीरवीरेश देवेश नमस्तेऽस्तु त्रिधामक ।  
महामार्ताण्ड वरद सर्वाभयवरप्रद ॥ २०॥  
  
नमो वीराधिवीरेश सूर्यचन्द्रातिधामक ।  
अग्निधामातिधाम्ने च महामार्ताण्ड ते नमः ॥ २१॥  
  
वीरातिवीर वीरेश घोरघोरार्तिघोरक ।  
महामार्ताण्डदेवेश भूयो भूयो नमो नमः ॥ २२॥  
  
इति श्रीमार्तण्डभैरवस्तोत्रं सम्पूर्णम् ।  
  
  
  
