---
Category: shiva
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: shivajayavAdastotram.itx
Language: Sanskrit
Latest update: February 28, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivajayavAdastotram
engtitle: shivajayavAdastotram
itxtitle: shivajayavAdastotram
title: शिवजयवादस्तोत्रम्

---
  
 शिवजयवादस्तोत्रम्   
श्रीगणेशाय नमः ॥  
  
जय जय गिरिजालङ्कृतविग्रह, जय जय विनताखिलदिक्पाद ।  
जय जय सर्वविपत्तिविनाशन, जय जय शङ्कर दीनदयाल ॥ १॥  
  
जय जय सकलसुरासुरसेवित, जय जय वाञ्छितदानवितन्द्र ।  
जय जय लोकालोकधुरन्धर जय जय नागेश्वर धृतचद्र ॥ २॥  
  
जय जय हिमाचलनिवासिन् जय जय करुणाकल्पितलिङ्ग ।  
जय जय संसृतिरचनाशिल्पिन् जय जय भक्तहृदम्बुजभृङ्ग ॥ ३॥  
  
जय जय भोगिफणामणिरञ्जित, जय जय भूतिविभूषितदेह ।  
जय जय पितृवनकेलिपरायण, जय जय गौरीविभ्रमगेह ॥ ४॥  
  
जय जय गङ्गातरङ्गलुलितजट, जय जय मङ्गलपूरसमुद्र ।  
जय जय बोधविजृम्भणकारण जय जय मानसपूर्तिविनिद्र ॥ ५॥  
  
जय जय दयातरङ्गितलोचन, जय जय चित्रचरित्रपवित्र ।  
जय जय शब्दब्रह्मविकाशक जय जय किल्बिषतापधवित्र ॥ ६॥  
  
जय जय तन्त्रनिरूपणतत्पर, जय जय योगविकस्वरधाम ।  
जय जय मदनमहाभटभञ्जन, जय जय पूरितपूजककाम ॥ ७॥  
  
जय जय गङ्गाधर विश्वेश्वर, जय जय पतितपवित्रविधान ।  
जय जव बम्बन्नाद कृपाकर, जय जय शिव शिव सौख्यनिधान ॥ ८॥  
  
य इमं शिवजयवादमुदारं, पठति सदा शिवधाम्नि ।  
तस्य सदाशिवशासनयोगान्माद्यति सम्पन्नाम्नि ॥ ९॥  
  
इति शिवजयवादस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
