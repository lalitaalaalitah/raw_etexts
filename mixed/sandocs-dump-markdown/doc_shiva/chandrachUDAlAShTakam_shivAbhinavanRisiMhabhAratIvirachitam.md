---
Author: sachchidAnanda-shivAbhinava-nRisiMhabhAratI
Category: aShTaka, shiva, sachchidAnanda-shivAbhinava-nRisiMhabhAratI
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: chandrachUDAlAShTakam.itx
Indexextra: (Scans 1, 2)
Language: Sanskrit
Latest update: November 7, 2018
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: chandrachUDAlAShTakam
engtitle: chandrachUDAlAShTakam
itxtitle: chandrachUDAlAShTakam (shivAbhinavanRisiMhabhAratIvirachitam)
title: चन्द्रचूडालाष्टकम् (शिवाभिनवनृइसिंहभारतीविरचितम्)

---
  
 चन्द्रचूडालाष्टकम्   
श्रीगणेशाय नमः ॥  
  
यमनियमाद्यङ्गयुतैर्योगैर्यत्पादपङ्कजं द्रष्टुम् ।  
प्रयतन्ते मुनिवर्यास्तमहं प्रणमामि चन्द्रचूडालम् ॥ १॥  
  
यमगर्वभञ्जनचणं नमतां सर्वेष्टदानधौरेयम् ।  
शमदमसाधनसम्पल्लभ्यं ग्रणमामि, चन्द्रचूडालम् ॥ २॥  
  
यं द्रोणबिल्वमुख्यैः पूजयतां द्वारि मत्तमातङ्गाः ।  
कण्ठे लसन्ति विद्यास्तमहं प्रणमामि चन्द्रचूडालम् ॥ ३॥  
  
नलिनभवपद्मनेत्रप्रमुखामरसेव्यमानपदपद्मम् ।  
नतजनविद्यादानप्रवणं प्रणमामि चन्द्रचूडालम् ॥ ४॥  
  
नुतिभिर्देववराणां मुखरीकृतमन्दिरद्वारम् ।  
स्तुतमदिमवाक्ततिभिः सततं प्रणमामि चन्द्रचूडालम् ॥ ५॥  
  
जन्तोस्तव पादपूजनकरणात्करपद्मगाः पुमर्थाः स्युः ।  
मुरहरपूजितपादं तमहं प्रणमामि चन्द्रचूडालम् ॥ ६॥  
  
चेतसि चिन्तयतां यत्पदपद्मं सत्वरं वक्त्रात् ।  
निःसरति वाक्सुधामा तमहं प्रणमामि चन्द्रचूडालम् ॥ ७॥  
  
नम्राज्ञानतमस्ततिदूरीकरणाय नेत्रलक्ष्माद्यः ।  
धत्तेऽग्निचद्रसूर्यांस्तमहं प्रणमामि चन्द्रचूडालम् ॥ ८॥  
  
अष्टकमेतत्पठतां स्पष्टतरं कष्टनाशनं पुंसाम् ।  
अष्ट ददाति हि सिद्धिरिष्टसमष्टीश्च चन्द्रचूडालः ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीचद्रचूडालाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
