---
Author: Shridharavenkatesa of Tiruvisanallur or Ayyaval with respect
Category: shiva, shrIdhara-venkaTesha, aShTaka
File name: kuLIrAShTakam.itx
Indexextra: (Works)
Language: Sanskrit
Latest update: November 16, 2019
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Kulirashtakam
engtitle: kuLIrAShTakam
itxtitle: kuLIrAShTakam
title: कुळीराष्टकम्

---
  
 कुळीराष्टकम्   
तवास्याराद्धारः कति मुनिवराः कत्यपि सुराः  
     तपस्या सन्नाहैः सुचिरममनोवाक्पथचरैः ।  
अमीषां केषामप्यसुलभममुष्मै पदमदाः  
     कुळीरायोदारं शिव तव दया सा बलवती ॥ १॥  
  
अकर्तुं कर्तुं वा भुवनमखिलं ये किल भव-  
     न्त्यलं ते पादान्ते पुरहर वलन्ते तव सुराः ।  
कुटीरं कोटीरे त्वमहह कुळीराय कृतवान्  
     भवान् विश्वस्येष्टे तव पुनरधीष्टे हि करुणा ॥ २॥  
  
तवारूढो मौळिं तदनधिगमव्रीळनमितां  
     चतुर्वक्त्रीं यस्त्वच्चरणसविधे पश्यति विधेः ।  
कुळीरस्यास्यायं कुलिशभृदलक्ष्यश्शिवभव-  
     द्दया सेयं त्वामप्यधरितवती किं न कुरूताम् ॥ ३॥  
  
श्रुतिस्मृत्यभ्यासो नयनिचयभूयः परिचयः  
     तथा तत्तत्कर्मव्यसनमपि शुष्कश्रमकृते ।  
त्वयि स्वान्तं लग्नं न यदि यदि लग्नं तदियता  
     जिता कैवल्यश्रीः पुरहर कुळीरोऽत्र् गमकः ॥ ४॥  
  
तपोभिः प्राग्जन्मप्रकरपरिनम्रैः पुररिपो  
     तनौ यस्यां कस्यामपि स हि भवार्तिप्रतिभटः ।  
त्वयि स्याद्धीबन्धस्तनुरचरमा सैव चरमा  
     कुळीरो ब्रूते तन्महिमपथविद्वद्गुरुनयम् ॥ ५॥  
  
धियो धानं नाम त्वयि शिव चिदानन्द परमो-  
     न्मिषत्साम्राज्यश्रीकुरळरभसाकर्षकुतुकम् ।  
कुळीरेण ज्ञातं कथमनधिगम्यं दिविषदां  
     दया ते स्वच्छन्दा प्रथयति न कस्मै किमथवा ॥ ६॥  
  
तदुच्चत्वं नैच्यं त्वितरदिति लोकाः शिव मुधा  
     व्यवस्थामस्थाने विदधति च नन्दन्ति च मिथः।  
कुळीरस्त्वन्मौळिस्थितिमसुलभामेत्य स भवत्-  
     कृपामुच्चत्वं तद्विरहमपि नैच्यं प्रथयति ॥ ७॥  
  
कुळीरेशाख्यातिर्गिरिशकृपयोच्चैरुपहृता  
     तवेयं भक्तायोन्नतिवितरण श्रीगमनिका ।  
भवद्भक्त्युन्मीलत्फलगरिमटीकास्थितिजुषा  
     कुळीरस्य ख्यात्या जगति सहचर्या विहरते ॥ ८॥  
  
कुळीरेशस्तोत्रं त्वदनुपधिकानुग्रहभवं  
     पठेयुर्ये नित्यं श्रृणुयुरपि वा ये पुनरिदम् ।  
प्रसादात्ते तेऽमी विधुत दुरितास्त्वय्यभिरताः  
     भवेयुर्निर्यत्नाधिगतसकलाभीप्सितफलाः ॥ ९॥  
  
कर्कटकचन्द्रयोगः कर्कटकेशान मूर्ध्नि ते दृष्टः ।  
कारय वृष्टिममोघां वारय वर्षोपरोधदुर्योगम् ॥ १०॥  
  
इति श्री श्रीधरवेङ्कटेशार्य विरचितं कुळीराष्टकं समाप्तम् ॥  
  
  
  
