---
Category: shiva, stotra
File name: shivastotramasitakRita.itx
Language: Sanskrit
Latest update: April 17, 2013
Location: doc_shiva
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastotram asitakRita
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Shivastotram Asitakrita
itxtitle: shivastotram (asitakRitam)
title: शिवस्तोत्रम् (असितकृइतम्)

---
  
 श्रीशिवस्तोत्रं असितकृत   
  
श्रीगणेशाय नमः ॥  
  
असित उवाच ।  
  
जगद्गुरो नमस्तुभ्यं शिवाय शिवदाय च ।  
योगीन्द्राणां च योगीन्द्र गुरूणां गुरवे नमः ॥ १॥  
  
मृत्योर्मृत्युस्वरूपेण मृत्युसंसारखण्डन   
मृत्योरीश मृत्युबीज मृत्युञ्जय नमोस्तु ते ॥ २॥  
  
कालरूपं कलयतां कालकालेश कारण ।  
कालादतीत कालस्थ कालकाल नमोस्तु ते ॥ ३॥  
  
गुणातीत गुणाधार गुणबीज गुणात्मक ।  
गुणीश गुणिनां बीज गुणिनां गुरवे नमः ॥ ४॥  
  
ब्रह्मस्वरूप ब्रह्मज्ञ ब्रह्मभावे च तत्परः ।  
ब्रह्मबीजस्वरूपेण ब्रह्मबीज नमोस्तु ते ॥ ५॥  
  
इति स्तुत्वा शिवं नत्वा पुरस्तस्थौ मुनीश्वरः ।  
दीनवत्साश्रुनेत्रश्च पुलकाञ्चितविग्रहः ॥ ६॥  
  
असितेन कृतं स्तोत्रं भक्तियुक्तश्च यः पठेत् ।  
वर्षमेकं हविष्याशी शङ्करस्य महात्मनः ॥ ७॥  
  
स लभेद्वैष्णवं पुत्रं ज्ञानिनं चिरजीविनम् ।  
भवेद्धनाढ्यो दुःखी च मूको भवति पण्डितः ॥ ८॥  
  
अभार्यो लभते भार्यां सुशीलां च पतिव्रताम् ।  
इह लोके सुखं भुक्त्वा यात्यन्ते शिवसन्निधिम् ॥ ९॥  
  
इदं स्तोत्रं पुरा दत्तं ब्रह्मणा च प्रचेतसे ।  
प्रचेतसा स्वपुत्रायासिताय दत्तमुत्तमम् ॥ १०॥  
  
इति श्रीब्रह्मवैवर्ते महापुराणे श्रीकृष्णजन्मखण्डे  
असितकृतशिवस्तोत्रं सम्पूर्णम् ॥  
  
  
Encoded and proofread by Kaushal S. Kaloo kaushalskaloo at gmail.com  
  
