---
Author: Traditional
Category: kavacha, shiva
File name: mAheshvarakavacham.itx
Language: Sanskrit
Latest update: March 20, 2016
Location: doc_shiva
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mAheshvarakavacham
Transliterated by: Nat Natarajan nat.natarajan at gmail.com
engtitle: mAheshvarakavacham
itxtitle: mAheshvarakavacham
title: माहेश्वरकवचम्

---
  
 माहेश्वरकवचम्   
  
॥ अथ माहेश्वरकवचम् ॥  
  
ॐ नमोभगवते रुद्राय ।  
राजोवाच ।  
अङ्गन्यासं यदुक्तम्भो महेशाक्षर संयुतम् ।  
विधानं कीदृशं तस्य कर्तव्यं केन हेतुना ॥ १॥  
  
तद्वदस्व महाभाग विस्तरेण ममाग्रतः ।  
भृगुरुवाच ।  
कवचं महेश्वरं राजन् देवैरपि सुदुर्लभम् ॥ २॥  
  
यः करोति स्वगात्रेषु पूतात्मा सम्भवेन्नरः ।  
कृत्वा न्यासमिमं यस्तु सङ्ग्राम प्रविशेन्नरः ॥ ३॥  
  
न शरास्तोमरास्तस्य खड्गशक्ति परश्वधाः ।  
प्रभवन्ति रिपोः क्वापि भवेच्छिवपराक्रमः ॥ ४॥  
  
व्याधिग्रस्तस्तु यः कश्चित्कारयेच्चैवमार्जनम् ।  
एकादशकुशैः साग्रैर्मुक्तोभवति नान्यथा ॥ ५॥  
  
न भूता न पिशाचाश्च कूष्माण्डा न विनायकाः ।  
शिवस्मरणमात्रेण न विशन्ति कलेवरे ॥ ६॥  
  
ॐ नमः पञ्चवक्त्राय शशिसोमार्कनेत्राय  
भयार्त्तानामभयाय मम सर्वगात्ररक्षार्थे विनियोगः  
ॐ ह्रौं ह्रां ह्रं मन्त्रेणानेन  
वृषगोमयभस्मनाम् आमन्त्र्यललाटे तिलकमादाय पठेत् ॥  
  
त्राहि मां देव दुष्प्रेक्ष्य शत्रूणाम्भयवर्धन ।  
ॐ स्वच्छन्दभैरवः प्राच्यामाग्नेय्यां - शिखिलोचनः ॥ ७॥  
  
भूतेशो दक्षिणे भागे नैऋत्यां भीमदर्शनः ।  
वारुणे वृषकेतुश्च वायौ रक्षतु शङ्करः ॥ ८॥  
  
दिग्वासाः सौम्यतो नित्यमैशान्यां मदनान्तकः ।  
वामदेव ऊर्ध्वतो रक्षेदधोरक्षेत्त्रिलोचनः ॥ ९॥  
  
पुरारिः पुरतः पातु कपर्दी पातु पृष्ठतः ।  
विश्वेशो दक्षिणे भागे वामे कालीपतिः सदा ॥ १०॥  
  
माहेश्वरः शिरोभागे भवो भाले सदावतु ।  
भ्रुवोर्मध्ये महातेजास्त्रिनेत्रो नेत्रयोर्द्वयोः ॥ ११॥  
  
पिनाकी नासिका देशे कर्णयोर्गिरिजापतिः ।  
उग्रः कपोलतो रक्षेन्मुखदेशे महाभुजः ॥ १२॥  
  
जिह्वायामन्धकध्वंसी दन्तान्रक्षतु मृत्युजित् ।  
नीलकण्ठः सदाकण्ठे पृष्ठे कामाङ्गनाशनः ॥ १३॥  
  
त्रिपुरारिः स्कन्धदेशे बाह्वोश्च चन्द्रशेखरः ।  
हस्तिचर्मधरो हस्ते नखाङ्गुलिषु शूलभृत् ॥ १४॥  
  
भवानीशः पातु हृदयं पातूदरकटीर्मृडः ।  
गुदे लिङ्गे च मेढ्रे च नाभौ च प्रमथाधिपः ॥ १५॥  
  
जङ्घोरुचरणे भीमः सर्वाङ्गेकेशवप्रियः ।  
रोमकूपे विरूपाक्षः शब्दे स्पर्शेच योगवित् ॥ १६॥  
  
रक्तमज्जावसामासशुक्रेवसुगणार्चितः ।  
प्राणापानसमानेषुदानव्यानेषुधूर्ज्जटीः ॥ १७॥  
  
रक्षाहीनन्तुयत्स्थानं वर्जितं कवचेन यत् ।  
तत्सर्वं रक्षमे देव व्याथिदुर्गज्वरादितः ॥ १८॥  
  
कार्यं कर्म त्विदं प्राज्ञैर्दीपं प्रज्वाल्य सर्पिषा ।  
निवेद्य शिखिनेत्राय वारयेच्चोत्तरं मुखम् ॥ १९॥  
  
ज्वरदाहपरिक्रान्तं तथान्यव्याधिसंयुतम् ।  
कुशैःसम्मार्ज्य समार्ज्यक्षिपेद्दीपशिखेज्वरम् ॥ २०॥  
  
ऐकाहिकं द्व्याहिकं वा तृतीयकचतुर्थकम् ।  
वातपित्तकफोद्भूतं सन्निपातोग्रतेजसम् ॥ २१॥  
  
अन्यद्दुःखदुराधर्षं कर्म चाभिचारिकम् ।  
धातुस्थं कफसम्मिश्रं विषम कामसम्भवम् ॥ २२॥  
  
भूताभिषङ्गसगर्तं भूतचेष्टादिसस्थितम् ।  
शिवाज्ञां घोरमन्त्रेण पूर्ववृत्तं स्वयं स्मर ॥ २३॥  
  
जहि देहं मनुष्यस्य दीपं गच्छ महाज्वर ।  
कृत्वा तु कवचं दिव्यं सर्वव्याधिभयार्दनम् ॥ २४॥  
  
न बाधन्ते व्याधयस्तं बालग्रहभयाश्च ये ।  
लूताविस्फोटकं घोरशिरोर्त्तिच्छर्द्दिविग्रहम् ॥ २५॥ ??  
कामलाक्षयकासञ्च गुल्माश्मरिभगन्दरान् ।  
शूलोन्मादञ्चहृद्रोगं यकृतं पाण्डुविद्रधिम् ॥ २६॥  
  
अतिसारादयोरोगा डाकिनीग्रहपीडिताम् ।  
पामाविचर्चिकाद्द्रुकुष्ठव्याधिविषार्दनम् ॥ २७॥  
  
स्मरणान्नाशयत्याशु कवचं शूलपाणिनः ।  
यस्तु स्मरति नित्यं वै यस्तु धारयते नरः ॥ २८॥  
  
समुक्तः सर्वपापेभ्यो वसेच्छिवपुरे चिरम् ।  
सख्यव्रतस्य दानस्य यज्ञस्यास्तीव शास्त्रतः ॥ २९॥  
  
न सङ्ख्या विद्यते शम्भोः सर्वकामफलप्रदम् ॥ ३०॥  
  
श्रोतव्यं सततं भक्त्या कवचं सर्वकामिकम् ।  
लिखितं तिष्ठते यस्य गृहे सम्यगनुत्तमम् ॥ ३१॥  
  
न तत्र कलहोद्वेगं नाकालमरणम्भवेत् ।  
नाल्पप्रजाः स्त्रियस्तत्र न दौर्भाग्यसमाश्रिताः ॥ ३२॥  
  
तस्मान्माहेश्वरं नाम कवचं सुरगणार्चितम् ।  
श्रोतव्यं पठितव्यञ्च मन्तव्यं भावुकप्रदम् ॥ ३३॥  
  
माहेश्वरस्य कवचं सर्वव्याधिनिषूदनम् ।  
यः पठेच्चेन्नरो नित्यं सव्रजेच्छाङ्करं पुरम् ॥ ३४॥  
  
इति श्रीमाहेश्वरकवचम् सम्पूर्णम् ॥  
  
  
Proofread by Nat Natarajan, NA  
  
  
