---
Author: Shankaracharya
Category: aShTaka, shiva, nAmAvalI, shankarAchArya
File name: shivanamav.itx
Indexextra: (Marathi)
Language: Sanskrit
Latest update: December 24, 2019
Location: doc_shiva
Proofread by: Sridhar - Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
Sublocation: shiva
Text title: shivanAmAvalyaShTakam
Texttype: nAmAvalI
Transliterated by: Dhrup Chand
engtitle: shivanAmAvalyaShTakam
itxtitle: shivanAmAvalyaShTakam
title: शिवनामावल्यष्टकम्

---
  
 श्रीशिवनामावल्यष्टकम्   
हे चन्द्रचूड मदनान्तक शूलपाणे  
स्थाणो गिरीश गिरिजेश महेश शम्भो ।  
भूतेश भीतभयसूदन मामनाथं  
संसारदुःखगहनाज्जगदीश रक्ष ॥ १॥  
  
हे पार्वतीहृदयवल्लभ चन्द्रमौले  
भूताधिप प्रमथनाथ गिरीशचाप ।  
हे वामदेव भव रुद्र पिनाकपाणे  
संसारदुःखगहनाज्जगदीश रक्ष ॥ २॥  
  
हे नीलकण्ठ वृषभध्वज पञ्चवक्त्र  
लोकेश शेषवलय प्रमथेश शर्व ।  
हे धूर्जटे पशुपते गिरिजापते मां  
संसारदुःखगहनाज्जगदीश रक्ष ॥ ३॥  
  
हे विश्वनाथ शिव शङ्कर  देवदेव  
गङ्गाधर प्रमथनायक नन्दिकेश ।  
बाणेश्वरान्धकरिपो हर लोकनाथ  
संसारदुःखगहनाज्जगदीश रक्ष ॥ ४ ॥  
  
वाराणसीपुरपते मणिकर्णिकेश  
वीरेश दक्षमखकाल विभो गणेश ।  
सर्वज्ञ सर्वहृदयैकनिवास नाथ  
संसारदुःखगहनाज्जगदीश रक्ष ॥ ५॥  
  
श्रीमन्महेश्वर कृपामय हे दयालो  
हे व्योमकेश शितिकण्ठ गणाधिनाथ ।  
भस्माङ्गराग नृकपालकलापमाल  
संसारदुःखगहनाज्जगदीश रक्ष ॥ ६॥  
  
कैलासशैलविनिवास वृषाकपे हे  
मृत्युञ्जय त्रिनयन त्रिजगन्निवास ।  
नारायणप्रिय मदापह शक्तिनाथ  
संसारदुःखगहनाज्जगदीश रक्ष ॥ ७॥  
  
विश्वेश विश्वभवनाशक विश्वरूप  
विश्वात्मक त्रिभुवनैकगुणाधिकेश ।  
हे विश्वनाथ करुणामय दीनबन्धो  
संसारदुःखगहनाज्जगदीश रक्ष ॥ ८॥  
  
गौरीविलासभवनाय महेश्वराय  
पञ्चाननाय शरणागतकल्पकाय ।  
शर्वाय सर्वजगतामधिपाय तस्मै  
दारिद्र्यदुःखदहनाय नमः शिवाय ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शिवनामावल्यष्टकं सम्पूर्णम्  ॥  
  
  
Encoded by Dhrup Chand.    
Proofread by Sridhar - Seshagiri seshagir at engineering.sdsu.edu  
  
