---
Category: shiva, devii, pArvatI, devI
Description-comments: Shivamahapurana VayaviyasamhitA pUrvabhAga shivashivAstutivarNanaM
  adhyAya 15
File name: ardhanArIshvarastotram3.itx
Indexextra: (shivamahApurANa)
Language: Sanskrit
Latest update: August 26, 2017
Location: doc_shiva
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: shiva
Text title: ardhanArIshvarastotram 3
engtitle: ardhanArIshvarastotram 3
itxtitle: ardhanArIshvarastotram 3 shivashivAstutiH (shivapurANAntargatam jaya deva
  mahAdeva)
title: अर्धनारीश्वरस्तोत्रम् ३ शिवशिवास्तुतिः (शिवपुराणान्तर्गतम् जय देव महादेव)

---
  
 अर्धनारीश्वरस्तोत्रम् ३  
  
ब्रह्मोवाच -  
जय देव महादेव जयेश्वर महेश्वर ।  
जय सर्वगुणश्रेष्ठ जय सर्वसुराधिप ॥ १॥  
  
जय प्रकृतिकल्याणि जय प्रकृतिनायिके ।  
जय प्रकृतिदूरे त्वं जय प्रकृतिसुन्दरि ॥ २॥  
  
जयामोघमहामाय जयामोघमनोरथ ।  
जयामोघमहालील जयामोघमहाबल ॥ ३॥  
  
जय विश्वजगन्मातर्जय विश्वजगन्मये ।  
जय विश्वजगद्धात्रि जय विश्वजगत्सखि ॥ ४॥  
  
जय शाश्वतिकैश्वर्ये जय शाश्वतिकालय ।  
जय शाश्वतिकाकार जयशाश्वतिकानुग ॥ ५॥  
  
जयात्मत्रयनिर्मात्रि जयात्मत्रयपालिनि ।  
जयात्मत्रयसंहर्त्रि जयात्मत्रयनायिके ॥ ६॥  
  
जयावलोकनायत्तजगत्कारणबृंहण ।  var  जयावलोकनोत्कृष्ट  
जयोपेक्षाकटाक्षोत्थहुतभुग्भुक्तमौक्तिक ॥ ७॥  
  
जय देवाद्यविज्ञेयस्वात्मसूक्ष्मदृशोज्ज्वले ।  
जय स्थूलात्मशक्त्येशेजय व्याप्तचराचरे ॥ ८॥  
  
 var   स्थूलात्मशक्त्यंशव्याप्तविश्वचराचरे  
  
जय नामैकविन्यस्तविश्वतत्त्वसमुच्चय ।  
जयासुरशिरोनिष्ठश्रेष्ठानुगकदम्बक ॥ ९॥  
  
जयोपाश्रितसंरक्षां संविधानपटीयसी ।  
जयोन्मूलितसंसारविषवृक्षाङ्कुरोद्गमे ॥ १०॥  
  
जय प्रादेशिकैश्वर्यवीर्यशौर्यविजृम्भिणे ।  
जय विश्वबहिर्भूत निरस्तपरवैभव ॥ ११॥  
  
जय प्रणीतपञ्चार्थप्रयोगपरमामृत ।  
जय पञ्चार्थविज्ञानसुधास्तोत्रस्वरूपिणे ॥ १२॥  var  सुखस्रोतःस्वरूपिणे  
  
जयति घोरसंसारमहारोगभिषग्वर ।  
जयानादिमलाज्ञानतमःपटलचन्द्रिके ॥ १३॥  
  
जय त्रिपुरकालाग्ने जय त्रिपुरभैरवि ।  
जय त्रिगुणनिर्मुक्ते जय त्रिगुणमर्दिनि ॥ १४॥  
  
जय प्रथमसर्वज्ञ जय सर्वप्रबोधिक ।  var  प्रमथसर्वज्ञ  
जय प्रचुरदिव्याङ्ग जय प्रार्थितदायिनि ॥ १५॥  
  
क्व देव ते परं धाम क्व च तुच्छं च नो वचः ।  
तथापि भगवन् भक्त्या प्रलपन्तं क्षमस्व माम् ॥ १६॥  
  
विज्ञाप्यैवंविधैः सूक्तैर्विश्वकर्मा चतुर्मुखः ।  
नमश्चकार रुद्राय रुद्राण्यै च मुहुर्मुहुः ॥ १७॥  
  
इदं स्तोत्रवरं पुण्यं ब्रह्मणा समुदीरितम् ।  
अर्धनारीश्वरं नाम शिवयोर्हर्षवर्धनम् ॥ १८॥  
  
य इदं कीर्तयेद्भक्त्या यस्य कस्यापि शिक्षया ।  var  शुचिस्तद्गतमानसः ।  
महत्फलमवाप्नोति शिवयोः प्रीतिकारणात् ॥ १९॥  
  
सकलभुवनभूतभावनाभ्यां  
जननविनाशविहीनविग्रहाभ्याम् ।  
नरवरयुवतीवपुर्धराभ्यां  
सततमहं प्रणतोऽस्मि शङ्कराभ्याम् ॥ २०॥  
  
॥ इति श्रीशैवे महापुराणे वायवीयसंहितायां पूर्वभागे  
शिवशिवास्तुतिवर्णनं नाम पञ्चदशाध्याये  
अर्धनारीश्वरस्तोत्रं सम्पूर्णम् ॥  
  
  
NA  
  
