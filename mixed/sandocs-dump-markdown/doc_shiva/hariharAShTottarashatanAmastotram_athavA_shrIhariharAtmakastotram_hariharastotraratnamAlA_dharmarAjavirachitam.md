---
Author: Dharmaraja
Category: aShTottarashatanAma, shiva
Description-comments: Brihatstotraratnakara 1 newer, Narayana Ram Acharya, Nirnayasagar,
  stotrasankhyA 225
File name: hariharAShTottarashatanAmastotram.itx
Language: Sanskrit
Latest update: March 25, 2017
Location: doc_shiva
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: skandapurANe kAshIkhaNDe
Subject: philosophy/hinduism/religion
Sublocation: shiva
Text title: hariharAShTottarashatanAmastotram
engtitle: hariharAShTottarashatanAmastotram
itxtitle: hariharAShTottarashatanAmastotram athavA shrIhariharAtmakastotram hariharastotraratnamAlA
  (dharmarAjavirachitam)
title: हरिहराष्टोत्तरशतनामस्तोत्रम् अथवा श्रीहरिहरात्मकस्तोत्रम् हरिहरस्तोत्ररत्नमाला
  (धर्मराजविरचितम्)

---
  
 हरिहराष्टोत्तरशतनामस्तोत्रम् अथवा श्रीहरिहरात्मकस्तोत्रम्   
हरिहरस्तोत्ररत्नमाला च  
  
श्रीगणेशाय नमः ॥  
  
गोविन्द माधव मुकुन्द हरे मुरारे  
     शम्भो शिवेश शशिशेखर शूलपाणे ।  
दामोदराच्युत जनार्दन वासुदेव  
     त्याज्या भटा य इति सन्ततमामनन्ति ॥ १॥  
  
गङ्गाधरान्धकरिपो हर नीलकण्ठ  
     वैकुण्ठ कैटभरिपो कमठाब्जपाणे ।  
भूतेश खण्डपरशो मृड चण्डिकेश  
     त्याज्या भटा य इति सन्ततमामनन्ति ॥ २॥  
  
विष्णो नृसिंह मधुसूदन चक्रपाणे  
     गौरीपते गिरिश शङ्कर चन्द्रचूड ।  
नारायाणासुरनिबर्हण शार्ङ्गपाणे  
     त्याज्या भटा य इति सन्ततमामनन्ति ॥ ३॥  
  
मृत्युञ्जयोग्र विषमेक्षण कामशत्रो  
     श्रीकान्त पीतवसनाम्बुदनील शौरे ।  
ईशान कृत्तिवसन त्रिदशैकनाथ  
     त्याज्या भटा य इति सन्ततमामनन्ति ॥ ४॥  
  
लक्ष्मीपते मधुरिपो पुरुषोत्तमाद्य  
     श्रीकण्ठ दिग्वसन शान्त पिनाकपाणे ।  
आनन्दकन्द धरणीधर पद्मनाभ  
     त्याज्या भटा य इति सन्ततमामनन्ति ॥ ५॥  
  
सर्वेश्वर त्रिपुरसूदन देवदेव  
     ब्रह्मण्यदेव गरुडध्वज शङ्खपाणे ।  
त्र्यक्षोरगाभरण बालमृगाङ्कमौले  
     त्याज्या भटा य इति सन्ततमामनन्ति ॥ ६॥  
  
श्रीराम राघव रमेश्वर रावणारे  
     भूतेश मन्मथरिपो प्रमथाधिनाथ ।  
चाणूरमर्दन हृषीकपते मुरारे  
     त्याज्या भटा य इति सन्ततमामनन्ति ॥ ७॥  
  
शूलिन् गिरीश रजनीश कलावतंस  
     कंसप्रणाशन सनातन केशिनाश ।  
भर्ग त्रिनेत्र भव भूतपते पुरारे  
     त्याज्या भटा य इति सन्ततमामनन्ति ॥ ८॥  
  
गोपीपते यदुपते वसुदेवसूनो  
     कर्पूरगौर वृषभध्वज भालनेत्र ।  
गोवर्धनोद्धरण धर्मधुरीण गोप  
     त्याज्या भटा य इति सन्ततमामनन्ति ॥ ९॥  
  
स्थाणो त्रिलोचन पिनाकधर स्मरारे  
     कृष्णानिरुद्ध कमलाकर कल्मषारे ।  
विश्वेश्वर त्रिपथगार्द्रजटाकलाप  
     त्याज्या भटा य इति सन्ततमामनन्ति ॥ १०॥  
  
अष्टोत्तराधिकशतेन सुचारुनाम्नां  
     सन्दर्भितां ललितरत्नकदम्बकेन ।  
सन्नायकां दृढगुणां निजकण्ठगतां यः  
     कुर्यादिमां स्रजमहो स यमं न पश्येत् ॥ ११॥  
  
गणावूचतुः ।  
इत्थं द्विजेन्द्र निजभृत्यगणान्सदैव  
     संशिक्षयेदवनिगान्स हि धर्मराजः ।  
अन्येऽपि ये हरिहराङ्कधरा धरायां  
     ते दूरतः पुनरहो परिवर्जनीयाः ॥ १२॥  
  
अगस्त्य उवाच ।  
यो धर्मराजरचितां ललितप्रबन्धां  
     नामावलिं सकलकल्मषबीजहन्त्रीम् ।  
धीरोऽत्र कौस्तुभभृतः शशिभूषणस्य  
     नित्यं जपेत्स्तनरसं न पिबेत्स मातुः ॥ १३॥  
  
इति शृण्वन् कथां रम्यां शिवशर्मा प्रियेऽनघाम् ।  
प्रहर्षवक्त्रः पुरतो ददर्श सरसीं पुरीम् ॥ १४॥  
  
इति (श्रीस्कन्दपुराणे काशीखण्डे धर्मराजप्रोक्तं  
हरिहराष्टोत्तरशतनामस्तोत्रं सम्पूर्णम् ।  
   
  
Proofread by PSA Easwaran psaeaswaran at gmail.com  
  
