---
Category: shiva, dhyAnam
Description/comments: Brihat Stotra Ratnakar Shivadutta Shastri
File name: mahAmRRityunjayadhyAnam.itx
Language: Sanskrit
Latest update: February 19, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mahAmRRityunjayadhyAnam
engtitle: mahAmRRityunjayadhyAnam
itxtitle: mahAmRityunjayadhyAnam
title: महामृइत्युञ्जयध्यानम्

---
  
 महामृत्युञ्जयध्यानम्   
हस्ताम्भोज-युगस्थ-कुम्भयुगलादुद्धृत्य तोयं शिरः  
     सिञ्चन्तं करयोर्युगेन दधतं स्वाङ्के सकुम्भौ करौ ।  
अक्ष-स्रग्-मृगहस्तमम्बुजगतं मूर्द्धस्थचन्द्रं स्रवत्  
     पीयूषोऽत्र तनुं भजे स-गिरिजं मृत्युञ्जयं त्र्यम्बकम् ॥ १॥  
  
चन्द्रोद्भासित-मूर्द्धजं सुरपतिं पीयूषपात्रं वहद्  
     हस्ताब्जेन दधत् सुदिव्यममलं हास्यायपङ्केरुहम् ।  
सूर्येन्द्वग्नि-विलोचनं करतले पाशाक्षसूत्राङ्कुशा-  
     म्भोजं बिभ्रतमक्षयं पशुपतिं मृत्युञ्जयं संस्मरे ॥ २॥  
  
स्मर्त्तव्याखिललोकवर्ति सततं यज्जङ्गमस्थावरं  
     व्याप्तं येन च यत्प्रपञ्चविहितं मुक्तिश्च यत् सिद्ध्यति ।  
यद्वा स्यात् प्रणवत्रिभेदगहनं श्रुत्वा च यद् गीयते  
     तद्वस्तुस्थिति-सिद्धयेऽस्तु वरदं ज्योतिस्त्रयोत्थं महः ॥ ३॥  
  
ॐ त्र्यम्बकं यजामहे सुगन्धिं पुष्टिवर्धनम् ।  
उर्वारुकमिव बन्धनान् मृत्योर्मुक्षीय माऽमृतात् ॥ ४॥  
  
ध्यायेन्नित्यं महेशं रजतगिरिनिभं चारुचन्द्रावतंसं  
     रत्नाकल्पोज्ज्वलाङगं परशुमृगवराभीतिहस्तं प्रसन्नम् ।  
पद्मासीनं समन्तात् स्तुतममरगणैर्व्याघ्रकृत्ति वसानं  
     विश्वाद्यं विश्वबीजं निखिलभयहरं पञ्चवक्त्रं त्रिनेत्रम् ॥ ५॥  
  
इति महामृत्युञ्जयध्यानं समाप्तम् ।  
  
  
Proofread by Aruna Narayanan narayanan.aruna at gmail.com  
  
