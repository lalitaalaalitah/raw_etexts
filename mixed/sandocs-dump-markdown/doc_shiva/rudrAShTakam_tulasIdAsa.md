---
Category: aShTaka, shiva
Description-comments: Shiva Stuti, Ramcharitmanas, Uttarkand, Doha 107
File name: rudra8.itx
Indexextra: (tulasIdAsa)
Language: Sanskrit
Latest update: December 21, 2019
Location: doc_shiva
Proofread by: Girish Beeharry
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: rudrAShTakaM (tulasIdAsa)
Transliterated by: Girish Beeharry
engtitle: rudrAShTakam (tulasIdAsa)
itxtitle: rudrAShTakam (tulasIdAsa)
title: रुद्राष्टकम् (तुलसीदास)

---
  
 श्रीरुद्राष्टकं ( तुलसीदास )   
नमामीशमीशान निर्वाणरूपं विभुं व्यापकं ब्रह्मवेदस्वरूपम् ।  
निजं निर्गुणं निर्विकल्पं निरीहं चिदाकाशमाकाशवासं भजेऽहम् ॥ १॥  
  
निराकारमोङ्कारमूलं तुरीयं गिरा ज्ञान गोतीतमीशं गिरीशम् ।  
करालं महाकाल कालं कृपालं गुणागार संसारपारं नतोऽहम् ॥ २॥  
  
तुषाराद्रि सङ्काश गौरं गभीरं मनोभूत कोटिप्रभा श्री शरीरम् ।  
स्फुरन्मौलि कल्लोलिनी चारु गङ्गा लसद्भालबालेन्दु कण्ठे भुजङ्गा ॥ ३॥  
  
चलत्कुण्डलं भ्रू सुनेत्रं विशालं प्रसन्नाननं नीलकण्ठं दयालम् ।  
मृगाधीशचर्माम्बरं मुण्डमालं प्रियं शङ्करं सर्वनाथं भजामि ॥ ४॥  
  
प्रचण्डं प्रकृष्टं प्रगल्भं परेशं अखण्डं अजं भानुकोटिप्रकाशम् ।  
त्रयः शूल निर्मूलनं शूलपाणिं भजेऽहं भवानीपतिं भावगम्यम् ॥ ५॥  
  
कलातीत कल्याण कल्पान्तकारी सदा सज्जनानन्ददाता पुरारी ।  
चिदानन्द सन्दोह मोहापहारी प्रसीद प्रसीद प्रभो मन्मथारी ॥ ६॥  
  
न यावद् उमानाथपादारविन्दं भजन्तीह लोके परे वा नराणाम् ।  
न तावत्सुखं शान्ति सन्तापनाशं प्रसीद प्रभो सर्वभूताधिवासम् ॥ ७॥  
  
न जानामि योगं जपं नैव पूजां नतोऽहं सदा सर्वदा शम्भु तुभ्यम् ।  
जरा जन्म दुःखौघ तातप्यमानं प्रभो पाहि आपन्नमामीश शम्भो ॥ ८॥  
  
रुद्राष्टकमिदं प्रोक्तं विप्रेण हरतोषये ।  
ये पठन्ति नरा भक्त्या तेषां शम्भुः प्रसीदति ॥  
  
॥  इति श्रीगोस्वामितुलसीदासकृतं श्रीरुद्राष्टकं सम्पूर्णम् ॥  
  
  
  
Encoded and proofread by Girish Beeharry  
  
