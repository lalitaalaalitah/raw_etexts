---
Category: shiva
Description/comments: Mudgalapurana, Khanda 1, Adhyaya 13
File name: shivastavaHbrahmaviShNukRRitaH.itx
Indexextra: (mudgalapurANa)
Language: Sanskrit
Latest update: April 23, 2020
Location: doc_shiva
Proofread by: NA
Send corrections to: Sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: shiva
Text title: Shiva Stava by Brahma and Vishnu
Transliterated by: NA
engtitle: shivastavaH brahmaviShNukRitaH
itxtitle: shivastavaH brahmaviShNukRitaH (mudgalapurANAntargataH)
title: शिवस्तवः ब्रह्मविष्णुकृइतः (मुद्गलपुराणान्तर्गतः)

---
  
 शिवस्तवः ब्रह्मविष्णुकृतः   
श्रीगणेशाय नमः ।  
ब्रह्मविष्णू ऊचतुः ।  
नमस्ते शङ्करायैव नमस्ते शूलपाणये ।  
रुद्राय कालरूपाय त्र्यम्बकाय नमो नमः ॥ ४२॥  
  
उमापते नमस्तुभ्यं वृषभेश्वरवाहन ।  
आदिदेवाय देवाय महादेवाय ते नमः ॥ ४३॥  
  
प्रसीद भगवन् शम्भो नान्तं पश्यावहे विभो ।  
किंरूपं किंस्वभावं त्वां न जानीवः कथञ्चन ॥ ४४॥  
  
दर्शय स्वात्मरूपं भो महेश्वर नमोऽस्तु ते ।  
येन ते भजनं देव जनाः कुर्वन्ति निर्भयाः ॥ ४५॥  
  
तयोर्वचनमाकर्ण्य शम्भुः प्राकट्यमास्थितः ।  
ततस्तं तौ ददृशतुर्हरिश्च भगवान् विधिः ॥ ४६॥  
  
वामभागे स्थितं विष्णुं दक्षिणाङ्गे पितामहम् ।  
विश्वं चराचरं सर्वं लिङ्गं तत्रास्य संस्थितम् ॥ ४७॥  
  
अपारमहिमानं तं दृष्ट्वा नेमतुरादरात् ।  
उपसंहर रूपं तत्त्वमेव परमेश्वरः ॥ ४८॥  
  
तयोर्वचनमाकर्ण्य हृष्टः सन् शङ्करः प्रभुः ।  
भगवान् पूर्वरूपेण सन्तस्थौ वृषभध्वजः ॥ ४९॥  
  
उवाच तौ महादेवो वृणुतं वरमीप्सितम् ।  
दास्यामि भवतोर्भावात् स्तोत्रसन्तुष्टमानसः ॥ ५०॥  
  
य एतत्पठति स्तोत्रं स कामान् लभतेऽखिलान् ।  
मत्प्रियः सोऽपि भवति मल्लोकेऽन्ते प्रगच्छति ॥ ५१॥  
  
इति ब्रह्मविष्णुकृतः शिवस्तवः । १.१३  
  
  
   
  
