---
Category: aShTaka, shiva, mangala
Description-comments: http://stotram.lalitaalaalitah.com/2011/03/hymns-to-shiva-shivamangalashtaka.html
File name: shivamangalAShTaka.itx
Language: Sanskrit
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivamangalAShTakam
Transliterated by: P. R. Ramamurthy
engtitle: shivamangalAShTakam
itxtitle: shivamaNgalAShTakam
title: शिवमण्गलाष्टकम्

---
  
 श्रीशिवमङ्गलाष्टकम्   
  
भवाय चन्द्रचूडाय निर्गुणाय गुणात्मने ।  
कालकालाय रुद्राय नीलग्रीवाय मङ्गलम् ॥ १ ॥  
  
वृषारूढाय भीमाय व्याघ्रचर्माम्बराय च ।  
पशूनां पतये तुभ्यं गौरीकान्ताय मङ्गलम् ॥ २ ॥  
  
भस्मोद्धूलितदेहाय व्यालयज्ञोपवीतिने ।  
रुद्राक्षमालाभूषाय व्योमकेशाय मङ्गलम् ॥ ३ ॥  
  
सूर्यचन्द्राग्निनेत्राय नमः कैलासवासिने ।  
सच्चिदानन्दरूपाय प्रमथेशाय मङ्गलम् ॥ ४ ॥  
  
मृत्युञ्जयाय साम्बाय सृष्टिस्थित्यन्तकारिणे ।  
त्र्यम्बकाय सुशान्ताय त्रिलोकेशाय मङ्गलम् ॥ ५ ॥  
  
गङ्गाधराय सोमाय नमो हरिहरात्मने ।  
उग्राय त्रिपुरघ्नाय वामदेवाय मङ्गलम् ॥ ६ ॥  
  
सद्योजाताय शर्वाय दिव्यज्ञानप्रदायिने ।  
ईशानाय नमस्तुभ्यं पञ्चवक्त्राय मङ्गलम् ॥ ७ ॥  
  
सदाशिवस्वरूपाय नमस्तत्पुरुषाय च ।  
अघोरायच घोराय महादेवाय मङ्गलम् ॥ ८ ॥  
  
मङ्गलाष्टकमेतद्वै शम्भोर्यः कीर्तयेद्दिने ।  
तस्य मृत्युभयं नास्ति रोगपीडाभयं तथा ॥ ९ ॥   
  
Encoded by P R Ramamurthy  
  
