---
Category: shiva, pUjA
File name: shivadvAtriMshopachArapUjana.itx
Language: Sanskrit
Latest update: August 4, 2019
Location: doc_shiva
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shiva Puja with 32 parts
Texttype: svara
engtitle: shivadvAtriMshopachArapUjana
itxtitle: shivadvAtriMshopachArapUjana
title: शिवद्वात्रिंशोपचारपूजन

---
  
 शिवद्वास्त्रिंशोपचारपूजन   
१ ध्यानम् --  
ध्यायेन्नित्यं महेशं रजतगिरिनिभं चारुचन्द्रावतंसं  
     रत्नाकल्पोज्ज्वलाङ्गं परशुमृगवराभीतिहस्तं प्रसन्नम् ।  
पद्मासीनं समन्तात् स्तुतममरगणैर्व्याघ्रकृतिं वसानं  
     विश्वाद्यं विश्ववन्द्यं निखिलभयहरं पञ्चवक्त्रं त्रिनेत्रम् ॥  
  
वन्दे देव उमापतिं सुरगुरुं वन्दे जगत्कारणं  
     वन्दे पन्नगभूषणं मृगधरं,वन्दे पशूनां पतिम् ।  
वन्दे सूर्यशशाङ्कवह्निनयनं,वन्दे मुकुन्दप्रियं  
     वन्दे भक्तजनाश्रयं च वरदं,वन्दे शिवं शङ्करम् ॥  
  
सिंहासनं कनकरत्नमणि प्रभास्वत्  
     छत्रध्वजा लसित चामर तोरणाढ्यम् ।  
बालार्क कोटि सदृशं कनकाम्बराढ्यं  
     श्री विश्वनाथ तव ध्यानपरं करिष्ये ॥  
  
२ आवाहनम् --  
गन्धर्व किन्नर महर्षि सुरेन्द्रवृन्दैः  
     संसेव्यमान मनिशं वृषभावरूढम् ।  
आवाहयामि गिरिजासहितं प्रसन्नं  
     भक्त्या सुखागतमहं शिरसा नमामि ॥  
  
३ आसनम् --  
सिंहासनं कनकरत्न मणि- प्रभास्वत्  
     छत्रध्वजा लसित चामर तोरणाढ्यम् ।  
बालार्क कोटि सदृशं कनकाम्बराढ्यं  
     श्री विश्वनाथ ! मनसैव मयाऽर्पितं ते ॥  
  
४ पाद्यम् --  
दूर्वाङ्कुराम्बुज-मनोहर-पुष्पयुक्तं  
     शुद्धं जलं सुरभि चूर्ण-समन्वितं च ।  
सौवर्ण-पात्र-विलसत् पदयोर्विशुद्धं  
     पाद्यं गृहाण जगदीश मयाऽर्पितं ते ॥  
  
५ अर्घ्यम् --  
दुर्वायवाक्षत सुगन्धि हिरण्य रत्नं  
     दर्भाम्बुजं त्रिपथगा जल पुष्प युक्तम् ।  
सौवर्ण पात्र रचितं फल युक्तमर्घ्यं  
     त्वं स्वीकुरुष्व मनसार्पितमिन्दुमौलै ॥  
  
६-आचमनीयम् --  
गङ्गाजलैरमृत माधुरतामुपन्नै-  
     रेलालविङ्ग शुभगन्ध मनोभिरामम् ।  
गौरीपते कनकपात्र घृतं मया ते  
भक्त्यार्पितं सुचिरमाचमनं गृहाण ॥  
  
७ स्नानम् --  
दिव्यदृमेन्धन- समिध्ध - हुताशनाप्तैः  
     शुद्धोदकैः सविमलैश्च समुद्रजैश्च ।  
गौरीपते परिगृहाण यथा सुखेन  
     स्नानम्मयैव विधिना विधिवत् प्रदिष्टम् ॥  
  
८ पयः स्नानम्--  
दिव्योषधि द्रवभवं नवनीतपूर्णं  
     क्षीराब्धिसम्भृत सुधाधिकधामधारम् ।  
स्वर्धेनु सम्भवमपूर्व- सुमिष्ठमेतं  
     स्नानाय शुद्ध मुररीकुरु देवदुग्धम् ॥  
  
९ दधि स्नानम् --  
कर्पूर-कुन्द-कुमुदेन्दु-करावदन्तं  
     मल्लि प्रफुल्ल- कुसुमाकर- कान्ति कान्तम् ।  
स्नानाय शुद्ध रसराज सुकोमलार्चिः  
     स्निग्धं शुभं दधि दयानिधयेऽर्पयामि ॥  
  
१० घृत स्नानम् --  
तेजोमयेन तपन द्युतिपावितेन  
     गव्येन भव्य विविधिना परमन्त्रितेन ।  
वह्नौ सृतेन रचयामि रसावृतेन  
     भौमामृते न च घृतेन तवाभिषेकम् ॥  
  
११ मधु स्नानम् --  
नानाविधौषधि लता-रस-सम्भृतान्तं  
     माधुर्यमिष्टममृतं प्रतिमं गुणेन ।  
माणिक्य पात्र सम पूरित भक्ति पूर्ण -  
     मङ्गी कुरुष्व मधु देव महेश शम्भो ॥  
  
१२ शर्करा स्नानम् --  
पूरणेक्षुसागर समुद्र भव याऽति निम्ना  
     मुक्ताफलद्रुम- सुधाधिकया महिम्ना ।  
सर्वाङ्ग शोधनविधौ वरया त्रिनेत्र  
     सुस्नाहि सिद्ध वर शर्करया महेश ॥  
  
१३ गन्धोदक स्नानम् --  
कङ्कोल कुण्ड्मल दलैल- लवङ्ग मिश्रं  
     जातिफला मध -सुगन्धि समन्वितं च ।  
कर्पूर केसर सुगन्धिभिरिन्दुमौलै  
     स्नानाय शुद्धतरगन्धमिदं गृहाण ॥  
  
१४ उद्वर्तन स्नानम् --  
जातिजपा कनक पङ्कज मोगराद्यै-  
     रन्यैश्च काल भव पुष्प समन्विते च ।  
भक्त्या मया सुमनसैव सुवासितं च  
     गौरीपते सुरभि तैलमिदं गृहाण ॥  
  
१५ शुद्धोदक स्नानम् --  
श्री जाह्नवी जलमयं सरसं सुधाव-  
     च्चैला लविङ्ग शुभगन्ध मनोभिरामम् ॥  
  
गौरीपते कनकपात्रधृतं मया ते  
     स्नानं गृहाण जगदीश मयाऽर्पितं ते ॥  
  
१६ वस्त्रम् --  
कौशेय-वस्त्र युगलं कनकैर्विचित्रं  
     बालार्क कोटि सदृशं च मनोभिरामम् ।  
भक्त्या मयार्पितमिदं परिधाय शम्भो  
     सिंहासने त्वमुपविश्य गृहाण पूजाम् ॥  
  
१७ यज्ञोपवीतम् --  
दत्तम्मया सुमनसा वचसा करेण  
     यद् ब्रह्मचर्यसमयं परमं पवित्रम् ।  
यद् धर्मकर्म निलयं परमायुषं च  
     यज्ञोपवीत मुररीकुरु विश्वनाथ ॥  
  
१८ गन्धम्- चन्दनम् --  
यद् श्रेष्ठमस्ति मलयाचल चन्दनानां  
     कर्पूर केसर- सुगन्धि-रसेन घृष्टम् ।  
आमोद -मान मनिशं मनसा धृतं च  
     श्री चन्दनं त्व मुररी कुरु दीनबन्धो ॥  
  
१९ अक्षतान् --  
श्वेतेरखण्डित-मनोहर शालीबीजैः  
     सङ्क्षालितैः शुचिजलैश्च सुगन्धिमिश्रैः ।  
त्वामर्चयामि भगवन् मनसा महेशं  
     गौरीपते मयि निधेहि कृपाकटाक्ष ॥  
  
-२० पुष्पम् --  
पुन्नाग जाति बकुलाब्ज रसाल पुष्पै-  
     र्बिल्व प्रवालैस्तुलसी समन्वितैः ।  
श्री पारिजातादि- समुद् भवैश्च  
     करोमि पूजां भगवन् गृहाण ॥  
  
२१ पुष्पमाला--  
सेवन्तिका- बकुल चम्पक पाटलाब्जैः  
     पुन्नाग जाति-करवीर- रसाल पुष्पैः ।  
बिल्व प्रवाल-तुलसीदल-मालतीभि  
     स्त्वां पूजयामि जगदीश्वर मे प्रसीद ॥  
  
२२ परिमल सौभाग्य द्रव्य --  
श्वेताबिरेण सहितं शुभ रक्त चूर्णं  
     सिन्दूरचूर्ण विपुलान्वित पीतचूर्णम् ।  
कर्पूर केसर सुगन्धि सुवासितं च  
     सौभाग्यचूर्ण मुररीकुरु दीनबन्धो ॥  
  
२३ धूपम् --  
कालागरोश्च घृतमिश्रित गुग्गुलस्य  
     धूपो मया विरचितो भवतः पुरस्तात् ।  
आघ्रायतां शुचि मनोहर गन्ध पूर्णं  
     तूर्णं  विनाशय महेश्वर मोहजालम् ॥  
  
२४ दीपम् --  
पूर्णे घृतेन गिरिजेश सुवर्णपात्रे  
     कौसुम्भ सूत्र- द्रढ वर्ति विराजमानः ॥  
  
दीपः पुरस्तव मया रचितो य एष  
     शीघ्रं विनाशयतु मे दुरितान्धकारम् ॥  
  
२५ नैवेद्यम् --  
जिह्वा सुधा-कनकपात्र विराजमानं  
     मन्त्रादिकं  मधुर शाक-फलावलीढम् ।  
पञ्चामृत प्लुतमनेकविधं रसौघं  
     सङ्कल्पितं त्व मुररीकुरु दीनबन्धो ॥  
  
२६- मुखशुद्ध्यर्थे फलं  
कलिङ्ग कोशातक संयुतानि  
     जम्बीर नारिङ्ग- समन्वितानि ।  
सुनारिकेलानि च दाडिमानि  
फलानि ते देव समर्पयामि ॥  
  
२७ मुखवासार्थे ताबूलम् --  
पूगैः स चूर्ण खदीरैर्नवजाति पत्रै-  
     र्जातिफलादिक लविङ्ग समन्वितैश्च ।  
ताम्बूल वीटकमिदं मनसा धृतं यत्  
     तत् स्वीकुरु प्रमथनाथ महेश शम्भो ॥  
  
२८ दक्षिणा --  
विभावसोर्बीजमिदं हिरण्यद्रव्यं  
     दिव्यं प्रकाशं विधिगर्भ संस्थम् ।  
गृहाण भूताधिपते महेश  
     मुद्रार्पणं वै मनसार्पितं ते ॥  
  
२९ प्रदक्षिणाम् --  
पदे पदे या परिपूजकेभ्यः  
     सद्योश्वमेधादि फलं ददाति ।  
तां सर्व पापक्षय हेतुभूतां,  
     प्रदक्षिणां मे परितः करोमि ॥  
  
३० मन्त्र पुष्पाञ्जलिम् --  
चरणकमल युग्मं पङ्कजैः पूजयित्वा  
     कनककमलमालां कण्ठदेशेऽर्पयित्वा ।  
शिरसि विनिहितोयं मन्त्रपुष्पाञ्जलिस्ते  
     हृदयकमलमध्ये देव हर्षं तनोतु ॥  
  
३१ नमस्कारः --  
शान्तं पद्मासनस्थं शशिधरमुकुटं पञ्चवक्त्रं त्रिनेत्रं  
     शूलं वज्रं च खड्गं परशुमभयदं दक्षिणाङ्गे वहन्तम् ।  
नागं पाशं च घण्टां डमरुकसहितं चाङ्कुशं वामभागे  
     नानालङ्कारयुक्तं स्फटिकमणिनिभं पार्वतीशं नमामि ॥  
  
पीठं यस्याः धरित्री जलधरकलशा लिङ्गमाकाशमूर्तिः  
     नक्षत्रं पुष्पमाला ग्रहगणकुसुमं नेत्रचन्द्रार्कवह्निः ।  
कुक्षौ सप्तसमुद्रं भुजगिरिशिखरं सप्तपातालपादं  
     वेदं वक्त्रं षडङ्गं दशदिशिवसनं दिव्यलिङ्गं नमामि ॥  
  
पाताले चान्तरिक्षे दशदिशिवदने सर्वशैले समुद्रे ।  
भस्मे काष्ठे च लोष्ठे क्षिति जलपवने स्थावरे जङ्गमेवा ॥  
  
बीजे सर्वौषधिनां असुरसुरपतौ पुष्पपत्रे तृणाग्रे ।  
एको व्यापी शिवोऽहमिति वदति हरिर्नास्ति देवो द्वितीयः ॥  
  
कण्ठे यस्य विराजते हि गरलं शीर्षै च मन्दाकिनी  
     वामाङ्के गिरिजाननं कटितटे शार्दूलचर्माम्बरम् ।  
माया यस्य रुणाद्धि विश्वमखिलं तस्मै नमः शम्भवे  
     जम्बुवज्जलबिन्दुवज्जलजवज्जम्बालवज्जालवत् ॥  
  
शिवं शान्तं शुद्धं प्रकटमकलङ्कं श्रुतितनुं  
     महेशानं शम्भुं सकलसुरसंसेव्यचरणम् ।  
गिरीशं गौरीशं भवभयहरं निष्कलमजं  
     महादेवं वन्दे प्रणत जनतापोपशमनम् ॥  
  
गिरीशं गणेशं गले नीलवर्णं  
     गजेन्द्राधिरूढं गुणातीतरूपम् ।  
भवं भास्वरं भस्मना भूषिताङ्गं  
     भवानी कलत्रं भजे पञ्चवक्त्रम् ॥  
  
३२ क्षमापना --  
करचरणकृतं वाक्कायजं कर्मजं वा  
     श्रवणनयनजं वा मानसं वाऽपराधम् ।  
विहितमविहितं वा सर्वमेतत् क्षमस्व  
     जय जय करुणाब्धे श्रीमहादेव शम्भो ॥  
  
  
Proofread by Sunder Hattangadi sunderh at hotmail.com  
  
