---
Author: Shankaracharya
Category: pUjA, shankarAchArya
File name: nirgunamaanasapuujaa.itx
Language: Sanskrit
Latest update: October 20, 1998, May 19, 2013
Location: doc_z_misc_shankara
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: nirguNamAnasapUjA
Transliterated by: Sunder Hattangadi (sunderh at hotmail.com)
engtitle: nirguNamAnasapUjA
itxtitle: nirguNamAnasapUjA
title: निर्गुणमानसपूजा

---
  
 निर्गुणमानसपूजा   
  
शिष्य उवाच ।  
  
अखण्डे सच्चिदानन्दे निर्विकल्पैकरूपिणि ।  
स्थितेऽद्वितीयभावेऽपि कथं पूजा विधीयते ॥ १॥  
  
पूर्णस्यावाहनं कुत्र सर्वाधारस्य चासनम् ।  
स्वच्छस्य पाद्यमर्घ्यं च शुद्धस्याचमनं कुतः ॥ २॥  
  
निर्मलस्य कुतः स्नानं वासो विश्वोदरस्य च ।  
अगोत्रस्य त्ववर्णस्य कुतस्तस्योपवीतकम् ॥ ३॥  
  
निर्लेपस्य कुतो गन्धः पुष्पं निर्वासनस्य च ।  
निर्विशेषस्य का भूषा कोऽलङ्कारो निराकृतेः ॥ ४॥  
  
निरञ्जनस्य किं धूपैर्दीपैर्वा सर्वसाक्षिणः ।  
निजानन्दैकतृप्तस्य नैवेद्यं किं भवेदिह ॥ ५॥  
  
विश्वानन्दयितुस्तस्य किं ताम्बूलं प्रकल्प्यते ।  
स्वयम्प्रकाशचिद्रूपो योऽसावर्कादिभासकः ॥ ६॥  
  
गीयते श्रुतिभिस्तस्य नीराजनविधिः कुतः ।  
प्रदक्षिणमनन्तस्य प्रणामोऽद्वयवस्तुनः ॥ ७॥  
  
वेदवाचामवेद्यस्य किं वा स्तोत्रं विधीयते ।  
अन्तर्बहिः संस्थितस्योद्वासनविधिः कुतः ॥ ८॥  
  
गुरुरुवाच ।  
  
आराधयामि मणिसन्निभमात्मलिङ्गम्  
मायापुरीहृदयपङ्कजसन्निविष्टम् ।  
श्रद्धानदीविमलचित्तजलाभिषेकै-  
र्नित्यं समाधिकुसुमैर्नपुनर्भवाय ॥ ९॥  
  
अयमेकोऽवशिष्टोऽस्मीत्येवमावाहयेच्छिवम् ।  
आसनं कल्पयेत्पश्चात्स्वप्रतिष्ठात्मचिन्तनम् ॥ १०॥  
  
पुण्यपापरजःसङ्गो मम नास्तीति वेदनम् ।  
पाद्यं समर्पयेद्विद्वन्सर्वकल्मषनाशनम् ॥ ११॥  
  
अनादिकल्पविधृतमूलाज्ञानजलाञ्जलिम् ।  
विसृजेदात्मलिङ्गस्य तदेवार्घ्यसमर्पणम् ॥ १२॥  
  
ब्रह्मानन्दाब्धिकल्लोलकणकोट्यंशलेशकम् ।  
पिबन्तीन्द्रादय इति ध्यानमाचमनं मतम् ॥ १३॥  
  
ब्रह्मानन्दजलेनैव लोकाः सर्वे परिप्लुताः ।  
अच्छेद्योऽयमिति ध्यानमभिषेचनमात्मनः ॥ १४॥  
  
निरावरणचैतन्यं प्रकाशोऽस्मीति चिन्तनम् ।  
आत्मलिङ्गस्य सद्वस्त्रमित्येवं चिन्तयेन्मुनिः ॥ १५॥  
  
त्रिगुणात्माशेषलोकमालिकासूत्रमस्म्यहम् ।  
इति निश्चयमेवात्र ह्युपवीतं परं मतम् ॥ १६॥  
  
अनेकवासनामिश्रप्रपञ्चोऽयं धृतो मया ।  
नान्येनेत्यनुसन्धानमात्मनश्चन्दनं भवेत् ॥ १७॥  
  
रजःसत्त्वतमोवृत्तित्यागरूपैस्तिलाक्षतैः ।  
आत्मलिङ्गं यजेन्नित्यं जीवन्मुक्तिप्रसिद्धये ॥ १८॥  
  
ईश्वरो गुरुरात्मेति भेदत्रयविवर्जितैः ।  
बिल्वपत्रैरद्वितीयैरात्मलिङ्गं यजेच्छिवम् ॥ १९॥  
  
समस्तवासनात्यागं धूपं तस्य विचिन्तयेत् ।  
ज्योतिर्मयात्मविज्ञानं दीपं सन्दर्शयेद्बुधः ॥ २०॥  
  
नैवेद्यमात्मलिङ्गस्य ब्रह्माण्डाख्यं महोदनम् ।  
पिबानन्दरसं स्वादु मृत्युरस्योपसेचनम् ॥ २१॥  
  
अज्ञानोच्छिष्टकरस्य क्षालनं ज्ञानवारिणा ।  
विशुद्धस्यात्मलिङ्गस्य हस्तप्रक्षालनं स्मरेत् ॥ २२॥  
  
रागादिगुणशून्यस्य शिवस्य परमात्मनः ।  
सरागविषयाभ्यासत्यागस्ताम्बूलचर्वणम् ॥ २३॥  
  
अज्ञानध्वान्तविध्वंसप्रचण्डमतिभास्करम् ।  
आत्मनो ब्रह्मताज्ञानं नीराजनमिहात्मनः ॥ २४॥  
  
विविधब्रह्मसन्दृष्टिर्मालिकाभिरलङ्कृतम् ।  
पूर्णानन्दात्मतादृष्टिं पुष्पाञ्जलिमनुस्मरेत् ॥ २५॥  
  
परिभ्रमन्ति ब्रह्माण्डसहस्राणि मयीश्वरे ।  
कूटस्थाचलरूपोऽहमिति ध्यानं प्रदक्षिणम् ॥ २६॥  
  
विश्ववन्द्योऽहमेवास्मि नास्ति वन्द्यो मदन्यतः ।  
इत्यालोचनमेवात्र स्वात्मलिङ्गस्य वन्दनम् ॥ २७॥  
  
आत्मनः सत्क्रिया प्रोक्ता कर्तव्याभावभावना ।  
नामरूपव्यतीतात्मचिन्तनं नामकीर्तनम् ॥ २८॥  
  
श्रवणं तस्य देवस्य श्रोतव्याभावचिन्तनम् ।  
मननं त्वात्मलिङ्गस्य मन्तव्याभावचिन्तनम् ॥ २९॥  
  
ध्यातव्याभावविज्ञानं निदिध्यासनमात्मनः ।  
समस्तभ्रान्तिविक्षेपराहित्येनात्मनिष्ठता ॥ ३०॥  
  
समाधिरात्मनो नाम नान्यच्चित्तस्य विभ्रमः ।  
तत्रैव बह्मणि सदा चित्तविश्रान्तिरिष्यते ॥ ३१॥  
  
एवं वेदान्तकल्पोक्तस्वात्मलिङ्गप्रपूजनम् ।  
कुर्वन्नामरणं वापि क्षणं वा सुसमाहितः ॥ ३२॥  
  
सर्वदुर्वासनाजालं पदपांसुमिव त्यजेत् ।  
विधूयाज्ञानदुःखौघं मोक्षानन्दं समश्नुते ॥ ३३॥  
  
॥ इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः विरचिता निर्गुणमानसपूजा समाप्ता ॥  
  
  
Encoded and proofread by Sunder Hattangadi sunderh at hotmail.com  
  
