---
Author: Adi Shankaracharya
Category: shankarAchArya
Description-comments: Abridged version of Vakyavritti
File name: laghuvak.itx
Language: Sanskrit
Latest update: Mar. 28, 2002 [Phalgun Pournima - 'Holi']
Location: doc_z_misc_shankara
Proofread by: Sunder Hattangadi (sunderh at hotmail)
Send corrections to: Sanskrit@cheerful.com
Site access: https://sanskritdocuments.org
Subject: vedanta/hinduism/religion
Sublocation: shankara
Text title: Laghu Vakya Vritti
Texttype: pramukha
Translated by: '-'
Transliterated by: Sunder Hattangadi (sunderh at hotmail)
engtitle: Laghu-Vakya-Vritti
itxtitle: laghuvAkyavRittiH
title: लघुवाक्यवृइत्तिः

---
  
 लघुवाक्यवृत्तिः   
  
स्थूलो मांसमयो देहो सूक्ष्मः स्याद्वासनामयः ।  
ज्ञानकर्मेन्द्रियैः सार्धं धीप्राणौ तच्छरीरगौ ॥ १॥  
  
अज्ञानं कारणं साक्षी बोधस्तेषां विभासकः ।  
बोधाभासो बुद्धिगतः कर्ता स्यात्पुण्यपापयोः ॥ २॥  
  
स एव संसरेत्कर्मवशाल्लोकद्वये सदा ।  
बोधाभासाच्छुद्धबोधं विविच्यादतियत्नतः ॥ ३॥  
  
जागरस्वप्नयोरेव बोधाभासविडम्बना ।  
सुप्तौ तु तल्लये बोधः शुद्धो जाड्यं प्रकाशयेत् ॥ ४॥  
  
जागरेऽपि धियस्तूष्णीम्भावः शुद्धेन भास्यते ।  
धीव्यापाराश्च चिद्भास्याश्चिदाभासेन संयुताः ॥ ५॥  
  
वह्नितप्तजलं तापयुक्तं देहस्य तापकम् ।  
चिद्भास्या धीस्तदाभासयुक्तान्यं भासयेत्तथा ॥ ६॥  
  
रूपादौ गुणदोषादिविकल्पा बुद्धिगाः क्रियाः ।  
ताः क्रिया विषयैः सार्धं भासयन्ती चितिर्मता ॥ ७॥  
  
रूपाच्च गुणदोषाभ्यां विविक्ता केवला चितिः ।  
सैवानुवर्तते रूपरसादीनां विकल्पने ॥ ८॥  
  
क्षणे क्षणेऽन्यथाभूता धीविकल्पाश्चितिर्न तु ।  
मुक्तासु सूत्रवद्बुद्धिविकल्पेषु चितिस्तथा ॥ ९॥  
  
मुक्ताभिरावृतं सूत्रं मुक्तयोर्मध्य ईक्ष्यते ।  
तथा वृत्तिविकल्पैश्चित्स्पष्टा मध्ये विकल्पयोः ॥ १०॥  
  
नष्टे पूर्वविकल्पे तु यावदन्यस्य नोदयः ।  
निर्विकल्पकचैतन्यं स्पष्टं तावद्विभासते ॥ ११॥  
  
एकद्वित्रिक्षणेष्वेवं विकल्पस्य निरोधनम् ।  
क्रमेणाभ्यस्यतां यत्नाद्ब्रह्मानुभवकाङ्क्षिभिः ॥ १२॥  
  
सविकल्पजीवोऽयं ब्रह्म तन्निर्विकल्पकम् ।  
अहं ब्रह्मेति वाक्येन सोऽयमर्थोऽभिधीयते ॥ १३॥  
  
सविकल्पकचिद्योऽहं ब्रह्मैकं निर्विकल्पकम् ।  
स्वतःसिद्धा विकल्पास्ते निरोद्धव्याः प्रयत्नतः ॥ १४॥  
  
शक्यः सर्वनिरोधेन समाधिर्योगिनं प्रियः ।  
तदशक्तौ क्षणं रुद्ध्वा श्रद्धालुर्ब्रह्मतात्मनः ॥ १५॥  
  
श्रद्धालुर्ब्रह्मतां स्वस्य चिन्तयेद्बुद्धिवृत्तिभिः ।  
वाक्यवृत्त्या यथाशक्ति ज्ञात्वाद्धाभ्यस्यतां सदा ॥ १६॥  
  
तच्चिन्तनं तत्कथनमन्योन्यं तत्प्रबोधनम् ।  
एतदेकपरत्वं च ब्रह्माभ्यासं विदुर्बुधाः ॥ १७॥  
  
देहात्मधीवद्ब्रह्मात्मधीदार्ढ्ये कृतकृत्यता ।  
यदा तदायं म्रियतां मुक्तोऽसौ नात्र संशयः ॥ १८॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
लघुवाक्यवृत्तिः सम्पूर्णा ॥  
  
  
Encoded by Sunder Hattangadi sunderh at hotmail.com  
  
