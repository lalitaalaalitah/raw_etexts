---
Author: Adi Shankaracharya
Category: vedanta, advice, shankarAchArya
Description-comments: 12 verses on atman-brahman identity
File name: nirvanamanjari.itx
Language: Sanskrit
Latest update: April 02, 2002
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: vedanta/hinduism/religion
Sublocation: shankara
Text title: Nirvanamanjari
Texttype: advice
Translated by: '-'
Transliterated by: Sunder Hattangadi sunderh at hotmail.com
engtitle: Nirvanamanjari
itxtitle: nirvANamanjarI (12 shloka)
title: निर्वाणमञ्जरी (१२ श्लोक)

---
  
 निर्वाणमञ्जरी   
  
अहं नामरो नैव मर्त्यो न दैत्यो  
   न गन्धर्वयक्षः पिशाचप्रभेदः ।  
पुमान्नैव न स्त्री तथा नैव षण्डः  
   प्रकृष्टः प्रकाशस्वरूपः शिवोऽहम् ॥ १॥  
  
अहं नैव बालो युवा नैव वृद्धो  
   न वर्णी न च ब्रह्मचारी गृहस्थः ।  
वनस्थोऽपि नाहं न सन्न्यस्तधर्मा  
   जगज्जन्मनाशैकहेतुः शिवोऽहम् ॥ ३॥  
  
अहं नैव मेयस्तिरोभूतमाया  
   तथैवेक्षितुं मां पृथङ्नास्त्युपायः ।  
समाश्लिष्टकायत्रयोऽप्यद्वितीयः  
   सदातीन्द्रियः सर्वरूपः शिवोऽहम् ॥ ३॥  
  
अहं नैव मन्ता न गन्ता न वक्ता  
   न कर्ता न भोक्ता न मुक्ताश्रमस्थः ।  
यथाहं मनोवृत्तिभेदस्वरूप-  
   स्तथा सर्ववृत्तिप्रदीपः शिवोऽहम् ॥ ४॥  
  
न मे लोकयात्राप्रवाहप्रवृत्ति-  
   र्न मे बन्धबुद्ध्या दुरीहानिवृत्तिः ।  
प्रवृत्तिर्निवृत्त्यास्य चित्तस्य वृत्ति-  
   र्यतस्तन्वहं तत्स्वरूपः शिवोऽहम् ॥ ५॥  
  
निदानं यदज्ञानकार्यस्य कार्यं  
   विना यस्य सत्त्वं स्वतो नैव भाति ।  
यदाद्यन्तमध्यान्तरालान्तराल-  
   प्रकाशात्मकं स्यात्तदेवाहमस्मि ॥ ६॥  
  
यतोऽहं न बुद्धिर्न मे कार्यसिद्धि-  
   र्यतो नाहमङ्गं न मे लिङ्गभङ्गम् ।  
हृदाकाशवर्ती गताङ्गत्रयार्तिः  
   सदा सच्चिदानन्दमूर्तिः शिवोऽहम् ॥ ७॥  
  
यदासीद्विलासाद्विकारं जगद्य-  
   द्विकराश्रयं नाद्वितीयत्वतः स्यात् ।  
मनोबुद्धिचित्ताहमाकारवृत्ति-  
   प्रवृत्तिर्यतः स्यात्तदेवाहमस्मि ॥ ८॥  
  
यदन्तर्बहिर्व्यापकं नित्यशुद्धं  
   यदेकं सदा सच्चिदानन्दकन्दम् ।  
यतः स्थूलसूक्ष्मप्रपञ्चस्य भानं  
   यतस्तत्प्रसूतिस्तदेवाहमस्मि ॥ ९॥  
  
यदर्केन्दुविद्युत्प्रभाजालमाला-  
   विलासास्पदं यत्स्वभेदादिशून्यम् ।  
समस्तं जगद्यस्य पादात्मकं स्या-  
   द्यतः शक्तिभानं तदेवाहमस्मि ॥ १०॥  
  
यतः कालमृत्युर्बिभेति प्रकामं  
   यतश्चित्तबुद्धीन्द्रियाणां विलासः ।  
हरिब्रह्मरुद्रेन्द्रचन्द्रादिनाम-  
   प्रकाशो यतः स्यात्तदेवाहमस्मि ॥ ११॥  
  
यदाकाशवत्सर्वगं शान्तरूपं  
   परं ज्योतिराकारशून्यं वरेण्यम् ।  
यदाद्यन्तशून्यं परं शङ्कराख्यं  
   यदन्तर्विभाव्यं तदेवाहमस्मि ॥ १२॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
निर्वाणमञ्जरी सम्पूर्णा ॥  
  
  
  
  
Encoded by Sunder Hattangadi (sunderh@hotmail.com)  
  
