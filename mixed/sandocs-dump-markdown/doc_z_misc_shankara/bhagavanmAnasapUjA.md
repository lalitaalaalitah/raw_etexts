---
Category: pUjA, shankarAchArya
File name: bhagavanmAnasapUjA.itx
Language: Sanskrit
Latest update: June 3, 2013
Location: doc_z_misc_shankara
Proofread by: Singanallur Ganesan singanallur at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: bhagavanmAnasapUjA
Transliterated by: Singanallur Ganesan singanallur at gmail.com
engtitle: bhagavanmAnasapUjA
itxtitle: bhagavanmAnasapUjA
title: भगवन्मानसपूजा

---
  
 भगवन्मानसपूजा   
  
श्री गणेशाय नमः ॥  
  
हृदम्भोजे कृष्णः सजलजलदश्यामलतनुः  
सरोजाक्षः स्रग्वी मुकुटकटकाद्याभरणवान् ।  
शरद्राकानाथप्रतिमवदनः श्रीमुरलिकां  
वहन् ध्येयो गोपीगणपरिवृतः कुङ्कुमचितः  ॥ १॥  
  
पयोऽम्भोधेर्द्वीपान्ममहृदयमायाहि भगवन्  
मणिव्रातभ्राजत्कनकवरपीठं भज हरे ।  
सुचिह्नौ ते पादौ यदुकुलजनेनेज्मि सुजलैः  
गृहाणेदं दूर्वाफलजलवदर्घ्यं मुररिपो ॥ २॥  
  
त्वमाचामोपेन्द्र त्रिदशसरिदम्भोऽतिशिशिरं  
भजस्वेमं पञ्चामृतरचितमाप्लावमघहन् ।  
द्युनद्याः कालिन्द्या अपि कनककुम्भस्थितमिदं  
जलं तेन स्नानं कुरु कुरु कुरुष्वाचमनकम् ॥ ३॥  
  
तडिद्वर्णे वस्त्रे भज विजयकान्ताधिहरण  
प्रलम्बारिभ्रातर्मृदुलमुपवीतं कुरु गले ।  
ललाटे पाटीरं मृगमदयुतं धारय हरे  
गृहाणेदं माल्यं शतदलतुलस्यादिरचितम् ॥ ४॥  
  
दशाङ्गं धूपं सद्वरदचरणाग्रेऽर्पितमये  
मुखं दीपेनेन्दुप्रभवरजसा देव कलये ।  
इमौ पाणी वाणीपतिनुत सकर्पूररजसा  
विशोध्याग्रे दत्तं सलिलमिदमाचाम नृहरे ॥ ५॥  
  
सदा तृप्तान्नं षड्रसवदखिलव्यञ्जनयुतं  
सुवर्णामत्रे गोघृतचषकयुक्ते स्थितमिदम् ।  
यशोदासूनो तत्परमदययाऽशान सखिभिः  
प्रसादं वाञ्छद्भिः सह तदनु नीरं पिब विभो ॥ ६॥  
  
सचन्द्रं ताम्बूलं मुखरुचिकरं भक्षय हरे  
फलं स्वादु प्रीत्या परिमलवदास्वादय चिरम् ।  
सपर्यापर्याप्त्यै कनकमणिजातं स्थितमिदं  
प्रदीपैरारात्रिं जलधितनयाऽऽश्लिष्ट रचये ॥ ७॥  
  
विजातीयैः पुष्पैरभिसुरभिभिर्बिल्वतुलसी-  
युतैश्चेमं पुष्पाञ्जलिमजित ते मूर्ध्नि निदधे ।  
तव प्रादक्षिण्यक्रमणमघविध्वंसिरचितं  
चतुर्वारं विष्णो जनिपथगतिश्रान्तविदुषा ॥ ८॥  
  
नमस्कारोऽष्टाङ्गः सकलदुरितध्वंसनपटुः  
कृतं नृत्यं गीतं स्तुतिरपि रमाकान्त त इमम् ।  
तव प्रीत्यै भूयादहमपि च दासस्तव च दासस्तव विभो  
कृतं छिद्रं पूर्णं कुरु कुरु नमस्तेऽस्तु भगवन् ॥ ९॥  
  
सदा सेव्यः कृष्णः सजलघननीलः करतले  
दधानो दध्यन्नं तदनु नवनीतं मुरलिकाम् ।  
कदाचित्कान्तानां कुचकलशपत्रालिरचना-  
समासक्तं स्निग्धैः सह शिशुविहारं विरचयन् ॥ १०॥  
  
मणिकर्णीच्छया जातमिदं मानसपूजनम् ।  
यः कुर्वीतोषसि प्राज्ञस्तस्य कृष्णः प्रसीदति ॥ ११॥  
  
इति श्री शङ्कराचार्यविरचितं भगवन्मानसपूजनम् ॥  
  
  
  
Encoded and proofread by Singanallur Ganesan singanallur at gmail.com  
Proofread by PSA Easwaran psaeaswaran at gmail.com  
  
