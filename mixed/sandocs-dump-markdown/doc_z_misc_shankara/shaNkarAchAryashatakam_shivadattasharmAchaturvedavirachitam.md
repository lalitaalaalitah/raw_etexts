---
Author: shrIshivadattasharmAchaturvedaH
Category: shankarAchArya, gurudev
Description/comments: Sarawati Sushma 1986, 87 Shankaracharya 12th Birth Centennary
  Issue Sampurnanada University
File name: shankarAchAryashatakam.itx
Indexextra: (Scan)
Language: Sanskrit
Latest update: April 23, 2020
Location: doc_z_misc_shankara
Proofread by: Mandar Mali aryavrutta at gmail.com
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: shankara
Text title: Shankaracharya Shatakam by Shivadatta Sharma Chaturveda
Transliterated by: Mandar Mali aryavrutta at gmail.com
engtitle: shankarAchArya shatakam
itxtitle: shaNkarAchAryashatakam (shivadattasharmAchaturvedavirachitam)
title: शण्कराचार्यशतकम् (शिवदत्तशर्माचतुर्वेदविरचितम्)

---
  
 श्रीशङ्कराचार्यशतकम्   
श्रीशिवदत्तशर्माचतुर्वेदः  
साहित्यविभागाध्यक्षः  
काशीहिन्दूविश्वविद्यालयस्य संस्कृतसङ्काये  
  
शङ्करभगवत्पादं शिवाऽवतारं समाश्रये सुखदम् ।  
कल्याणाय जनानां ज्ञानामृतवर्षिणं मेघम् ॥ १॥  
  
मानवतेयं धन्या सञ्जाता यत्कृपालेशैः ।  
आविर्भूतः प्रथमः स श्रीमान् शङ्कराचार्यः ॥ २॥  
  
भूवलये धन्यतमः सर्वोऽयं कालटीभागः ।  
यत्रत्यधूलिकणिका शङ्करपदसौरभं वहति ॥ ३॥  
  
सा माता धन्यतमा यस्याः कुक्षौ समवतीर्णम् ।  
निखिलागमस्वतन्त्रं सत्यं सच्चिन्मयं ज्योतिः ॥ ४॥  
  
प्रणमामो गोविन्दं भगवन्तं सद्गुरुं नित्यम् ।  
यस्य च शिक्षा फलिता जगद्गुरुत्वे स्वयंवृता काचित् ॥ ५॥  
  
वन्दितदिव्यचरित्रः परमपवित्रः प्रभास्फुरद्गात्रः ।  
भूतभविष्यन्मध्ये विभूतिरिव वर्तमानोऽयम् ॥ ६॥  
  
ज्योतिः किञ्चन साक्षाद् भासितमासीत्तु भूवलये ।  
यच्चाऽनन्तं कालं सम्यक् संस्तम्भयामास ॥ ७॥  
  
कालोऽयं कलिरूपः सत्ययुगादपि समुन्नतो जातः ।  
यस्मिन् शङ्करभगवत्पादैराविष्कृतिः क्लृप्ता ॥ ८॥  
  
धन्या मानवतेयं सञ्जाता शङ्कराचार्यः ।  
स्वयमवतीर्य समस्याः सर्वाः संसाधयामास ॥ ९॥  
  
वेदानामथ मननं विधाय सद्यः समुन्नतं तत्त्वम् ।  
व्याप्तं परमनिगूढं वैशद्येनाथ घोषयामास ॥ १०॥  
  
उपनिषदां व्याख्यानं विहितवता धीमता येन ।  
भाष्याणां सा सरणिः प्रणम्य भावं समानीता ॥ ११॥  
  
तासामथ सर्वासामुपनिषदामुपरि भाष्यसंरचना ।  
या विहिताऽऽचार्यवरैः सुधेव सा जीवनोन्नतये ॥ १२॥  
  
तदनन्तरमुपनिषदां महत्त्वमग्रे परिस्फुरितम् ।  
अद्वैततत्त्वमयता सर्वासां सुस्फुटा जाता ॥ १३॥  
  
तदिदं किञ्चन तावद्विलक्षणं दिव्यताभरितम् ।  
विज्ञानं विद्योतितमभवच्छ्रीशङ्कराचार्यैः ॥ १४॥  
  
व्याख्या तावदियं सा गरीयसी शङ्कराचार्यैः ।  
उपनिषदां या रचिता संसारे निधिरयं कश्चित् ॥ १५॥  
  
पञ्चमवेदविवर्ते दिव्ये तस्मिन् महत्त्वसम्पूर्णे ।  
गीता सङ्ग्रथिताऽऽसीन्महितमहाभारते ग्रन्थे ॥ १६॥  
  
वेदव्यासविरचना सेयं क्रोडीचकार तत्सर्वम् ।  
मानवजीवनमध्ये समुन्नतं यत् प्रकाम्यं वा ॥ १७॥  
  
तत्र च गीता दिव्या श्रीकृष्णेनार्जुनाय सन्दिष्टा ।  
शङ्करभगवत्पादव्याख्यानं सम्प्रतीक्षमाणाऽऽसीत् ॥ १८॥  
  
तदुपरि भाष्यविरचना कृता समासीत्तु शङ्कराचार्यैः ।  
तदवधि गीता गीता जाता सर्वासु जनतासु ॥ १९॥  
  
अद्वैतस्य समुद्रं तरङ्गितं वा न पश्यन्तः ।  
दिग्भ्रान्ता इव मूढा जन्मनि जन्मनि भजन्ति दुःखचयम् ॥ २०॥  
  
अद्वैताख्यं तत्त्वं गीतायां गीतमेव कृष्णेन ।  
तत्सन्देशं लब्ध्वा पार्थो विजयी बभूव सङ्ग्रामे ॥ २१॥  
  
पार्थत्वं ननु जातिः काचन सर्वेषु देहेषु ।  
काले काले स्वीयं रूपं सम्यक् प्रकाशयत्येव ॥ २२॥  
  
अद्यापि सैव गीता श्रीकृष्णस्यैव मुखकमलसञ्जाता ।  
सर्वविधं पार्थत्वं पदे पदे सन्दिशत्येव ॥ २३॥  
  
सर्वमपीदं तत्त्वं गीताभाष्यस्य रचनायाम् ।  
शङ्करभगवत्पादैः प्रकाशितं सर्वदा जयति ॥ २४॥  
  
यद्यप्यासीद् गीता महति महाभारते विमला ।  
किन्तु महत्त्वं तस्याः प्राथम्येन प्रकाशितं जातम् ॥ २५॥  
  
तावत्प्रभृति समेषामाचार्याणां च विदुषां च ।  
दृष्टौ गीता काचिद् विपुलज्ञाने गभीरनदी ॥ २६॥  
  
यद्यपि शङ्करभगवत्पादैर्व्याख्यायिता गीता ।  
तत्रैव पूर्वभाष्याणामपि सङ्केत उल्लसति ॥ २७॥  
  
किन्तु न मिलितान्येतान्यद्यावधि भाष्यरूपाणि ।  
शङ्करभगवत्पादैरारचितं भाष्यमेवाऽऽद्यम् ॥ २८॥  
  
अग्रे तु प्रस्थानत्रयमध्ये सुप्रतिष्ठिता गीता ।  
नानाव्याख्यानानां केन्द्रीभूतैव सञ्जाता ॥ २९॥  
  
अद्वैतवादविमतैरप्याचार्यैर्मता गीता ।  
सर्वा सम्परिपीता कर्ममये जीवने सर्वैः ॥ ३०॥  
  
गीताऽमृतमिदमतुलं सूक्ष्मेक्षिकया विचारयन्वाचा ।  
नूनं निखिलं तेजो सम्भृतवांस्तद् विचारेषु ॥ ३१॥  
  
योऽयं मर्यादाया गरिमा कश्चित् समुच्छलति ।  
सर्वोऽयं सन्देशः करुणापूर्णस्य शङ्कराचार्यस्य ॥ ३२॥  
  
श्रीव्यासेन विरचितं दिव्यतमं ब्रह्मसूत्रं तत् ।  
शारीरिकेण भाष्येणाऽसौ स्वच्छं प्रकल्पयामास ॥ ३३॥  
  
वेदान्तडिण्डिमानां घोषश्चासीत् समुच्छलितः ।  
वैचारिकसङ्घर्षाणामप्येषा विलक्षणा सरणिः ॥ ३४॥  
  
उपनिषदामतिगहने ज्ञानवने सञ्चरन्नित्यम् ।  
दिव्यफलानामन्वेषणमथ दानश्रीगुरुर्विदधे ॥ ३५॥  
  
दर्शनसारैः सर्वैरोतप्रोतानि भिक्षुसूत्राणि ।  
श्रोबादरायणकृतानि व्याख्या रत्नैविभूषयामास ॥ ३६॥  
  
सर्वेषामथ तेषां तेषां विख्यातदर्शनानां वा ।  
सुगभीराणि मतानि तु नूनं विश्लेषयामास ॥ ३७॥  
  
ज्ञानस्याद्याकाशे नूतनसूर्यायितं येन ।  
प्रातःस्मरणीयोऽसौ पुण्यश्लोकोऽस्ति शङ्कराचार्यः ॥ ३८॥  
  
स्वयमेव श्रीव्यासश्छन्नतया यत्समीपमागत्य ।  
शास्त्रार्थं च वितन्वन् स्वात्मानं तोषयामास ॥ ३९॥  
  
विद्यारण्यविरचितं शङ्करदिग्विजयमालोच्य ।  
शङ्करभगवत्पादे जातं विनयोज्ज्वलं चेतः ॥ ४०॥  
  
इतिहासानां मध्ये विभूतिसारैर्विभूषितस्वान्तः ।  
बुद्धादूर्ध्वं पुरुषो न दृष्टिपथगो विभात्यद्य ॥ ४१॥  
  
विमता येन ध्वस्ता वैदिकमार्गाः प्रकाशिताः सम्यक् ।  
सर्वो लोको नूनं नित्यं सच्छिष्यतां नीतः ॥ ४२॥  
  
दिव्यं जगद्गुरुपदं स्वयमेवोपायनीकृत्य ।  
भारतजनता तुष्टा मानवता चापि सम्पुष्टा ॥ ४३॥  
  
पोषितचारित्रचित्रैर्विभूषितं वा चराचरञ्चैतत् ।  
शङ्करभगवत्पादध्यानैरानन्दितं जातम् ॥ ४४॥  
  
सर्वेषामपि तावद्देवानां चाऽथ देवीनाम् ।  
दिव्याः स्तुतयो रचिता विनिर्मलैश्छन्दसां निचयैः ॥ ४५॥  
  
सर्वेषामथ तेषां स्तुतिरूपश्च्छन्दसां महिमा ।  
सत्यं सत्यमनन्तं सुखसंसारं समानयति ॥ ४६॥  
  
सौन्दर्यलहरिकायाः प्रवाहमाला निमग्नानाम् ।  
भक्तानां हृदयानां या भाषा साऽस्ति मन्त्रमयी ॥ ४७॥  
  
भजगोविन्दस्तोत्रे जनजनमानसविराजिते दिव्ये ।  
कल्याणानां करुणां धारां विस्तारयाञ्चक्रे ॥ ४८॥  
  
वाराणसीनिवासे लीलानां दिव्यचित्राणि ।  
सम्पश्यन् विचचार स्वच्छन्दं शङ्कराचार्यः ॥ ४९॥  
  
श्रीविश्वनाथपूजनजगदम्बार्चननिवेदनेन विश्वेशम् ।  
कोटीनपि तान्देवानावाहितवान् विभावना भरितः ॥ ५०॥  
  
सर्वेषामथ तेषां देवानां तुष्टिमातन्वन् ।  
गाङ्गं पयः पिबन्नथ विरजोरूपे विराजितो जातः ॥ ५१॥  
  
नास्तिकतासिद्धान्तान् विवादमध्ये समाहुत्य ।  
ज्ञानाऽग्निकुण्डमध्ये यज्ञे स्वाहाचकार विक्षिप्तान् ॥ ५२॥  
  
बुद्धो योऽसौ जातोऽवताररूपस्तदुपदेशान् ।  
धूर्ता विपरीततया काले विस्तारयामासुः ॥ ५३॥  
  
आसीद् धूर्तैरेभिस्तादृशमाच्छादितं सर्वम् ।  
ज्ञानस्य गगनमेतत् कालाऽऽवरणैर्यथा मेघैः ॥ ५४॥  
  
वेदान्तपवनवेगैर्विच्छिन्ना बौद्धमेघा ये ।  
भारतवर्षाऽऽकाशं विहाय दूरं प्रयातास्ते ॥ ५५॥  
  
वाग्युद्धानि वितन्वन् बौद्धाचार्यैः सहैव सहसैव ।  
तेषां पराजयानामितिहासे लेखनं चक्रे ॥ ५६॥  
  
मीमांसकान् विवादे सम्यक् सच्छिष्यतां नीत्वा ।  
नानाशास्त्रार्थानां जनतायां सम्प्रवर्तनं चक्रे ॥ ५७॥  
  
आसेतुराहिमाचलमथाटकात् कटकपर्यन्तम् ।  
पदभ्यां विचरन् नित्यं जनजनसन्दर्शनं चक्रे ॥ ५८॥  
  
दिव्यानथ तान्देवान्दिक्कोणेषु प्रतिष्ठितानपि वा ।  
सम्पूजयन्निकामं सन्तुष्टः शङ्करस्वामी ॥ ५९॥  
  
यत्र हि जगाम जनता कोटिशतैः प्राप तं द्रष्टुम् ।  
दर्शनवन्दनभाषणविनिमयरूपेण धन्यतां भेजे ॥ ६०॥  
  
राजानो येऽप्यासंस्तस्मिन् कालेऽथ संसारे ।  
वैभवमतुलं स्वीयं तच्चरणे प्रार्पयामासुः ॥ ६१॥  
  
स्तोत्राणां या काचिद्दिव्या रचनावलिर्जयति ।  
तस्या उद्भवसंस्था आचार्यस्तोत्रमालेयम् ॥ ६२॥  
  
जीवेश्वरयोर्मिलने बिन्दुत्वं सम्प्रयातानि ।  
स्तोत्राक्षराणि शाश्वतभावैर्नित्यं प्रपूर्णानि ॥ ६३॥  
  
यत्राऽस्माकं श्रद्धाधाराऽसौ सम्प्रवहन्नास्ते ।  
तत्रैव स्तुतिकाले चेतो नित्यं निबद्धत्तां याति ॥ ६४॥  
  
अद्वैतदर्शनस्याऽऽविर्भावे यन्मनोलग्नम् ।  
तेन कथं देवानां स्तोत्राणीमानि रचितानि ॥ ६५॥  
  
द्वैते त्वेतत्सर्व स्तोत्रं प्रक्रम्यतां नाम ।  
कथमद्वैते स्तोत्रं तत्र द्वैतत्वमायातम् ॥ ६६॥  
  
सन्देहोऽयं तावदद्वैते नैव साधुतां याति ।  
अज्ञाने तु द्वैताऽवस्थैवाऽत्रानुभूयमानाऽऽस्ते ॥ ६७॥  
  
अज्ञानावस्थतो ज्ञानावस्थं मनो यथा भूयात् ।  
तस्यार्थे सात्त्विकता सङ्गतिरावश्यकी कथिता ॥ ६८॥  
  
अज्ञानावस्थायां द्वैते बुद्धौ प्रजातायाम् ।  
अद्वैतभावनार्थं स्तोत्राणीमानि रचितानि ॥ ६९॥  
  
अद्वैते तु तदेकं दृश्यं द्रष्टा च नो किञ्चित् ।  
रूपं मृग्यं जातं केवलमेकं हि तत्त्वं तत् ॥ ७०॥  
  
नूनं तस्या एवोच्चाया भूमेरवाप्त्यर्थम् ।  
नानाजन्म गृहीतं नानारूपाणि चाप्तानि ॥ ७१॥  
  
नाना-भाव-विलोपोऽपि च नानात्वेनैव सम्भाव्यः ।  
एतत्तत्त्वं मत्वा स्तोत्राणां पद्धतिः सेयम् ॥ ७२॥  
  
द्वैताऽवस्थास्थितिरप्येषा निर्मलतां यायात् ।  
तस्मिन्नर्थे चैते देवा एवोपकुर्वन्ति ॥ ७३॥  
  
अद्वैताऽवस्थायां यदा स्थितिर्जायते नाम ।  
नूनं तदा न संस्तुतिरप्येषा चादृता भवति ॥ ७४॥  
  
या साहित्ये सेवा विहिता श्रीशङ्कराचार्यैः ।  
नैकशताब्दीं यावत्साऽद्याप्यायात्यविच्छिन्ना ॥ ७५॥  
  
पुनः समाजदृष्टिर्याता श्रीशङ्कराचार्याणाम् ।  
वैदिकमार्गविलोपस्तेषां क्षणमपि न सह्यतां यातः ॥ ७६॥  
  
वैचारिकसङ्घर्षे बौद्धान् सम्यक् पराजित्य ।  
वैदिकविश्वासानां दीप्तिः स्थानं परं लेभे ॥ ७७॥  
  
आस्तिकताया घोषो नूनं तैरेव तादृशो विहितः ।  
भूमण्डलमिदमखिलं दिव्यैर्भावैर्विमण्डितं येन ॥ ७८॥  
  
नानावतारचर्चा परमेश्वररूपचित्रेषु ।  
जनतायां हृन्मन्दिरमध्यस्थेयं पुनर्जाता ॥ ७९॥  
  
वर्णाश्रममर्यादा देशे संस्थापिता जाता ।  
शान्तिः काऽप्यवतीर्णा समृद्धिमयता समायाता ॥ ८०॥  
  
वैराग्याविष्कारे नूनं तैर्यन्मनो दत्तम् ।  
सन्न्यासआश्रमधारा नवावतारा स्थितिं प्राप ॥ ८१॥  
  
दशनाम्नां सन्न्यासआश्रमनिष्ठानां विभूतिरूपाणाम् ।  
आविर्भावे जाते लोको वैराग्यमापेदे ॥ ८२॥  
  
वैराग्यमयी धारा नतमां साधारणी काचित् ।  
नैवेयं सङ्घर्षात्पलायने कापि सरणिः स्यात् ॥ ८३॥  
  
जीवनसफलीकरणे वैराग्यस्यैव धारेयम् ।  
पूर्णतमं स्वाराज्यं जीवनमध्ये समादिशति ॥ ८४॥  
  
सर्वासां सिद्धीनां साम्राज्ये संस्थितो भूत्वा ।  
दूरे संस्थित आसीन्मुक्तो मुक्तिप्रदाताऽयम् ॥ ८५॥  
  
देशस्य चतुष्कोणे पीठानां स्थापनां कृत्वा ।  
धार्मिकमर्यादानां परिपालनभावमातेने ॥ ८६॥  
  
अद्यापि तेषु पीठेष्वासीनाः शङ्कराचार्याः ।  
धार्मिकसद्भावानां प्रचारकार्येषु सज्जन्ते ॥ ८७॥  
  
शङ्करभगवत्पादैर्या या सरणिः प्रवर्तिता दिव्या ।  
सा सैवाऽद्य समस्ते देशे परिपाल्यते सकलैः ॥ ८८॥  
  
सोऽयं भारतदेशोऽद्यत्वे तद्दिष्टमार्गाणाम् ।  
अवलम्बनमथ कृत्वा जगद्गुरुत्वं वहन् जयति ॥ ८९॥  
  
इतिहासे स्वर्णमये लिखितं कालेन करुणारम्यम् ।  
नानाऽसङ्ख्यैश्चरितैस्तदिदं विभ्राजते ज्योतिः ॥ ९०॥  
  
दर्शन-विचार-सरणौ शाङ्करसिद्धान्तमुज्झित्वा ।  
कोऽपि विचारः कर्तुन्नतमामद्याऽस्ति शक्यसम्पादः ॥ ९१॥  
  
स्तोत्राणां साहित्ये शङ्करवाक्यावलिः सेयम् ।  
सन्तर्पयति नितान्तं मानसमद्यापि सहृदयावल्याः ॥ ९२॥  
  
शङ्करचरितसमर्चनविधया नूनं महाकवयः ।  
छन्दोवितानमसमं नूनं विस्तारयन्त्यद्य ॥ ९३॥  
  
शास्त्रविचारावसरे शीर्षस्थः शङ्कराचार्यः ।  
सर्वैरेवोद्ध्रियते नास्तिकहास्तिकपञ्चाननः सद्यः ॥ ९४॥  
  
खण्डनमण्डनसरणिः काऽपि समायोज्यतां नाम ।  
शङ्करभगवत्पादा नो विस्मरणीयतां यान्ति ॥ ९५॥  
  
सन्न्यासैमण्डलानां सर्वस्वं शङ्कराचार्याः ।  
सन्न्यासैनां समाजे श्रेष्ठत्वं सर्वसम्मतं चाऽस्ते ॥ ९६॥  
  
ग्रन्थाऽगारे तावद् विलोक्यते ग्रन्थनिचयेषु ।  
शाङ्करसिद्धान्तानां ग्रन्थानां सा महीयसी सङ्ख्या ९७॥  
  
उत्तरदक्षिणभेदं विलोपयन्नूनमाचार्यः ।  
दक्षिणदेशोत्पन्नश्चोत्तरदेशेषु बभ्राम ॥ ९८॥  
  
जडजङ्गमजगतामथ सिद्धान्तेऽद्वैतमास्थाय ।  
ननु देशकालभेदे का भाषा शङ्कराचार्ये ॥ ९९॥  
  
गङ्गा-रेवामज्जनव्यत्यन्तेनादरेण संसाध्य ।  
नूनं पूतचरित्रो नेताऽऽसीच्छङ्कराचार्यः ॥ १००॥  
  
इति तावच्छीगिरिधरशर्मचतुर्वेदतनुजन्मा ।  
शिवदत्तचतुर्वेदः शङ्करशतकं निवेदयति ॥ १०१॥  
  
  
Encoded and proofread by Mandar Mali  
  
