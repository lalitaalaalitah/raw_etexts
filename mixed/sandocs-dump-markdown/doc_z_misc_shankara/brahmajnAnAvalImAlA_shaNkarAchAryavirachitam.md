---
Author: Adi Shankaracharya
Category: vedanta, shankarAchArya
File name: brahmajna.itx
Indexextra: (meaning 1, 2, Hindi)
Language: Sanskrit
Latest update: Mar. 27, 2002
Location: doc_z_misc_shankara
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: vedanta/hinduism/religion
Sublocation: shankara
Text title: Brahmajnanavalimala
Translated by: '-'
Transliterated by: Sunder Hattangadi (sunderh at hotmail.com)
engtitle: Brahmajnanavalimala
itxtitle: brahmajnAnAvalImAlA (shaNkarAchAryavirachitam)
title: ब्रह्मज्ञानावलीमाला (शण्कराचार्यविरचितम्)

---
  
 ब्रह्मज्ञानावलीमाला   
  
सकृच्छ्रवणमात्रेण ब्रह्मज्ञानं यतो भवेत् ।  
ब्रह्मज्ञानावलीमाला सर्वेषां मोक्षसिद्धये ॥ १॥  
  
असङ्गोऽहमसङ्गोऽहमसङ्गोऽहं पुनः पुनः ।  
सच्चिदानन्दरूपोऽहमहमेवाहमव्ययः ॥ २॥  
  
नित्यशुद्धविमुक्तोऽहं निराकारोऽहमव्ययः ।  
भूमानन्दस्वरूपोऽहमहमेवाहमव्ययः ॥ ३॥  
  
नित्योऽहं निरवद्योऽहं निराकारोऽहमुच्यते ।  
परमानन्दरूपोऽहमहमेवाहमव्ययः ॥ ४॥  
  
शुद्धचैतन्यरूपोऽहमात्मारामोऽहमेव च ।  
अखण्डानन्दरूपोऽहमहमेवाहमव्ययः ॥ ५॥  
  
प्रत्यक्चैतन्यरूपोऽहं शान्तोऽहं प्रकृतेः परः ।  
शाश्वतानन्दरूपोऽहमहमेवाहमव्ययः ॥ ६॥  
  
तत्त्वातीतः परात्माहं मध्यातीतः परः शिवः ।  
मायातीतः परञ्ज्योतिरहमेवाहमव्ययः ॥ ७॥  
  
नानारूपव्यतीतोऽहं चिदाकारोऽहमच्युतः ।  
सुखरूपस्वरूपोऽहमहमेवाहमव्ययः ॥ ८॥  
  
मायातत्कार्यदेहादि मम नास्त्येव सर्वदा ।  
स्वप्रकाशैकरूपोऽहमहमेवाहमव्ययः ॥ ९॥  
  
गुणत्रयव्यतीतोऽहं ब्रह्मादीनां च साक्ष्यहम् ।  
अनन्तानन्तरूपोऽहमहमेवाहमव्ययः ॥ १०॥  
  
अन्तर्यामिस्वरूपोऽहं कूटस्थः सर्वगोऽस्म्यहम् ।  
परमात्मस्वरूपोऽहमहमेवाहमव्ययः ॥ ११॥  
  
निष्कलोऽहं निष्क्रियोऽहं सर्वात्माद्यः सनातनः ।  
अपरोक्षस्वरूपोऽहमहमेवाहमव्ययः ॥ १२॥  
  
द्वन्द्वादिसाक्षिरूपोऽहमचलोऽहं सनातनः ।  
सर्वसाक्षिस्वरूपोऽहमहमेवाहमव्ययः ॥ १३॥  
  
प्रज्ञानघन एवाहं विज्ञानघन एव च ।  
अकर्ताहमभोक्ताहमहमेवाहमव्ययः ॥ १४॥  
  
निराधारस्वरूपोऽहं सर्वाधारोऽहमेव च ।  
आप्तकामस्वरूपोऽहमहमेवाहमव्ययः ॥ १५॥  
  
तापत्रयविनिर्मुक्तो देहत्रयविलक्षणः ।  
अवस्थात्रयसाक्ष्यस्मि चाहमेवाहमव्ययः ॥ १६॥  
  
दृग्दृश्यौ द्वौ पदार्थौ स्तः परस्परविलक्षणौ ।  
दृग्ब्रह्म दृश्यं मायेति सर्ववेदान्तडिण्डिमः ॥ १७॥  
  
अहं साक्षीति यो विद्याद्विविच्यैवं पुनः पुनः ।  
स एव मुक्तः सो विद्वानिति वेदान्तडिण्डिमः ॥ १८॥  
  
घटकुड्यादिकं सर्वं मृत्तिकामात्रमेव च ।  
तद्वद्ब्रह्म जगत्सर्वमिति वेदान्तडिण्डिमः ॥ १९॥  
  
ब्रह्म सत्यं जगन्मिथ्या जीवो ब्रह्मैव नापरः ।  
अनेन वेद्यं सच्छास्त्रमिति वेदान्तडिण्डिमः ॥ २०॥  
  
अन्तर्ज्योतिर्बहिर्ज्योतिः प्रत्यग्ज्योतिः परात्परः ।  
ज्योतिर्ज्योतिः स्वयञ्ज्योतिरात्मज्योतिः शिवोऽस्म्यहम् ॥ २१॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
ब्रह्मज्ञानावलीमाला सम्पूर्णा ॥  
  
  
Encoded by Sunder Hattangadi (sunderh at hotmail.com)  
  
