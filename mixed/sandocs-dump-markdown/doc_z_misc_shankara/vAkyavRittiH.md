---
Author: Adi Shankaracharya
Category: vedanta, advice, shankarAchArya
File name: vaakyavritti.itx
Indexextra: (Meaning)
Language: Sanskrit
Latest update: Deceember 15, 1997, July 23, 2017
Location: doc_z_misc_shankara
Proofread by: Sunder Hattangadi sunderh at hotmail.com, Br. Pranipata Chaitanya pranipatachaitanya
  at yahoo.co.in, David Lyttle dhlyttle at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: vaakyavritti
Texttype: advice
Transliterated by: Sunder Hattangadi sunderh at hotmail.com
engtitle: vAkyavRRittiH
itxtitle: vAkyavRittiH
title: वाक्यवृइत्तिः

---
  
 वाक्यवृत्तिः   
  
         ॥ श्री गणेशाय नमः॥  
  
सर्गस्थितिप्रलयहेतुमचिन्त्यशक्तिं विश्वेश्वरं विदितविश्वमनन्तमूर्तिम् ।  
निर्मुक्तबन्धनमपारसुखाम्बुराशिं श्रीवल्लभं विमलबोधघनं नमामि ॥ १॥  
  
यस्य प्रसादादहमेव विष्णुर्मय्येव सर्वं परिकल्पितं च ।  
इत्थं विजानामि सदात्मरूपं तस्याङ्घ्रिपद्मं प्रणतोऽस्मि नित्यम् ॥ २॥  
  
तापत्रयार्कसन्तप्तः कश्चिदुद्विग्नमानसः ।  
शमादिसाधनैर्युक्तः सद्गुरुं परिपृच्छति ॥ ३॥  
  
अनायासेन येनास्मान्मुच्च्येयं भवबन्धनात् ।  
तन्मे सङ्क्षिप्य भगवन्केवलं कृपया वद ॥ ४॥  
  
गुरुरुवाच ।  
साध्वीते वचनव्यक्तिः प्रतिभाति वदामि ते ।  
इदं तदिति विस्पष्टं सावधानमनाः शृणु ॥ ५॥  
  
तत्त्वमस्यादिवाक्योत्थं यज्जीवपरमात्मनोः ।  
तादात्म्यविषयं ज्ञानं तदिदं मुक्तिसाधनम् ॥ ६॥  
  
शिष्य उवाच ।  
को जीवः कः परश्चात्मा तादात्म्यं वा कथं तयोः ।  
तत्त्वमस्यादिवाक्यं वा कथं तत्प्रतिपादयेत् ॥ ७॥  
  
गुरुरुवाच ।  
अत्र ब्रूमः समाधानं कोऽन्यो जीवस्त्वमेव हि ।  
यस्त्वं पृच्छसि मां कोऽहं ब्रह्मैवासि न संशयः ॥ ८॥  
  
शिष्य उवाच ।  
पदार्थमेव जानामि नाद्यापि भगवन्स्फुटम् ।  
अहं ब्रह्मेति वाक्यार्थं प्रतिपद्ये कथं वद ॥ ९॥  
  
गुरुरुवाच ।  
सत्यमाह भवानत्र विगानं नैव विद्यते ।  var  विज्ञानं  
हेतुः पदार्थबोधो हि वाक्यार्थावगतेरिह ॥ १०॥  
  
अन्तःकरणतद्वृत्तिसाक्षिचैतन्यविग्रहः ।  
आनन्दरूपः सत्यः सन्किं नात्मानं प्रपद्यसे ॥ ११॥  
  
सत्यानन्दस्वरूपं धीसाक्षिणं बोधविग्रहम् ।  
चिन्तयात्मतया नित्यं त्यक्त्वा देहादिगां धियम् ॥ १२॥  
  
रूपादिमान्यतः पिण्डस्ततो नात्मा घटादिवत् ।  
वियदादिमहाभूतविकारत्वाच्च कुम्भवत् ॥ १३॥  
  
अनात्मा यदि पिण्डोऽयमुक्तहेतुबलान्मतः ।  
करामलकवत्साक्षादात्मानं प्रतिपादय ॥ १४॥  
  
घटद्रष्टा घटाद्भिन्नः सर्वथा न घटो यथा ।  
देहद्रष्टा तथा देहो नाहमित्यवधारय ॥ १५॥  
  
एवमिन्द्रियदृङ्नाहमिन्द्रियाणीति निश्चिनु ।  
मनोबुद्धिस्तथा प्राणो नाहमित्यवधारय ॥ १६॥  
  
सङ्घातोऽपि तथा नाहमिति दृश्यविलक्षणम् ।  
द्रष्टारमनुमानेन निपुणं सम्प्रधारय ॥ १७॥  
  
देहेन्द्रियादयो भावा हानादिव्यापृतिक्षमाः ।  
यस्य सन्निधिमात्रेण सोऽहमित्यवधारय ॥ १८॥  
  
अनापन्नविकारः सन्नयस्कान्तवदेव यः ।  
बुद्ध्यादींश्चालयेत्प्रत्यक् सोऽहमित्यवधारय ॥ १९॥  
  
अजडात्मवदाभान्ति यत्सान्निध्याज्जडा अपि ।  
देहेन्द्रियमनःप्राणाः सोऽहमित्यवधारय ॥ २०॥  
  
अगमन्मे मनोऽन्यत्र साम्प्रतं च स्थिरीकृतम् ।  
एवं यो वेत्ति धीवृत्तिं सोऽहमित्यवधारय ॥ २१॥  
  
स्वप्नजागरिते सुप्तिं भावाभावौ धियां तथा ।  
यो वेत्त्यविक्रियः साक्षात्सोऽहमित्यवधारय ॥ २२॥  
  
घटावभासको दीपो घटादन्यो यथेष्यते ।  
देहावभासको देही तथाहं बोधविग्रहः ॥ २३॥  
  
पुत्रवित्तादयो भावा यस्य शेषतया प्रियाः ।  
द्रष्टा सर्वप्रियतमः सोऽहमित्यवधारय ॥ २४॥  
  
परप्रेमास्पदतया मा न भूवमहं सदा ।  
भूयासमिति यो द्रष्टा सोऽहमित्यवधारय ॥ २५॥  
  
यः साक्षिलक्षणो बोधस्त्वम्पदार्थः स उच्यते ।  
साक्षित्वमपि बोद्धृत्वमविकारितयात्मनः ॥ २६॥  
  
देहेन्द्रियमनःप्राणाहङ्कृतिभ्यो विलक्षणः ।  
प्रोज्झिताशेशषड्भावविकारस्त्वम्पदाभिधः ॥ २७॥  
  
त्वमर्थमेवं निश्चित्य तदर्थं चिन्तयेत्पुनः ।  
अतद्व्यावृत्तिरूपेण साक्षाद्विधिमुखेन च ॥ २८॥  
  
निरस्ताशेषसंसारदोषोऽस्थुलादिलक्षणः ।  
अदृश्यत्वादिगुणकः पराकृततमोमलः ॥ २९॥  
  
निरस्तातिशयानन्दः सत्यप्रज्ञानविग्रहः ।  
सत्तास्वलक्षणः पूर्ण परमात्मेति गीयते ॥ ३०॥  
  
सर्वज्ञत्वं परेशत्वं तथा सम्पूर्णशक्तिता ।  
वेदैः समर्थ्यते यस्य तद्ब्रह्मेत्यवधारय ॥ ३१॥  
  
यज्ज्ञानात्सर्वविज्ञानं श्रुतिषु प्रतिपादितम् ।  
मृदाद्यनेकदृष्टान्तैस्तद्ब्रह्मेत्यवधारय ॥ ३२॥  
  
यदानन्त्यं प्रतिज्ञाय श्रुतिस्तत्सिद्धये जगौ ।  
तत्कार्यत्वं प्रपञ्चस्य तद्ब्रह्मेत्यवधारय ॥ ३३॥  
  
विजिज्ञास्यतया यच्च वेदान्तेषु मुमुक्षुभिः ।  
समर्थ्यतेऽतियत्नेन तद्ब्रह्मेत्यवधारय ॥ ३४॥  
  
जीवात्मना प्रवेशश्च नियन्तृत्वं च तान् प्रति ।  
श्रूयते यस्य वेदेषु तद्ब्रह्मेत्यवधारय ॥ ३५॥  
  
कर्मणां फलदातृत्वं यस्यैव श्रूयते श्रुतौ ।  
जीवानां हेतुकर्तृत्वं तद्ब्रह्मेत्यवधारय ॥ ३६॥  
  
तत्त्वम्पदार्थौ निर्णीतौ वाक्यार्थश्चिन्त्यतेऽधुना ।  
तादात्म्यमत्र वाक्यार्थस्तयोरेव पदार्थयोः ॥ ३७॥  
  
संसर्गो वा विशिष्टो वा वाक्यार्थो नात्र सम्मतः ।  
अखण्डैकरसत्वेन वाक्यार्थो विदुषां मतः ॥ ३८॥  
  
प्रत्यग्बोधो य आभाति सोऽद्वयानन्दलक्षणः ।  
अद्वयानन्दरूपश्च प्रत्यग्बोधैकलक्षणः ॥ ३९॥  
  
इत्थमन्योन्यतादात्म्यप्रतिपत्तिर्यदा भवेत् ।  
अब्रह्मत्वं त्वमर्थस्य व्यावर्तेत तदैव हि ॥ ४०॥  
  
तदर्थस्य पारोक्ष्यं यद्येवं किं ततः श्रुणु ।  
पूर्णानन्दैकरूपेण प्रत्यग्बोधोवतिष्ठते ॥ ४१॥  
  
तत्त्वमस्यादिवाक्यं च तादात्म्यप्रतिपादने ।  
लक्ष्यौ तत्त्वम्पदार्थौ द्वावुपादाय प्रवर्तते ॥ ४२॥  
  
हित्वा द्वौ शबलौ वाच्यौ वाक्यं वाक्यार्थबोधने ।  
यथा प्रवर्ततेऽस्माभिस्तथा व्याख्यातमादरात् ॥ ४३॥  
  
आलम्बनतयाभाति योऽस्मत्प्रत्ययशब्दयोः ।  
अन्तःकरणसम्भिन्नबोधः स त्वम्पदाभिधः ॥ ४४॥  
  
मायोपाधिर्जगद्योनिः सर्वज्ञत्वादिलक्षणः ।  
परोक्ष्यशबलः सत्याद्यात्मकस्तत्पदाभिधः ॥ ४५॥  
  
प्रत्यक्परोक्षतैकस्य सद्वितीयत्वपूर्णता ।  
विरुध्यते यतस्तस्माल्लक्षणा सम्प्रवर्तते ॥ ४६॥  
  
मानान्तरविरोधे तु मुख्यार्थस्य परिग्रहे ।  
मुख्यार्थेनाविनाभूते प्रतीतिर्लक्षणोच्यते ॥ ४७॥  
  
तत्त्वमस्यादिवाक्येषु लक्षणा भागलक्षणा ।  
सोऽयमित्यादिवाक्यस्थपदयोरिव नापरा ॥ ४८॥  
  
अहं ब्रह्मेतिवाक्यार्थबोधो यावद्दृढीभवेत् ।  
शमादिसहितस्तावदभ्यसेच्छ्रवणादिकम् ॥ ४९॥  
  
श्रुत्याचार्यप्रसादेन दृढो बोधो यदा भवेत् ।  
निरस्ताशेषसंसारनिदानः पुरुषस्तदा ॥ ५०॥  
  
विशीर्णकार्यकरणो भूतसूक्ष्मैरनावृतः ।  
विमुक्तकर्मनिगडः सद्य एव विमुच्यते ॥ ५१॥  
  
प्रारब्धकर्मवेगेन जीवन्मुक्तो यदा भवेत् ।  
किञ्चित्कालमनारब्धकर्मबन्धस्य सङ्क्षये ॥ ५२॥  
  
निरस्तातिशयानन्दं वैष्णवं परमं पदम् ।  
पुनरावृत्तिरहितं कैवल्यं प्रतिपद्यते ॥ ५३॥  
  
॥ इति परमहंसपरिव्राजकाचार्यश्रीमच्छङ्कराचार्यविरचिता  
वाक्यवृत्तिः समाप्त ॥  
  
  
Encoded and proofread by Sunder Hattangadi sunderh@hotmail.com  
Proofread by Br. Pranipata Chaitanya, David Lyttle  
  
