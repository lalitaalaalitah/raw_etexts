---
Category: aShTaka, shankarAchArya, vedanta
File name: dhanyaa8.itx
Indexextra: (meaning, Hindi)
Language: Sanskrit
Latest update: March 19, 2011, September 17, 2013
Location: doc_z_misc_shankara
Proofread by: Sorin Suciu aka SeSe at sorins at hotmail.com Manda Krishna Srikanth,
  Peter Griffiths griffiths.peter at yahoo.fr, Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: dhanyAShTakaM
Transliterated by: Sorin Suciu aka SeSe at sorins at hotmail.com
engtitle: dhanyAShTakam
itxtitle: dhanyAShTakam (shaNkarAchAryavirachitam)
title: धन्याष्टकम् (शण्कराचार्यविरचितम्)

---
  
 धन्याष्टकं   
(प्रहर्षणीवृत्तम् -)  
तज्ज्ञानं प्रशमकरं यदिन्द्रियाणां  
तज्ज्ञेयं यदुपनिषत्सु निश्चितार्थम् ।  
ते धन्या भुवि परमार्थनिश्चितेहाः  
शेषास्तु भ्रमनिलये परिभ्रमन्तः ॥ १॥  
  
(वसन्ततिलकावृत्तम् -)  
आदौ विजित्य विषयान्मदमोहराग-  
द्वेषादिशत्रुगणमाहृतयोगराज्याः ।  
ज्ञात्वा मतं समनुभूयपरात्मविद्या-  
कान्तासुखं वनगृहे विचरन्ति धन्याः ॥ २॥  
  
त्यक्त्वा गृहे रतिमधोगतिहेतुभूताम्  
आत्मेच्छयोपनिषदर्थरसं पिबन्तः ।  
वीतस्पृहा विषयभोगपदे विरक्ता  
धन्याश्चरन्ति विजनेषु विरक्तसङ्गाः ॥ ३॥  
  
त्यक्त्वा ममाहमिति बन्धकरे पदे द्वे  
मानावमानसदृशाः समदर्शिनश्च ।  
कर्तारमन्यमवगम्य तदर्पितानि  
कुर्वन्ति कर्मपरिपाकफलानि धन्याः ॥ ४॥  
  
त्यक्त्वईषणात्रयमवेक्षितमोक्षमर्गा  
भैक्षामृतेन परिकल्पितदेहयात्राः ।  
ज्योतिः परात्परतरं परमात्मसञ्ज्ञं  
धन्या द्विजारहसि हृद्यवलोकयन्ति ॥ ५॥  
  
नासन्न सन्न सदसन्न महसन्नचाणु  
न स्त्री पुमान्न च नपुंसकमेकबीजम् ।  
यैर्ब्रह्म तत्सममुपासितमेकचित्तैः  
धन्या विरेजुरित्तरेभवपाशबद्धाः ॥ ६॥  
  
अज्ञानपङ्कपरिमग्नमपेतसारं  
दुःखालयं मरणजन्मजरावसक्तम् ।  
संसारबन्धनमनित्यमवेक्ष्य धन्या  
ज्ञानासिना तदवशीर्य विनिश्चयन्ति ॥ ७॥  
  
शान्तैरनन्यमतिभिर्मधुरस्वभावैः  
एकत्वनिश्चितमनोभिरपेतमोहैः ।  
साकं वनेषु विजितात्मपदस्वरुपं  
तद्वस्तु सम्यगनिशं विमृशन्ति धन्याः ॥ ८॥  
  
(मालिनीवृत्तम् -)  
अहिमिव जनयोगं सर्वदा वर्जयेद्यः  
कुणपमिव सुनारीं त्यक्तुकामो विरागी ।  
विषमिव विषयान्यो मन्यमानो दुरन्तान्  
जयति परमहंसो मुक्तिभावं समेति ॥ ९॥  
  
(शार्दूलविक्रीडितवृत्तम् -)  
सम्पूर्णं जगदेव नन्दनवनं सर्वेऽपि कल्पद्रुमा  
गाङ्गं वरि समस्तवारिनिवहः पुण्याः समस्ताः क्रियाः ।  
वाचः प्राकृतसंस्कृताः श्रुतिशिरोवाराणसी मेदिनी  
सर्वावस्थितिरस्य वस्तुविषया दृष्टे परब्रह्मणि ॥ १०॥  
  
॥ इति श्रीमद् शङ्कराचार्यविरचितं धन्याष्टकं समाप्तम् ॥  
  
  
  
Encoded and proofread by Sorin Suciu aka SeSe at sorins at hotmail.com  
Proofread by Peter Griffiths and Sunder Hattangadi  
  
