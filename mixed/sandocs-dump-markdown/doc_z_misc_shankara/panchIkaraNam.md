---
Author: machchha.nkarAchArya
Category: vedanta, shankarAchArya
File name: paJNchi.itx
Language: Sanskrit
Latest update: April 30, 2009
Location: doc_z_misc_shankara
Proofread by: Dhrup Chand, Sunder Hattangadi and David Lyttle dhlyttle at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: panchIkaraNam
Texttype: pramukha
Transliterated by: Dhrup Chand
engtitle: panchikaraNam
itxtitle: panchIkaraNam
title: पञ्चीकरणम्

---
  
 पञ्चीकरणं   
  
            ॐ  
श्रीमच्छङ्कराचार्यविरचितम् पञ्चीकरणम्  
ॐ पञ्चीकृतम्पञ्चमहाभूतानि तत्कार्यं  
      च सर्वं विराडित्युच्यते ।  
एतत्स्थुलशरिरमात्मनः ।  
      ईन्द्रियैरर्थोपलब्धिर्जागरितम् ।  
      तदुभयाभिमान्यात्मा विश्वः ।  
एतत् त्रयमकारः ॥ १॥  
  
अपञ्चीकृतपञ्चमहाभूतानि पञ्चतन्मात्रणि  
     तत्कार्यं च पञ्च प्राणाः दशेन्द्रियाणि  
     मनोबुद्धिश्चेति सप्तदशकं लिञ्जम् भौतिकं  
     हिरण्यगर्भ इत्युच्यते ।  
एतत्सूक्ष्मशरिरमात्मनः ॥ २॥  
  
करणेषूपसंहृतेषु जागरितसंस्कारजः प्रत्ययः  
     सविषयः स्वप्न इत्युच्यते ।  
यदुभयाभिमान्यात्मा तैजसः ।  
एतत् त्रयमुकारः ॥ ३॥  
  
शरीरद्वयकारणमात्माज्ञानं  
साभासमव्याकृतमित्युच्यते ।  
     एतत् कारणशरीरमात्मनः ।  
तच्च न सन्नासन्नापि सदसन्न भिन्नं नाभिन्नं  
     नापि भिन्नाभिन्नं कुतश्चित्  
न निरवयवं न सावयवं  
     नोभयं किन्तु  
केवलब्रह्मात्मैकत्वज्ञानापनोद्यम् ॥ ४॥  
  
सर्वप्रकारज्ञानोपसंहारे बुद्धेः  
     कारणात्मनाऽवस्थानं सुषुप्तिः ।  
     तदुभयामिमान्यात्मा प्राज्ञः ।  
एतत् त्रयम् मकारः ॥ ५॥  
  
अकार उकारे उकारो मकारे मकार ओङ्कारे  
ओङ्कारोऽहम्येव ।  
अहमात्मा साक्षी केवलश्चिन्मात्रस्वरूपः  
     नाज्ञानं नापि तत्कार्यं किन्तु  
     नित्यशुद्धबुद्धमुक्तसत्यस्भावं  
     परमानन्दाद्वयं प्रत्यग्भूतचैतन्यं ब्रह्मै  
     वाहमस्मीत्यभेदेनावस्थानं समाधिः ॥ ६॥  
  
तत्त्वमसि ब्रह्महमस्मि प्रज्ञानमानन्दं ब्रह्म  
     अयमात्मा ब्रह्म इत्यादिश्रुतिभ्यः ॥ ७॥  
  
            इति पञ्चीकरणं भवति ॥  
  
            इति श्रीशङ्कराचार्यविरचितं पञ्चीकरणम् ॥  
  
  
  
            पञ्चीकरणवार्त्तिकम्  
            श्रीसुरेश्वराचार्यकृत  
ओङ्कारः सर्ववेदानां सारस्तत्त्वप्रकाशकः ।  
तेन चित्तसमाधानं मुमुक्षूणां प्रकाश्यते ॥ १॥  
  
आसीदेकं परं ब्रह्म नित्यमुक्तमवीक्रियम् ।  
तत्स्वमायासमावेशाद् बीजमव्याकृतात्मकम् ॥ २॥  
  
तस्मादाकाशमुत्पन्नं शब्दतन्मात्ररूपकम् ।  
स्पर्शात्मकस्ततो वायुस्तेजोरूपात्मकं ततः ॥ ३॥  
  
आपो रसात्मिकास्तस्मात्ताभ्यो गन्धात्मिका महि ।  
शब्दैकगुणमाकाशं शब्दस्पर्शगुणो मरूत् ॥ ४॥  
  
शब्दस्पर्शरूपगुणैस्त्रिगुणं तेज उच्यते ।  
शब्दस्पर्शरूपरसगुणैरापश्चतुर्गुणाः ॥ ५॥  
  
शब्दस्पर्शरूपरसगन्धैः पञ्चगुणा मही ।  
तेभ्यः समभवत्सूत्रं भूतं सर्वात्मकं महत् ॥ ६॥  
  
ततः स्थूलानि भूतानि पञ्च तेभ्यो विराडभूत् ।  
पञ्चीकृतानि भूतानि स्थूलानीत्युच्यते बुधैः ॥ ७॥  
  
पृथिव्यादीनि भूतानि प्रत्येकं विभजेद् द्विधा ।  
एकैकं भागमादाय चतुर्धा विभजेत्पुनः ॥ ८॥  
  
एकैकं भागमेकस्मिन् भूते संवेशयेत्क्रमात् ।  
ततश्चाकाशभूतस्य भागाः पञ्च भवन्ति हि ॥ ९॥  
  
वाय्वादिभागाश्च्त्वारो वाय्वादिष्वेवमादिशेत् ।  
पञ्चीकरणमेतत्स्यादित्यहुस्तत्त्ववेदिनः ॥ १०॥  
  
पञ्चकृतानि भूतानि तत्कार्यं च विराड् भवेत् ।  
स्थूलं शरीरमेतत्स्यादशरीरस्य चात्मनः ॥ ११॥  
  
अधिदैवतमध्यात्ममधिभूतमिति त्रिधा ।  
एकं ब्रह्म विभागेन भ्रमाद्माति न तत्त्वत्तः ॥ १२॥  
  
इन्द्रियैरर्थविज्ञानं देवतानुग्रहान्तिवतैः ।  
शब्दादिविषयं ज्ञानं तज्जागरितमुच्यते ॥ १३॥  
  
श्रोत्रमध्यात्ममित्युक्तं श्रोतव्यं शब्दलक्षणम् ।  
अधिभूतं तदित्युक्तं दिशस्तत्राधिदैवतम् ॥ १४॥  
  
त्वगध्यात्ममिति प्रोक्तं स्प्रष्टव्यं स्पर्शलक्षणम्  
अधिभूतं तदित्युक्तं वायुस्तत्रधिदैवतम् ॥ १५॥  
  
चक्षुरध्यात्ममित्युक्तं द्रष्टव्यं रूपलक्षणम् ।  
अधिभूतं तदित्युक्तमादित्योऽत्राधिदैवतम् ॥ १६॥  
  
जिह्वाऽध्यात्मं तयाऽस्वाद्यमाधिभूतं रसात्मकम् ।  
वरूणो देवता तत्र जिह्वायामधिदैवतम् ॥ १७॥  
  
ध्राणमध्यात्ममित्युक्तं ध्रातव्यं गन्धलक्षणम् ।  
अधिभूतं तदित्युक्तं पृथिव्यत्राधिदैवतम् ॥ १८॥  
  
वागध्यात्ममिति प्रोक्तं वक्त्वयं शब्दलक्षणम् ।  
अधिभूतं तदित्युक्तमग्निस्तत्राधिदैवतम् ॥ १९॥  
  
हस्तावध्यात्ममित्युक्तमादातव्यं च यद्मवेत् ।  
अधिभूतं तदित्य्युक्तमिन्द्रस्तत्राधिदैचतम् ॥ २०॥  
  
पादावध्यात्ममित्युक्तं गन्तव्यं तत्र यद्मवेत् ।  
अधिभूतं तदित्युक्तं विष्णुस्तत्राधिदैवतम् ॥ २१॥  
  
पायुरिन्द्रियमध्यात्मं विसर्गस्तत्र यो भवेत् ।  
अधिभूतं तदित्युक्तम्ं मृत्युस्तत्राधिदैवतम् ॥ २२॥  
  
उपस्थेन्द्रियमध्यात्मं स्त्र्याद्यानन्दस्य कारणम्  
अदिभूतं तदित्युक्तमधिदैवं प्रजापतिः ॥ २३॥  
  
मनोऽध्यात्ममिति प्रोक्तं मन्तव्यं तत्र यद्मवेत् ।  
अधिभूतं तदित्युक्तं चन्द्रस्तत्राधिदैवतम् ॥ २४॥  
  
बुद्धिरध्यात्ममित्युक्तं बोद्धव्यं तत्र यद्मवेत् ।  
अधिभूतं तदित्युक्तमधिदैवं बृहस्पतिः ॥ २५॥  
  
अहङ्कारस्तथाऽध्यात्ममहङ्कर्तव्यमेव च ।  
अधिभूतं तदित्युक्तं रुद्रस्तत्राधिदैवतम् ॥ २६॥  
  
चितमध्यात्ममित्युक्तं चेतव्यं तत्र यद्मवेत् ।  
अधिभूतं तदित्युक्तं क्षेत्रज्ञोऽत्राधिदैवतम् ॥ २७॥  
  
तमोऽध्यात्ममत्मिति प्रोक्तं विकारस्तत्र यो भवेत् ।  
अधिभूतं तदित्युक्तमीश्वरोऽत्राधिदैवतम् ॥ २८॥  
  
बाह्यान्तःकरणैरेवं देवतानुग्रहान्वितैः ।  
स्वं स्वं च विष्यज्ञानं तज्जागरितमुच्यते ॥ २९  
येयं जागरितावस्था शरीरं करणाश्रयम् ।  
यस्तयोरभिमानी स्यद्विश्व इत्यभिधीयते ॥ ३०॥  
  
विश्वं वैराजरूपेण पश्येद्मेदनिवृत्तये ।  
ज्ञानेन्द्रियाणि पञ्चैव पञ्च कर्मेन्द्रियाणि च ॥ ३१॥  
  
श्रोत्रत्वङ्नयनघ्राणजिह्वा धीन्द्रियपञ्चकम् ।  
वाक्पाणिपादपायूपस्थाः कर्मेन्द्रियपञ्चकम् ॥ ३२॥  
  
मनोबुद्धिरहङ्कारश्चित्तं चेति चतुष्टयम् ।  
सङ्कल्पारव्यं मनोरूपं बुद्धिर्निश्चयरूपिणी ॥ ३३॥  
  
अभिमानात्मकस्तद्वदहङ्कारः प्रकीर्तितः ।  
अनुसन्धानरूपम्ं च चित्तमित्यभिधीयते ॥ ३४॥  
  
प्राणोऽपानस्तथा व्यान उदानारव्यस्तथैव च ।  
समानश्चेति पञ्चैताः किर्तिताः प्रणवृत्तयः ॥ ३५॥  
  
खवाव्यग्न्यम्बुक्षितयो भूतसूक्ष्माणि पञ्च च ।  
अविद्याकामकर्माणि लिङ्गं पुयेष्टकं विदुः ॥ ३६॥  
  
एतत्सूक्ष्मशरीरं स्यान्मायिकं प्रात्यगात्मनः ।  
करणोपरमे जाग्रत्सङ्कारोत्थं प्रबोधवत् ॥ ३७॥  
  
ग्राह्यग्राहकरूपेण स्फुरणं स्वप्न उच्यते ।  
अभिमानी तयोर्यस्तु तैजसः परिकीर्तितः ॥ ३८॥  
  
हिरण्यगर्भरूपेण तैजसं चिन्तयेद् बुधः ।  
चैतन्याभासखचितं शरीरद्वयकारणम् ॥ ३९॥  
  
आत्माज्ञानं तदव्यक्तमव्याकृतमितीर्यते ।  
न सन्नासन्न सदसद्मिन्नाभिन्नं न चात्मनः ॥ ४०॥  
  
न सभागं न निर्भागं न चाप्युभयरूपकम् ।  
ब्रह्मात्मैकत्वविज्ञानहेयं मिथ्यात्वकारणात् ॥ ४१॥  
  
ज्ञानानामुपसंहारो बुद्वेः करणतास्थितिः ।  
वटबीजे वटस्येव सुषुप्तिरभिधीयते ॥ ४२॥  
  
अभिमानी तयोर्यस्तु प्राज्ञ इत्यभिधीयते ।  
जगत्कारणरूपेण प्राज्ञात्मानं विचिन्तयेत् ॥ ४३॥  
  
विश्वतैजससौषुप्त विराट् सूत्राक्षरात्मभिः ।  
विभिन्नमिव सम्मोहादेकं तत्त्वं चिदात्मकम् ॥ ४४॥  
  
विश्वादिकत्रयं यस्माद्वैराजादित्रयात्मकम् ।  
एकत्वेनैव सम्पश्येदन्याभावप्रसिद्धये ॥ ४५॥  
  
ॐकारमात्रमखिलं विश्वप्राज्ञादिलक्षणम् ।  
वाच्यवाचकताभेदाद्मे देनानुपलाब्धितः ॥ ४६॥  
  
अकारमात्रं विश्वः स्यादुकारस्तैजसः स्मृतः ।  
प्राज्ञो मकार इत्येवं परिपश्येत्क्रमेण तु ॥ ४७॥  
  
समाधिकालात्प्रगेवं विचिन्त्यातिप्रयत्नतः ।  
स्थूलसूक्ष्मक्रमात्सर्वं चिदात्मनि विलापयेत् ॥ ४८॥  
  
अकारं पुरूषं विश्वमुकारे प्रविलापयेत् ।  
उकारं तैजसं सूक्ष्मं मकारे प्रविलापयेत् ॥ ४९॥  
  
मकारं करणं प्राज्ञं चिदात्मनि विलापयेत् ।  
चिदात्माऽहं नित्यशुद्धबुद्धमुक्तसदद्वयः ॥ ५०॥  
  
परमानन्दसन्दोहवासुदेवोऽहमोमिति ।  
ज्ञात्वा विवेचकं चित्तं तत्साक्षिणि विलापयेत् ॥ ५१॥  
  
चिदात्मनि विलीनं चेत्तच्चित्तं नैव चालयेत् ।  
पूर्णबोधात्मनाऽसीत पूर्णाचलसमुद्रवत् ॥ ५२॥  
  
एवं समाहितो योगी श्रद्धभक्तिसमन्वितः ।  
जितेन्द्रियो जितक्रोधः पश्येदात्मानमद्वयम् ॥ ५३॥  
  
आदिमध्यावसानेषु दुःखं सर्वमिदं यतः ।  
तस्मात्सर्वं परित्यज्य तत्त्वनिष्ठो भवेत्सदा ॥ ५४॥  
  
यः पश्येत्सर्वगं शान्तमानन्दात्मानमद्वयम् ।  
न तेन किञ्चिदाप्तत्यं ज्ञातव्यं वावशिष्यते ॥ ५५॥  
  
कृतकृत्यो भवेद्विद्वाञ्जीवन्मुक्तो भवेत्सदा ।  
आत्मन्येवारूढभावो जगदेतन्न वीक्षते ॥ ५६॥  
  
कदाचिदव्यवहारे तु द्वैतं यद्यपि पश्यति ।  
बोधात्मव्यतिरेकेण न पश्यति चिदन्वयात् ॥ ५७॥  
  
किन्तु पश्यति मिथयैव दिङ् मोहेन्दुविभागवत् ।  
प्रतिभासः शरीरस्य तदाऽप्रारब्धसङ्क्षयात् ॥ ५८॥  
  
तस्य तावदेव चिरमित्यादि श्रुतिरब्रवीत् ।  
प्रारब्धस्यानुवृत्तिस्तु मुक्तस्याभासमात्रतः ॥ ५९॥  
  
सर्वदा मुक्त एव स्याज्ज्ञाततत्त्वः पुमानसौ ।  
प्रारब्धभोगशेषस्य  सङ्क्षये तदनन्तरम् ॥ ६०॥  
  
अविद्यातिमिरातीतं सर्वाभासविवर्जितम् ।  
चितन्यममलं शुद्धं मनोवाचामगोचरम् ॥ ६१॥  
  
वाच्यवाचकनिर्मुक्तं हेयोपादेयवर्जितम् ।  
प्रज्ञानघनमानन्दं वैष्णवं पदमश्नुते ॥ ६२॥  
  
इदं प्रकरणं यत्नाज्ज्ञातव्यं भगवत्तमैः ।  
अमानित्वादिनियमैर्गुरूभक्तिप्रसादतह् ॥ ६३॥  
  
इमां विद्यां प्रयत्नेन योगी सन्ध्यासु सर्वदा ।  
समभ्यसेदिहामुत्रभोगानासक्तधीः सुधीः ॥ ६४॥  
  
इति श्रीमत्सुरेश्वराचार्यविरचितं पञ्चीकरणवार्त्तिकं सम्पूर्णम् ॥  
  
  
Encoded and proofread by Dhrup Chand  
Proofread by Sunder Hattangadi and David Lyttle  
  
