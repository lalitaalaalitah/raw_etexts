---
Author: Attributed to Adi Shankaracharya
Category: stotra, shankarAchArya
Description-comments: 32 verses on conduct conducive to liberation
File name: maniratnamala.itx
Indexextra: (Scan)
Language: Sanskrit
Latest update: Jan. 2, 2014
Location: doc_z_misc_shankara
Proofread by: sunder hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: maniratnamala (aka Prashnottari-maniratnamala)
Texttype: stotra
Transliterated by: sunder hattangadi
engtitle: Maniratnamala
itxtitle: maNiratnamAlA
title: मणिरत्नमाला

---
  
 मणिरत्नमाला   
अपारसंसारसमुद्रमध्ये  
     निमज्जतो मे शरणं किमस्ति ।  
गुरो कृपालो कृपया वदैत-  
     द्विश्वेशपादाम्बुजदीर्घनौका ॥ १॥  
  
बद्धो हि को यो विषयानुरागी  
     को वा विमुक्तो विषये विरक्तः । विषयैर्विमुक्तः  
को वाऽस्ति घोरो नरकः स्वदेह-  
     स्तृष्णाक्षयः स्वर्गपदं किमस्ति ॥ २॥  
  
संसारहृत्कस्तु निजात्मबोधः  
     को मोक्षहेतुः प्रथितः स एव ।  
द्वारं किमेकं नरकस्य नारी  
     का स्वर्गदा प्राणभृतामहिंसा ॥ ३॥  
  
शेते सुखं कस्तु समाधिनिष्ठो  
     जागर्ति को वा सदसद्विवेकी ।  
के शत्रवः सन्ति निजेन्द्रियाणि  
     तान्येव मित्राणि जितानि कानि ॥ ४॥  
  
को वा दरिद्रो हि विशालतृष्णः  
     श्रीमांश्च को यस्य समस्ततोषः ।  
जीवन्मृतो कस्तु निरुद्यमो यः  
     कोवाऽमृतः स्यात्सुखदा निराशा ॥ ५॥  
  
पाशो हि को यो ममताभिधानः  
     सम्मोहयत्येव सुरेव का स्त्री ।  
को वा महान्धो मदनातुरो यो  
     मृत्युश्च को वापयशः स्वकीयम् ॥ ६॥  
  
को वा गुरुर्यो हि हितोपदेष्टा  
     शिष्यस्तु को यो गुरु भक्त एव ।  
को दीर्घ रोगो भव एव साधो  
     किमौषधिं तस्य विचार एव ॥ ७॥  
  
किं भूषणाद्भूषणमस्ति शीलं  
     तीर्थं परं किं स्वमनो विशुद्धम् ।  
किमत्र हेयं कनकं च कान्ता  
     श्राव्यं सदा किं गुरुवेदवाक्यम् ॥ ८॥  
  
के हेतवो ब्रह्मगतेस्तु सन्ति  
     सत्सङ्गतिर्दानविचारतोषाः । शान्तिविचारतोषाः  
के सन्ति सन्तोऽखिलवीतरागाः  
     अपास्तमोहाः शिवतत्त्वनिष्ठाः ॥ ९॥  
  
को वा ज्वरः प्राणभृतां हि चिन्ता  
     मूर्खोऽस्ति को यस्तु विवेकहीनः ।  
कार्या मया का शिवविष्णुभक्तिः  
     किं जीवनं दोषविवर्जितं यत् ॥ १०॥  
  
विद्या हि का ब्रह्मगतिप्रदा या  
     बोधो हि को यस्तु विमुक्ति हेतुः । बोधोऽस्ति  
को लाभ आत्मावगमो हि यो वै  
     जितं जगत्केन मनो हि येन ॥ ११॥  
  
शूरान्महाशूरतमोऽस्ति को वा  
     मनोजबाणैर्व्यथितो न यस्तु ।  
प्राज्ञोऽतिधीरश्च समोऽस्ति को वा  
     प्राप्तो न मोहं ललनाकटाक्षैः ॥ १२॥  
  
विषाद्विषं किं विषयाः समस्ता  
     दुःखी सदा को विषयानुरागी ।  
धन्योऽस्ति को यस्तु परोपकारी  
     कः पूजनीयो ननु तत्त्वनिष्ठः ॥ १३॥  
  
सर्वास्ववस्थास्वपि किं न कार्यं  
     किंवा विधेयं विदुषां प्रयत्नात् ।  
स्नेहश्च पापं पठनं च धर्मः  
     संसारमूलं हि किमस्ति चिन्ता ॥ १४॥  
  
विज्ञान्महाविज्ञतमोऽस्ति को वा  
     नार्या पिशाच्या न च वञ्चितो यः ।  
का शृङ्खला प्राणभृतां च नारी  
     दिव्यं व्रतं किं च निरस्तदैन्यम् ॥ १५॥  
  
ज्ञातुं न शक्यं हि किमस्ति सर्वै-  
     र्योषिन्मनो यच्चरितं तदीयम् ।  
का दुस्त्यजा सर्वजनैर्दुराशा  
     विद्याविहीनः पशुरस्ति को वा ॥ १६॥  
  
वासो न सङ्गः सह कैर्विधेयो  
     मूर्खैश्च नीचैश्च खलैश्च पापैः ।  
मुमुक्षुणा किं त्वरितं विधेयं  
     सत्सङ्गतिर्निर्ममतेश भक्तिः ॥ १७॥  
  
लघुत्वमूलं च किमर्थितैव  
     गुरुत्वबीजं यदयाचनं किम् ।  
जातोऽस्ति को यस्य पुनर्न जन्म  
     को वाऽमृतो यस्य पुनर्न मृत्युः ॥ १८॥  
  
मूकोऽस्ति को वा बधिरश्च को वा  
     वक्तुं न युक्तं समये समर्थः ।  
तथ्यं सुपथ्यं न शृणोति वाक्यं  
     विश्वासपात्रं न किमस्ति नारी ॥ १९॥  
  
तत्त्वं किमेकं शिवमद्वितीयं  
     किमुत्तमं सच्चरितं यदस्ति ।  
किं कर्म कृत्वा न च शोचनीयः  
     कामारिकंसारिसमर्चनाख्यम् ॥ २०॥  
  
शत्रोर्महाशत्रु तमोऽस्ति को वा  
     कामःसकोपानृतलोभतृष्णः ।  
न पूर्यते को विषयैः स एव  
     किं दुःखमूलं ममताभिधानम् ॥ २१॥  
  
किं मण्डनं साक्षरता मुखस्य  
     सत्यं च किं भूतहितं तदेव ।  
त्यक्त्वा सुखं किं स्त्रियमेव सम्यक्  
     देयं परं किं त्वभयं सदैव ॥ २२॥  
  
कस्यास्ति नाशे मनसो हि मोक्षः  
     क्व सर्वथा नास्ति भयं विमुक्तौ ।  
शल्यं परं किं निजमूर्खतैव  
     के के ह्युपास्या गुरुवश्च वृद्धाः ॥ २३॥  
  
उपस्थिते प्राणहरे कृतान्ते  
     किमाशु कार्यं सुधिया प्रयत्नात् ।  
वाक्कायचित्तैः सुखदं यमघ्नं  var  हृद्बुद्धिचित्तैः  
     मुरारिपादाम्बुजमेव चिन्त्यम् ॥ २४॥  
  
के दस्यवः सन्ति कुवासनाख्याः  
     कः शोभते यः सदसि प्रविद्यः ।  
मातेव का या सुखदा सुविद्या  
     किमेधते दान वशात्सुविद्या ॥ २५॥  
  
कुतो हि भीतिः सततं विधेया  
     लोकापवादाद्भवकाननाच्च ।  
को वास्ति बन्धुः पितरौ च कौ वा  
     विपत्सहायः परिपालकौ यौ ॥ २६॥  
  
बुद्ध्या न बोध्यं परिशिष्यते किं  
     शिव प्रशान्तं सुख बोध रूपम् ।  
ज्ञाते तु कस्मिन् विदितं जगत्स्या-  
     त्सर्वात्मके ब्रह्मणि पूर्ण रूपे ॥ २७॥  
  
किं दुर्लभं सद्गुरुरस्ति लोके  
     सत्सङ्गतिर्ब्रह्मविचारणा च ।  
त्यागो हि सर्वस्य निजात्मबोधः var  शिवात्मबोधः  
     किं दुर्जयं सर्वजनैर्मनोजः ॥ २८॥  
  
पशोः पशुः को न करोति धर्म  
     प्राधीतशास्त्रोऽपि न चात्मबोधः ।  
किं तद्विषं भाति सुधोपमं स्त्री  
     के शत्रवो मित्रवदात्मजाद्याः ॥ २९॥  
  
विद्युच्चलं किं धन यौवनायु-  
     र्दानं परं किं च सुपात्र दत्तम् ।  
कण्ठे गतेरप्यसुभिर्न कार्यं  
     किंवा विधेयं मलिनं शिवार्चा ॥ ३०॥  
  
किं कर्म यत्प्रीतिकरं मुरारेः  
     क्वास्था न कार्या सततं भवाब्धौ ।  
अहर्निशं किं परिचिन्तनीयं  
     संसारमिथ्यात्वशिवात्मतत्त्वम् ॥ ३१॥  
  
कण्ठं गता वा श्रवणं गता वा  
     प्रश्नोत्तराख्या मणिरत्नमाला ।  
तनोतु मोदं विदुषां प्रयत्नात्  
     रमेशगौरीशपदौ सुसेव्यौ ॥ ३२॥  
  
इति श्रीमुक्तीन्द्रशङ्करमिश्रविरचिता मणिरत्नमाला समाप्ता ।  
  
Encoded and proofread by Sunder Hattangadi sunderh at hotmail.com  
Thirtytwo Catechetical Verses on Morals and Religion  
by Shankaracharya  
Maynot be correctly attributed to Shankaracharya  
  
