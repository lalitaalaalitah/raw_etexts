---
Category: vedanta, shankarAchArya
File name: brahmaanucintanam.itx
Indexextra: (Complete Works)
Language: Sanskrit
Latest update: November 13, 2017
Location: doc_z_misc_shankara
Proofread by: Sorin Suciu aka SeSe, F. Arav f.arav at home.nl
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: brahmAnucintanam
Transliterated by: Sorin Suciu aka SeSe at sorins at hotmail.com
engtitle: brahmAnucintanam
itxtitle: brahmAnucintanam
title: ब्रह्मानुचिन्तनम्

---
  
 ब्रह्मानुचिन्तनम्   
  
अहमेव परं ब्रह्म वासुदेवाख्यमव्ययम् ।  
इति स्यान्निश्चितो मुक्तो बद्ध एवान्यथा भवेत् ॥ १॥  
  
अहमेव परं ब्रह्म निश्चितं चित्त चिन्त्यताम् ।  
चिद्रूपत्वादसङ्गत्वादबाध्यत्वात् प्रयत्नतः ॥ २॥  
  
अहमेव परं ब्रह्म न चाहं ब्रह्मणः पृथक् ।  
इत्येवं समुपासीत ब्राह्मणो ब्रह्मणि स्थितः ॥ ३॥  
  
सर्वोपाधिविनिर्मुक्तं चैतन्यं च निरन्तरम् ।  
तद्ब्रह्माहमिति ज्ञात्वा कथं वर्णाश्रमी भवेत् ॥ ४॥  
  
अहं ब्रह्मास्मि यो वेद स सर्वं भवति त्विदम् ।  
नाभूत्या ईशते देवास्तेषामात्मा भवेद्धि सः ॥ ५॥  
  
अन्यो असावहमन्यो अस्मीत्युपास्ते यो अन्यदेवताम् ।  
न स वेद नरो ब्रह्म स देवानां यथा पशुः ॥ ६॥  
  
अहमात्मा न चान्योऽस्मि ब्रह्मैवाहं न शोकभाक् ।  
सच्चिदानन्दरूपोऽहं नित्यमुक्तस्वभाववान् ॥ ७॥  
  
आत्मानं सततं ब्रह्म सम्भाव्य विहरन्ति ये ।  
न तेषां दुष्कृतं किञ्चिद्दुष्कृतोत्था न चापदः ॥ ८॥  
  
आत्मानं सततं ब्रह्म सम्भाव्य विहरेत्सुखम् ।  
क्षणं ब्रह्माहमस्मीति यः कुर्यादात्मचिन्तनम् ॥ ९॥  
  
तन्महापातकं हन्ति तमः सूर्योदयो यथा ।  
अज्ञानाद्ब्रह्मणो ज्ञातमात्माकाशं बुद्बुदोपमम् ॥ १०॥  
  
आकाशाद्वायुरुत्पन्नो वायोस्तेजस्ततः पयः ।  
अद्भ्यश्च पृथिवी ज्ञाता ततो व्रीहियवादिकम् ॥ ११॥  
  
पृथिव्यप्सु पयो वह्नौ वह्निर्वायौ नभस्यसौ ।  
नभोऽप्यव्याकृते तच्च शुद्धे शुद्धोऽस्म्यहं हरिः ॥ १२॥  
  
अहं विष्णुरहं विष्णुरहं विष्णुरहं हरिः ।  
कर्तृभोक्त्रादिकं सर्वं तदविद्योत्थमेव च ॥ १३॥  
  
अच्युतोऽहमनन्तोऽहं गोविन्दोऽहमहंहरिः ।  
आनन्दोऽहमशेषोऽहमजोऽहममृतोऽस्म्यहम् ॥ १४॥  
  
नित्योऽहं निर्विकल्पोऽहं निराकारोऽहमव्ययः ।  
सच्चिदानन्दरूपोऽहं पङ्चकोशातिगोऽस्म्यहम् ॥ १५॥  
  
अकर्ताऽहमभोक्ताऽहमसङ्गः परमेश्वरः ।  
सदा मत्सन्निधानेन चेष्टते सर्वमिन्द्रियं ॥ १६॥  
  
आदिमध्यान्तमुक्तोऽहं न बद्धोऽहं कदाचन ।  
स्वभावनिर्मलः शुद्धः स एवाहं न संशयः ॥ १७॥  
  
ब्रह्मैवाहं न संसारी मुक्तोऽहमिति भावयेत् ।  
अशक्नुवन्भावयितुं वाक्यमेतत्सदाऽभ्यसेत् ॥ १८॥  
  
यदभ्यासेन तद्भावो भवेद्भ्रमरकीटवत् ।  
अत्रापहाय सन्देहमभ्यसेत्कृतनिश्चयः ॥ १९॥  
  
ध्यानयोगेन मासैकाद्ब्रह्महत्यां व्यपोहति ।  
संवत्सरं सदाऽभ्यासात्सिद्ध्यष्टकमवाप्नुयात् ॥ २०॥  
  
यावज्जीवं सदाऽभ्यासाज्जीवन्मुक्तो भवेद्यतिः ।  
नाहं देहो न च प्राणो नेन्द्रियाणि तथैव च ॥ २१॥  
  
न मनोऽहं न बुद्धिश्च नैव चित्तमहङ्कृतिः ।  
नाहं पृथ्वी न सलिलं न च वह्निस्तथाऽनिलः ॥ २२॥  
  
न चाकाशो न शब्दश्च न च स्पर्शस्तथा रसः ।  
नाहं गन्धो न रूपं च न मायाऽहं न संसृतिः ॥ २३॥  
  
सदा साक्षिस्वरूपत्वाच्छिव एवास्मि केवलः ।  
मय्येव सकलं जातं मयि सर्वं प्रतिष्ठितम् ॥ २४॥  
  
मयि सर्वं लयं याति तद्ब्रह्मास्म्यहमद्वयम् ।  
सर्वज्ञोऽहमनन्तोऽहं सर्वेशः सर्वशक्तिमान् ॥ २५॥  
  
आनन्दः सत्यबोधोऽहमिति ब्रह्मानुचिन्तनम् ।  
अयं प्रपञ्चो मिथ्यैव सत्यं ब्रह्माहमव्ययम् ॥ २६॥  
  
अत्र प्रमाणं वेदान्ता गुरवोऽनुभवस्तथा ।  
ब्रह्मैवाहं न संसारी न चाहं ब्रह्मणः पृथक् ॥ २७॥  
  
नाहं देहो न मे देहः केवलोऽहं सनातनः ।  
एकमेवादिवितीयं वै ब्रह्मणो नेह किञ्चन ॥ २८॥  
  
हृदयकमलमध्ये दीपवद्वेदसारं  
     प्रणवमयमतर्क्यं योगिभिर्ध्यानगम्यम् ।  
हरिगुरुशिवयोगं सर्वभूतस्थमेकं  
     सकृदपि मनसा वै चिन्तयेद्यः स मुक्तः ॥ २९॥  
  
॥ इति श्रीमद् शङ्कराचार्यविरचितं ब्रह्मानुचिन्तनं समाप्तं ॥  
  
  
Encoded by Sorin Suciu aka SeSe at sorins at hotmail.com.  
Proofread by Sorin Suciu aka SeSe and F. Arav f.arav at home.nl  
  
