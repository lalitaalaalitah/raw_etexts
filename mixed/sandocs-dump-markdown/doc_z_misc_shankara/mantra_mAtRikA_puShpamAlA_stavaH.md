---
Author: Shankaracharya
Category: mAlAmantra, shankarAchArya
File name: mantramAtRikApuShpamAlA.itx
Indexextra: (meaning)
Language: Sanskrit
Latest update: March 14, 2020
Location: doc_z_misc_shankara
Proofread by: V. Gopalakrishnan visgop at gmail.com, Sridhar Seshagiri seshagir at
  engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
Subject: hinduism
Sublocation: shankara
Text title: mantra mAtRikA puShpamAlA stavaH
Transliterated by: V. Gopalakrishnan visgop at gmail.com, Aravind Krishnan
engtitle: mantra mAtRikA puShpamAlA stavaH
itxtitle: mantra mAtRikA puShpamAlA stavaH
title: मन्त्र मातृइका पुष्पमाला स्तवः

---
  
 मन्त्र मातृका पुष्पमाला स्तवः   
कल्लोलोल्लसितामृताब्धिलहरीमध्ये विराजन्मणि-  
     द्वीपे कल्पकवाटिकापरिवृते कादम्बवाट्युज्ज्वले ।  
रत्नस्तम्भसहस्रनिर्मितसभामध्ये विमानोत्तमे  
     चिन्तारत्नविनिर्मितं जननि ते सिह्मासनं भावये ॥ १॥  
  
एणाङ्कानलभानुमण्डललसच्छ्रीचक्रमध्ये स्थितां  
     बालार्कद्युतिभासुरां करतलैः पाशाङ्कुशौ बिभ्रतीम् ।  
चापं बाणमपि प्रसन्नवदनां कौसुम्भवस्त्रान्वितां  
     तां त्वां चन्द्रकलावतम्समकुटां चारुस्मितां भावये ॥ २॥  
  
ईशनादिपदं शिवैकफलदं रत्नासनं ते शुभं  var  फलकं  
     पाद्यं कुङ्कुमचन्दनादिभरितैरर्घ्यं सरत्नाक्षतैः ।  
शुद्धैराचमनीयकं तव जलैर्भक्त्या मया कल्पितं  
     कारुण्यामृतवारिधे तदखिलं सन्तुष्टये कल्पताम् ॥ ३॥  
  
लक्ष्ये योगिजनस्य रक्षितजगज्जाले विशालेक्षणे  
     प्रालेयाम्बुपटीरकुङ्कुमलसत्कर्पूरमिश्रोदकैः ।  
गोक्षीरैरपि नारिकेलसलिलैः शुद्धोदकैर्मन्त्रितैः  
     स्नानं देवि धिया मयैतदखिलं सन्तुष्टये कल्पताम् ॥ ४॥  
  
ह्रीङ्काराङ्कितमन्त्रलक्षिततनो हेमाचलात्सञ्चितैः  
     रत्नैरुज्ज्वलमुत्तरीयसहितं कौसुम्भवर्णांशुकम् ।  
मुक्तासन्ततियज्ञसूत्रममलं सौवर्णतन्तूत्भवं  
     दत्तं देवि धिया मयैतदखिलं सन्तुष्टये कल्पताम् ॥ ५॥  
  
हम्सैरप्यतिलोभनीयगमने हारावलीमुज्ज्वलां  
     हिन्दोलद्युतिहीरपूरिततरे हेमाङ्गदेकङ्कणे ।  
मञ्जीरौ मणिकुण्डले मकुटमप्यर्धेन्दुचूडामणिं  
     नासामौक्तिकमङ्गुलीयकटकौ काञ्चीमपि स्वीकुरु ॥ ६॥  
  
सर्वाङ्गे घनसारकुङ्कुमघनश्रीगन्धपङ्काङ्कितं  
     कस्तूरीतिलकञ्च फालफलके गोरोचनापत्रकम् ।  
गण्डादर्शनमण्डले नयनयोर्दिव्याञ्जनं तेऽञ्चितं  
     कण्ठाब्जे मृगनाभिपङ्कममलं त्वत्प्रीतये कल्पताम् ॥ ७॥  
  
कल्हारोत्पलमल्लिकामरुवकैः सौवर्णपङ्केरुहै-  
     र्जातीचम्पकमालतीवकुलकैर्मन्दारकुन्दादिभिः ।  
केतक्या करवीरकैर्बहुविधैः कॢप्ताः स्रजो मालिकाः  
     सङ्कल्पेन समर्पयामि वरदे सन्तुष्टये गृह्यताम् ॥ ८॥  
  
हन्तारं मदनस्य नन्दयसि यैरङ्गैरनङ्गोज्ज्वलै-  
     र्यैर्भृङ्गावलिनीलकुन्तलभरैर्बध्नासि तस्याशयम् ।  
तानीमानि तवाम्ब कोमलतराण्यामोदलीला गृहा-  
     ण्यामोदाय दशाङ्गगुग्गुलुघृतैर्धूपैरहं धूपये ॥ ९॥  
  
लक्ष्मीमुज्ज्वलयामि रत्ननिवहोत्भास्वत्त्तरे मन्दिरे  
     मालारूपविलम्बितैर्मणिमयस्तम्भेषु सम्भावितैः ।  
चित्रैर्हाटकपुत्रिकाकरधृतैःगव्यैर्घृतैर्वर्धितै-  
     र्दिव्यैर्दीपगणैर्धिया गिरिसुते सन्तुष्टये कल्पताम् ॥ १०॥  
  
ह्रीङ्कारेश्वरि तप्तहाटककृतैः स्थालीसहस्रैर्भृतं  
     दिव्यान्नं घृतसूपशाकभरितं चित्रान्नभेदं तथा ।  
दुग्धान्नं मधुशर्करादधियुतं माणिक्यपात्रे स्थितं  
     माषापूपसहस्रमम्ब सफलं नैवेद्यमावेदये ॥ ११॥  
  
सच्छायैर्वरकेतकीदलरुचा ताम्बूलवल्लीदलैः  
     पूगैर्भूरिगुणैः सुगन्धिमधुरैः कर्पूरखण्डोज्ज्वलैः ।  
मुक्ताचूर्णविराजितैर्बहुविधैर्वक्त्राम्बुजामोदनैः  
     पूर्णा रत्नकलाचिका तव मुदे न्यस्ता पुरस्तादुमे ॥ १२॥  
  
कन्याभिः कमनीयकान्तिभिरलङ्कारामलारार्तिका  
     पात्रे मौक्तिकचित्रपङ्क्तिविलसद्कर्पूरदीपावलिः । var  दीपालिभिः  
उतत्तत्तालमृदङ्गगीतसहितं नृत्यत्पदाम्भोरुहं  
     मन्त्राराधनपूर्वकं सुविहितं नीराजनं गृह्यताम् ॥ १३॥  
  
लक्ष्मीर्मौक्तिकलक्षकल्पितसितच्छत्रं तु धत्ते रसाद्-  
     इन्द्राणी च रतिश्च चामरवरे धत्ते स्वयं भारती ।  
वीणामेणविलोचनाः सुमनसां नृत्यन्ति तद्रागव-  
     द्भावैराङ्गिकसात्त्विकैः स्फुटरसं मातस्तदाकर्ण्यताम् ॥ १४॥  
  
ह्रीङ्कारत्रयसम्पुटेन मनुनोपास्ये त्रयीमौलिभि-  
     र्वाक्यैर्लक्ष्यतनो तव स्तुतिविधौ को वा क्षमेताम्बिके ।  
सल्लापाः स्तुतयः प्रदक्षिणशतं सञ्चार एवास्तु ते  
     संवेशो नमसः सहस्रमखिलं त्वत्प्रीतये कल्पताम् ॥ १५॥  
  
श्रीमन्त्राक्षरमालया गिरिसुतां यः पूजयेच्चेतसा  
     सन्ध्यासु प्रतिवासरं सुनियतस्तस्यामलं स्यान्मनः ।  
चित्ताम्भोरुहमण्डपे गिरिसुता नृत्तं विधत्तेरसा-  
     द्वाणी वक्त्रसरोरुहे जलधिजा गेहे जगन्मङ्गला ॥ १६॥  
  
इति गिरिवरपुत्रीपादराजीवभूषा  
     भुवनममलयन्ती सूक्तिसौरभ्यसारैः ।  
शिवपदमकरन्दस्यन्दिनीयं निबद्धा  
     मदयतु कविभृङ्गान्मातृकापुष्पमाला ॥ १७॥  
  
इति श्रीमच्छङ्करभगवत्पादविरचितः  
मन्त्रमातृकापुष्पमालास्तवः सम्पूर्णः ॥  
  
  
Encoded by V. Gopalakrishnan visgop at gmail.com, Aravind Krishnan  
Proofread by V. Gopalakrishnan visgop at gmail.com,  
Sridhar Seshagiri seshagir at engineering.sdsu.edu  
  
