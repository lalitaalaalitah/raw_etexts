---
Category: aShTottarashatanAma, stotra, shankarAchArya, gurudev
File name: shankara108.itx
Indexextra: (Meaning)
Language: Sanskrit
Latest update: January 19, 1999, April 27, 2020
Location: doc_z_misc_shankara
Proofread by: Ravishankar Mayavaram
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: devotional
Sublocation: shankara
Text title: shri shankaracharya ashhtottarashatanaama stotram
Texttype: stotra
Transliterated by: Ravishankar Mayavaram
engtitle: Shri Shankaracharya Stotra of 108 Names
itxtitle: shaNkarAchAryAShTottarashatanAmastotram
title: शण्कराचार्याष्टोत्तरशतनामस्तोत्रम्

---
  
 श्रीशङ्कराचार्याष्टोत्तरशतनामस्तोत्रम्   
श्रीशङ्कराचार्यवर्यो ब्रह्मानन्दप्रदायकः ।  
अज्ञानतिमिरादित्यस्सुज्ञानाम्बुधिचन्द्रमाः ॥ १॥  
  
वर्णाश्रमप्रतिष्ठाता श्रीमान्मुक्तिप्रदायकः ।  
शिष्योपदेशनिरतो भक्ताभीष्टप्रदायकः ॥ २॥  
  
सूक्ष्मतत्त्वरहस्यज्ञः कार्याकार्यप्रबोधकः ।  
ज्ञानमुद्राञ्चितकरश्-शिष्यहृत्तापहारकः ॥ ३॥  
  
परिव्राजाश्रमोद्धर्ता सर्वतन्त्रस्वतन्त्रधीः ।  
अद्वैतस्थापनाचार्यस्साक्षाच्छङ्कररूपभृत्  ॥ ४॥  
  
षन्मतस्थापनाचार्यस्त्रयीमार्ग प्रकाशकः ।  
वेदवेदान्ततत्त्वज्ञो दुर्वादिमतखण्डनः ॥ ५॥  
  
वैराग्यनिरतश्शान्तस्संसारार्णवतारकः ।  
प्रसन्नवदनाम्भोजः  परमार्थप्रकाशकः ॥ ६॥  
  
पुराणस्मृतिसारज्ञो नित्यतृप्तो महाञ्छुचिः ।  
नित्यानन्दो निरातङ्को निस्सङ्गो निर्मलात्मकः ॥ ७॥  
  
निर्ममो निरहङ्कारो विश्ववन्द्यपदाम्बुजः ।  
सत्त्वप्रधानस्सद्भावस्सङ्ख्यातीतगुणोज्ज्वलः ॥ ८॥  
  
अनघस्सारहृदयस्सुधीसारस्वतप्रदः ।  
सत्यात्मा पुण्यशीलश्च साङ्ख्ययोगविलक्षणः ॥ ९॥  var  विचक्षणः  
तपोराशिर् महातेजो  गुणत्रयविभागवित् ।  
कलिघ्नः कालकर्मज्ञस्तमोगुणनिवारकः ॥ १०॥  var  कालधर्म  
भगवान्भारतीजेता शारदाह्वानपण्दितः ।  
धर्माधर्मविभावज्ञो लक्ष्यभेदप्रदर्शकः ॥ ११॥  
  
नादबिन्दुकलाभिज्ञो योगिहृत्पद्मभास्करः ।  
अतीन्द्रियज्ञाननिधिर्नित्यानित्यविवेकवान् ॥ १२॥  
  
चिदानन्दश्चिन्मयात्मा परकायप्रवेशकृत् ।  
अमानुषचरित्राढ्यः क्षेमदायी क्षमाकरः ॥ १३॥  
  
भव्यो भद्रप्रदो भूरिमहिमा विश्वरञ्जकः ।  var  भवो  
स्वप्रकाशस्सदाधारो विश्वबन्धुश्शुभोदयः ॥ १४॥  
  
विशालकीर्तिर्वागीशस्सर्वलोकहितोत्सुकः  ।  
कैलासयात्रसम्प्राप्तचन्द्रमौलिप्रपूजकः ॥ १५॥  
  
काञ्च्यां श्रीचक्रराजाख्ययन्त्रस्थापनदीक्षितः ।  
श्रीचक्रात्मक ताटङ्क तोषिताम्बा मनोरथः ॥ १६॥  
  
ब्रह्मसूत्रोपनिषद्भाष्यादिग्रन्थकल्पकः ।  
चतुर्दिक्चतुराम्नायप्रतिष्ठाता महामतिः ॥ १७॥  
  
द्विसप्ततिमतोच्छेत्ता सर्वदिग्विजयप्रभुः ।  
काषायवसनोपेतो भस्मोद्धूळितविग्रहः ॥ १८॥  
  
 The verses 19-24 below are followed at Kanchi maTham  
ज्ञानात्मकैकदण्डाढ्यः कमण्डलुलसत्करः ।  
व्याससन्दर्शनप्रीतो भगवत्पादसञ्ज्ञकः ॥ १९॥  
  
सौन्दर्यलहरीमुख्यबहुस्तोत्रविधायकः ।  
चतुष्षष्टिकलाभिज्ञो ब्रह्मराक्षसपोषकः ॥ २०॥  
  
श्रीमन्मण्डनमिश्राख्यस्वयम्भूजयसन्नुतः ।  
तोटकाचार्यसम्पूज्य पद्मपादर्चिताङ्घ्रिकः ॥ २१॥  
  
हस्तामलयोगीन्द्र ब्रह्मज्ञानप्रदायकः ।  
सुरेश्वराख्यसच्छिष्य सन्न्यासाश्रमदायकः ॥ २२॥  
  
निर्व्याजकरुणामूर्तिः जगत्पूज्यो जगद्गुरुः ।  
भेरीपटहवाद्यादि-राजलक्षणलक्षितः ॥ २३॥  
  
सकृत्स्मरणसन्तुष्टः सर्वज्ञो ज्ञानदायकः ।  
इति श्रीमच्छङ्करार्यसर्वलोकगुरोः परम् ॥ २४॥  
  
 The verses 19-24 below are followed at Sringeri maTham  
ज्ञानात्मकैकदण्डाढ्यः कमण्डलुलसत्करः ।  
गुरुभूमण्डलाचार्यो भगवत्पादसञ्ज्ञकः ॥ १९॥  
  
व्याससन्दर्शनप्रीतः ऋष्यशृङ्गपुरेश्वरः ।  
सौन्दर्यलहरीमुख्यबहुस्तोत्रविधायकः ॥ २०॥  
  
चतुष्षष्टिकलाभिज्ञो ब्रह्मराक्षसपोषकः ।  
श्रीमन्मण्डनमिश्राख्यस्वयम्भूजयसन्नुतः ॥ २१॥  
  
तोटकाचार्यसम्पूज्य पद्मपादर्चिताङ्घ्रिकः ।  
हस्तामलयोगिन्द्र ब्रह्मज्ञानप्रदायकः ॥ २२॥  
  
सुरेश्वराख्यसच्छिष्य सन्न्यासाश्रमदायकः ।  
नृसिंहभक्तस्सद्रत्नगर्भहेरम्बपूजकः ॥ २३॥  
  
व्याख्यसिंहासनाधीशो जगत्पूज्यो जगद्गुरुः ।  
इति श्रीमच्छङ्कराचार्यसर्वलोकगुरोः परम् ॥ २४॥  
  
नाम्नामष्टोत्तरशतं भुक्तिमुक्तिफलप्रदम् ।  
त्रिसन्ध्यं यः पठेद्भक्त्या सर्वान्कामानवाप्नुयात् ॥ २५॥  
  
इति श्रीमच्छङ्कराचार्याष्टोत्तरशतनामस्तोत्रम् ॥  
  
  
Encoded and proofread by Ravishankara S.Mayavaram  
  
