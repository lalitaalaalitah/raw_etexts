---
Author: Shankaracharya
Category: panchaka, shankarAchArya, vedanta
Description-comments: 40 items constituting @@ Vedaantic Saadhanaa @@.
File name: saadhana-panchakam.itx
Indexextra: (Hindi, Meaning, Sanskrit)
Language: Sanskrit
Latest update: Dec. 16,1997, February 28, 2011
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: sAdhana pa.nchakam
Transliterated by: Sunder Hattangadi
engtitle: sAdhana panchakam
itxtitle: sAdhana panchakam upadesharatnapanchakam advaitapancharatnam cha (shaNkarAchAryavirachitam)
title: साधन पञ्चकम् उपदेशरत्नपञ्चकम् अद्वैतपञ्चरत्नम् च (शण्कराचार्यविरचितम्)

---
  
 साधन पञ्चकं   
अद्वैतपङ्चरत्नम् च  
वेदो नित्यमधीयतां तदुदितं कर्म स्वनुष्ठीयतां  
        तेनेशस्य विधीयतामपचितिः काम्ये मतिस्त्यज्यताम् ।  
पापौघः परिधूयतां भवसुखे दोषोऽनुसन्धीयता-  
        मात्मेच्छा व्यवसीयतां निजगृहात्तूर्णं विनिर्गम्यताम् ॥ १॥  
  
सङ्गः सत्सु विधीयतां भगवतो भक्तिर्दृढाऽऽधीयतां  
        शान्त्यादिः परिचीयतां दृढतरं कर्माशु सन्त्यज्यताम् ।  
सद्विद्वानुपसृप्यतां प्रतिदिनं तत्पादुका सेव्यतां  
        ब्रह्मैकाक्षरमर्थ्यतां श्रुतिशिरोवाक्यं समाकर्ण्यताम् ॥ २॥  
  
वाक्यार्थश्च विचार्यतां श्रुतिशिरःपक्षः समाश्रीयतां  
        दुस्तर्कात्सुविरम्यतां श्रुतिमतस्तर्कोऽनुसन्धीयताम् ।  
ब्रह्मास्मीति विभाव्यतामहरहर्गर्वः परित्यज्यतां  
        देहेऽहम्मतिरुज्झ्यतां बुधजनैर्वादः परित्यज्यताम् ॥ ३॥  
  
क्षुद्व्याधिश्च चिकित्स्यतां प्रतिदिनं भिक्षौषधं भुज्यतां  
        स्वाद्वन्नं न तु याच्यतां विधिवशात् प्राप्तेन सन्तुष्यताम् ।  
शीतोष्णादि विषह्यतां न तु वृथा वाक्यं समुच्चार्यता-  
        मौदासीन्यमभीप्स्यतां जनकृपानैष्ठुर्यमुत्सृज्यताम् ॥ ४ ॥  
  
एकान्ते सुखमास्यतां परतरे चेतः समाधीयतां  
        पूर्णात्मा सुसमीक्ष्यतां जगदिदं तद्बाधितं दृश्यताम् ।  
प्राक्कर्म प्रविलाप्यतां चितिबलान्नाप्युत्तरैः श्लिष्यतां  
        प्रारब्धं त्विह भुज्यतामथ परब्रह्मात्मना स्थीयताम् ॥ ५॥  
  
॥ इति परमहंसपरिव्राजकाचार्यश्रीमच्छङ्कराचार्यविरचित  
साधन पञ्चकं सम्पूर्णम् ॥  
  
  
advaitapancharatnam  
Encoded and proofread by Sunder Hattangadi sunderh@hotmail.com  
  
