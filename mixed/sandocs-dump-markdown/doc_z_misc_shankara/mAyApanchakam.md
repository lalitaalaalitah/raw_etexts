---
Author: Adi Shankaracharya
Category: panchaka, shankarAchArya
Description-comments: Hymn of 5 verses on Maya
File name: mAyA5.itx
Language: Sanskrit
Latest update: March 26, 2002
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: vedanta/hinduism/religion
Sublocation: shankara
Text title: mAyApanchakam
Transliterated by: Sunder Hattangadi sunderh at hotmail.com
engtitle: Maya-panchakam
itxtitle: mAyApanchakam
title: मायापञ्चकम्

---
  
 मायापञ्चकम्   
  
निरुपमनित्यनिरंशकेऽप्यखण्डे  
   मयि चिति सर्वविकल्पनादिशून्ये ।  
घटयति जगदीशजीवभेदं  
   त्वघटितघटनापटीयसी माया ॥ १॥  
  
श्रुतिशतनिगमान्तशोधकान-  
   प्यहह धनादिनिदर्शनेन सद्यः ।  
कलुषयति चतुष्पदाद्यभिन्ना-  
   नघटितघटनापटीयसी माया ॥ २॥  
  
सुखचिदखण्डविबोधमद्वितीयं  
   वियदनलादिविनिर्मिते नियोज्य ।  
भ्रमयति भवसागरे नितान्तं  
   त्वघटितघटनापटीयसी माया ॥ ३॥  
  
अपगतगुणवर्णजातिभेदे  
   सुखचिति विप्रविडाद्यहङ्कृतिं च ।  
स्फुटयति सुतदारगेहमोहं  
   त्वघटितघटनापटीयसी माया ॥ ४॥  
  
विधिहरिहरविभेदमप्यखण्डे  
   बत विरचय्य बुधानपि प्रकामम् ।  
भ्रमयति हरिहरभेदभावा-  
   नघटितघटनापटीयसी माया ॥ ५॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
मायापञ्चकम्  
सम्पूर्णम् ॥  
  
  
  
Encoded by Sunder Hattangadi (sunderh at hotmail.com)  
  
