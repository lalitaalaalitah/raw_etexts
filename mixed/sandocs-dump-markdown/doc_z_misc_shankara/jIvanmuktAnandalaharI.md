---
Category: laharI, shankarAchArya
File name: Jivanmuktanandalahari.itx
Language: Sanskrit
Latest update: April 15, 2010
Location: doc_z_misc_shankara
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: Jivanmuktanandalahari
Transliterated by: Sunder Hattangadi sunderh at hotmail.com
engtitle: Jivanmuktanandalahari
itxtitle: jIvanmuktAnandalaharI
title: जीवन्मुक्तानन्दलहरी

---
  
 जीवन्मुक्तानन्दलहरी   
  
पुरे पौरान्पश्यन्नरयुवतिनामाकृतिमयान्  
सुवेषान्स्वर्णालङ्करणकलितांश्चित्रसदृशान् ।  
स्वयं साक्षाद्दृष्टेत्यपि च कलयंस्तैः सह रमन्  
मुनिर्न व्यामोहं भजति गुरुदीक्षाक्षततमाः ॥ १॥  
  
वने वृक्षान्पश्यन्दलफलभरान्नम्रसुशिखान्  
घनच्छायाच्छन्नान्बहुलकलकूजद्द्विजगणान् ।  
भजन्घस्रोरात्रादवनितलकल्पैकशयनो  
मुनिर्न व्यामोहं भजति गुरुदीक्षाक्षततमाः ॥ २॥  
  
कदाचित्प्रासादे क्वचिदपि च सौधेषु धनिनां  
कदा काले शैले क्वचिदपि च कूलेषु सरिताम् ।  
कुटीरे दान्तानां मुनिजनवराणामपि वसन्  
मुनिर्न व्यामोहं भजति गुरुदीक्षाक्षततमाः ॥ ३॥  
  
क्वचिद्बालैः सार्धं करतलजतालैः सहसितैः  
क्वचित्तारुण्यालङ्कृतनरवधूभिः सह रमन् ।  
क्वचिद्वृद्धैश्चिन्ताकुलित हृदयैश्चापि विलपन्  
मुनिर्न व्यामोहं भजति गुरुदीक्षाक्षततमाः ॥ ४॥  
  
कदाचिद्विद्वद्भिर्विविदिषुभिरत्यन्तनिरतैः  
कदाचित्काव्यालङ्कृतिरसरसालैः कविवरैः ।  
कदाचित्सत्तर्कैर्रनुमितिपरस्तार्किकवरैर्  
मुनिर्न व्यामोहं भजति गुरुदीक्षाक्षततमाः ॥ ५॥  
  
कदा ध्यानाभ्यासैः क्वचिदपि सपर्यां विकसितैः  
सुगन्धैः सत्पुष्पैः क्वचिदपि दलैरेव विमलः ।  
प्रकुर्वन्देवस्य प्रमुदितमनाः सन्नतिपरो  
मुनिर्न व्यामोहं भजति गुरुदीक्षाक्षततमाः ॥ ६॥  
  
शिवायाः शम्भोर्वा क्वचिदपि च विष्णोरपि कदा  
गणाध्यक्षस्यापि प्रकटितवरस्यापि च कदा ।  
पठन्वै नामालिं नयनरचितानन्दसरितो  
मुनिर्न व्यामोहं भजति गुरुदीक्षाक्षततमाः ॥ ७॥  
  
कदा गङ्गाम्भोभिः क्वचिदपि च कूपोत्थसलिलैः  
क्वचित्कासारोत्थैः क्वचिदपि सदुष्णैश्च शिशिरैः ।  
भजन्स्नानं भूत्या क्वचिदपि च कर्पूरनिभया  
मुनिर्न व्यामोहं भजति गुरुदीक्षाक्षततमाः ॥ ८॥  
  
कदाचिज्जागर्त्यां विषयकरणैः संव्यवहरन्  
कदाचित्स्वप्नस्थानपि च विषयानेव च भजन् ।  
कदाचित्सौषुप्तं सुखमनुभवन्नेव सततं  
मुनिर्न व्यामोहं भजति गुरुदीक्षाक्षततमाः ॥ ९॥  
  
कदाप्याशावासाः क्वचिदपि च दिव्याम्बरधरः  
क्वचित्पञ्चास्योत्थां त्वचमपि दधानः कटितटे ।  
मनस्वी निःसङ्गः सुजनहृदयानन्दजनको  
मुनिर्न व्यामोहं भजति गुरुदीक्षाक्षततमाः ॥ १०॥  
  
कदाचित्सत्त्वस्थः क्वचिदपि रजोवृत्तिसुगत-  
स्तमोवृत्तिः क्वापि त्रितयरहितः क्वापि च पुनः ।  
कदाचित्संसारी श्रुतिपथविहारी क्वचिदहो  
मुनिर्न व्यामोहं भजति गुरुदीक्षाक्षततमाः ॥ ११॥  
  
कदाचिन्मौनस्थः क्वचिदपि च वाग्वादनिरतः  
कदाचित्स्वानन्दं हसितरभसस्त्यक्तवचनः  ।  
कदाचिल्लोकानां व्यवहृतिसमालोकनपरो  
मुनिर्न व्यामोहं भजति गुरुदीक्षाक्षततमाः ॥ १२॥  
  
कदाचिच्छक्तीनां विकचमुखपद्मेषु कमलं  
क्षिपंस्तासां क्वापि स्वयमपि च गृह्णन्स्वमुखतः ।  
तदद्वैतं रूपं निजपरविहीनं प्रकटयन्  
मुनिर्न व्यामोहं भजति गुरुदीक्षाक्षततमाः ॥ १३॥  
  
क्वचिच्छैवैः सार्थं क्वचिदपि च शाक्तैः सह वसन्  
कदा विष्णोर्भक्तैः क्वचिदपि च सौरैः सह वसन् ।  
कदा गाणापत्यैर्गतसकलभेदोऽद्वयतया  
मुनिर्न व्यामोहं भजति गुरुदीक्षाक्षततमाः ॥ १४॥  
  
निराकारं क्वापि क्वचिदपि च साकारममलं  
निजं शैव रूपं विविधगुणभेदेन बहुधा ।  
कदाश्चर्यं पश्यन्किमिदमिति हृष्यन्नपि कदा  
मुनिर्न व्यामोहं भजति गुरुदीक्षाक्षततमाः ॥ १५॥  
  
कदा द्वैतं पश्यन्नखिलमपि सत्यं शिवमयं  
महावाक्यार्थानामवगतिसमभ्यासवशतः ।  
गतद्वैताभासः शिव शिव शिवेत्येव विलपन्  
मुनिर्न व्यामोहं भजति गुरुदीक्षाक्षततमाः ॥ १६॥  
  
इमां मुक्तावस्थां परमशिवसंस्थां गुरुकृपा-  
सुधापाङ्गावाप्यां सहजसुखवाप्यामनुदिनम् ।  
मुहुर्मज्जन्मज्जन्भजति सुकृतैश्चेन्नरवरः  
तदा त्यागी योगी कविरिति वदन्तीह कवयः ॥ १७॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
जीवन्मुक्तानन्दलहरी सम्पूर्णा ॥  
  
  
  
Encoded and proofread by Sunder Hattangadi sunderh at hotmail.com  
  
