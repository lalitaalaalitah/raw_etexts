---
Author: Adi Shankaracharya
Category: vedanta, shankarAchArya
File name: anatmashrivigarhanam.itx
Indexextra: (meaning)
Language: Sanskrit
Latest update: December 24, 2013
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: anAtmashrIvigarhaNam
Translated by: Meanings in http://www.kamakoti.org/shlokas/kshlok27.htm
Transliterated by: Sunder Hattangadi sunderh at hotmail.com, ganapathy kottur kv_ganapathy
  at yahoo.co.uk
engtitle: Anatmashrivigarhanam
itxtitle: anAtmashrIvigarhaNam
title: अनात्मश्रीविगर्हणम्

---
  
 अनात्मश्रीविगर्हणम्   
  
लब्धा विद्या राजमान्या ततः किं  
प्राप्ता सम्पत्प्राभवाढ्या ततः किम् ।  
भुक्ता नारी सुन्दराङ्गी ततः किम्  
येन स्वात्मा नैव साक्षात्कृतोऽभूत् ॥ १॥  
  
केयूराद्यैर्भूषितो वा ततः किं  
कौशेयाद्यैरावृतो वा ततः किम् ।  
तृप्तो मृष्टान्नादिना वा ततः किं  
येन स्वात्मा नैव साक्षात्कृतोऽभूत् ॥ २॥  
  
दृष्टा नाना चारुदेशास्ततः किं  
पुष्टाश्चेष्टा बन्धुवर्गास्ततः किम् ।  
नष्टं दारिद्र्यादिदुःखं ततः किं  
येन स्वात्मा नैव साक्षात्कृतोऽभूत् ॥ ३॥  
  
स्नातस्तीर्थे जह्नुजादौ ततः किं  
दानं दत्तं द्व्यष्टसङ्ख्यं ततः किम् ।  
जप्ता मन्त्राः कोटिशो वा ततः किं  
येन स्वात्मा नैव साक्षात्कृतोऽभूत् ॥ ४॥  
  
गोत्रं सम्यग्भूषितं वा ततः किं  
गात्रं भस्माच्छादितं वा ततः किम् ।  
रुद्राक्षादिः सद्धृतो वा ततः किम्  
येन स्वात्मा नैव साक्षात्कृतोऽभूत् ॥ ५॥  
  
अन्नैर्विप्रास्तर्पिता वा ततः किं  
यज्ञैर्देवास्तोषिता वा ततः किम् ।  
कीर्त्या व्याप्ताः सर्वलोकास्ततः किं  
येन स्वात्मा नैव साक्षात्कृतोऽभूत् ॥ ६॥  
  
कायः क्लिष्टश्चोपवासैस्ततः किं  
लब्धाः पुत्राः स्वीयपत्न्यास्ततः किम् ।  
प्राणायामः साधितो वा ततः किं  
येन स्वात्मा नैव साक्षात्कृतोऽभूत् ॥ ७॥  
  
युद्धे शत्रुर्निर्जितो वा ततः किं  
भूयो मित्रैः पूरितो वा ततः किम् ।  
योगैः प्राप्ताः सिद्धयो वा ततः किं  
येन स्वात्मा नैव साक्षात्कृतोऽभूत् ॥ ८॥  
  
अब्धिः पद्भ्यां लङ्घितो वा ततः किं  
वायुः कुम्भे स्थापितो वा ततः किम् ।  
मेरुः पाणावुद्धृतो वा ततः किं  
येन स्वात्मा नैव साक्षात्कृतोऽभूत् ॥ ९॥  
  
क्ष्वेलः पीतो दुग्धवद्वा ततः किं  
वह्निर्जग्धो लाजवद्वा ततः किम् ।  
प्राप्तश्चारः पक्षिवत्खे ततः किं  
येन स्वात्मा नैव साक्षात्कृतोऽभूत् ॥ १०॥  
  
बद्धाः सम्यक्पावकाद्यास्ततः किं  
साक्षाद्विद्धा लोहवर्यास्ततः किम् ।  
लब्धो निक्षेपोऽञ्जनाद्यैस्ततः किं  
येन स्वात्मा नैव साक्षात्कृतोऽभूत् ॥ ११॥  
  
भूपेन्द्रत्वं प्राप्तमुर्व्यां ततः किं  
देवेन्द्रत्वं सम्भृतं वा ततः किम् ।  
मुण्डीन्द्रत्वं चोपलब्धं ततः किं  
येन स्वात्मा नैव साक्षात्कृतोऽभूत् ॥ १२॥  
  
मन्त्रैः सर्वः स्तम्भितो वा ततः किं  
बाणैर्लक्ष्यो भेदितो वा ततः किम् ।  
कालज्ञानं चापि लब्धं ततः किं  
येन स्वात्मा नैव साक्षात्कृतोऽभूत् ॥ १३॥  
  
कामातङ्कः खण्डितो वा ततः किं  
कोपावेशः कुण्ठितो वा ततः किम् ।  
लोभाश्लेषो वर्जितो वा ततः किं  
येन स्वात्मा नैव साक्षात्कृतोऽभूत् ॥ १४॥  
  
मोहध्वान्तः पेषितो वा ततः किं  
जातो भूमौ निर्मदो वा ततः किम् ।  
मात्सर्यार्तिर्मीलिता वा ततः किं  
येन स्वात्मा नैव साक्षात्कृतोऽभूत् ॥ १५॥  
  
धातुर्लोकः साधितो वा ततः किं  
विष्णोर्लोको वीक्षितो वा ततः किम् ।  
शम्भोर्लोकः शासितो वा ततः किं  
येन स्वात्मा नैव साक्षात्कृतोऽभूत् ॥ १६॥  
  
यस्येदं हृदये सम्यगनात्मश्रीविगर्हणम् ।  
सदोदेति स्वात्मा साक्षात्कारस्य भाजनम् ॥ १७॥  var स एवात्म  
अन्ये तु मायिकजगद्भ्रान्तिव्यामोहमोहिताः ।  
न तेषां जायते क्वापि स्वात्मसाक्षात्कृतिर्भुवि ॥ १८॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
अनात्मश्रीविगर्हणप्रकरणं सम्पूर्णम् ॥   
  
  
Encoded and proofread by Sunder Hattangadi sunderh at hotmail.com  
Also ganapathy kottur kv\_ganapathy@yahoo.co.uk  
  
