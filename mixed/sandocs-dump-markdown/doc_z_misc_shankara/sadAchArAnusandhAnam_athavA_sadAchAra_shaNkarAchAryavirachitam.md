---
Author: Adi Shankaracharya
Category: vedanta, advice, shankarAchArya
Description-comments: In 55 verses, PDF pages 121-130 in Works of Shankaracharya Vol
  16, 1910 by Sri Vani Vilas Press
File name: sadacharanusandhanam.itx
Indexextra: (Scan, Hindi, Marathi)
Language: Sanskrit
Latest update: Nov. 9, 2009, August 6, 2018
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: shankara
Text title: Sadacharanausandhanam
Texttype: advice
Transliterated by: Sunder Hattangadi sunderh at hotmail.com
engtitle: Sadacharanusandhanami
itxtitle: sadAchArAnusandhAnam athavA sadAchAra (shaNkarAchAryavirachitam)
title: सदाचारानुसन्धानम् अथवा सदाचार (शण्कराचार्यविरचितम्)

---
  
 सदाचारानुसन्धानम्   
॥ श्रीः ॥  
  
सच्चिदानन्दकन्दाय जगदङ्कुरहेतवे ।  
सदोदिताय पूर्णाय नमोऽनन्ताय विष्णवे ॥ १॥  
  
सर्ववेदान्तसिद्धान्तैर्ग्रथितं निर्मलं शिवम् ।  
सदाचारं प्रवक्ष्यामि योगिनां ज्ञानसिद्धये ॥ २॥  
  
प्रातःस्मरामि देवस्य सवितुर्भर्ग आत्मनः ।  
वरेण्यं तद्धियो यो नश्चिदानन्दे प्रचोदयात् ॥ ३॥  
  
अन्वयव्यतिरेकाभ्यां जाग्रत्स्वप्नसुषुप्तिषु ।  
यदेकं केवलं ज्ञानं तदेवास्मि परं बृहत् ॥ ४॥  
  
ज्ञानाज्ञानविलासोऽयं ज्ञानाज्ज्ञाने च शाम्यति ।  
ज्ञानाज्ञाने परित्यज्य ज्ञानमेवावशिष्यते ॥ ५॥  
  
अत्यन्तमलिनो देहो देही चात्यन्तनिर्मलः ।  
असङ्गोऽहमिति ज्ञात्वा शौचमेतत्प्रचक्षते ॥ ६॥  
  
मन्मनो मीनवन्नित्यं क्रीडत्यानन्दवारिधौ ।  
सुस्नातस्तेन पूतात्मा सम्यग्विज्ञानवारिणा ॥ ७॥  
  
अथाघमर्षणं कुर्यात्प्राणापाननिरोधतः ।  
मनः पूर्णे समाधाय मग्नकुम्भो यथार्णवे ॥ ८॥  
  
लयविक्षेपयोः सन्धौ मनस्तत्र निरामिषम् ।  
स सन्धिः साधितो येन स मुक्तो नात्र संशयः ॥ ९॥  
  
सर्वत्र प्राणिनां देहे जपो भवति सर्वदा ।  
हंसः सोऽहमिति ज्ञात्वा सर्वबन्धैर्विमुच्यते ॥ १०॥  
  
तर्पणं स्वसुखेनैव स्वेन्द्रियाणां प्रतर्पणम् ।  
मनसा मन आलोक्य स्वयमात्मा प्रकाशते ॥ ११॥  
  
आत्मनि स्वप्रकाशाग्नौ चित्तमेकाहुतिं क्षिपेत् ।  
अग्निहोत्री स विज्ञेयश्चेतरा नामधारकाः ॥ १२॥  
  
देहो देवालयः प्रोक्तो देही देवो निरञ्जनः ।  
अर्चितः सर्वभावेन स्वानुभूत्या विराजते ॥ १३॥  
  
मौनं स्वाध्ययनं ध्यानं ध्येयं ब्रह्मानुचिन्तनम् ।  
ज्ञानेनेति तयोः सम्यङ्निषेधात्तत्त्वदर्शनम् ॥ १४॥  
  
अतीतानागतं किञ्चिन्न स्मरामि न चिन्तये ।  
रागद्वेषं विना प्राप्तं भुञ्जाम्यत्र शुभाशुभम् ॥ १५॥  
  
देहाभ्यासो हि सन्न्यासो नैव काषायवाससा ।  
नाहं देहोऽहमात्मेति निश्चयो न्यासलक्षणम् ॥ १६॥  
  
अभयं सर्वभूतानां दानमाहुर्मनीषिणः ।  
निजानन्दे स्पृहा नान्ये वैराग्यस्यावधिर्मता ॥ १७॥  
  
वेदान्तश्रवणं कुर्यान्मननं चोपपत्तिभिः ।  
योगेनाभ्यसनं नित्यं ततो दर्शनमात्मनः ॥ १८॥  
  
शब्दशक्तेरचिन्त्यत्वाच्छब्दादेवापरोक्षधीः ।  
प्रसुप्तः पुरुषो यद्वच्छब्देनैवावबुद्ध्यते ॥ १९॥  
  
आत्मानात्मविवेकेन ज्ञानं भवति निश्चलम् ।  
गुरुणा बोधितः शिष्यः शब्दब्रह्मातिवर्तते ॥ २०॥  
  
न त्वं देहो नेन्द्रियाणि न प्राणो न मनो न धीः ।  
विकारित्वाद्विनाशित्वाद्दृश्यत्वाच्च घटो यथा ॥ २१॥  
  
विशुद्धं केवलं ज्ञानं निर्विशेषं निरञ्जनम् ।  
यदेकं परमानन्दं तत्त्वमस्यद्वयं परम् ॥ २२॥  
  
शब्दस्याद्यन्तयोः सिद्धं मनसोऽपि तथैव च ।  
मध्ये साक्षितया नित्यं तदेव त्वं भ्रमं जहि ॥ २३॥  
  
स्थूलवैराजयोरैक्यं सूक्ष्महैरण्यगर्भयोः ।  
अज्ञानमाययोरैक्यं प्रत्यग्विज्ञानपूर्णयोः ॥ २४॥  
  
चिन्मात्रैकरसे विष्णौ ब्रह्मात्मैक्यस्वरूपके ।  
भ्रमेणैव जगज्जातं रज्ज्वां सर्पभ्रमो यथा ॥ २५॥  
  
तार्किकाणां तु जीवेशौ वाच्यावेतौ विदुर्बुधाः ।  
लक्ष्यौ च साङ्ख्ययोगाभ्यां वेदान्तैरैक्यता तयोः ॥ २६॥  
  
कार्यकारणवाच्यांशौ जीवेशौ यौ जहच्च तौ ।  
अजहच्च तयोर्लक्ष्यौ चिदंशावेकरूपिणौ ॥ २७॥  
  
कर्मशास्त्रे कुतो ज्ञानं तर्के नैवास्ति निश्चयः ।  
साङ्ख्ययोगौ भिदापन्नौ शाब्दिकाः शब्दतत्पराः ॥ २८॥  
  
अन्ये पाषण्डिनः सर्वे ज्ञानवार्तासुदुर्लभाः ।  
एकं वेदान्तविज्ञानं स्वानुभूत्या विराजते ॥ २९॥  
  
अहं ममेत्ययं बन्धो ममाहं नेति मुक्तता ।  
बन्धमोक्षौ गुणैर्भाति गुणाः प्रकृतिसम्भवाः ॥ ३०॥  
  
ज्ञानमेकं सदा भाति सर्वावस्थासु निर्मलम् ।  
मन्दभाग्या न जानन्ति स्वरूपं केवलं बृहत् ॥ ३१॥  
  
सङ्कल्पसाक्षि यज्ज्ञानं सर्वलोकैकजीवनम् ।  
तदेवास्मीति यो वेद स मुक्तो नात्र संशयः ॥ ३२॥  
  
प्रमाता च प्रमाणं च प्रमेयं प्रमितिस्तथा ।  
यस्य भासावभासन्ते मानं ज्ञानाय तस्य किम् ॥ ३३॥  
  
अर्थाकारा भवेद्वृत्तिः फलेनार्थः प्रकाशते ।  
अर्थज्ञानं विजानाति स एवार्थः प्रकाशते ॥ ३४॥  
  
वृत्तिव्याप्यत्वमेवास्तु फलव्याप्तिः कथं भवेत् ।  
स्वप्रकाशस्वरूपत्वात्सिद्धत्वाच्च चिदात्मनः ॥ ३५॥  
  
चित्तं चैतन्यमात्रेण संयोगाच्चेतना भवेत् ।  
अर्थादर्थान्तरे वृत्तिर्गन्तुं चलति चान्तरे ॥ ३६॥  
  
निराधारा निर्विकारा या दशा सोन्मनी स्मृता ।  
चित्तं चिदिति जानीयात्तकाररहितं यदा ॥ ३७॥  
  
तकारो विषयाध्यासो जपारागो यथा मणौ ।  
ज्ञेयवस्तु परित्यागाज्ज्ञानं तिष्ठति केवलम् ॥ ३८॥  
  
त्रिपुटी क्षीणतामेति ब्रह्मनिर्वाणमृच्छति ।  
मनोमात्रमिदं सर्वं तन्मनो ज्ञानमात्रकम् ॥ ३९॥  
  
अज्ञानं भ्रम इत्याहुर्विज्ञानं परमं पदम् ।  
अज्ञानं चान्यथाज्ञानं मायामेतां वदन्ति ते ॥ ४०॥  
  
ईश्वरं मायिनं विद्यान्मायातीतं निरञ्जनम् ।  
सदानन्दे चिदाकाशे मायामेघस्तटिन्मनः ॥ ४१॥  
  
अहन्ता गर्जनं तत्र धारासारा हि वृत्तयः ।  
महामोहान्धकारेऽस्मिन्देवो वर्षति लीलया ॥ ४२॥  
  
तस्या वृष्टेर्विरामाय प्रबोधैकसमीरणः ।  
ज्ञानं दृग्दृश्ययोर्भावं विज्ञानं दृश्यशून्यता ॥ ४३॥  
  
एकमेवाद्वयं ब्रह्म नेह नानास्ति किञ्चन ।  
क्षेत्रक्षेत्रज्ञयोर्ज्ञानं तज्ज्ञानं ज्ञानमुच्यते ॥ ४४॥  
  
विज्ञानं चोभयोरैक्यं क्षेत्रज्ञपरमात्मनोः ।  
परोक्षं शास्त्रजं ज्ञानं विज्ञानं चात्मदर्शनम् ॥ ४५॥  
  
आत्मनो ब्रह्मणः सम्यगुपाधिद्वयवर्जितम् ।  
त्वमर्थविषयं ज्ञानं विज्ञानं तत्पदाश्रयम् ॥ ४६॥  
  
पदयोरैक्यबोधस्तु ज्ञानविज्ञानसञ्ज्ञितम् ।  
आत्मानात्मविवेकस्य ज्ञानमाहुर्मनीषिणः ॥ ४७॥  
  
अज्ञानं चान्यता लोके विज्ञानं तन्मयं जगत् ।  
अन्वयव्यतिरेकाभ्यां सर्वत्रैकं प्रपश्यति ॥ ४८॥  
  
यत्तत्तु वृत्तिजं ज्ञानं विज्ञानं ज्ञानमात्रकम् ।  
अज्ञानध्वंसकं ज्ञानं विज्ञानं चोभयात्मकम् ॥ ४९॥  
  
ज्ञानविज्ञाननिष्ठोऽयं तत्सद्ब्रह्मणि चार्पणम् ।  
भोक्ता सत्त्वगुणः शुद्धो भोगानां साधनं रजः ॥ ५०॥  
  
भोग्यं तमोगुणः प्राहुरात्मा चैषां प्रकाशकः ।  
ब्रह्माध्ययनसंयुक्तो ब्रह्मचर्यारतः सदा ॥ ५१॥  
  
सर्वं ब्रह्मेति यो वेद ब्रह्मचारी स उच्यते ।  
गृहस्थो गुणमध्यस्थः शरीरं गृहमुच्यते ॥ ५२॥  
  
गुणाः कुर्वन्ति कर्माणि नाहं कर्तेति बुद्धिमान् ।  
किमुग्रैश्च तपोभिश्च यस्य ज्ञानमयं तपः ॥ ५३॥  
  
हर्षामर्षविनिर्मुक्तो वानप्रस्थः स उच्यते ।  
स गृही यो गृहातीतः शरीरं गृहमुच्यते ॥ ५४॥  
  
सदाचारमिमं नित्यं योऽनुसन्दधते बुधः ।  
संसारसागराच्छीघ्रं स मुक्तो नात्र संशयः ॥ ५५॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
सदाचारानुसन्धानं सम्पूर्णम् ॥   
  
Encoded and proofread by Sunder Hattangadi sunderh at hotmail.com  
  
