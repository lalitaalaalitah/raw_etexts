---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet
Description/comments: Rashtragitanjali, Kapiladeva Dwivedi (Ed.)
File name: satyAgrahaH.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Satyagraha
Translated by: Mandar Mali
engtitle: satyAgrahaH
itxtitle: satyAgrahaH (rAShTragItAnjaliH)
title: सत्याग्रहः (राष्ट्रगीताञ्जलिः)

---
  
 सत्याग्रहः   
(गीतिका) (मात्रासमक जाति)  
सत्याग्रहं इति शस्त्रमुदारं  
     दीन-हीन-भय-दारकमस्त्रम् ।  
देश-शत्रु सम्मर्दन-युक्तिः  
     आङ्ग्ल-राज्य-संहारक-शक्तिः ॥ सत्या०॥  
  
सत्य-निष्ठता, सत्य-श्रेष्ठता,  
     सत्य-प्रेष्ठता, सत्या वाणी ।  
सत्य-कर्मता, सत्य धर्मता  
     सत्याग्रहं इति सत्य-चित्तता ॥ सत्या०॥  
  
सत्याग्रह इति 'सत्यं' ज्योतिः,  
     'शिवं'-मिति लोक-क्षेम-सम्पुष्टिः ।  
'सुन्दरं'-मिति जन-मानस-तुष्टिः  
     'सत्यं शिवं सुन्दरं' सिद्धिः ॥ सत्या०॥  
  
आत्मशक्ति-सम्पोषण-मन्त्रं  
     ग्लानि-दोष-संशोषण-यन्त्रम् ।  
शोक-शोष-परिशोषण-तन्त्रं  
     पराधीनता पाश-लवित्रम्  ॥ सत्या०॥  
  
सत्याग्रहं इति परमा शक्तिः  
     शौर्य-धर्य-गुण-भक्त्यनुरक्तिः ।  
पराधीनता-पाप निवृत्तिः  
     स्वातन्त्र्यामृत-पान-प्रवृत्तिः ॥ सत्या०॥  
  
सत्याग्रहं इति परमा बुद्धिः  
     गुण-गण-वृद्धिर्मानस-शुद्धिः ।  
परद्रोहाद् विरतिर्गुण-रागः  
     सत्य-रक्षणे जीवन-त्यागः ॥ सत्या०॥  
  
सत्याग्रहं इति पावन-शस्त्रं  
     अरि-दल-दलन-सुदर्शन-चक्रम् ।  
जीवन-ज्योति, शुचिता-तन्त्रं  
     देश-समृद्धि शान्ति-सुख-मन्त्रम् ॥ सत्या०॥  
  
सत्याग्रहं इति वीर-विभूतिः,  
     धीर-शूर-जन-रक्षक हेतिः ।  
त्याग-तपोबल-गौरव-भूतिः  
     मानसशक्ति-मान-धन-सूतिः ॥ सत्या०॥  
  
सत्याग्रहं इति शक्ति-सङ्ग्रहः  
     रोष-दोष मद-मोह-निग्रहः ।  
भारतभूमि-पाश-भय-नाशं  
     स्वातन्त्र्यामृत-विरचित-हासम् ॥ सत्या०॥  
  
सत्ये सुखदं सदा आग्रहः  
     गान्धि-वर्णितो दैन्य निग्रहः ।  
भारत-शक्तिः, भारत-शस्त्रः,  
     शत्रु-सैन्य-दल-नाशकमस्त्रम् ॥ सत्या०॥  
  
  
Proofread by Mandar Mali   
  
