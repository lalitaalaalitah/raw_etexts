---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: misc, raghunAthadAsagosvAmin, stavAvalI, advice, dashaka
Description/comments: From Collected prayers by Raghunatha Dasa Goswami Stavavali
File name: svaniyamadashakam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_z_misc_general
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: svaniyamadashakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: svaniyamadashakam
itxtitle: svaniyamadashakam (raghunAthadAsagosvAmivirachitam)
title: स्वनियमदशकम् (रघुनाथदासगोस्वामिविरचितम्)

---
  
 स्वनियमदशकम्   
गुरौ मन्त्रे नाम्नि प्रभुवरशचीगर्भजपदे  
     स्वरूपे श्रीरूपे गणयुजि तदीयप्रथमजे ।  
गिरीन्द्रे गान्धर्वासरसि मधुपुर्यां व्रजवने  
     व्रजे भक्ते गोष्ठालयिषु परमास्तां मम रतिः ॥ १॥  
  
न चान्यत्र क्षेत्रे हरितनुसनाथेऽपि सुजना-  
     द्रसास्वादं प्रेम्णा दधदपि वसामि क्षणमपि ।  
समं त्वेतद्ग्राम्यावलिभिरभितन्वन्नपि कथां  
     विधास्ये संवासं व्रजभुवन एव प्रतिभवम् ॥ २॥  
  
सदा राधाकृष्णोच्छलदतुलखेलास्थलयुगं  
     व्रजं सन्त्यज्यैतद्युगविरहितोऽपि त्रुटिमपि ।  
पुनर्द्वारावत्यां यदुपतिमपि प्रौढविभवैः  
     स्फुरन्तं तद्वाचापि च न हि चलामीक्षितुमपि ॥ ३॥  
  
गतोन्मादै राधा स्फुरति हरिणा श्लिष्टहृदया  
     स्फुटं द्वारावत्यामिति यदि शृणोमि श्रुतितटे ।  
तदाहं तत्रैवोद्धतमति पतामि व्रजपुरा-  
     त्समुड्डीय स्वान्ताधिकगतिखगेन्द्रादपि जवात् ॥ ४॥  
  
अनादिः सादिर्वा पटुरतिमृदुर्वा प्रतिपद  
     प्रमीलत्कारुण्यः प्रगुणकरुणाहीन इति वा ।  
महावैकुण्ठेशाधिक इह नरो वा व्रजपते-  
     रयं सूनुर्गोष्ठे प्रतिजनि ममास्तां प्रभुवरः ॥ ५॥  
  
अनादृत्योद्गीतामपि मुनिगणैर्वैणिकमुखैः  
     प्रवीणां गान्धर्वामपि च निगमैस्तत्प्रियतमाम् ।  
य एकं गोविन्दं भजति कपटी दाम्भिकतया  
     तदभ्यर्णे शीर्णे क्षणमपि न यामि व्रतमिदम् ॥ ६॥  
  
अजाण्डे राधेतिस्फुरदभिधया सिक्तजनन्या-  
     नया साकं कृष्णं भजति य इह प्रेमनमितः ।  
परं प्रक्षाल्यतच्चरणकमले तज्जलमहो  
     मुदा पीत्वा शश्वच्छिरसि च वहामि प्रतिदिनम् ॥ ७॥  
  
परित्यक्तः प्रेयोजनसमुदयैर्बाढमसुधी-  
     र्दुरन्धो नीरन्ध्रं कदनभरवार्ब्धौ निपतितः ।  
तृणं दन्तैर्दृष्ट्वा चटुभिरभियाचेऽद्य कृपया  
     स्वयं श्रीगान्धर्वा स्वपदनलिनान्तं नयतु माम् ॥ ८॥  
  
व्रजोत्पन्नक्षीराशनवसनपात्रादिभिरहं  
     पदार्थैर्निर्वाह्य व्यवहृतिमदम्भं सनियमः ।  
वसामीशाकुण्डे गिरिकुलवरे चैव समये  
     मरिष्ये तु प्रेष्ठे सरसि खलु जीवादिपुरतः ॥ ९॥  
  
स्फुरल्लक्ष्मीव्रजविजयिलक्ष्मीभरलस-  
     द्वपुःश्रीगान्धर्वास्मरनिकरदीव्यद्गिरिभृतोः ।  
विधास्ये कुञ्जादौ विविधवरिवस्याः सरभसं  
     रहः श्रीरूपाख्यप्रियतमजनस्यैव चरमः ॥ १०॥  
  
कृतं केनाप्येतन्निजनियमशंसिस्तवमिमं  
     पठेद्यो विश्रद्धः प्रिययुगलरूपेऽर्पितमनाः ।  
दृढं गोष्ठे हृष्टो वसतिवसतिं प्राप्य समये  
     मुदा राधाकृष्णौ भजति स हि तेनैव सहितः ॥ ११॥  
  
इति श्रीरघुनाथदासगोस्वामिविरचितस्तवावल्यां  
          स्वनियमदशकं सम्पूर्णम् ।  
  
  
