---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet
Description/comments: Rashtragitanjali, Kapiladeva Dwivedi (Ed.)
File name: navayojanAsAphalyam.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Navayojana Saphalyam
Translated by: Mandar Mali
engtitle: navayojanAsAphalyam
itxtitle: navayojanAsAphalyam (rAShTragItAnjaliH)
title: नवयोजनासाफल्यम् (राष्ट्रगीताञ्जलिः)

---
  
 नवयोजनासाफल्यम्   
(द्रुतविलम्बितम्)  
सुखद-सिद्धिकरं नवयोजनं  
     दिशतु भारत-भू-वलये सुखम् ।  
अनुदिनं जनता जन-ताप-ह  
     स्वकृतिभिश्च समर्थनमेधयेत् ॥  
  
इदमभेद्य-तमस्तति-नाशकं  
     दुरित-दुष्कृत-दैन्य-निवारकम् ।  
सुकृत शान्ति-सुधारस-वर्षकं  
     जयतु सन्ततमेव नियोजनम् ॥  
  
वसन-भोजन-पेय-समुच्चयो  
     भवन-भूति-निवास-सुखोच्चय ।  
कृषि-समुन्नति-राष्ट्र-गुणोच्छ्रयो  
     वसतु भारत-भू-जनताऽऽलये ॥  
  
नव-नवोद्यम-शक्ति-प्रदोद्यमोऽ-  
     नवरतं वसु वृद्धि-करः श्रमम् ।  
सततमात्म हिताय श्रमाश्रयो  
     दिशति राम सुखौघ समेधितम् ॥  
  
कृषिकृतौ नलकूप-समाश्रयं  
     प्रतिदिशं तनुते कृषि-वर्धनम् ।  
हरितिमा हरते कृषकाऽऽवले  
     सकल-दुःखततिं सुख-साधने ॥  
  
भवन-हीन-जनैर्भवनं कृतं  
     अवनि-हीन-नरैरवनि श्रिता ।  
वसन-हीन-नृभिर्वसनं घृतं  
     कृषि-विहीन-नरैः कृषिभूर्वृता ॥  
  
प्रतिविशं नगरेषु सुखोच्चय  
     प्रतिपदं सुषमा श्रमिणा गृहे ।  
भवन भोजन-सौख्य समुच्छ्रयोः  
     वसन वास-मुखं तनुते हितम् ॥  
  
नव-विधान-समाश्रयणेन यद्  
     हितमिदं विहितं हित काम्यया ।  
ऋणज-बन्धन-ग्रस्त-जनावलिः  
     सुखद-मुक्तिमहो लभतेतराम् ॥  
  
धनिवरा धन सङ्ग्रहमेव ये  
     हितधिया व्यदधुर्दुरितावहम् ।  
सकलमेव तु तद्धन-सङ्ग्रहं  
     अपहृतं नृ-हिताय प्रशासकैः ॥  
  
निखिल-ग्रामचयेऽद्य विराजते  
     विपुल विद्युदुपस्कर-सङ्ग्रह ।  
कृषिज धान्यततिवसनावलिं  
     नव-विकासज-सौख्य-समुच्चय ॥  
  
सुखविधा विविधा नगरेषु च  
     प्रतिपदं वितनोति सुखश्रियम् ।  
सरणि-नीर-प्रकाश-गृहाश्रया  
     कतिविधा सुविधा नहि लम्भिता ॥  
  
सततमद्य विलोक्यत एव यत्  
     प्रशमिता जन-ताप-करी कृतिः ।  
बटुजने नगरे न पुरेऽपि च  
     क्वचिद-शान्ति-ततिस्तनुते पदम् ॥  
  
बटुजने वितताऽभिरुचिर्गुणेः  
     श्रमचये रुचिरा हितधी श्रिता ।  
जन हिताय समाज-सुखाय ते  
     श्रममवेक्ष्य हितं दधते शिवम् ॥  
  
पठन पाठन-साधन सङ्ग्रहे  
     हितततिं तनुतेऽत्र प्रशासनम् ।  
बटुजनस्य च शिक्षक-संहते  
     दिशति शासनमद्य सुखावलिम् ॥  
  
गुणधि-गान्धि महात्मभिराश्रिता  
     भरत भू-विषये रुचिरा स्थितिः ।  
सुखमहो स हि स्वप्न-समुच्चय  
     सफलतामिह याति सुखावह ॥  
  
प्रतिदिनं यदुपैत्युपयोगिता ।  
     तदिह वस्तु नियन्त्रित-मूल्यकम् ।  
न सहतेऽर्ध-विवृद्धिमथः क्वचिद्  
     अनय-वारण-दारुण शासनम् ॥  
  
कृषक-कर्मणि ये नियतं रताः,  
     धरणिमापुरिमे कृपि-कर्मणे ।  
वितरतीह प्रशासन-सूत्रकं  
     जलमलं विमलं प्रवरं-बीजम् ॥  
  
लयमुपैति कुरीति-प्रथाऽखिला  
     प्रशममेति दिवं गमनं क्षुधा ।  
सुखदमेत्यनुशासन-जालकं  
     उदयमेति च भारत-गौरवम् ॥  
  
प्रतिदिशं परिवर्तनमीक्ष्यते  
     प्रतिगृहं धन धान्य-समुच्चय ।  
प्रतिजनं जनता हित लालसा  
     प्रतिपलं प्रगति सुख-साधने ॥  
  
वरद-योजन-कार्यमिदं मुदे  
     सुख-समुन्नति शान्ति-हितावहम् ।  
जन-मनः सु दधद् नवचेतना  
     सकललोक-समर्थनमावहेत् ॥  
  
  
Proofread by Mandar Mali   
  
