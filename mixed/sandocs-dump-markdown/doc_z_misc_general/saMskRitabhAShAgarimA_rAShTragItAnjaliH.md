---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet
Description/comments: Rashtragitanjali, Kapiladeva Dwivedi (Ed.)
File name: saMskRRitabhAShAgarimA.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Samskrita Bhasha Garima
Translated by: Mandar Mali
engtitle: saMskRRitabhAShAgarimA
itxtitle: saMskRitabhAShAgarimA (rAShTragItAnjaliH)
title: संस्कृइतभाषागरिमा (राष्ट्रगीताञ्जलिः)

---
  
 संस्कृतभाषागरिमा   
(शिखरिणी)  
ऋषीणामाद्यानां गहन-मननावाप्त-सुयशा,  
     श्रुतीनां शास्त्राणां निखिल-गुण-तत्त्वार्थ निलया ।  
पुरातत्त्वाऽऽधारा सकल-भव ज्ञानाब्धि-विभवा,  
     जयेद् दैवी वाणी त्रिभुवन-मनोज्ञा बुध प्रिया ॥ १॥  
  
(अनुष्टुभ्)  
दिव्या गीर्वाणवाणीयं ज्ञान-शक्ति-सुख-प्रदा ।  
मानसे रमता नित्यं हृदि मे सुखमावहेत् ॥ २॥  
  
संस्कृते सुन्दरं सर्वं संस्कृते मधुरं समम् ।  
संस्कृते ज्ञान-विज्ञानं संस्कृते सुषमा शुभा ॥ ३॥  
  
संस्कृतं देवभाषाऽस्ति विदुषां च मनोरमम् ।  
संस्कृतं जन-तापस्य हारकं परमं मतम् ॥ ४॥  
  
देशभक्तिः गुणप्रीतिः शिक्षितुं यदि ते मनः ।  
संस्कृते मन आधत्स्व ज्ञान विज्ञान-वारिधौ ॥ ५॥  
  
संस्कृते नहि काठिन्यं यथेदमवमानितम् ।  
लोक-भाषा-पद प्राप्ता विद्वद्भाषेति वन्द्यते ॥ ६॥  
  
संस्कृतं भारतस्यास्ति गौरवं मान-वर्धनम् ।  
वेद शास्त्रैर्युतं काव्ये गीता-रामायणादिभिः ॥ ७॥  
  
संस्कृते संस्कृतिः पूता राष्ट्र-गौरव-वृद्धि दा ।  
ज्ञान विज्ञानमध्यात्मं शिक्षा विश्वसुखावहा ॥ ८॥  
  
  
Proofread by Mandar Mali   
  
