---
Author: haridAsa
Category: misc, krishna, puShTimArgIya, haridAsa, gurudev
Description/comments: puShTimArgIya stotraratnAkara
File name: svaprabhuvijnaptiH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: misc
Text title: svaprabhuvijnaptiH
engtitle: svaprabhuvijnaptiH
itxtitle: svaprabhuvijnaptiH (haridAsavirachitA)
title: स्वप्रभुविज्ञप्तिः (हरिदासविरचिता)

---
  
 स्वप्रभुविज्ञप्तिः   
  
कृपानाथ कृपाकाले किमित्यस्मानुपेक्षसे ।  
पदलग्नानार्तिमग्नान् दुष्टभग्नान् विशेषतः ॥ १॥  
  
त्वदुपेक्षावशादेव कालकर्मादयोऽखिलाः ।  
विदित्वा निर्बलानस्मान् पीडयन्ति क्षणे क्षणे ॥ २॥  
  
येषां विराजते मूर्ध्नि पतिर्युष्मद्विधः सदा ।  
भवन्ति तेऽपि चेद्दीना हीनता महती प्रभो ॥ ३॥  
  
मा विचारय चित्तेऽस्मद्दोषान् दीनदयानिधे ।  
सहजो दीनदोषस्तु निवर्त्यो भवतैव हि ॥ ४॥  
  
न साधनैस्त्वदीयाः स्मः किं त्वनुग्रहतस्तव ।  
साधनं वा फलं वापि केवलाचार्यसंश्रयः ॥ ५॥  
  
गृहदासेषु नैवास्ति गुणदोषविचारणम् ।  
प्रभूणामुचितं कर्तुं यतस्तेषां मतिः प्रभुः ॥ ६॥  
  
कुसेवका भवन्त्येव न हि स्वामी तथाविधः ।  
अतो विधेयमखिलं स्वामित्वमवलोकय ॥ ७॥  
  
कं प्रार्थयेयुः कृपणाः पतिं हित्वाखिलेश्वरम् ।  
दासाः स्वदुःखसन्तप्तावनन्यगतयो यतः ॥ ८॥  
  
यद्यप्यनुचिता कर्तुं प्रार्थना सर्वकर्तरि ।  
स्वतस्तथाऽपि कार्पण्यं दर्शयामो निजं हरे ॥ ९॥  
  
आचार्यं शरणं यातान् सदारातान् स्वतस्त्वया ।  
तद्वंशजातानधुना मोपेक्षाविषयान् कुरु ॥ १०॥  
  
इति श्रीहरिदासविरचिता स्वप्रभुविज्ञप्तिः समाप्ता ।  
  
  
Proofread by PSA Easwaran psaeaswaran at gmail.com  
  
