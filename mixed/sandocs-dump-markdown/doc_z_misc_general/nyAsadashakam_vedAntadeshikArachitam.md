---
Author: Vedanta Desika
Category: dashaka, misc, vedAnta-deshika, dashaka
File name: nyAsadashakam.itx
Language: Sanskrit
Latest update: November 5, 2016
Location: doc_z_misc_general
Proofread by: Vikram Iyer vikram85.iyer at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: nyAsadashakam
Transliterated by: Vikram Iyer vikram85.iyer at gmail.com
engtitle: nyAsadashakam
itxtitle: nyAsadashakam (vedAntadeshikArachitam)
title: न्यासदशकम् (वेदान्तदेशिकारचितम्)

---
  
 श्रीन्यासदशकम्   
  
        ॥ श्रीः ॥  
  
श्रीमते निगमान्तमहादेशिकाय नमः ।  
  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
अहं मद्रक्षण भरो मद्रक्षण फलं तथा ।  
न मम श्रीपतेरेवेत्यात्मानं निक्षिपेत्बुधः ॥ १॥  
  
न्यस्याम्यकिञ्चनः श्रीमननुकूलोऽन्यवर्जितः ।  
विश्वास प्रार्थना पूर्वमात्मरक्षा भरं त्वयि ॥ २॥  
  
स्वामी स्वशेषं स्ववशं स्वभरत्वेन निर्भरम् ।  
स्वदत्त स्वधिया स्वार्थं स्वस्मिन् न्यस्यति मां स्वयम् ॥ ३॥  
  
श्रीमन्नभीष्ट वरद त्वामस्मि शरणं गतः ।  
एतद्देहावसाने मां त्वत्पादं प्रापय स्वयम् ॥ ४॥  
  
त्वच्छेषत्वे स्थिरधियं त्वत्प्राप्त्येक प्रयोजनम् ।  
निषिद्धकाम्यरहितं कुरू मां नित्य किङ्करम् ॥ ५॥  
  
देवी भूषण हेत्यादि जुष्टस्य भगवंस्तव ।  
नित्यं निरपराधेषु कैङ्कर्येषु नियुङ्श्व माम् ॥ ६॥  
  
मां मदीयं च निखिलं चेतनाचेतनात्मकम् ।  
स्वकैङ्कर्योपकरणं वरद स्वीकुरू स्वयम् ॥ ७॥  
  
त्वदेक रक्ष्यस्य मम त्वमेव करुणाकर ।  
न प्रवर्तय पापानि प्रवृत्तानि निवर्तय ॥ ८॥  
  
अकृत्यानां च करणं कृत्यानां वर्जनं च मे ।  
क्षमस्व निखिलं देव प्रणतार्तिहर प्रभो ॥ ९॥  
  
श्रीमान्नियत पञ्चाङ्गं मद्रक्षण भरार्पणम् ।  
अचीकरत्स्वयं स्वस्मिनतोऽहमिह निर्भरः ॥ १०॥  
  
॥ इति श्रीन्यासदशकम् समाप्तम् ॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
  
Encoded and proofread by Vikram Iyer vikram85.iyer at gmail.com  
  
