---
Category: misc, stotra
Description-comments: brahmavaivartapurANa prakRitikhaNDa adhyAya 28
File name: yamastotrasAvitrikritaBVP.itx
Language: Sanskrit
Latest update: January 31, 2013
Location: doc_z_misc_general
Proofread by: Singanallur Ganesan, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: sAvitrIkRita yamastotram
Texttype: stotra
Transliterated by: Singanallur Ganesan singanallur at gmail.com, PSA Easwaran
engtitle: Yamastotra by Savitri
itxtitle: yamastotram (sAvitrIkRitam (brahmavaivartapurANAntargatam))
title: यमस्तोत्रम् (सावित्रीकृइतम् (ब्रह्मवैवर्तपुराणान्तर्गतम्))

---
  
 यमस्तोत्रं सावित्रीकृत ब्रह्मवैवर्तपुराणान्तर्गतम्   
  
अथाष्टाविंशोऽध्यायः ।  
श्री नारायण उवाच ।  
हरेरुत्कीर्तनं श्रुत्वा सावित्री यमवक्त्रतः ।  
साश्रुनेत्रा सुपुलका यमं पुनरुवाच सा ॥ १॥  
  
सावित्र्युवाच ।  
हरेरुत्कीर्तनं धर्म स्वकुलोद्धारककारणम् ।  
श्रोतृणां च वक्तृणां जन्ममृत्युजराहरम् ॥ २॥  
  
दानां च व्रतानां च सिद्धीनां तपसां परम् ।  
योगानां च वेदानां सेवनं कीर्तनं हरेः ॥ ३॥  
  
मुक्तत्वममरत्वं वा सर्वसिद्धित्वमेव वा ।  
श्रीकृष्णसेवनस्यैव कलां नार्हन्ति षोडशीम् ॥ ४॥  
  
भजामि केन विधिना श्रीकृष्णं प्रकृतेः परम् ।  
मूढां मामबलां तात वद वेदविदां वरः ॥ ५॥  
  
शुभकर्मविपाकं च श्रुतं नृणां मनोहरम् ।  
कर्माशुभविपाकं च तन्मे व्याख्यातुमर्हसि ॥ ६॥  
  
इत्युक्त्वा सा सती ब्रह्मन्भक्तिनम्रात्मकन्धरा ।  
तुष्टाव धर्मराजं च वेदोक्तेन स्तवेन च ॥ ७॥  
  
सावित्र्युवाच ।  
तपसा धर्ममाराध्य पुष्करे भास्वरः पुरा ।  
धर्मांशं यम् सुतं प्राप धर्मराजं नमाम्यहम् ॥ ८॥  
  
समता सर्वभूतेषु यस्य सर्वस्य साक्षिणः ।  
अतो यन्नाम शमनमिति तं प्रणमाम्यहम् ॥ ९॥  
  
येनान्तश्च कृतो विश्वे सर्वेषां जीविनां परम् ।  
कर्मानुरूपकालेन तं कृतान्तं नमाम्यहम् ॥ १०॥  
  
बिभर्ति दण्डं दण्ड्याय पापिनां शुद्धिहेतवे ।  
नमामि तं दण्डधरं यः शास्ता सर्वकर्मणाम् ॥ ११॥  
  
विश्वे यः कलयत्येव सर्वायुश्चापि सन्ततम् ।  
अतीव दुर्निवार्यं च तं कालं प्रणमाम्यहम् ॥ १२॥  
  
तपस्वी वैष्णवो धर्मो संयमी विजितेन्द्रियः ।  
जीविनां कर्मफलदं तं यमं प्रणमाम्यहम् ॥ १३॥  
  
स्वात्मारामश्च सर्वज्ञो मित्रं पुण्यकृतां भवेत् ।  
पापिनं क्लेशदो यस्य पुत्रो मित्रो नमाम्यहम् ॥ १४॥  
  
यज्जन्म ब्रह्मणो वंशे ज्वलन्तं ब्रह्मतेजसा ।  
यो ध्यायति परम् ब्रह्म ब्रह्मवंशं नमाम्यहम् ॥ १५॥  
  
इत्युक्त्वा सा च सावित्री प्रणनाम यमं मुने ।  
यमस्तां विष्णुभजनं कर्मपाकमुवाच ह ॥ १६॥  
  
इदं यमाष्टकं नित्यं प्रातरुत्थाय यः पठेत् ।  
यमात्तस्य भयं नास्ति सर्वपापात्प्रमुच्यते ॥ १७॥  
  
महापापी यदि पठेत् नित्यं भक्त्या च नारद ।  
यमः करोति तं शुद्धं कायव्यूहेन निश्चितम् ॥ १८॥  
  
इति श्रीब्रह्मवैवर्ते महापुराणे प्रकृतिखण्डे नारदनारायणसंवादे  
सावित्र्रिकृतयमस्तोत्रं नामाष्टाविंशोऽध्यायः ॥  
  
  
brahmavaivartapurANa prakRitikhaNDa adhyAya 28  
Encoded and proofread by  
Singanallur Ganesan singanallur at gmail.com  
  
