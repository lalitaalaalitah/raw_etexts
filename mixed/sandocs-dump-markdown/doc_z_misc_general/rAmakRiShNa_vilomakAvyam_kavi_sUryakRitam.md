---
Category: kAvya, misc, sahitya, raama
File name: raamakrshhna.itx
Language: Sanskrit
Latest update: April 14, 2012
Location: doc_z_misc_general
Proofread by: P. P. Narayanaswami swami at math.mun.ca
Send corrections to: Sanskrit@cheerful.com
Site access: https://sanskritdocuments.org
Subcategory: sahitya
Subject: philosophy/hinduism/religion
Sublocation: misc
Text title: rAmakRiShNa viloma kAvyaM (kavi sUrya)
Texttype: pramukha
Transliterated by: P. P. Narayanaswami swami at math.mun.ca
engtitle: rAmakRiShNa viloma kAvyaM (kavi sUrya)
itxtitle: rAmakRiShNa vilomakAvyam (kavi sUryakRitam)
title: रामकृइष्ण विलोमकाव्यम् (कवि सूर्यकृइतम्)

---
  
 श्रीरामकृष्ण विलोम काव्यं (कवि सूर्य)   
  
तं भूसुतामुक्तिमुदारहासं  
वन्दे यतो भव्यभवं दयाश्रीः ।  
श्रीयादवं भव्यभतोयदेवं  
संहारदामुक्तिमुतासुभूतम् ॥ १॥  
  
चिरं विरञ्चिर्न चिरं विरञ्चिः  
साकारता सत्यसतारका सा ।  
साकारता सत्यसतारका सा  
चिरं विरञ्चिर्न चिरं विरञ्चिः ॥ २॥  
  
तामसीत्यसति सत्यसीमता  
माययाक्षमसमक्षयायमा ।  
माययाक्षसमक्षयायमा  
तामसीत्यसति सत्यसीमता ॥ ३॥  
  
का तापघ्नी तारकाद्या विपापा  
त्रेधा विद्या नोष्णकृत्यं निवासे ।  
सेवा नित्यं कृष्णनोद्या विधात्रे  
पापाविद्याकारताघ्नी पताका ॥ ४॥  
  
श्रीरामतो मध्यमतोदि येन  
धीरोऽनिशं वश्यवतीवराद्वा  
द्वारावतीवश्यवशं निरोधी  
नयेदितो मध्यमतोऽमरा श्रीः ॥ ५॥  
  
कौशिके त्रितपसि क्षरव्रती  
योऽददाद्ऽद्वितनयस्वमातुरम् ।  
रन्तुमास्वयन तद्विदादयोऽ  
तीव्ररक्षसि पतत्रिकेशिकौ ॥ ६॥  
  
लम्बाधरोरु त्रयलम्बनासे  
त्वं याहि याहि क्षरमागताज्ञा ।  
ज्ञातागमा रक्ष हि याहि या त्वं  
सेना बलं यत्र रुरोध बालम् ॥ ७॥  
  
लङ्कायना नित्यगमा धवाशा  
साकं तयानुन्नयमानुकारा ।  
राकानुमा यन्ननु यातकंसा  
शावाधमागत्य निनाय कालम् ॥ ८॥  
  
गाधिजाध्वरवैरा ये  
तेऽतीता रक्षसा मताः ।  
तामसाक्षरतातीते  
ये रावैरध्वजाधिगाः ॥ ९॥  
  
तावदेव दया देवे  
यागे यावदवासना ।  
नासवादवया गेया  
वेदे यादवदेवता ॥ १०॥  
  
सभास्वये भग्नमनेन चापं  
कीनाशतानद्धरुषा शिलाशैः ।  
शैलाशिषारुद्धनताशनाकी  
पञ्चानने मग्नभये स्वभासः ॥ ११॥  
  
न वेद यामक्षरभामसीतां  
का तारका विष्णुजितेऽविवादे ।  
देवाविते जिष्णुविकारता का  
तां सीमभारक्षमयादवेन ॥ १२॥  
  
तीव्रगोरन्वयत्रार्यो  
वैदेहीमनसो मतः ।  
तमसो न महीदेवै-  
र्यात्रायन्वरगोव्रती ॥ १३॥  
  
वेद या पद्मसदनं  
साधारावततार मा ।  
मारता तव राधा सा  
नन्द सद्मप यादवे ॥ १४॥  
  
शैवतो हननेऽरोधी  
यो देवेषु नृपोत्सवः ।  
वत्सपो नृषु वेदे यो  
धीरोऽनेन हतोऽवशैः ॥ १५॥  
  
नागोपगोऽसि क्षर मे पिनाकेऽ  
नायोऽजने धर्मधनेन दानम् ।  
नन्दानने धर्मधने जयो ना  
केनापि मे रक्षसि गोपगो नः ॥ १६॥  
  
ततान दाम प्रमदा पदाय  
नेमे रुचामस्वनसुन्दराक्षी ।  
क्षीरादसुं न स्वमचारु मेने  
यदाप दाम प्रमदा नतातः ॥ १७॥  
  
तामितो मत्तसूत्रामा  
शापादेष विगानताम् ।  
तां नगाविषदेऽपाशा  
मात्रासूत्तमतो मिता ॥ १८॥  
  
नासावद्यापत्रपाज्ञाविनोदी  
धीरोऽनुत्या सस्मितोऽद्याविगीत्या ।  
त्यागी विद्यातोऽस्मि सत्त्यानुरोधी  
दीनोऽविज्ञा पात्रपद्यावसाना ॥ १९॥  
  
सम्भावितं भिक्षुरगादगारं  
याताधिराप स्वनघाजवंशः ।  
शवं जघान स्वपराधिताया  
रङ्गादगारक्षुभितं विभासम् ॥ २०॥  
  
तयातितारस्वनयागतं मा  
लोकापवादद्वितयं पिनाके ।  
केनापि यं तद्विदवाप कालो  
मातङ्गयानस्वरतातियातः ॥ २१॥  
  
शवेऽविदा चित्रकुरङ्गमाला  
पञ्चावटीनर्म न रोचते वा ।  
वातेऽचरो नर्मनटीव चापं  
लामागरं कुत्रचिदाविवेश ॥ २२॥  
  
नेह वा क्षिपसि पक्षिकन्धरा  
मालिनी स्वमतमत्त दूयते ।  
ते यदूत्तमतम स्वनीलमा-  
राधकं क्षिपसि पक्षिवाहने ॥ २३॥  
  
वनान्तयानस्वणुवेदनासु  
योषामृतेऽरण्यगताविरोधी ।  
धीरोऽवितागण्यरते मृषा यो  
सुनादवेणुस्वनयातनां वः ॥ २४॥  
  
किं नु तोयरसा पम्पा  
न सेवा नियतेन वै ।  
वैनतेयनिवासेन  
पापं सारयतो नु किम् ॥ २५॥  
  
स नतातपहा तेन  
स्वं शेनाविहितागसम् ।  
सङ्गताहिविनाशे स्वं  
नेतेहाप ततान सः ॥ २६॥  
  
कपितालविभागेन  
योषादोऽनुनयेन  सः ।  
स नये ननु दोषायो  
नगे भाविलतापिकः ॥ २७॥  
  
ते सभा प्रकपिवर्णमालिका  
नाल्पकप्रसरमभ्रकल्पिता ।  
ताल्पिकभ्रमरसप्रकल्पना  
कालिमर्णव पिक प्रभासते ॥ २८॥  
  
रावणेऽक्षिपतनत्रपानते  
नाल्पकभ्रमणमक्रमातुरम् ।  
रन्तुमाक्रमणमभ्रकल्पना  
तेन पात्रनतपक्षिणे वरा ॥ २९॥  
  
दैवे योगे सेवादानं  
शङ्का नाये लङ्कायाने ।  
नेयाकालं येनाकाशं  
नन्दावासे गेयो वेदैः ॥ ३०॥  
  
शङ्कावज्ञानुत्वनुज्ञावकाशं  
याने नद्यामुग्रमुद्याननेया ।  
याने नद्यामुग्रमुद्याननेया  
शङ्कावज्ञानुत्वनुज्ञावकाशम् ॥ ३१॥  
  
वा दिदेश द्विसीतायां  
यं पाथोयनसेतवे ।  
वैतसेन यथोपायं  
यन्तासीद्ऽविशदे दिवा ॥ ३२॥  
  
वायुजोऽनुमतो नेमे  
सङ्ग्रामेऽरवितोऽह्नि वः ।  
वह्नितो विरमे ग्रासं  
मेनेऽतोऽमनुजो युवा ॥ ३३॥  
  
क्षताय मा यत्र रघोरितायु-  
रङ्कानुगानन्यवयोऽयनानि ।  
निनाय यो वन्यनगानुकारं  
युतारिघोरत्रयमायताक्षः ॥ ३४॥  
  
तारके रिपुराप श्री-  
रुचा दाससुतान्वितः ।  
तन्वितासु सदाचारु  
श्रीपुरा पुरि के रता ॥ ३५॥  
  
लङ्का रङ्काङ्गराध्यासं  
याने मेया काराव्यासे ।  
सेव्या राका यामे नेया  
सन्ध्यारागाकारं कालम् ॥ ३६॥  
  
॥ इति श्रीदैवज्ञपण्डित सूर्यकवि विरचितं  
विलोमाक्षररामकृष्णकाव्यं समाप्तम् ॥  
  
  
            
Encoded and proofread by P . P . Narayanaswami at  swami at math.mun.ca  
  
