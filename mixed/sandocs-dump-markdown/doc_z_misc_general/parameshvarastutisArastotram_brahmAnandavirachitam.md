---
Author: mauktikarAmodAsInashiShyabrahmAnanda
Category: misc, stotra, vedanta, brahmAnanda
File name: parameshvarastutisArastotram.itx
Indexextra: (Hindi)
Language: Sanskrit
Latest update: June 13, 2013
Location: doc_z_misc_general
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: parameshvarastutisArastotram
Texttype: stotra
engtitle: Parameshvarastutisarastotram
itxtitle: parameshvarastutisArastotram (brahmAnandavirachitam)
title: परमेश्वरस्तुतिसारस्तोत्रम् (ब्रह्मानन्दविरचितम्)

---
  
 परमेश्वरस्तुतिसारस्तोत्रम्   
  
श्रीगणेशाय नमः ॥   
त्वमेकः शुद्धोऽसि त्वयि निगमबाह्यामलमयं  
प्रपञ्चं पश्यन्ति भ्रमपरवशाः पापनिरताः ।  
बहिस्तेभ्यः कृत्वा स्वपदशरणं मानय विभो  
गजेन्द्रे दृष्टं ते शरणद वदान्यं स्वपददम् ॥ १॥  
  
न सृष्टेस्ते हानिर्यदि हि कृपयातोऽवसि च मां  
त्वयानेके गुप्ता व्यसनमिति तेऽस्ति श्रुतिपथे ।  
अतो मामुद्धर्तुं घटय मयि दृष्टिं सुविमलां  
न रिक्तां मे याच्ञां स्वजनरत कर्तुं भव हरे ॥ २॥  
  
कदाहं भोः स्वामिन्नियतमनसा त्वां हृदि भजन्नभद्रे   
संसारे ह्यनवरतदुःखेऽति विरसः ।  
लभेयं तां शान्तिं परममुनिभिर्या ह्यधिगता  
दयां कृत्वा मे त्वं वितर परशान्तिं भवहर ॥ ३॥  
  
विधाता चेद्विश्वं सृजति सृजतां मे शुभकृतिं  
विधुश्चेत्पाता माऽवतु जनिमृतेर्दुःखजलधेः ।  
हरः संहर्ता संहरतु मम शोकं सजनकं  
यथाहं मुक्तः स्यां किमपि तु तथा ते विदधताम् ॥ ४॥  
  
अहं ब्रह्मानन्दस्त्वमपि च तदाख्यः सुविदितः  
स्ततोऽहं भिन्नो नो कथमपि भवत्तः श्रुतिदृशा ।  
तथा चेदानीं त्वं त्वयि मम विभेदस्य जननीं  
स्वमायां संवार्य प्रभव मम भेदं निरसितुम् ॥ ५॥  
  
कदाहं हे स्वामिन् जनिमृतिमयं दुःखनिबिडं  
भवं हित्वा सत्येऽनवरतसुखे स्वात्मवपुषि ।  
रमे तस्मिन्नित्यं निखिलमुनयो ब्रह्मरसिका  
रमन्ते यस्मिंस्ते कृतसकलकृत्या यतिवराः ॥ ६॥  
  
पठन्त्येके शास्त्रं निगममपरे तत्परतया  
यजन्त्यन्ये त्वां वै ददति च पदार्थांस्तव हितान् ।  
अहं तु स्वामिंस्ते शरणमगमं संसृतिभयाद्यथा  
ते प्रीतिः स्याद्धितकर तथा त्वं कुरु विभो ॥ ७॥  
  
अहं ज्योतिर्नित्यो गगनमिव तृप्तः सुखमयः  
श्रुतौ सिद्धोऽद्वैतः कथमपि न भिन्नोऽस्मि विधुतः ।  
इति ज्ञाते तत्त्वे भवति च परः संसृतिलयात्  
अतस्तत्त्वज्ञानं मयि सुघटयेस्त्वं हि कृपया ॥ ८॥  
  
अनादौ संसारे जनिमृतिमये दुःखितमना  
मुमुक्षुस्सन् कश्चिद्भजति हि गुरुं ज्ञानपरमम् ।  
ततो ज्ञात्वा यं वै तुदति न पुनः क्लेशनिवहैः  
भजेऽहं तं देवं भवति च परो यस्य भजनात् ॥ ९॥  
  
विवेको वैराग्यो न च शमदमाद्याः षडपरे  
मुमुक्षा मे नास्ति प्रभवति कथं ज्ञानममलम् ।  
अतः संसाराब्धेस्तरणसरणिं मामुपदिशन्  
स्वबुद्धिं श्रौतीं मे वितर भगवंस्त्वं हि कृपया ॥ १०॥  
  
कदाहं भो स्वामिन्निगममतिवेद्यं शिवमयं  
चिदानन्दं नित्यं श्रुतिहृतपरिच्छेदनिवहम् ।  
त्वमर्थाभिन्नं त्वामभिरम इहात्मन्यविरतं  
मनीषामेवं मे सफलय वदान्य स्वकृपया ॥ ११॥  
  
यदर्थं सर्वं वै प्रियमसुधनादि प्रभवति  
स्वयं नान्यार्थो हि प्रिय इति च वेदे प्रविदितम् ।  
स आत्मा सर्वेषां जनिमृतिमतां वेदगदितः  
ततोऽहं तं वेद्यं सततममलं यामि शरणं ॥ १२॥  
  
मया त्यक्तं सर्वं कथमपि भवेत्स्वात्मनि मतिः  
त्वदीया माया मां प्रति तु विपरीतं कृतवती ।  
ततोऽहं किं कुर्यां न हि मम मतिः क्वापि चरति  
दयां कृत्वा नाथ स्वपदशरणं देहि शिवदम् ॥ १३॥  
  
नगा दैत्याः कीशा भवजलधिपारं हि गमितास्त्वया  
चान्ये स्वामिन्किमिति समयेऽस्मिञ्छयितवान् ।  
न हेलां त्वं कुर्यास्त्वयि निहितसर्वे मयि विभो  
न हि त्वाऽहं हित्वा कमपि शरणं चान्यमगमम् ॥ १४॥  
  
अनन्ताद्या विज्ञानगुणजलधेस्तेऽन्तमगमन्नतः  
पारं यायात्तव गुणगणानां कथमयम् ।  
गृणन्यावद्धित्वा जनिमृतिहरं याति परमां  
गतिं योगिप्राप्यामिति मनसि बुद्ध्वाहमनवम् ॥ १५॥  
  
इति श्रीमन्मौक्तिकरामोदासीनशिष्यब्रह्मानन्दविरचितं  
परमेश्वरस्तुतिसारस्तोत्रम् सम्पूर्णम् ॥   
  
  
  
Proofread by PSA EASWARAN psaeaswaran at gmail.com  
  
