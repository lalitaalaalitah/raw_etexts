---
Author: vallabhAchArya
Category: misc, puShTimArgIya, vallabhaachaarya
Description/comments: puShTimArgIya stotraratnAkara
File name: sannyAsanirNayaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: sannyAsanirNayaH
engtitle: sannyAsanirNayaH
itxtitle: sannyAsanirNayaH (vallabhAchAryakRitaH)
title: सन्न्यासनिर्णयः (वल्लभाचार्यकृइतः)

---
  
 सन्न्यासनिर्णयः   
  
पश्चात्तापनिवृत्त्यर्थं परित्यागो विचार्यते ।  
स मार्गद्वितये प्रोक्तो भक्तौ ज्ञाने विशेषतः ॥ १॥  
  
कर्ममार्गे न कर्त्तव्यः सुतरां कलिकालतः ।  
अत आदौ भक्तिमार्गे कर्तव्यत्वाद्विचारणा ॥ २॥  
  
श्रवणादिप्रवृत्त्यर्थं कर्तव्यत्वेन नेष्यते ।  
सहायसङ्गसाध्यत्वात्साधनानां च रक्षणात् ॥ ३॥  
  
अभिमानान्नियोगाच्च तद्धर्मैश्च विरोधतः ।  
गृहादेर्बाधकत्वेन साधनार्थं तथा यदि ॥ ४॥  
  
अग्रेऽपि तादृशैरेव सङ्गो भवति नान्यथा ॥  
  
स्वयं च विषयाक्रान्तपाषण्डी स्यात्तु कालतः ॥ ५॥  
  
विषयाक्रान्तदेहानां नावेशः सर्वथा हरेः ।  
अतोऽत्र साधने भक्तौ नैव त्यागः सुखावहः ॥ ६॥  
  
विरहानुभवार्थं तु परित्यागः प्रशस्यते ।  
स्वीयबन्धनिवृत्त्यर्थं वेशः सोऽत्र न चान्यथा ॥ ७॥  
  
कौण्डिन्यो गोपिकाः प्रोक्ता गुरवः साधनं च तत् ।  
भावो भावनया सिद्धः साधनं नान्यदिष्यते ॥ ८॥  
  
विकलत्वं तथाऽस्वास्थ्यं प्रकृतिः प्राकृतं न हि ।  
ज्ञाने गुणाश्च तस्यैव वर्तमानस्य बाधकाः ॥ ९॥  
  
सत्यलोके स्थितिर्ज्ञानात्सन्न्यासेन विशेषितात् ।  
भावना साधनं यत्र फलं चापि तथा भवेत् ॥ १०॥  
  
तादृशाः सत्यलोकादौ सिध्यन्त्येव न संशयः ।  
बहिश्चेत्प्रकटः स्वात्मा वह्निवत्प्रविशेद्यदि ॥ ११॥  
  
तदैव सकलो बन्धो नाशमेति न चान्यथा ।  
गुणास्तु सङ्गराहित्याज्जीवनार्थं भवन्ति हि ॥ १२॥  
  
भगवान् फलरूपत्वान्नात्र बाधक इष्यते ।  
स्वास्थ्यवाक्यं न कर्तव्यं दयालुर्न विरुध्यते ॥ १३॥  
  
दुर्लभोऽयं परित्यागः प्रेम्णा सिद्ध्यति नान्यथा ।  
ज्ञानमार्गे तु सन्यासो द्विविधोऽपि विचारितः ॥ १४॥  
  
ज्ञानार्थमुत्तराङ्गं च सिद्धिर्जन्मशतैः परम् ।  
ज्ञानं च साधनापेक्षं यज्ञादि श्रवणान्मतम् ॥ १५॥  
  
अतः कलौ स सन्न्यासः पश्चात्तापाय नान्यथा ।  
पाषण्डित्त्वं भवेच्चापि तस्माज्ज्ञाने न सन्न्यसेत् ॥ १६॥  
  
सुतरां कलिदोषाणां प्रबलत्वादिति स्थितिः ।  
भक्तिमार्गोऽपि चेद्दोषस्तदा किं कार्यमुच्यते ॥ १७॥  
  
अत्रारम्भेन नाशः स्याद्दृष्टान्तस्याप्यभावतः ।  
स्वास्थ्यहेतोः परित्यागाद्बाधः केनास्य सम्भवेत् ॥ १८॥  
  
हरिरत्र न शक्नोति कर्तुं बाधां कुतोऽपरे ।  
अन्यथा मातरो बालान्न स्तन्यैः पुपुषुः क्वचित् ॥ १९॥  
  
ज्ञानिनामपि वाक्येन न भक्तं मोहयिष्यति ।  
आत्मप्रदः प्रियश्चापि किमर्थं मोहयिष्यति ॥ २०॥  
  
तस्मादुक्तप्रकारेण परित्यागो विधीयताम् ।  
अन्यथा भ्रश्यते स्वार्थादिति मे निश्चिता मतिः ॥ २१॥  
  
 इति कृष्णप्रसादेन वल्लभेन विनिश्चितम् ।  
सन्न्यासवरणं भक्तावन्यथा पतितो भवेत् ॥ २२॥  
  
इति श्रीवल्लभाचार्यकृतः सन्न्यासनिर्णयः समाप्तः ।  
  
  
Proofread by PSA Easwaran psaeaswaran at gmail.com  
  
