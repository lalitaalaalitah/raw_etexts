---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet, gurudev
Description/comments: Rashtragitanjali, Kapiladeva Dwivedi (Ed.)
File name: dayAnandaHsvAmIjayatibhuvanebhAskararuchiH.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Dayanandah Svami Jayati Bhuvane Bhaskararuchi
Translated by: Mandar Mali
engtitle: dayAnandaH svAmI jayati bhuvane bhAskararuchiH
itxtitle: dayAnandaH svAmI jayati bhuvane bhAskararuchiH (rAShTragItAnjaliH)
title: दयानन्दः स्वामी जयति भुवने भास्कररुचिः (राष्ट्रगीताञ्जलिः)

---
  
 दयानन्दः स्वामी जयति भुवने भास्कररुचिः   
(शिखरिणी वृत्तम्)  
गुणानामाधारो विदित-श्रुति शास्त्रार्थ-निचयः  
     समुद्धर्ता भर्ता पतित-जन-चित्ताऽर्ति-हरणः ।  
श्रयन्नात्मोत्सर्ग पर-हित-रतः स्वार्थ-विरतो  
     दयानन्दः स्वामी जयति भुवने भास्कर-रुचिः ॥  
  
'दयायाः आनन्दो' विलसति गुणानां समुदयः,  
     'ऋषि'-र्वेदार्थानां गहन-मननावाप्त-शुभ धीः ।  
श्रुतीनां सिद्धान्तान् विशदयति वेदार्थ विवृतौ,  
     सरस्वत्या स्रोतो जयति यतिवर्यो गुणनिधिः ॥  
  
अनाथानां नाथः शरणमबलानां गुणि-गुरुः,  
     विनेता भीतानां सुपथमुपनेतां च सुधियाम् ।  
शरण्यो दीनानां गुणि-गण-वरेण्यः श्रुति-मतिः,  
     दयानन्दो योगी जयति भुवने भास्कर-रुचिः ॥  
  
प्रणेता भाष्याणां श्रुति-गदित-तत्त्वार्थ-निलयो  
     यति सत्यार्थं यः प्रकटयति 'सत्यार्थ' सुकृतौ ।  
श्रुतीनां तत्त्वार्थं विशदयति 'ऋग्भाष्य'-विवृतौ  
     दयानन्दो वाग्मी जयति भुवने भास्कर-रुचिः ॥  
  
ऋषीणां प्रत्नौ यः सरणिमनुसृत्याऽशु विदधे  
     श्रुतीनां शिक्षार्थं गुरुकुल-ततिं ज्ञान-रुचिराम् ।  
विरुद्धं वेदानां तदिदमिह हेयं सुपथगैः,  
     दयानन्दो दान्तो जयति भुवने भास्कर-रुचिः ॥  
  
जगन्नेता धीरः सकल-गुण-राशिर्बुध-सुहृद्,  
     नदीष्णो वेदानां जनहित कृतं-स्वार्थ-विरहः ।  
अविद्याया ध्वान्तं व्यपमयदिहाऽध्यात्म-सुदृशा  
     मुनीन्द्रो व्यारेजे सकल-सुख-सौभाग्य-सरणि ॥  
  
समाज त्वार्याणां प्रति-नगरसंस्थापयदिहं,  
     समुन्मूल्याऽऽमूलं श्रुति विपथ-पाखण्ड-निचयम् ।  
सदादर्शं प्राच्य भुवि विनिदधे शान्ति-सुखदं  
     दयानन्दो धीरो जयति भुवने भास्कर-रुचिः ॥  
  
गवां रक्षा कार्या, पदमनुविधेयं च सुधियाः,  
     गुणा ग्राह्या हेया सततमशिवा दोप-निकराः ।  
सदाऽऽर्याणां भाषा प्रचरतु भवे भव्य-गुण-वा,  
     य एवं व्याचरयौ जयति स यतिर्भास्कर-विभौ ॥  
  
जने ह्यस्पृश्यत्वं नहि श्रुति-मतं नापि हित-कृद्,  
     विजातेर्जातेश्च बहुविध-विभागो नहि हितः ।  
विदेशीय राज्यं नहि मतिमतां मान-गुण-दं,  
     मनोज्ञः स्वातन्त्र्यं निज-बलि-कृतेनापि सुखदम् ॥  
  
सुशिक्षा नारीणां, विविध-मत शुद्धिं प्रचलयन्,  
     पदाऽऽक्रान्त-त्राणः विदधदनिशं जीवन-पणैः ।  
'समं लोके चाऽऽर्यं कुरुत' इति लोकानुपदिशन्,  
     दिवं यातो जीवत्यमर इव वन्द्यो यतिवरः ॥  
  
  
Proofread by Mandar Mali   
  
