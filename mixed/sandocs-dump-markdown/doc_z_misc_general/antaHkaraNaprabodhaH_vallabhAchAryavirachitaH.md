---
Author: vallabhAchArya
Category: misc, puShTimArgIya, vallabhaachaarya, advice
Description/comments: puShTimArgIya stotraratnAkara
File name: antaHkaraNaprabodhaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: antaHkaraNaprabodhaH
engtitle: antaHkaraNaprabodhaH
itxtitle: antaHkaraNaprabodhaH (vallabhAchAryavirachitaH)
title: अन्तःकरणप्रबोधः (वल्लभाचार्यविरचितः)

---
  
 अन्तःकरणप्रबोधः   
  
अन्तःकरण मद्वाक्यं सावधानतया शृणु ।  
कृष्णात्परं नास्ति दैवं वस्तुतो दोषवर्जितम् ॥ १॥  
  
चाण्डाली चेद्राजपत्नी जाता राज्ञा च मानिता ।  
कदाचिदपमानेऽपि मूलतः का क्षतिर्भवेत् ॥ २॥  
  
समर्पणादहं पूर्वमुत्तमः किं सदा स्थितः ।  
का ममाधमता भाव्या पश्चात्तापो यतो भवेत् ॥ ३॥  
  
सत्यसङ्कल्पतो विष्णुर्नान्यथा तु करिष्यति ।  
आज्ञैव कार्या सततं स्वामिद्रोहोऽन्यथा भवेत् ॥ ४॥  
  
सेवकस्य तु धर्मोऽयं स्वामी स्वस्य करिष्यति ।  
आज्ञा पूर्वं तु या जाता गङ्गासागरसङ्गमे ॥ ५॥  
  
यापि पश्चान्मधुवने न कृतं तद्द्वयं मया ।  
देहदेशपरित्यागः तृतीयो लोकगोचरः ॥ ६॥  
  
पश्चात्तापः कथं तत्र सेवकोऽहं न चान्यथा ।  
लौकिकप्रभुवत्कृष्णो न द्रष्टव्यः कदाचन ॥ ७॥  
  
सर्वं समर्पितं भक्त्या कृतार्थोऽसि सुखी भव ।  
प्रौढापि दुहिता यद्वत्स्नेहान्न प्रेष्यते वरे ॥ ८॥  
  
तथा देहे न कर्तव्यं वरस्तुष्यति नान्यथा ।  
लोकवच्चेत्स्थितिर्मे स्यात्किं स्यादिति विचारय ॥ ९॥  
  
अशक्ये हरिरेवास्ति मोहं मा गाः कथञ्चन ।  
 इति श्रीकृष्णदासस्य वल्लभस्य हितं वचः ।  
चित्तं प्रति यदाकर्ण्य भक्तो निश्चिन्ततां व्रजेत् ॥ १०॥  
  
इति श्रीवल्लभाचार्यविरचितोऽन्तःकरणप्रबोधः समाप्तः ।  
  
  
Proofread by PSA Easwaran psaeaswaran at gmail.com  
  
