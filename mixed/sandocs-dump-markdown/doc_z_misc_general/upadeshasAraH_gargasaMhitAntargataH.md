---
Acknowledge-Permission: Vishwas Bhide http://satsangdhara.net/
Category: misc
Description-comments: gargasamhitA
File name: upadeshasAraHgargasamhitA.itx
Indexextra: (satsangdhArA)
Language: Sanskrit
Latest update: February 3, 2016
Location: doc_z_misc_general
Proofread by: Vishwas Bhide, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: upadeshasAraH from Gargasamhita
Transliterated by: Vishwas Bhide vrbhide at rediffmail.com
engtitle: upadeshasAraH from Gargasamhita
itxtitle: upadeshasAraH (gargasaMhitAntargataH)
title: उपदेशसारः (गर्गसंहितान्तर्गतः)

---
  
 उपदेशसारः   
गर्गसंहितायां विश्वजित्खण्डे त्रयस्त्रिंशाध्यः  
  
प्रद्युम्न उवाच -  
इदं शरीरं भुवि पाञ्चभौतिकं फेनोपमं कर्मगुणादिनिर्मितम् ।  
गतागतं कालवशं कदापि बुधा न शोचन्ति यथार्भकैः कृतम् ॥ १॥  
  
गच्छन्ति चोर्ध्वं किल सात्विका जना मध्ये च तिष्ठन्ति हि राजसा नराः ।  
अधः प्रगच्छन्ति हि तामसाः परे मुहुर्मुहुस्ते विचरन्ति कर्मभिः ॥ २॥  
  
बिभेत्ययं वा किल सर्वतो यथा नेत्रभ्रमेणाचलतीव भूर्वृथा ।  
तथा च सर्वं मनसा कृतं जगत्काचेऽर्भकं ह्यभर्क आवृतो यथा ॥ ३॥  
  
यथा सुखं मण्डलवर्तिनां चलं तथास्ति पातालनिवासिनामपि ।  
तथामराणां क्रतुभिः कृतं स्मरेत्सर्वं त्यजेत्तत्तृणवत्परो जनः ॥ ४॥  
  
ऋतोर्गुणा देहगुणाः स्वभावा अहर्दिनं यान्ति यथा तथा जनाः ।  
दृश्यं च यद्यन्न हि किञ्चिदस्ति यथा व्रजे गच्छति पान्थसङ्गमम् ॥ ५॥  
  
दृष्टं यथा वस्तु यदोल्कया तथा परे गते किं ह्युभयप्रयोजनम् ।  
विधाय मार्गं विचरेच्छिवस्य पश्यन्हि सर्वत्र हरिं परेश्वरम् ॥ ६॥  
  
यथेन्दुरेको जलपात्रवृन्दगो यथाग्निरेको विदितः समिच्चये ।  
तथा परात्मा भगवाननेकवत्सोऽन्तर्बहिः स्यात्सुकृतेषु देहिषु ॥ ७॥  
  
यो ज्ञाननिष्ठोऽतिविरागमाश्रितः श्रीकृष्णभक्तस्त्वनपेक्षकोऽपि यः ।  
तपोवनं वापि गृहं गृहं वनं स्पृशन्ति तं ते त्रिगुणा न सर्वतः ॥ ८॥  
  
ततो यतिस्त्वध्यगमत्परात्परं सुखी सदाऽऽनन्दमयस्तु बालवत् ।  
देहेन पश्यत्युत सर्वकारणं धृतं च वासो मदिरामदान्धवत् ॥ ९॥  
  
सूर्योदये सर्वतमो विलियते प्रदृश्यते वस्तु गृहे यथा जनैः ।  
ज्ञानोदयेऽज्ञानतमः प्रलीयते सम्भ्राजते ब्रह्म परं तनौ तथा ॥ १०॥  
  
यथेन्द्रियाणां च पृथक् च वर्त्मभिर्नोन्नीयतेऽर्थस्त्रिगुणाश्रयः परः ।  
एकं ह्यनन्तस्य परस्य धाम तथा मुनीनां किल शास्त्रवर्त्मिभिः ॥ ११॥  
  
परं पदं केऽपि वदन्ति वैष्णवं के वापि वैकुण्ठपरं परेशम् ।  
शान्तिं च यत्केऽपि तमःपरं बृहत्कैवल्यमेके प्रवदन्ति धामके ॥ १२॥  
  
यदक्षरं केऽपि दिशं वदन्ति के गोलोकमाद्यं प्रवदन्त्यथापरे ।  
केचिन्निकुञ्जं निजलीलयाऽऽवृतं प्राप्नोति कृष्णस्य पदं च तन्मुनिः ॥ १३॥  
  
इति गर्गसंहितायां विश्वजित्खण्डे त्रयस्त्रिंशाध्यान्तर्गतः  
उपदेशसारः समाप्तः ।  
  
Garga Samhita, Vishwajitkhanda, Adhaya 33 verses 11-23  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
  
