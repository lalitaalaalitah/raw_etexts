---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet
Description/comments: Rashtragitanjali, Kapiladeva Dwivedi (Ed.). On Subhash Chandra
  Bose
File name: jayatusubhASha.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Jayatu Subhasha
Translated by: Mandar Mali
engtitle: jayatu subhASha
itxtitle: jayatu subhASha (rAShTragItAnjaliH)
title: जयतु सुभाष (राष्ट्रगीताञ्जलिः)

---
  
 जयतु सुभाष   
(गीतिका) (मात्रासमक जाति)  
जयतु सुभाषो गुणि-गण- हासो  
     रिपु जन-त्रासो भुवन-विलासः ।  
देश-भक्ति-गुण गौरव-दीप्तो  
     भारत-मातृ-दुःख-सन्तप्तः ॥ जयतु०॥  
  
आत्मत्याग-रुचिरशुचि-विरोद्धा  
     आङ्ग्ल-शत्रु-सन्त्रासक-योद्धा ।  
कुनय-प्रदर्शन शोषण-रोद्धा  
     मातृभूमि-सन्ताप-निरोद्धा ॥ जयतु ॥  
  
त्याग-तपोबल-गौरव पूर्णं  
     क्रान्ति-शौर्य-बल गति-रय-तुर्णम् ।  
स्वाभिमान-ममता-गुण-पूर्णं  
     कृत-रिपु दलन-मान-मद-चूर्णम् ॥ जयतु०॥  
  
भारत-दुःख-ताप-सन्तप्तो  
     दीन-हीन-जनताऽर्ति प्रतप्त ।  
वैदेशिक-शासन-सन्तप्त  
     आत्माहुति-रतिरति-सन्दीप्त ॥ जयतु०॥  
  
क्रान्तिदूत-गरिमाऽमृत-शौण्ड  
     शत्रु सैन्य-सम्मर्दन चण्ड ।  
दुष्ट-दृप्त-जन-धृत-खर-दण्ड  
     मातृभूमि-वरदात्मज-चण्ड  ॥ जयतु०॥  
  
हिन्द-सैन्य-संस्थापन-शक्तः  
     अनुपम धीर-कृतावनुरक्तः ।  
जन-सङ्ग्रह-सङ्घर्ष-सुदक्ष,  
     धृत-चितरञ्जनदास-सुपक्ष ॥ जयतु०॥  
  
सदा लोकप्रिय-भारत-नेता  
     'नेताजी'-प्रिय-पदवी-जेता ।  
अग्रगामि-दल-स्थापन-कर्ता  
     भारत-वसुधोत्पीडन-हर्ता  ॥ जयतु०॥  
  
आङ्गल-राज्य-संहार-प्रकेतु  
     भारत-गौरव-रक्षण हेतु ।  
श्रम-दम-त्याग तपोबल-युक्तः,  
     दैन्य-त्रास-भय संशय मुक्तः ॥ जयतु०॥  
  
'जय हिन्दे'-ति घोष-सजुष्टः,  
     सेनापतिरति-गुण-गण-पुष्टः ।  
भारत-जननी-शोषण-हर्ता  
     मातृभूमि परिपोषण-कर्ता ॥ जयतु०॥  
  
सिंहशक्तिरयममृत-ज्योतिः  
     देशोद्धृति-हित-धृत खर- हेति ।  
ज्ञानपुञ्ज हे ! शक्तिपुञ्ज हे !  
     भारत-गौरव ! अमृतमूर्तिः ॥ जयतु०॥  
  
  
Proofread by Mandar Mali   
  
