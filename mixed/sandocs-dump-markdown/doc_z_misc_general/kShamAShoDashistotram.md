---
Category: misc
Description/comments: Ramanuja Stotramala
File name: kShamAShoDashistotram.itx
Indexextra: (Scan)
Language: Sanskrit
Latest update: November 23, 2019
Location: doc_z_misc_general
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Kshamashodashistotram
engtitle: kShamAShoDashistotram
itxtitle: kShamAShoDashistotram
title: क्षमाषोडशिस्तोत्रम्

---
  
 क्षमाषोडशिस्तोत्रम्   
श्रीवेदव्यासभट्टार्यपुत्ररत्नैः श्रीवेदाचार्यभट्टैरनुगृहीता  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
यश्चक्रे रङ्गिणस्स्तोत्रं क्षमाषोडशिनामकम् ।  
वेदव्यासस्य तनयं वेदाचार्यं तमाश्रये ॥  
  
श्रीरङ्गेश! यया करोषि जगतां सृष्टिप्रतिष्ठाक्षयान्  
     अत्रामुत्र च भोगमक्षयसुखं मोक्षं च तत्तत्तृषाम् ।  
त्वत्स्वातन्त्र्यमपोह्य कल्पितजगत्क्षेमाऽतिहृद्या स्वतः  
     क्षान्तिस्ते करुणासखी विजयतां क्षेमाय सर्वात्मनाम् ॥ १॥  
  
पापानां प्रथमोऽस्म्यहं भवति चेच्छास्त्रं प्रमाणं परं  
     श्रीरङ्गेश ! न विद्यतेऽत्र विशयस्सन्त्येव ते साक्षिणः ।  
पृष्ट्वा तानधुना मयोदितमिदं सत्येन गृह्येत चेत्  
     सत्यं ह्युक्तमिति क्षमस्व भगवन् सर्वं तदस्मत्कृतम् ॥ २॥  
  
त्वत्क्षान्तिः खलु रङ्गराज ! महती तस्याः पुनस्तोषणे  
     पर्याप्तं न समस्तचेतनकृतं पापं ततो मामकम् ।  
लक्ष्यं नेति न मोक्तुमर्हसि यतः कुत्रापि तुल्यो मया  
     नान्यस्सिद्ध्यति पापकृत् तदधुना लब्धं तु नोपेक्ष्यताम् ॥ ३॥  
  
पुण्यं पापमिति द्वयं खलु तयोः पूर्वेण यत्साध्यते  
     तत्त्वद्विस्मृतिकारकं तनुभृतां रङ्गेश! सञ्जायते ।  
पाश्चात्यस्य तु यत्फलं तदिह ते दुःखच्छिदः स्मारकं  
     तेनानेन कृतं तदेव शिशुनेत्यस्मत्कृतं क्षम्यताम् ॥ ४॥  
  
पुण्यं यत्तव पूजनं भवति चेत् तत्कर्तुरिष्टे कृते  
     तत्स्याद्रङ्गपते! कृतप्रकृतिकृतं सर्वेऽपि तत्कुर्वते ।  
पापं चेदपराध एव भवतस्तत्कर्तृसंरक्षणे  
     क्षान्तिस्ते निरुपाधिका निरुपमा लक्ष्येत तत् क्षम्यताम् ॥ ५॥  
  
न द्वित्राणि कृतान्यनेन निरयैर्नालं पुनः कल्पितैः  
     पापानामिति मत्कृते तदधिकान् कर्तुं प्रवृत्ते त्वयि ।  
तेभ्योऽप्यभ्यधिकानि तान्यहमपि क्षुद्रः करोमि क्षणात्  
     तद्यत्नस्तव निष्फलः खलु भवेत् तत्ते क्षमैव क्षमा ॥ ६॥  
  
सम्भूयाखिलपातकैर्बहुविधं स्वं स्वं फलं दीयतां  
     सर्वं सह्यमिदं मम त्वयि हरे ! जाग्रत्यपि त्रातरि ।  
दुःखाक्रान्तमवेक्ष्य मामिह जनो दुष्टाशयत्स्वद्गुणान्  
     क्षान्त्यादीन् प्रति दुर्वचं यदि वदेत् सोढुं न तच्छक्यते ॥ ७॥  
  
क्षान्तिर्नाम वरो गुणस्तव महाञ्च्छ्रीरङ्गपृथ्वीपते!  
     सोऽयं सन्नपि सापराधनिवहाभावे न विद्योतते ।  
तस्मान्नैकविधापराधकरणे निष्ठावता नित्यशः  
     प्राप्नोत्येष मया प्रकाशमतुलं प्राप्स्याम्यहं च प्रथाम् ॥ ८॥  
  
मत्पापक्षपणाय योजयसि चेद्घोरेण दण्डेन मां  
     रङ्गाधीश्वर! केवलाघकरणाद्दुःखं मम स्यान्महत् ।  
तद्द्रष्टुर्भवतोऽपि दुःखमतुलं घोरं दयालो! भवेत्  
     तस्मात् तेऽपि सुखायमत्कृतमिदं सर्वं त्वया क्षम्यताम् ॥ ९॥  
  
देव ! त्वां शरणं प्रपन्नमपि मां दुःखान्यनन्याश्रयं  
     बाधन्ते यदि सर्वपापनिवहात् त्वां मोक्ष- यिष्याम्यहम् ।  
इत्युक्तं तव वाक्यमर्थविधुरं जायेत यद्वा भवान्  
     तत्राशक्त इति प्रथेत हि ततो मां रक्षतु त्वत्क्षमा ॥ १०॥  
  
न त्वं क्षाम्यसि चेदिदं मम कृतं नास्त्यत्र काचित्क्षतिः  
     पूर्वं यत्समभूत् तदेव हि पुनर्जायेत तज्जायताम् ।  
यद्वा स्यादधिकं च सोऽपि सुमहान् लाभोऽस्तु मे तादृशः  
     स्वामिन् ! दासजनस्तवायमधिकं स्वैरेण दूरीभवेत् ॥ ११॥  
  
सोऽहं क्षुद्रतया जुगुप्सिततमं दुष्कर्म नित्यं स्मरन्  
     कुर्वन् काममशुद्धरीतिरभवं श्रीरङ्गपृथ्वीपते! ।  
एतत्ते महतो विशुद्धमनसा स्मर्तुं न युक्तं खलु क्षान्त्या  
     विस्मर तत्ततोऽहमसुखान्मुक्तो भवेयं सुखी ॥ १२॥  
  
तत्तत्कर्मफलानुरूपमखिलो लोकस्त्वया सृज्यते  
     तस्मात्कर्मवशंवदत्वमधिकं वक्तुं तवापि क्षमम् ।  
श्रीरङ्गेश्वर ! तत्प्रशान्तिविधये क्षान्त्या निराकृत्य मे  
     सर्वं पातकमाशु दर्शय भवत्स्वातन्त्र्यमत्यङ्कुशम् ॥ १३॥  
  
श्रीरङ्गेश ! वचो मदीयमधुना व्यक्तं त्वया श्रूयतां  
     पुण्यं तत्फलसङ्गमात्रविरहाद्भूयो न मां प्राप्नुयात् ।  
पापं नैव तथा फलं वितनुते शक्यं न तद्वारणं  
     तत्क्षान्त्या तव शक्यमेव तदियं सद्यस्त्वया कल्प्यताम् ॥ १४॥  
  
श्रीरङ्गेश्वर! पुण्यपापफलयोः स्वाधीनतां कुर्वतोः  
     सर्वेषां सुखदुःखयोः स्वयमहं मग्नाशयो मामपि ।  
स्मर्तुं न प्रभवामि किं पुनरहो त्वामन्तरन्तः स्थितं  
     तत्ते त्वं क्षमया निरस्य कुरु मे त्वद्ध्यानयोग्यां दशाम् ॥ १५॥  
  
अल्पं चेदनवेक्षणीयसरणावारोप्यतां मत्कृतं  
     किञ्चिद्भूरि भवेदिदं यदि गुरून् सम्प्रेक्ष्य मे त्यज्यताम् ।  
यद्वाऽनन्तमनन्तवैभवजुषो रङ्गक्षमावल्लभ!  
     त्वत्क्षान्त्याः खलु लक्ष्यतामनुगुणा- मानीयतां तत्त्वया ॥ १६॥  
  
सन्त्यक्तसर्वविहितक्रियमर्थकाम-  
     श्रद्धालुमन्वहमनुष्ठितनिन्द्यकृत्यम् ।  
अत्यन्तनास्तिकमनात्मगुणोपपन्नं  
     मां रङ्गराज! परया कृपया क्षमस्व ॥ १७॥  
  
श्रीमान् कूरान्ववाये कलशजलनिधौ कौस्तुभाभोऽवतीर्णः  
     श्रीवेदव्यासभट्टारकतनयवरो रङ्गराजस्य हृद्यः ।  
वेदाचार्याग्र्यनामा विदितगुणगणो रङ्गिणः स्तोत्रमेतत्  
     चक्रे नित्याभिजप्यंसकलतनुभृतां सर्वपापापनुत्त्यै ॥ १८॥  
  
इति क्षमाषोडशीस्तोत्रं समाप्तम् ।  
  
  
Proofread by Aruna Narayanan narayanan.aruna at gmail.com   
  
