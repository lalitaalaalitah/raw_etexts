---
Author: rAmanAthapAThaka "praNayi"
Category: misc, sanskritgeet
Description/comments: Bharata Rashtra Geetam, Sarvabhaum Sanskrit Prachar Karyalay
  Pustakamala 38, Vasudev Dvivedi Shastri (Ed.)
File name: bhAratasuShamA.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Bharata Sushama
Translated by: Mandar Mali
engtitle: bhArata suShamA
itxtitle: bhArata suShamA (bhAratarAShTragItam)
title: भारत सुषमा (भारतराष्ट्रगीतम्)

---
  
 भारत सुषमा   
जयति भारतवर्षदेशः  
अमर-वीर - यशस्सुमानाम्,  
वश्यकर कल - कुङ्कुमानाम्,  
सुरभिभिर्भूखण्डमखिलं मोहयति मदमुग्धवेषः ।  
जयति भारतवर्षदेशः ।  
यस्य पदकमलं निकामम्,  
नव-नृपति-नयनाभिरामम्,  
ऊर्भिभिः स्नपयति सुसरलैर्भक्तिनम्रो निम्नगेशः ।  
जयति भारतवर्षदेशः ।  
आगगनमायस्त - कायः,  
हेममण्डित - हिमनिकायः,  
उत्तरस्यां यस्य खेलति मुकुटमिव पृथपर्वतेशः ।  
जयति भारतवर्षदेशः ।  
सुर-सुलभ सुषमा - निकेतः,  
यत्र हरति न कस्य चेतः,  
पावनो गाङ्ग-प्रवाहः स्वर्विहस्य विहित-निवेशः ।  
जयति भारतवर्षदेशः ।  
यत्र बुद्ध-विरक्ति - गीतम्,  
गीयते प्रतिगृहमतीतम्,  
यत्र कृष्णार्जुन-कथा गीता जयति कर्मोपदेशः ।  
जयति भारतवर्षदेशः ।  
यत्र रे, राणा प्रतापः,  
विहित-रिपुकुल - तीव्रतापः,  
विजयि-शिवराज-प्रबल-पदसैन्य-दलबल-चलितशेषः ।  
जयति भारतवर्षदेशः ।  
पद्मिनीव बभूव भूतिः,  
यत्र राजकुल - प्रसूतिः,  
विजयते स्म विजित्य शत्रून् यत्र रे विक्रमनरेशः ।  
जयति भारतवर्षदेशः ।  
यत्र कविगुरु-कालिदासः,  
यत्र हर्ष कला - विलासः,  
यत्र भवभूते विभूतेर्भाति करुणालय-विशेषः ।  
जयति भारतवर्षदेशः ।  
यत्र तुलसी - सूरदासौ  
अभवतां वाणी-विलासौ,  
यत्र मीरा, भारतेन्दुः, भूषणः कविकुलदिनेशः ।  
जयति भारतवर्षदेशः ।  
मदन मोहन - मालवीयः,  
अजनि जनसेवी यदीयः,  
धर्मभारभृतां धुरीणो विहित-नृपनीतिक-गवेषः ।  
जयति भारतवर्षदेशः ।  
यस्य गान्धी सूत्रधारः  
स्वर्गतो दिव्यावतारः,  
पृच्छति ``प्रणयी'' कबीन्द्रान्नास्त्ययं कस्माद्विशेषः ।  
जयति भारतवर्षदेशः ।  
  
       - कविवर्यश्रीरामनाथपाठक ``प्रणयि'' महोदयानाम् ,  
            आरामण्डलवास्तब्यानाम् ।  
  
  
Proofread by Mandar Mali   
  
