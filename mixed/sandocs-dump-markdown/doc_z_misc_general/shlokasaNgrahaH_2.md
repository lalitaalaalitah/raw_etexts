---
Category: misc, shloka
File name: shloka2.itx
Indexextra: (common shlokas used for recitation - set 2)
Language: Sanskrit
Latest update: '1996'
Location: doc_z_misc_general
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: shloka saNgraha 2
Texttype: shloka
engtitle: common shlokas used for recitation - set 2
itxtitle: shlokasaNgrahaH 2
title: श्लोकसण्ग्रहः २

---
  
 श्लोक सङ्ग्रह २   
  
सरस्वती नमस्तुभ्यं वरदे कामरूपिणि ।  
विद्यारम्भं करिष्यामि सिद्धिर्भवतु मे सदा ॥  
  
 Oh Goddess Sarasvati, my humble prostrations unto  
Thee, who are the fulfiller of all my wishes.  
I start my studies with the request that Thou wilt  
bestow Thy blessings on me .  
  
     आकाशात् पतितं तोयं यथा गच्छति सागरम् ।  
     सर्वदेवनमस्कारान् केशवं प्रतिगच्छति ॥  
  
दीपज्योतिः परब्रह्म दीपज्योतिर्जनार्दनः ।  
दीपो हरतु मे पापं दीपज्योतिर्नमोऽस्तुते ॥  
  
     गणनाथसरस्वतीरविशुक्रबृहस्पतीन् ।  
     पञ्चैतान् संस्मरेन्नित्यं वेदवाणीप्रवृत्तये ।  
सुमुखश्च एकदन्तश्च कपिलो गजकर्णकः ।  
लम्बोदरश्च विकटो विघ्ननाशो गणाधिपः ॥  
  
धूम्रकेतुर्गणाध्यक्षो भालचन्द्रो गजाननः ।  
द्वादशैतानि नामानि यः पठेच्छृणुयादपि ॥  
  
विद्यारम्भे विवाहे च प्रवेशे निर्गमे तथा ।  
सङ्ग्रामे सङ्कटे चैव विघ्नस्तस्य न जायते ॥  
  
     शुक्लाम्बरधरं देवं शशिवर्णं चतुर्भुजम् ।  
     प्रसन्नवदनं ध्यायेत् सर्वविघ्नोपशान्तये ॥  
  
सर्वदा सर्वकार्येषु नास्ति तेषाममङ्गलम् ।  
येषं हृदिस्थो भगवान् मङ्गलायतनं हरिः ॥  
  
     तदेव लग्नं सुदिनं तदेव  
          ताराबलं चन्द्रबलं तदेव ।  
     विद्याबलं दैवबलं तदेव  
          लक्ष्मीपते तेंऽघ्रियुगं स्मरामि ॥  
  
कायेन वाचा मनसेन्द्रियैर्वा  
     बुद्ध्यात्मना वा प्रकृतेः स्वभावात् ।  
करोमि यद्यद् सकलं परस्मै  
     नारायणायेति समर्पयामि ॥  
  
     हरिर्दाता हरिर्भोक्ता हरिरन्नं प्रजापतिः ।  
     हरिः सर्वः शरीरस्थो भुङ्क्ते भोजयते हरिः ॥  
  
कर्पूरगौरं करुणावतारं  
     संसारसारं भुजगेन्द्रहारम् ।  
सदा वसन्तं हृदयारविन्दे  
     भवं भवानीसहितं नमामि ॥  
  
     ॥ श्रीरामायणसूत्र ॥  
  
     आदौ रामतपोवनादिगमनं हत्वा मृगं काञ्चनम्  
     वैदेहीहरणं जटायुमरणम् सुग्रीवसम्भाषणम् ॥  
  
     वालीनिर्दलनं समुद्रतरणं लङ्कापुरीदाहनम्  
     पश्चाद्रावणकुम्भकर्णहननं एतद्धिरामायणम् ॥  
  
॥ श्रीभागवतसूत्र ॥  
  
आदौ देवकिदेविगर्भजननं गोपीगृहे वर्धनम्  
मायापूतनजीवितापहरणं गोवर्धनोद्धारणम् ॥  
  
कंसच्छेदनकौरवादिहननं कुन्तीसुतां पालनम्  
एतद्भागवतं पुराणकथितं श्रीकृष्णलीलामृतम् ॥  
  
     ॥ गीतास्तव ॥  
  
     पार्थाय प्रतिबोधितां भगवता नारायणेन स्वयम्  
     व्यासेनग्रथितां पुराणमुनिना मध्ये महाभारते  
     अद्वैतामृतवर्षिणीं भगवतीमष्टादशाध्यायिनीम्  
     अम्ब त्वामनुसन्दधामि भगवद्गीते भवेद्वेषिणीम् ॥  
  
सर्वोपनिषदो गावो दोग्धा गोपालनन्दनः ।  
पार्थो वत्सः सुधीर्भोक्ता दुग्धं गीतामृतं महत् ॥  
  
     ॥ व्यासस्तुती ॥  
  
     नमोस्तु ते व्यास विशालबुद्धे फुल्लारविन्दायतपत्रनेत्र ।  
     येन त्वया भारततैलपूर्णः प्रज्वालितो ज्ञानमयप्रदीपः ॥  
  
     व्यासाय विष्णुरूपाय व्यासरूपाय विष्णवे ।  
     नमोवै ब्रह्मनिधये वासिष्ठाय नमोनमः ॥  
  
॥ श्रीदत्तगुरुध्यानम् ॥  
  
ब्रह्मानन्दं परमसुखदं केवलं ज्ञानमूर्तिं  
द्वन्द्वातीतं गगनसदृशं तत्त्वमस्यादिलक्ष्यम् ।  
एकं नित्यं विमलमचलं सर्वधीसाक्षिभूतं  
भावातीतं त्रिगुणरहितं सद्गुरुं तं नमामि ॥  
  
     यं ब्रह्मावरुणेन्द्ररुद्रमरुतः स्तुवन्ति दिव्यैः स्तवैः  
     वेदैः साङ्गपदक्रमोपनिषदैः गायन्ति यं सामगाः ।  
     ध्यानावस्थिततद्गतेन मनसा पश्यन्ति यं योगिनो  
     यस्यान्तं न विदुः सुरासुरगणा देवाय तस्मै नमः ॥  
  
मूकं करोति वाचालं पङ्गुं लङ्घयते गिरिम् ।  
यत्कृपा तमहं वन्दे परमानन्दमाधवम् ॥  
  
     श्रीकेशवाय नमः । नारायणाय नमः । माधवाय नमः ।  
     गोविन्दाय नमः । विष्णवे नमः ।  मधुसूदनाय नमः ।  
     त्रिविक्रमाय नमः ।  वामनाय नमः । श्रीधराय नमः ।  
     हृषीकेशाय नमः । पद्मनाभाय नमः ।  दामोदराय नमः ।  
     सङ्कर्षणाय नमः ।  वासुदेवाय नमः । प्रद्युम्नाय नमः ।  
     अनिरुद्धाय नमः । पुरुषोत्तमाय नमः ।  अधोक्षजाय नमः ।  
     नारसिंहाय नमः ।  अच्युताय नमः । जनार्दनाय नमः ।  
     उपेन्द्राय नमः । हरये नमः ।  श्रीकृष्णाय नमः ।  
॥ देवतावन्दनम् ॥  
  
श्रीमन्महागणाधिपतये नमः ।  
श्री सरस्वत्यै नमः । श्रीगुरवे नमः ।  
श्रीमातापितृभ्यां नमः ।  
श्रीलक्ष्मीनारायणाभ्यां नमः ।  
श्रीउमामहेश्वराभ्यां नमः ।  
इष्टदेवताभ्यो नमः । कुलदेवताभ्यो नमः ।  
स्थानदेवताभ्यो नमः । वास्तुदेवताभ्यां नमः ।  
सरेवेभ्यो देवेभ्यो नमो नमः ॥ अविघ्नमस्तु ॥  
  
 ॥ ॐ तत्सत् इति ॥  
  
  
  
