---
Category: purana, stotra
Description-comments: brahmavaivartapurANa brahmakhaNDam adhyAya 18 shloka 9-34
File name: mAlAvatIparameshvarastotraBVP.itx
Language: Sanskrit
Latest update: January 21, 2013
Location: doc_z_misc_general
Proofread by: Singanallur Ganesan, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: purana
Text title: mAlAvatyAH parameshvara evam mahApuruSha stotram brahmavaivartapurANAntargatam
Texttype: stotra
Transliterated by: Singanallur Ganesan singanallur at gmail.com, PSA Easwaran
engtitle: mAlAvatyAH parameshvarastotram
itxtitle: parameshvarastotram mahApuruShastotram cha (mAlAvatyAproktam)
title: परमेश्वरस्तोत्रम् महापुरुषस्तोत्रम् च (मालावत्याप्रोक्तम्)

---
  
 मालावत्याः परमेश्वर अथवा महापुरुषस्तोत्रम्   
  
वन्दे तं परमात्मानं सर्वकारणकारणम् ।  
विना येन शवाः सर्वे प्राणिनो जगतीतले ॥ ९॥ १  
निर्लिप्तं साक्षिरूपं च सर्वेषां सर्वकर्मसु ।  
विद्यमानमदृष्टं च सर्वैः सर्वत्र सर्वदा ॥ १०॥ २  
येन सृष्टा च प्रकृतिः सर्वाधारा परात्परा ।  
ब्रह्मविष्णुशिवादीनां प्रसूर्या त्रिगुणात्मिका ॥ ११॥ ३  
जगत्स्रष्टा स्वयं ब्रह्मा नियतो यस्य सेवया ।  
पाता विष्णुश्च जगतां संहर्ता शङ्करः स्वयम् ॥ १२॥ ४  
ध्यायन्ते यं सुराः सर्वे मुनयो मनवस्तथा ।  
सिद्धाश्च योगिनः सन्तः सन्ततं प्रकृतेः परम् ॥ १३॥ ५  
साकारं च निराकारं परं स्वेच्छामयं विभुम् ।  
वरं वरेण्यं वरदं वरार्हं वरकारणम् ॥ १४॥ ६  
तपःफलं तपोबीजं तपसां च फलप्रदम् ।  
स्वयं तपःस्वरूपं च सर्वरूपं च सर्वतः ॥ १५॥ ७  
सर्वाधारं सर्वबीजं कर्म तत्कर्मणां फलम् ।  
तेषां च फलदातारं तद्बीजं क्षयकारणम् ॥ १६॥ ८  
स्वयं तेजःस्वरूपं च भक्तानुग्रहविग्रहम् ।  
सेवा ध्यानं न घटते भक्तानां विग्रहं विना ॥ १७। ९  
तत्तेजो मण्डलाकारं सूर्यकोटिसमप्रभम् ।  
अतीव कमनीयं च रूपं तत्र मनोहरम् ॥ १८॥ १०  
नवीननीरदश्यामं शरत्पङ्कजलोचनम् ।  
शरत्पार्वणचन्द्रास्यमीषद्धास्यसमन्वितम् ॥ १९॥ ११  
कोटिकन्दर्पलावण्यं लीलाधाममनोहरम् ।  
चन्दनोक्षितसर्वाङ्गं रत्नभूषणभूषितम्॥ २०॥ १२  
द्विभुजं मुरलीहस्तं पीतकौशेयवाससम् ।  
किशोरवयसं शान्तं राधाकान्तमनन्तकम् ॥ २१॥ १३  
गोपाङ्गनापरिवृतं कुत्रचिन्निर्जने वने ।  
कुत्रचिद्रासमध्यस्थं राधया परिषेवितम् ॥ २२॥ १४  
कुत्र्चिद्गोपवेषं च वेष्टितं गोपबालकैः ।  
शतशृङ्गाचलोत्कृष्टे रम्ये वृन्दावने वने ॥ २३॥ १५  
निकरं कामधेनूनां रक्षन्तं शिशुरूपिणम् ।  
गोलोके विरजातीरे पारिजातवने वने ॥ २४॥ १६  
वेणुं क्वणन्तं मधुरं गोपीसम्मोहकारणम् ।  
निरामये च वैकुण्ठे कुत्रचिच्च चतुर्भुजम् ॥ २५॥ १७  
लक्ष्मीकान्तं पार्षदैश्च सेवितं च चतुर्भुजैः ।  
कुत्रचित्स्वांशरूपेण जगतां पालनाय च ॥ २६॥ १८  
श्वेतद्वीपे विष्णुरूपं पद्मया परिषेवितम् ।  
कुत्रचित्स्वांशकलया ब्रह्माण्डे ब्रह्मरूपिणम् ॥ २७॥ १९  
शिवस्वरूपं शिवदं स्वांशेन शिवरूपिणम् ।  
स्वात्मनः षोडशांशेन सर्वाधारं परात्परम् ॥ २८॥ २०  
स्वयं महाविराड्रूपं विश्वौघो यस्य लोमसु ।  
लीलया स्वांशकलया जगतां पालनाय च ॥ २९॥ २१  
नानावतारं बिभ्रन्तं बीजं तेषां सनातनम् ।  
वसन्तं कुत्रचित्सन्तं योगिनां हृदये सताम् ॥ ३०॥ २२  
प्राणरूपं प्राणिनां च परमात्मानमीश्वरम् ।  
तं च स्तोतुमशक्ताऽहमबला निर्गुणं विभुम् ॥ ३१॥ २३  
निर्लक्ष्यं च निरीहं च सारं वाङ्मनसोः परम् ।  
यं स्तोतुमक्षमोऽनन्तः सहस्रवदनेन च ॥ ३२॥ २४  
पञ्चवक्त्रश्चतुर्वक्त्रो गजवक्त्रः षडाननः ।  
यं स्तोतुं न क्षमा माया मोहिता यस्य मायया ॥ ३३॥ २५  
यं स्तोतुं न क्षमा श्रीश्च जडीभूता सरस्वती ।  
वेदा न शक्ता यं स्तोतुं को वा विद्वांश्च वेदवित् ॥ ३४॥ २६  
किं स्तौमि तमनीहं च शोकार्ता स्त्री परात्परम् ।  
इत्युक्त्वा सा च गन्धर्वी विरराम रुरोद च ॥ ३५॥ २७  
  
इति मालावतिकृतं महापुरुषस्तोत्रम् ॥  
  
श्रीब्रह्मवैवर्ते महापुराणे ब्रह्मखण्डे अष्टादशाध्यायान्तर्गते  
गन्धर्वजीवदान महापुरुषस्तोत्रप्रणयनम् ॥  
  
  
brahmavaivartapurANa brahmakhaNDaM adhyAya 18 shloka 9-35  
  
Encoded and proofread by  
Singanallur Ganesan singanallur at gmail.com  
PSA Easwaran psaeaswaran at gmail.com  
  
