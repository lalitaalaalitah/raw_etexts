---
Category: misc, stotra
File name: bhAratabhUmATRistotram.itx
Language: Sanskrit
Latest update: August 29, 2012
Location: doc_z_misc_general
Proofread by: Dinesh Agarwal  dinesh.garghouse at gmail.com, Lakshmi R.S. lakish at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: bhAratabhUmATRistotram
Texttype: stotra
Transliterated by: Dinesh Agarwal  dinesh.garghouse at gmail.com
engtitle: bhAratabhUmAtRistotra
itxtitle: bhAratabhUmAtRistotram
title: भारतभूमातृइस्तोत्रम्

---
  
 भारतभूमातृस्तोत्रम्   
  
वन्दे मातरमव्यक्तां व्यक्तां च जननीं पराम् ।  
दीनोऽहं बालकः काङ्क्षे सेवां जन्मनि जन्मनि ॥ १॥   
सागरालिङ्गितां लक्ष्मीं जगज्जनककन्यकाम् ।   
स्थितां हिमनगस्याङ्के पार्वतीमपरां भजे ॥ २॥   
शुभ्रं धर्मध्वजं मातुः किं वा राशीकृतं यशः ।   
रौप्यं वा मुकुटं दिव्यं वन्देऽहं तं हिमालयम् ॥ ३॥   
जाह्नवीयमुनासिन्धुब्रह्मपुत्रशतद्रुभिः ।   
भूदेवीं पञ्चधाराभिः सततं साऽभिषिञ्चति ॥ ४॥  
  
नगाधिपं धारयन्तीं मस्तके रत्नमद्वयम् ।  
काश्मीरं च ललाटे भ्रूमध्ये नेपालिकां शुभाम् ॥ ५॥  
  
नर्मदातापतीविन्ध्यसप्तपीठकमेखलाम् ।  
पूर्वापराचलोरूं च मलयं पादपीठके ।   
मध्यदेशोदरे गुप्तानक्षयान् धनसञ्चयान् ॥ ६॥  
  
असुराणां पुरी लङ्का दासी यच्चरणयोः कृता ।   
तां देवीं भारतीं वन्दे मातरंविश्वपूजिताम् ॥ ७॥  
  
द्रुष्टा चैवोपनिषदां गीतशास्त्रप्रवर्तकः ।  
षड्दर्शनप्रवक्ता च भगवान्पाणिनिर्मुनिः ॥ ८॥  
  
वाल्मीकिश्च तथा व्यासः कालिदासो महाकविः ।   
आर्यभट्टश्च भरतः शङ्करोऽद्वैतकेसरी ॥ ९॥  
  
भीष्मरामार्जुना वीरा नृपौ रामयुधिष्ठिरौ ।  
सावित्री द्रौपदी सीता दमयन्ती च तारका ॥ १०॥  
  
महाधान्यद्वितीयानि रत्नान्येतानि भूतले ।   
जननी भारती तेषां रत्नगर्भा कथं न सा ॥ ११॥  
  
वसुन्धरा रत्नगर्भा रसा विश्वम्भरा क्षमा ।  
सर्वंसहा स्थिरा चैव भारती भूसुकन्यका ॥ १२॥   
रत्नाकरः स्वयं भक्त्या मुक्तोपायनपूर्वकम् ।  
चरणान्क्षालयत्यस्या अतन्द्रश्च दिवानिशम् ॥ १३॥   
कैलासद्वारकाधीशौ रामेश्वरपुरीश्वरौ ।  
द्वारपाला बभूवुश्च सौभाग्यं मातुरद्भुतम् ॥ १४॥  
  
पोष्यन्ति सदा मातुः पर्वतस्तनमण्डलात् ।  
निःसृताश्च पयोधाराः सन्ततीनां परम्पराः ॥ १५॥   
पुत्रवत्सलता  मातुरगाधा हरिणा स्वयम् ।  
अवतीर्योदरे सोढं गर्भदुःखं पुनः पुनः ॥ १६॥   
मरणे जन्मकाले च मुमूर्षुर्नवबालकः ।  
त्वदङ्के चैव संशेते अहो वत्सलता तव ॥ १७॥  
  
पद्मालया त्वमेवासि त्वमेव च सरस्वती ।   
अन्नपूर्णा त्वमेवासि त्वमेव च शिवा सती ॥ १८॥   
त्वदृक्षाः कल्पवृक्षाश्च चिन्तामणिशिलाः शिलाः ।  
त्वद्वनं नन्दनं साक्षात्साक्षात्त्वं स्वर्गदेवता ॥ १९॥  
  
प्रतिजन्मनि मे चित्तं वित्तं देहश्च सन्ततिः ।  
त्वत्सेवानिरता भूयुर्माता त्वं करुणामयी ॥ २०॥  
  
न मे वाञ्छाऽस्ति यशसि विद्वत्त्वे न च वा सुखे ।  
प्रभुत्वं नैव वा स्वर्गे मोक्षेऽत्यानन्ददायके ॥ २१॥  
  
परं च भारते जन्म मान्वस्य च वा पशोः ।  
विहङ्गस्य च वा जन्तोर्वृक्षपाषाणयोरपि ॥ २२॥  
  
निरन्तरं भवतु मे मातृसेवांशभाग्यभाक् ।   
एषैव वाञ्छा हृदये साक्षी सर्वात्मकः प्रभुः ॥ २३॥  
  
 इति श्रीभारतभूमातृस्तोत्रं सम्पूर्णं  
  
  
  
  
Encoded and proofread by Dinesh Agarwal  dinesh.garghouse at gmail.com  
Proofread by LakShmi R.S. lakish at gmail.com  
  
