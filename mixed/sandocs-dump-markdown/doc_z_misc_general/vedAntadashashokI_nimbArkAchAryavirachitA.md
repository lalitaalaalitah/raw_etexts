---
Author: shrImatsudarshanachakrAvatArabhagavannimbArka
Category: misc, nimbArkAchArya, vishhnu, krishna
File name: vedAntadashashokI.itx
Language: Sanskrit
Latest update: September 25, 2016
Location: doc_z_misc_general
Proofread by: Ankur Nagpal ankurnagpal108@gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: vedAntadashashokI
Transliterated by: Ankur Nagpal ankurnagpal108@gmail.com
engtitle: vedAntadashashokI
itxtitle: vedAntadashashokI (nimbArkAchAryavirachitA)
title: वेदान्तदशशोकी (निम्बार्काचार्यविरचिता)

---
  
 वेदान्तदशश्लोकी   
  
ज्ञानस्वरूपञ्च हरेरधीनं शरीरसंयोगवियोगयोग्यम् ।  
अणुं हि जीवं प्रतिदेहभिन्नं ज्ञातृत्ववन्तं यदनन्तमाहुः ॥ १॥  
  
आनादिमायापरियुक्तरूपं त्वेनं विदुर्वै भगवत्प्रसादात् ।  
मुक्तञ्च बद्धं किल बद्धमुक्तं प्रभेदबाहुल्यमथापि बोध्यम् ॥ २॥  
  
अप्राकृतं प्राकृतरूपकञ्च कालस्वरूपं तदचेतनं मतम् ।  
मायाप्रधानादिपदप्रवाच्यं शुक्लादिभेदाश्च समेऽपि तत्र ॥ ३॥  
  
स्वभावतोऽपास्तसमस्तदोषमशेषकल्याणगुणैकराशिम् ।  
व्युहाङ्गिनं ब्रह्म परं वरेण्यं ध्यायेम कृष्णं कमलक्षेणं हरिम् ॥ ४॥  
  
अङ्गे तु वामे वृषभानुजां मुदा विराजमानामनुरूपसौभगाम् ।  
सखिसहस्रैः परिसेवितां सदा स्मरेम देवीं सकलेष्टकामदाम् ॥ ५॥  
  
उपासनीयं नितरां जनैः सदा प्रहाण्येऽज्ञानतमोऽनुवृत्तेः ।  
सनन्दनाद्यैर्मुनिभिस्तथोक्तं श्रीनारदयाखिलतत्त्वसाक्षिणे ॥ ६॥  
  
सर्वं हि विज्ञानमतो यथार्थकं श्रुतिस्मृतिभ्यो निखिलस्य वस्तुनः ।  
ब्रह्मात्मकत्वादिति वेदविन्मतं त्रिरूपताऽपि श्रुतिसुत्रसाधिता ॥ ७॥  
  
नान्या गतिः कृष्ण पदारविन्दात्सन्दृश्यते ब्रह्मशिवादिवन्दितात् ।  
भक्तेच्छयोपात्तसुचिन्त्यविग्रहाचिन्त्यशक्तेरविचिन्त्यसाशयात् ॥ ८॥  
  
कृपास्य दैन्यदियुजि प्रजायते यया भवेत्प्रेमविशेषलक्षणा ।  
भक्तिर्ह्यनन्याधिपतेर्महात्मनः सा चोत्तमा साधनरूपिका परा ॥ ९॥  
  
उपास्यरूपं तदुपासकस्य च कृपाफलं भक्तिरसस्ततः परम् ।  
विरोधिनो रूपमथैतदाप्ते ज्ञेर्या इमेऽर्थाऽपि पञ्चसाधुभिः ॥ १०॥  
  
॥ इति श्रीमत्सुदर्शनचक्रावतारभगवन्निम्बार्कप्रणीता  
वेदान्तदशश्लोकी ॥  
  
  
Encoded and proofread by Ankur Nagpal ankurnagpal108@gmail.com  
  
