---
Author: mahAdevashAstri
Category: misc, sanskritgeet
Description/comments: Bharata Rashtra Geetam, Sarvabhaum Sanskrit Prachar Karyalay
  Pustakamala 38, Vasudev Dvivedi Shastri (Ed.)
File name: bhAratagauravam2.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Bharata Gauravam 2
Translated by: Mandar Mali
engtitle: bhAratagauravam 2
itxtitle: bhAratagauravam 2 (bhAratarAShTragItam)
title: भारतगौरवम् २ (भारतराष्ट्रगीतम्)

---
  
 भारतगौरवम् २   
(स्रग्धरा)  
आलोलोल्लोलमाला-कलकलकलिताम्भोधिकूलाल्ललामाद्  
     यावन्नीहारभूमीधर - धवलशिला - लग्न - भू संविभागान् ।  
सीमान्तादा च वङ्गोपसरिदधिपतिं यावदस्त्येष सस्यैः  
     पत्रश्यामैर्द्रुमाग्रैर्वलयितवसुधो भारतं नाम देशः ॥  
  
वङ्गैः सङ्गीतकीर्तिः कलितकलकलश्चोत्कलैरान्ध्रबन्धु-  
     र्मद्रैरुन्निद्रमुद्रो जवजनितजयोद्गुर्जरः सिन्धुबिन्दुः ।  
पञ्चापैरञ्चितश्रीर्मधुमधुरधुरो - मध्ययुक्तैर्विहारै -  
     रार्यावर्ताभिधानो जयति जनपदो मानिनां जन्मभूमिः ॥  
  
देवैराप्यायितश्रीरपि सुरझरिणी - निर्झराम्भः - पुनीतो,  
     नीतः शिक्षां बृहत्याः पतिभिरनुदिनं कीर्तितो लेखवृक्षैः ।  
मन्दारैः पारिजातादिभिरथ सहरिः पुण्यभोग्यः सुधाच्छो,  
     गन्धर्वैर्गीयमानो विलसति सकलो भारतस्वर्गलोकः ॥  
  
गुञ्जद्-भृङ्गालि-गीतैः श्रुतिसुखमधुरैः कूजदालोहिताक्षै-  
     श्चूतास्वादातिरिक्तस्वरमुखर-पिकैर्माद्यदामोदवाहैः ।  
पुष्पाणां पावमानः प्रकृति-वरवधू-नूतनाक्रीडमुग्धं  
     दिग्धं शोभाभिरामं कुशलकृतिकलोल्लासितं भारतं नः ॥  
  
चारित्र्याणां निधानं मनुजतनुभृतां संविधानं शुचीनां  
     मर्यादानां निधानं विमलमतिमतां योगिनां सन्निधानम् ।  
आधानं दिव्यभासां प्रकृतिविलसितागारमेकं प्रधानं  
     राष्ट्र न्यायावधानं प्रतिपदमयते भारतोच्चाभिधानम् ॥  
  
विश्वेशः सर्वशक्तिर्गिरिवरतनया-साहचर्यार्चितश्रीः  
     सान्द्रानन्दामृताम्भोनिधिरमरसरिद्वीचिवाचाल मौलिः ।  
स्वातन्त्र्योल्लासलोलां विलसितविभवां सर्वशोभाभिरामां  
     भव्यां भव्यैकभावां भरत भुवमिमां सर्वदा सम्बिभर्तु ॥  
  
         -कवितार्किकचक्रवर्तिश्रीमहादेवशास्त्रिणाम्,  
                        वाराणसेयानाम् ।  
  
  
Proofread by Mandar Mali   
  
