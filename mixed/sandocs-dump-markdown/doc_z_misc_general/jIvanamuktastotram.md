---
Category: misc
File name: jIvanamuktastotram.itx
Indexextra: (shrutiratnAvalI)
Language: Sanskrit
Latest update: August 27, 2017
Location: doc_z_misc_general
Proofread by: Jonathan Wiener wiener78 at sbcglobal.net
Send corrections to: Sanskrit@cheerful.com
Site access: https://sanskritdocuments.org
Source: shrutiratnAvalI
Subject: philosophy/hinduism/religion
Sublocation: misc
Text title: jIvanamuktastotram
engtitle: jIvanamuktastotram
itxtitle: jIvanamuktastotram
title: जीवनमुक्तस्तोत्रम्

---
  
 जीवन्मुक्तस्तोत्रम्   
  
अखण्डं परमाद्वैतं स्वतन्त्रं परमं शिवम् ।  
सर्वगं सच्चिदानन्दं जीवन्मुक्तं नमाम्यहम् ॥ १॥  
  
निरालम्बं निरातङ्कं द्वैताद्वैतविवर्जितम् ।  
सर्वात्मानं सदा शान्तं जीवन्मुक्तं नमाम्यहम् ॥ २॥  
  
चिन्मयं परमं तीर्थं सुनित्यं नित्यनिर्मलम् ।  
ब्रह्मचित्तं सतां सेव्यं जीवन्मुक्तं नमाम्यहम् ॥ ३॥  
  
सर्वसद्गुणसम्पूर्णं शुद्धसत्त्वमयं शुभम् ।  
जन्ममृत्युजरातीतं जीवन्मुक्तं नमाम्यहम् ॥ ४॥  
  
धन्यं धन्यं सदा धन्यं स्वरूपावस्थितं परम् ।  
सुखरूपं सदा पूर्णं जीवन्मुक्तं नमाम्यहम् ॥ ५॥  
  
द्वेष्यं नास्ति प्रियं नास्ति यस्य नास्ति शुभाशुभम् ।  
स्वार्थहीनं समं शुद्धं जीवन्मुक्तं नमाम्यहम् ॥ ६॥  
  
भवन्ति यस्य कर्माणि लोककल्याणहेतवे ।  
मायातीतं गुणातीतं जीवन्मुक्तं नमाम्यहम् ॥ ७॥  
  
ईश्वरं सर्वविश्वानां सर्वविश्वस्वरूपकम् ।  
सर्वोपाधिविहीनं तं जीवन्मुक्तं नमाम्यहम् ॥ ८॥  
  
चित्स्वभावं स्वतन्त्रं च हेयोपादेयवर्जितम् ।  
निष्कलं परमानन्दं जीवन्मुक्तं नमाम्यहम् ॥ ९॥  
  
नैव निन्दाप्रशंसाभ्यां यस्य विक्रियते मनः ।  
आत्मतृप्तं सदा तुष्टं जीवन्मुक्तं नमाम्यहम् ॥ १०॥  
  
नित्यं जाग्रदवस्थायां सुप्तवद् योऽवतिष्ठते ।  
पुण्यापुण्यविहीनं तं जीवन्मुक्तं नमाम्यहम् ॥ ११॥  
  
माया नास्ति जगन्नास्ति यस्य ज्ञानमहोदधेः ।  
सर्वदोषविनिर्मुक्तं जीवन्मुक्तं नमाम्यहम् ॥ १२॥  
  
रागद्वेषभयादीनामनुरूपं चरन्नपि ।  
अन्तर्व्योमवदाच्छन्नं जीवन्मुक्तं नमाम्यहम् ॥ १३॥  
  
यस्य नाहङ्कृतो भावो बुद्धिर्यस्य न लिप्यते ।  
कुर्वतोऽकुर्वतो वा तं जीवन्मुक्तं नमाम्यहम् ॥ १४॥  
  
यस्मान्नोद्विजते लोको लोकान्नोद्विजते च यः ।  
हर्षामर्षभयोन्मुक्तं जीवन्मुक्तं नमाम्यहम् ॥ १५॥  
  
यः समस्तार्थजालेषु व्यवहार्यपि शीतलः ।  
निर्द्वन्द्वं वासनाहीनं जीवन्मुक्तं नमाम्यहम् ॥ १६॥  
  
चैत्यवर्जितचिन्मात्रे पदे परमपावने ।  
अक्षुब्धचित्तं विश्रान्तं जीवन्मुक्तं नमाम्यहम् ॥ १७॥  
  
इदं जगदहं सोऽयं दृश्यजातमवास्तवम् ।  
यस्य चित्ते न स्फुरति जीवन्मुक्तं नमाम्यहम् ॥ १८॥  
  
स्वयमेव स्वयं हंसं स्वयमेव स्वयं स्थितिम् ।  
स्वयमेव स्वयं पश्यन् जीवन्मुक्तं नमाम्यहम् ॥ १९॥  
  
ब्रह्मभूतः प्रशान्तात्मा ब्रह्मानन्दमयः सुखी ।  
स्वच्छरूपो महामौनी जीवन्मुक्तं नमाम्यहम् ॥ २०॥  
  
शुद्धचैतन्यरूपात्मा सर्वसङ्गविवर्जितः ।  
नित्यानन्दः प्रसन्नात्मा जीवन्मुक्तं नमाम्यहम् ॥ २१॥  
  
इति जीवन्मुक्तस्तोत्रं सम्पूर्णम् ।  
  
Proofread by Jonathan Wiener wiener78 at sbcglobal.net  
  
