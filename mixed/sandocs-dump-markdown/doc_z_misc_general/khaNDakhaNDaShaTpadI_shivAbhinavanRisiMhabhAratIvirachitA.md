---
Author: Sachchidananda Shivabhinava Nrisimha Bharati Swamigal
Category: misc, sachchidAnanda-shivAbhinava-nRisiMhabhAratI, ShaTpadI
File name: khaNDakhaNDaShaTpadI.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: khaNDakhaNDaShaTpadI
engtitle: khaNDakhaNDaShaTpadI
itxtitle: khaNDakhaNDaShaTpadI (shivAbhinavanRisiMhabhAratIvirachitA)
title: खण्डखण्डषट्पदी (शिवाभिनवनृइसिंहभारतीविरचिता)

---
  
 श्रीखण्डखण्डषट्पदी   
श्रीखण्डखण्डः प्रतिभाति शिल्पिवरेण चित्रीकृतसर्वगात्रः ।  
लताविकारैरपि पक्षिशाखामृगैश्च सुग्रीवपुरीव रम्या ॥ १॥  
  
कीशावृतत्वेन विभासमानः  
     श्रीखण्डखण्डः कृतचित्रशिल्पः ।  
विभाति मच्चेतसि नूनमद्य  
     लङ्केव शाखामृगसन्निरुद्धा ॥ २॥  
  
वस्त्वेकमेव प्रतिभाति नाने-  
     त्यारम्भणादिश्रुतिसिद्धमर्थम् ।  
श्रीखण्डखण्डः परिदृश्यमानो  
     लतामृगाकारतया व्यनक्ति ॥ ३॥  
  
शाखामृगाकारतया विभान्ती  
     चातुर्यतः शिल्पिवरस्य नूनम् ।  
श्रीखण्डवृक्षस्य विचित्रमेत-  
     त्कीशस्य शाखामृगतां व्यनक्ति ॥ ४॥  
  
श्रीखण्डखण्डोऽपि मुदं तनोति  
     किं श्रीसमस्तैक्यविबोधमेषः ।  
समीक्षकाय प्रतनोति नूनं  
     श्रीखण्डखण्डो बहुचित्रशिल्पः ॥ ५॥  
  
श्रीखण्डखण्डोऽन्तररूप एव  
     बहिश्च नानाविधरूपभाक्च ।  
विचार्यमाणोत्तरसारबुद्धिं  
     बाह्येषु भावेषु तनोति शीघ्रम् ॥ ६॥  
  
आकण्ठमापीय मरन्दवृन्दं  
     विनिर्गता मद्वदनाब्जमध्यात् ।  
श्रीखण्डखण्डस्य गृहीतुकामा  
     नूनं सुगन्धं वरषट्पदीयम् ॥ ७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीस्वण्डखण्डषट्पदी सम्पूर्णा ।  
  
Proofread by PSA Easwaran psaeaswaran at gmail.com  
  
