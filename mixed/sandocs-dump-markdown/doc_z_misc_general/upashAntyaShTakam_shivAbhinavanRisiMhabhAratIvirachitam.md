---
Author: Sachchidananda Shivabhinava Nrisimha Bharati Swamigal
Category: misc, vedanta, advice, sachchidAnanda-shivAbhinava-nRisiMhabhAratI, aShTaka
File name: upashAntyaShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: upashAntyaShTakam
engtitle: upashAntyaShTakam
itxtitle: upashAntyaShTakam (shivAbhinavanRisiMhabhAratIvirachitam)
title: उपशान्त्यष्टकम् (शिवाभिनवनृइसिंहभारतीविरचितम्)

---
  
 उपशान्त्यष्टकम्   
अनुपासादितसुगुरोरविचारितवेदशीर्षतत्त्वस्य ।  
कथमुपशान्तिः स्याद्भो सततं सत्सङ्गरहितस्य ॥ १॥  
  
अन्नमयादिषु पञ्चस्वहम्मतिं यावदेष न जहाति ।  
तावत्कथमुपशान्तेः पात्रं प्रभवेच्छुकादितुल्योऽपि ॥ २॥  
  
चरतामक्षाश्वानां रूपप्रमुखेषु विषमविषयेषु ।  
दोषविमर्शकशाहतिमकुर्वतः स्यात्कथं शान्तिः ॥  
  
तत्त्वावबोधमणिवरभूषणहीनं यदीयहृदयं स्यात् ।  
कथमुपशान्तिर्वृणुयात्तं पुरुषं सादरं लोके ॥ ४॥  
  
नक्तन्दिवं पराचि प्रवणस्वान्तस्य देहसक्तधियः ।  
कथमुपशान्तिः पुंसः प्रभवेदपि कल्पकोटिशतैः ॥ ५॥  
  
योगाख्यगारुडमनुप्रवरेण कृतो न येन रदभङ्गः ।  
तृष्णाकृष्णभुजङ्ग्याः कथमुपशान्तिर्भवेत्तस्य ॥ ६॥  
  
सुतगेहमित्रतरुणीप्रभृतिषु यस्यास्ति दृढतरः स्नेहः ।  
स कथमुपशान्तिविषयामपि गाथां गातुमीश्वरः स्याद्भो ॥ ७॥  
  
सन्त्यजति नैव कर्माण्यखिलान्यविगीतमार्गेण ।  
सशिखं च यज्ञसूत्रं यः स कथं शान्तिभाजनं प्रभवेत् ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं उपशान्त्यष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
