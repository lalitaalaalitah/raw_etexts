---
Category: misc, sanskritgeet
Description/comments: Bharata Rashtra Geetam, Sarvabhaum Sanskrit Prachar Karyalay
  Pustakamala 38, Vasudev Dvivedi Shastri (Ed.)
File name: bhArataprashastiH.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Bharata Prashasti 1
Translated by: Mandar Mali
engtitle: bhArataprashastiH 1
itxtitle: bhArataprashastiH 1 (bhAratarAShTragItam)
title: भारतप्रशस्तिः १ (भारतराष्ट्रगीतम्)

---
  
 भारतप्रशस्तिः   
वेदभाभासितं सत्कलालासितं  
     रम्यसङ्गीत - साहित्य - सौहित्यभूः ।  
भारती - वल्लकी - झङ्कृतैर्झड्कृतं  
     भूतले भाति मेऽनारतं भारतम् ॥ १  
  
जाह्नवी-चन्द्रभागा-जलैः पावितं  
     भानुजा-नर्मदा-वीचिभिर्लालितम् ।  
तुङ्गभद्रा - विपाशादिभिर्भावितं  
     भूतले भाति मेऽनारतं भारतम् ॥ २  
  
विन्ध्य-सह्याद्रि-नीलाद्रि-मालान्वितं  
     शुभ्र-हैमाद्रिहास-प्रभापूरितम् ।  
अबूर्दारावली-श्रोणि-सम्पूजितं  
     भूतले भाति मेऽनारतं भारतम् ॥ ३  
  
अर्थकामान्वितं धर्ममोक्षान्वितं  
     भक्तिभावान्वितं ज्ञानकर्मान्वितम् ।  
नैकमार्गेः प्रभु चैकमाराधयद्  
     भूतले भाति मेऽनारतं भारतम् ॥ ४  
  
संस्कृतं प्राकृतं तामिलं तेलुगुं  
     कन्नडं केरलीं बाङ्गलामाङ्गलाम् ।  
वाचमन्यां च तां तां ब्रुवद् वर्धते  
     राष्ट्रभाषायुतं मामकं भारतम् ॥ ५  
  
व्यास-वाल्मीकि-रत्नाकरैरुज्ज्वलं  
     स्वादु - कादम्बरी - पानलुब्धं सदा ।  
कालिदासेन भासेन सन्द्योतितं  
     भूतले भाति मेऽनारतं भारतम् ॥ ६  
  
यत्र मन्दाकिनी पापसंहारिणी  
     यत्र गोदावरी चारुसञ्चारिणी ।  
देववाणी च यत्रास्ति मोदाकुला  
     भूतले भाति तन्मामकं भारतम् ॥ ७  
               - डा० रमाकान्तशुक्लप्रणीतात्  
                  ``भाति मे भारतम्'' काव्यात् ।  
  
  
Proofread by Mandar Mali   
  
