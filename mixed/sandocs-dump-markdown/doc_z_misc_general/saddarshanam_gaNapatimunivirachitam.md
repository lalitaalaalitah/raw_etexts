---
Author: Vasishtha Ganapati Muni's Sanskrit version of  Ramana Maharshi's Tamil Ulladu
  Narpadu (Forty Verses on Reality)
Category: vedanta, misc, sahitya, advice, gaNapati-muni
Description-comments: The Collected Works of Vasishtha Kavyakantha Ganapati Muni Vol
  04-12
File name: saddarshanam.itx
Indexextra: (Collected Works)
Language: Sanskrit
Latest update: July 8, 2013
Location: doc_z_misc_general
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subcategory: sahitya
Subject: philosophy/hinduism/religion
Sublocation: misc
Text title: Saddarshanam
Texttype: advice
engtitle: Saddarshanam
itxtitle: saddarshanam (gaNapatimunivirachitam)
title: सद्दर्शनम् (गणपतिमुनिविरचितम्)

---
  
 सद्दर्शनम्   
  
श्रीभगवद्रमणमहर्षि-विरचित-द्राविडग्रन्थस्य  
     संस्कृतानुवादात्मकम्  
          मङ्गलम्  
सत्प्रत्ययाः किं नु विहाय सन्तं  
हृद्येष चिन्तारहितो हृदाख्यः ।  
कथं स्मरामस्तममेयमेकं  
तस्य स्मृतिस्तत्र दृढैव निष्ठा ॥ १ ॥  
  
मृत्युञ्जयं मृत्युभियाश्रिताना-  
महम्मतिर्मृत्युमुपैति पूर्वम् ।  
अथ स्वभावादमृतेषु तेषु  
कथं पुनर्मृत्युधियोऽवकाशः ॥ २ ॥  
  
          ग्रन्थारम्भः  
सर्वैर्निदानं जगतोऽहमश्च  
वाच्यः प्रभुः कश्चिदपारशक्तिः ।  
चित्रेऽत्र लोक्यं च विलोकिता च  
पटः प्रकाशोऽप्यभवत्स एकः ॥ ३॥  
  
        तत्त्वग्रन्थमाला  
आरभ्यते जीवजगत्परात्म-  
तत्त्वाभिधानेन मतं समस्तम् ।  
इदं त्रयं यावदहम्मति स्यात्  
सर्वोत्तमाऽहम्मतिशून्यनिष्ठा ॥ ४॥  
  
सत्यं मृषा वा चिदिदं जडं वा  
दुःखं सुखं वेति मुधा विवादः ।  
अदृष्टलोका निरहम्प्रतीति-  
र्निष्ठाऽविकल्पा परमाऽखिलेष्टा ॥ ५॥  
  
सरूपबुद्धिर्जगतीश्वरे च  
सरूपधीरात्मनि यावदस्ति ।  
अरूपकात्मा यदि कः प्रपश्येत्  
सा दृष्टिरेकाऽनवधिर्हि पूर्णा ॥ ६॥  
  
यत्पञ्चकोशात्मकमस्ति देहं  
तदन्तरा किं भुवनं चकास्ति ।  
देहं विना पञ्चविधं तदेतत्  
पश्यन्ति के वा भुवनं भणन्तु ॥ ७॥  
  
शब्दादिरूपं भुवनं समस्तं  
शब्दादिसत्तेन्द्रियवृत्तिभास्या ।  
सत्तेन्द्रियाणां मनसो वशे स्यात्  
मनोमयं तद्भुवनं वदामः ॥ ८॥  
  
धिया सहोदेति धियास्तमेति  
लोकस्ततो धीप्रविभास्य एषः ।  
धीलोकजन्मक्षयधाम पूर्णं  
सद्वस्तु जन्मक्षयशून्यमेकम् ॥ ९॥  
  
भवन्तु सद्दर्शनसाधनानि  
परस्य नामाकृतिभिः सपर्या ।  
सद्वस्तुनि प्राप्तदात्मभावा  
निष्ठैव सद्दर्शनमित्यवेहि ॥ १०॥  
  
द्वन्द्वानि सर्वाण्यखिलास्त्रिपुट्यः  
किञ्चित्समाश्रित्य विभान्ति वस्तु ।  
तन्मार्गणे स्याद्गलितं समस्तं  
न पश्यतां सच्चलनं कदापि ॥ ११॥  
  
विद्या कथं भाति न चेदविद्या  
विद्यां विना किं प्रविभात्यविद्या ।  
द्वयं च कस्येति विचार्य मूल-  
स्वरूपनिष्ठा परमार्थविद्या ॥ १२॥  
  
बोद्धारमात्मानमजानतो यो  
बोधः स किं स्यात्परमार्थबोधः ।  
बोधस्य बोध्यस्य च संश्रयं स्वं  
विजानतस्तद्द्वितयं विनश्येत् ॥ १३॥  
  
निद्रा न विद्या ग्रहणं न विद्या  
गृह्णाति किञ्चिन्न यथार्थबोधे ।  
निद्रापदार्थग्रहणेतरा स्यात्  
चिदेव विद्या विलसन्त्यशून्या ॥ १४॥  
  
सत्यश्चिदात्मा विविधाकृतिश्चित्  
सिध्येत्पृथक्सत्यचितो न भिन्ना ।  
भूषाविकाराः किमु सन्ति सत्यं  
विना सुवर्णं पृथगत्र लोके ॥ १५॥  
  
तद्युष्मदोरस्मदि सम्प्रतिष्ठा  
तस्मिन् विनष्टेऽस्मदि मूलबोधात् ।  
तद्युष्मदस्मन्मतिवर्जितैका  
स्थितिर्ज्वलन्ती सहजात्मनः स्यात् ॥ १६॥  
  
भूतं भविष्यच्च भवत्स्वकाले  
तद्वर्तमानस्य विहाय तत्त्वम् ।  
हास्या न किं स्याद्गतभाविचर्चा  
विनैकसङ्ख्यां गणनेव लोके ॥ १७॥  
  
क्व भाति दिक्कालकथा विनाऽस्मान्  
दिक्काललीलेह वपुर्वयं चेत् ।  
न क्वापि भामो न कदापि भामो  
वयं तु सर्वत्र सदा च भामः ॥ १८॥  
  
देहात्मभावे ज्ञजडौ समाना-  
वेकस्य देहे हृदि दीप्त आत्मा ।  
आक्रम्य देहं च जगच्च पूर्णः  
परस्य मेयं तनुमात्रमात्मा ॥ १९॥  
  
अज्ञस्य विज्ञस्य च विश्वमस्ति  
पूर्वस्य दृश्यं जगदेव सत्यम् ।  
परस्य दृश्याश्रयभूतमेकं  
सत्यं प्रपूर्णं प्रविभात्यरूपम् ॥ २०॥  
  
विधेः प्रयत्नस्य च कोऽपि वाद-  
स्तयोर्द्वयोर्मूलमजानतां स्यात् ।  
विधेः प्रयत्नस्य च मूलवस्तु  
सञ्जानतां नैव विधिर्न यत्नः ॥ २१॥  
  
यदीशितुर्वीक्षणमीक्षितार-  
मवीक्ष्य तन्मानसिकेक्षणं स्यात् ।  
न द्रष्टुरन्यः परमो हि तस्य  
वीक्षा स्वमूले प्रविलीय निष्ठा ॥ २२॥  
  
आत्मानमीक्षेत परं प्रपश्ये-  
दित्यागमोक्तेः सुलभो न भावः ।  
नात्मैव दृश्यो यदि का कथेशे  
स्वयं तदन्नीभवनं तदीक्षा ॥ २३॥  
  
धिये प्रकाशं परमो वितीर्य  
स्वयं धियोऽन्तः प्रविभाति गुप्तः ।  
धियं परावर्त्य धियोन्तरेऽत्र  
संयोजनान्नेश्वरदृष्टिरन्या ॥ २४॥  
  
न वक्ति देहोऽहमिति प्रसुप्तौ  
न कोऽपि नाभूवमिति प्रवक्ति ।  
यत्रोदिते सर्वमुदेति तस्य  
धियाऽहमः शोधय जन्मदेशम् ॥ २५॥  
  
देहो न जानाति सतो न जन्म  
देहप्रमाणोऽन्य उदेति मध्ये ।  
अहङ्कृतिग्रन्थिविबन्धसूक्ष्म-  
शरीरचेतोभवजीवनामा ॥ २६॥  
  
रूपोद्भवो रूपततिप्रतिष्ठो  
रूपाशनो धूतगृहीतरूपः ।  
स्वयं विरूपः स्वविचारकाले  
धावत्यहङ्कारपिशाच एषः ॥ २७॥  
  
भावेऽहमः सर्वमिदं विभाति  
लयेऽहमो नैव विभाति किञ्चित्।  
तस्मादहंरूपमिदं समस्तं  
तन्मार्गणं सर्वजयाय मार्गः ॥ २८॥  
  
सत्या स्थितिर्नाहमुदेति यत्र  
तच्चोदयस्थानगवेषणेन ।  
विना न नश्येद्यदि तन्न नश्येत्  
स्वात्मैक्यरूपा कथमस्तु निष्ठा ॥ २९॥  
  
कूपे यथा गाढजले तथान्त-  
र्निमज्ज्य बुद्ध्या शितया नितान्तम् ।  
प्राणं च वाचं च नियम्य चिन्वन्  
विन्देन्निजाहङ्कृतिमूलरूपम् ॥ ३०॥  
  
मौनेन मज्जन्मनसा स्वमूल-  
चर्चैव सत्यात्मविचारणं स्यात् ।  
एषोऽहमेतन्न मम स्वरूप-  
मिति प्रमा सत्यविचारणाङ्गम् ॥ ३१॥  
  
गवेषणात्प्राप्य हृदन्तरं तत्  
पतेदहन्ता परिभुग्नशीर्षा ।  
अथाहमन्यत्स्फुरति प्रकृष्टं  
नाहङ्कृतिस्तत्परमेव पूर्णम् ॥ ३२॥  
  
अहङ्कृतिं यो लसति ग्रसित्वा  
किं तस्य कार्यं परिशिष्टमस्ति ।  
किञ्चिद्विजानाति स नात्मनोऽन्यत्  
तस्य स्थितिं भावयितुं क्षमः कः ॥ ३३॥  
  
आह स्फुटं तत्त्वमसीति वेद-  
स्तथाप्यसम्प्राप्य परात्मनिष्ठाम् ।  
भूयो विचारो मतिदुर्बलत्वं  
तत्सर्वदा स्वात्मतया हि भाति ॥ ३४॥  
  
न वेद्म्यहं मामुत वेद्म्यहं मा-  
मिति प्रवादो मनुजस्य हास्यः ।  
दृग्दृश्यभेदात् किमयं द्विधात्मा  
स्वात्मैकतायां हि धियां न भेदाः ॥ ३५॥  
  
हृत्प्राप्य सद्धाम निजस्वरूपे  
स्वभावसिद्धेऽनुपलभ्य निष्ठाम् ।  
मायाविलासः सदसत्सरूप-  
विरूपनानैकमुखप्रवादाः ॥ ३६॥  
  
सिद्धस्य वित्तिः सत एव सिद्धिः  
स्वप्नोपमानाः खलु सिद्धयोऽन्याः ।  
स्वप्नः प्रबुद्धस्य कथं नु सत्यः  
सति स्थितः किं पुनरेति मायाम् ॥ ३७॥  
  
सोऽहंविचारो वपुरात्मभावे  
साहाय्यकारी परमार्गणस्य ।  
स्वात्मैक्यसिद्धौ स पुनर्निरर्थो  
यथा नरत्वप्रमितिर्नरस्य ॥ ३८॥  
  
द्वैतं विचारे परमार्थबोधे  
त्वद्वैतमित्येष न साधुवादः ।  
गवेषणात्प्राग्दशमे विनष्टे  
पश्चाच्च लब्धे दशमत्वमेकम् ॥ ३९॥  
  
करोमि कर्मेति नरो विजानन्  
बाध्यो भवेत्कर्मफलं च भोक्तुम् ।  
विचारधूता हृदि कर्तृता चेत्  
कर्मत्रयं नश्यति सैव मुक्तिः ॥ ४०॥  
  
बद्धत्वभावे सति मोक्षचिन्ता  
बन्धस्तु कस्येति विचारणेन ।  
सिद्धे स्वयं स्वात्मनि नित्यमुक्ते  
क्व बन्धचिन्ता क्व च मोक्षचिन्ता ॥ ४१॥  
  
रूपिण्यरूपिण्युभयात्मिका च  
मुक्तिस्त्रिरूपेति विदो वदन्ति ।  
इदं त्रयं या विविनक्त्यहन्धी-  
स्तस्याः प्रणाशः परमार्थमुक्तिः ॥ ४२ ॥  
  
सद्दर्शनं द्राविडवाङ्निबद्धं  
महर्षिणा श्रीरमणेन शुद्धम् ।  
प्रबन्धमुत्कृष्टममर्त्यवाण्या-  
मनूद्य वासिष्ठमुनिर्व्यतानीत् ॥ ४३ ॥  
  
सत्तत्त्वसारं सरलं दधाना  
मुमुक्षुलोकाय मुदं ददाना ।  
अमानुषश्रीरमणीयवाणी-  
मयूखभित्तिर्मुनिवाग् विभाति ॥ ४४॥  
  
॥ सद्दर्शनं समाप्तम्॥  
  
  
Proofread by Sunder Hattangadi sunderh at hotmail.com  
  
