---
Author: Sachchidananda Shivabhinava Nrisimha Bharati Swamigal
Category: misc, sachchidAnanda-shivAbhinava-nRisiMhabhAratI
File name: anAditvapariShkAraH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: anAditvapariShkAraH
engtitle: anAditvapariShkAraH
itxtitle: anAditvapariShkAraH (shivAbhinavanRisiMhabhAratIvirachitaH)
title: अनादित्वपरिष्कारः (शिवाभिनवनृइसिंहभारतीविरचितः)

---
  
 अनादित्वपरिष्कारः   
अनाद्यविद्यासचिवः करोति य इदं जगत् ।  
स पायादनुकम्पार्द्रचेतांश्चन्द्रार्धशेखरः ॥ १॥  
  
ननु किमिदमनादित्वमविद्यायाः? न ताव-  
त्प्रागभावाप्रतियोगित्वं, प्रागभावेऽतिव्याप्तेः ।  
किं च, सिद्धान्ते मूलाविद्यायां लक्षणसमन्वयेऽपि  
तूलाविद्यानां सादित्वात्तास्वव्याप्तिश्च । न  
च ``मायां तु प्रकृतिं विद्यात्'' इत्यादिश्रुत्या  
मायैकत्वप्रतिपादनात्, मायाविद्ययोश्चैक्यात्,  
मूलाविद्याया एव लक्ष्यत्वमिति तूलाविद्यासु  
लक्षणासत्त्वमिष्टमेवेति वाच्यम्; ``इन्द्रो  
मायाभिः पुरुरूप ईयते'' इत्यादिश्रुत्यैकवाक्यता-  
सम्पत्तये ``मायां तु'' इत्यादिश्रुत्यन्तर्गतैकवचनस्य  
जात्येकपरतयैव नेयत्वात् । न च विनिगमना-  
विरहेण ``मायां तु'' इत्यादिश्रुत्यैकवाक्यतासम्पत्तये  
``इन्द्रो मायाभिः'' इत्यादिश्रुत्यन्तर्गतबहुवचनस्य  
मायावृत्तिगतबहुत्वपरत्वमेवोचितमिति वाच्यम्;  
एवं ``अयमनादिरनन्तो नैसर्गिकोऽध्यासः'' इत्यादि-  
भाष्यविरोधापत्तेः । तत्रत्याध्यासपदस्याविद्यापरत्वात् ।  
न च भाष्यस्थानन्तपदं नानेकत्वविशिष्टपरं, अपि तु  
नाशरहितपरमिति वाच्यम्; तथा सति ``अस्यानर्थहेतोः  
प्रहाणाय'' इत्यध्यासनाशप्रतिपादकभाष्यविरोधापत्तेः ।  
तस्मात् ``इन्द्रो मायाभिः'' इत्यादिश्रुतिस्थबहुवचनं  
न मायावृत्तिगतबहुत्वपरं, किन्तु मायाबहुत्वपरमेवेति  
तूलाविद्यानामपि लक्ष्यत्वस्याङ्गीकृततया तासु च  
प्रागभावाप्रतियोगित्वरूपानादित्वस्याभावादव्याप्ते-  
र्दुरद्धरतया न प्रागभावाप्रतियोगित्वमनादित्वम् ।  
न च तासां प्रवाहतोऽनादित्वमिति शङ्क्यं; प्रत्येकमविद्या-  
व्यक्तीनां सादित्वात्, प्रवाहस्य चावस्तुत्वादिति चेत् ।  
अत्र केचित्- ``कालत्वव्यापकतावच्छेदकाविद्याकत्वमेव  
प्रवाहतोऽनादित्वं, कालत्वं चाविद्याचित्सम्बन्धः ।  
इत्थं च यत्राविद्याचित्सम्बन्धरूपकालत्बं तत्राविद्यात्वा-  
वच्छिन्ना काचिद्व्यक्तिस्तिष्ठत्येव । सम्बन्धसत्त्वस्य  
सम्बन्धिसत्त्वव्याप्यत्वात्'' इत्याहुः । तन्न; अविद्यात्वे  
कालत्वव्यापकतावच्छेदकत्वं हि कालत्वाधिकरण-  
वृत्यत्यन्ताभावप्रतियोगितानवच्छेदकत्वमेव । तथा  
चाविद्याचित्सम्बन्धरूपकालत्वविगमेऽपि ब्रह्मणि  
तदधिकरणत्वं नापैति । यथा घट उत्पत्तिक्षणा-  
वच्छेदेन गन्धाभावेऽपि गन्धाधिकरणत्बं न हीयते ।  
इत्थं च निरुक्तकालत्वाधिकरणे ब्रह्मणि मुक्ततादशायां  
कस्याश्चिदप्यविद्यात्वावछिन्नव्यक्तेरभावात् अविद्यात्वस्य  
निरुक्तकालत्वव्यापकतावच्छेदकत्वासम्भवात् ॥  
  
गुरुचरणास्तु--प्रवाहतो अनादित्वं नाम--  
स्वप्रागभावाधिकरणकालत्वव्यापकस्वसजातीयकत्वम् ।  
यद्रूपावच्छिन्ने लक्षणं सङ्गमनीयं तद्रूपावच्छिन्नमेव  
स्वपदार्थः । स्वपदेताविद्याव्यक्तेः परिग्रहे  
स्वप्रागभावाधिकरणकालत्वं स्वपूर्वकाले तत्र  
चाविद्यात्वेन स्वसजातीयव्यक्तेर्नियमेन सत्त्वाल्लक्षण-  
समन्वयः । स्वप्रागभावाधिकरणकालत्वमित्यस्य  
सामानाधिकरण्यसम्बन्धेन स्वप्रागभावविशिष्ट-  
कालत्वमित्यर्थः । तथा च मुक्तदशायां ब्रह्मणि  
कालत्वाधिकरणत्वसत्त्वेऽपि स्वप्रागभावाभावान्न  
पूर्वोक्तदोषावकाशः ॥  
  
यदि कश्चिद्ब्रूयात्-- ``सिद्धान्ते प्रागभावानङ्गीकारेण  
प्रागभावघटितोऽयं परिष्कारो न साधीयान्'' इति,  
तं प्रतिब्रूयात्-- सिद्धान्तेऽप्यसत्कार्यवादापत्तिभिया  
कार्याणां प्रागभावस्थानापन्नायाः प्रागवस्थायाः  
स्वीकार्यत्वात् । अन्यथा, मृद्येव घटः, क्षीर एव  
दधीत्यादिनियमभङ्गप्रसङ्गात् । तदेतत् ``युक्तेः  
शब्दान्तराच्च'' इति सूत्रव्याख्यानावसरे भगवत्पादै-  
रभ्यधायि । तथा च पूर्वोक्तपरिष्कारे प्रागभावस्थाने  
प्रागवस्थाया एव निवेशनीयत्वेन उक्तपरिष्कारस्य  
निर्दुष्टत्वात् । अधिकमन्यत्रानुसन्धेयमिति प्राहुः ॥  
  
अनादित्वपरिष्कारादविद्याया यथामति ।  
तुष्यन्तु सुधियस्त्वन्यगुणैककृतदृष्टयः ॥ १॥  
  
ऐवं वा विन्यासः-  
प्रीयतां गिरिजाचित्तसरोरुहदिवाकरः ॥ २॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः अनादित्वपरिष्कारः समाप्तः ।  
  
  
Proofread by PSA Easwaran psaeaswaran at gmail.com  
  
