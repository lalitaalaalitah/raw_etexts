---
Acknowledge-Permission: Samskrita Bharati http://www.samskritabharati.org/
Author: manjunAthasharmA
Category: misc, sanskritgeet
File name: sajayatijagati.itx
Indexextra: (Wiki)
Language: Sanskrit
Latest update: September 22, 2019
Location: doc_z_misc_general
Proofread by: Shubha shubhazero at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: sajayati jagati
Transliterated by: Shubha shubhazero at gmail.com
engtitle: sajayati jagati
itxtitle: sajayati jagati
title: सजयति जगति

---
  
 स जयति जगति   
स जयति जगति सनातनधर्मः  
सत्यमिदं सत्यम् ॥  
  
उपदेशः खलु यस्य मनोज्ञः  
नित्यनवीनोऽयम् ॥ सत्यमिदं सत्यम् ॥  
  
निर्मलभक्त्या कर्मविशुद्धं  
कुरुताविरतं फलमविचिन्त्य ।  
अयमिह धर्मः रक्षत धर्मं  
रक्षति धर्मो हि ॥ १॥  
  
अर्चत विष्णुं शङ्करमथवा  
जिनमाचार्यं बुद्धमथान्यम् ।  
एको देवो नाम विभिन्नं  
नास्ति विवादोऽत्र ॥ २॥  
  
अयमिह स्पृश्यः अयमस्पृश्यः  
उच्चो ह्येकः नीचोऽप्यपरः ।  
एवंरूपः भिन्नो भावः  
कल्पित एवायम् ॥ ३॥  
  
भूतलमेकं यत्र निवासः  
कुलमप्येकं मनुकुलजानाम् ।  
तस्मात्सर्वे भ्रातर यूयं  
मा विस्मरतेदम् ॥ ४॥  
  
जातिरभिन्ना नीतिरभिन्ना  
लक्ष्यमभिन्नं कार्यमभिन्नम् ।  
तस्मात्सर्वे सङ्गच्छध्वं  
सङ्घे शक्तिरिह ॥ ५॥  
  
द्वेषं त्यक्त्वा भेदं हित्वा  
लक्ष्यं सततं चेतसि कृत्वा ।  
क्रियते कार्यं यदि युष्माभिः  
भविता सिद्धिरिह ॥ ६॥  
  
धैर्ये रक्तिः कर्मणि सक्तिः  
दैवे भक्तिः पापविरक्तिः ।  
सर्वेषामपि भवभयतरणे  
एषा युक्तिरिह ॥ ७॥  
  
मनसा सततं ध्यायत भद्रं  
वचसा सततं निगदत भद्रम् ।  
कृत्या सततं कुरुत च भद्रं  
भवति हि वो भद्रं ॥ ८॥  
  
                - मञ्जुनाथशर्मा  
  
Encoded and proofread by Shubha shubhazero at gmail.com   
  
