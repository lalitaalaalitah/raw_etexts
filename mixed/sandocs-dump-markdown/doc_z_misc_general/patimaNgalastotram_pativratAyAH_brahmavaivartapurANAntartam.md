---
Category: misc, mangala
Description-comments: Brahmavaivartapurana
File name: patimangalastotram.itx
Indexextra: (Meaning)
Language: Sanskrit
Latest update: August 15, 2017
Location: doc_z_misc_general
Proofread by: Jonathan Wiener, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: patimangalastotram
Transliterated by: Jonathan Wiener wiener78 at sbcglobal.net
engtitle: Patimangalastotram
itxtitle: patimaNgalastotram pativratAyAH (brahmavaivartapurANAntartam)
title: पतिमण्गलस्तोत्रम् पतिव्रतायाः (ब्रह्मवैवर्तपुराणान्तर्तम्)

---
  
 पतिव्रतायाः श्रीपतिमङ्गलस्तोत्रम्   
  
श्रीगणेशाय नमः ॥  
  
ॐ नमः कान्ताय भर्त्रे च शिवचन्द्रस्वरूपिणे ।  
नमः शान्ताय दान्ताय सर्वदेवाश्रयाय च ॥ १॥  
  
नमो ब्रह्मण्यरूपाय सतीप्राणपराय च ।  
नमस्याय च पूज्याय हृदाधाराय ते नमः ॥ २॥   
  
पञ्चप्राणाधिदेवाय चक्षुषस्तारकाय च ।  
ज्ञानाधाराय पत्नीनां परमानन्दरूपिणे ॥ ३॥  
  
पतिर्ब्रह्मा पतिर्विष्णुः पतिरेव महेश्वरः ।  
पतिश्च निर्गुणाधारी ब्रह्मरूप नमोऽस्तु ते ॥ ४॥  
  
क्षमस्व भगवन् दोषं ज्ञानाज्ञानकृतं च यत् ।  
पत्नीबन्धो दयासिन्धो दासीदोषं क्षमस्व मे ॥ ५॥  
  
इदं स्तोत्रं महापुण्यं सृष्ट्यादौ यन्मया कृतम् ।  
सरस्वत्या च धरया गङ्गया च पुरा व्रजे ॥ ६॥  
  
सावित्र्या च कृतं पूर्वं ब्रह्मणे चापि नित्यशः ।  
पार्वत्या च कृतं भक्त्या कैलासे शङ्कराय च ॥ ७॥  
  
मुनीनां च सुराणां च पत्नीभिस्तु कृतं पुरा ।  
पतिव्रतानां सर्वासां स्तोत्रमेतच्छुभावहम् ॥ ८॥  
  
इदं स्तोत्रं महापुण्यं या शृणोति पतिव्रता ।  
नरोऽन्यो वापि नारी वा लभते सर्वाञ्छितम् ॥ ९॥  
  
अपुत्रो लभते पुत्रं निर्धनो लभते धनम् ।  
रोगी च मुच्यते रोगाद्बद्धो मुच्येत बन्धनात् ॥ १०॥  
  
पतिव्रता च स्तुत्वा च तीर्थस्नानफलं लभेत् ।  
फलं च सर्वतपसां व्रतानां च व्रजेश्वर ॥ ११॥  
  
इदं स्तुत्वा नमस्कृत्वा भुङ्क्ते सा तदनुज्ञया ।  
एष पतिव्रताधर्म एष धर्मः सनातनः ॥ १२॥  
  
इति श्रीब्रह्मवैवर्ते श्रीकृष्णनन्दसंवादे  
पतिव्रतामाहात्म्ये पतिमङ्गलस्तोत्रं सम्पूर्णम् ।  
  
Encoded and proofread by Jonathan Wiener wiener 78 at sbcglobal.net  
  
