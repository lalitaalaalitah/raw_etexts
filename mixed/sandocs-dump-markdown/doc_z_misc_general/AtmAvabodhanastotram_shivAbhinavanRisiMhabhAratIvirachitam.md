---
Author: Sachchidananda Shivabhinava Nrisimha Bharati Swamigal
Category: misc, vedanta, advice, sachchidAnanda-shivAbhinava-nRisiMhabhAratI
File name: AtmAvabodhanastotram.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: AtmAvabodhanastotram
engtitle: AtmAvabodhanastotram
itxtitle: AtmAvabodhanastotram (shivAbhinavanRisiMhabhAratIvirachitam)
title: आत्मावबोधनस्तोत्रम् (शिवाभिनवनृइसिंहभारतीविरचितम्)

---
  
 आत्मावबोधनस्तोत्रम्   
जाग्रत्स्वप्नसुषुप्तिषु शैशवकौमारवार्धकेष्वपि च ।  
अनुवर्तमानमनिशं ब्रह्मास्म्याम्नायमस्तकावेद्यम् ॥ १॥  
  
सद्गुरुसवनानरतः स्वाश्रमवर्णोचितानि कर्माणि ।  
कुर्वद्भिर्विविदिषितं ब्रह्मास्म्याम्नायमस्तकावेद्यम् ॥ २॥  
  
उद्दालकः स्वपुत्रं यत्तत्त्वमसीति बोधयामास ।  
साम्नामन्ते तदहं ब्रह्मास्म्याम्नायमस्तकावेद्यम् ॥ ३॥  
  
स्थूलात्सूक्ष्माद्धेतोर्देहाद्भेदेन योगनिष्णातैः ।  
अनुचिन्त्यमानमसकृद्ब्रह्मास्म्याम्नायमस्तकावेद्यम् ॥ ४॥  
  
यददेहमखिलदेहेष्वनवस्थेषु व्यवस्थितं विभुं च ।  
महदात्मभूतमभयं ब्रह्मास्म्याम्नायमस्तकावेद्यम् ॥ ५॥  
  
हृदयस्थितानशेषांस्त्यक्त्वा कामन् समश्नुतेऽत्रैव ।  
यत्परहंसस्तदहं ब्रह्मास्म्याम्नायमस्तकावेद्यम् ॥ ६॥  
  
यदबोधाज्जगदखिलं विभाति पुरुषस्य सत्यतया ।  
यद्बोधाच्च मृषा तद्ब्रह्मास्म्याम्नायमस्तकावेद्यम् ॥ ७॥  
  
प्रविलाप्य दृश्यजालं मिथ्येत्याचार्यवाक्यतः शास्त्रात् ।  
यत्प्राप्नोति नरस्तद्ब्रह्मास्म्याम्नायमस्तकावेद्यम् ॥ ८॥  
  
यस्याज्ञानादखिलानर्थादिमकारणं शरीरादौ ।  
आत्मत्वधीरभूत्तद्ब्रह्मास्म्याम्नायमस्तकावेद्यम् ॥ ९॥  
  
यत्साक्षात्कृतये हि श्रवणं मननं तथा ध्यानम् ।  
प्राहुस्त्रय्यन्तास्तद्ब्रह्मास्म्याम्नायमस्तकावेद्यम् ॥ १०॥  
  
नद्यास्तीरे पुलिने गिरिमौलौ काननस्य कोणे यत् ।  
ध्यायन्ति यतिवरास्तद्ब्रह्मास्म्याम्नायमस्तकावेद्यम् ॥ ११॥  
  
यत्र स्थितो विजानातीन्द्रोपेन्द्रादिपदमपीषदिति ।  
तत्सुखविश्रान्तिपदं ब्रह्मास्म्याम्नायमस्तकावेद्यम् ॥ १२॥  
  
श्रुत्याचार्यकृपातो योगाभ्यासेन चेश्वरकटाक्षात् ।  
प्रभवति यद्बोधस्तद्ब्रह्मास्म्याम्नायमस्तकावेद्यम् ॥ १३॥  
  
यस्मिन्स्थिते न दुःखैरपि गुरुभिश्चाल्यते जातु ।  
पुरुषः सुखरूपं तद्ब्रह्मास्म्यान्नायमस्तकावेद्यम् ॥ १४॥  
  
यत्पृथ्व्यादिषु तिष्ठद्यमयति यद्वेद नैव पृथ्व्यादिः ।  
अन्तर्याम्यभिधं तब्रह्मास्म्याम्नायमस्तकावेद्यम् ॥ १५॥  
  
विषयासक्तहृदां यद्दूरे तदसक्तचेतसां निकटे ।  
उपरतवरलभ्यं तद्ब्रह्मास्म्याम्नायमस्तकावेद्यम् ॥ १६॥  
  
विनियम्य चक्षुरादीन्प्राणापानौ च चेतसा सह यत् ।  
ध्यायन्ति योगिनस्तद्ब्रह्मास्म्याम्नायमस्तकावेद्यम् ॥ १७॥  
  
सनकादिभ्यः पूर्वं वटमूले शम्भुराह मौनेन ।  
चिन्मुद्रया च यत्तद्ब्रह्मास्म्याम्नायमस्तकावेद्यम् ॥ १८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं आत्मावबोधनस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
