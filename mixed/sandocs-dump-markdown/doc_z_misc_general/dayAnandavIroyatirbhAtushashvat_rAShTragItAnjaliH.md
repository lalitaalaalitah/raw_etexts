---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet, gurudev
Description/comments: Rashtragitanjali, Kapiladeva Dwivedi (Ed.)
File name: dayAnandavIroyatirbhAtushashvat.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Dayanandaviro Yatirbhatu Shashvat
Translated by: Mandar Mali
engtitle: dayAnandavIroyatirbhAtushashvat
itxtitle: dayAnandavIroyatirbhAtushashvat (rAShTragItAnjaliH)
title: दयानन्दवीरोयतिर्भातुशश्वत् (राष्ट्रगीताञ्जलिः)

---
  
 दयानन्दवीरो यतिर्भातु शश्वत्   
(गीतिका) (भुजङ्गप्रयातम्)  
दयानन्दवीरो यतिर्भातु शश्वद्  
     गुणानां निधिर्वेद-शास्त्रोपदेष्टा ।  
सदा संयमे रक्तधीर्धीर-चेता  
     वरेण्यं शरण्यो मुनिः साधुवृत्तः ॥ दयानन्द०॥  
  
सदा देशभक्तं सदा धर्मभक्तं  
     सदा दीन-हीनाऽऽर्ति-नाशानुरक्तः ।  
स्वदेशव्रतो देशभक्त्येक मूर्तिः  
     स्वदेशाभिमानेन सन्दीप्तमूर्तिः ॥ दयानन्द०॥  
  
सदा देशचिन्ता, सदाऽनाथ चिन्ता  
     दरिद्रातुराणां समुद्धार-चिन्ता ।  
गवां योषितां दुःख-नाशस्य चिन्ता  
     सदा यस्य चित्ते स देवो वदान्यः ॥ दयानन्द०॥  
  
न यस्यास्ति चित्ते भयानां विभीति  
     न रोषाग्नि-दाहो न वा शोक शोषः ।  
न यत्रास्ति चिन्ता स्वदेहस्य जातु  
     सदा देशचिन्ता निमग्नं सधन्यः ॥ दयानन्द०॥  
  
ऋषीणां मुनीनां सदाऽऽदर्श-पाता  
     स्ववित्तस्य दाता, स्वदेहस्य दाता ।  
सदा मातृभूमेः सुरक्षाऽनुरक्तो  
     विदेशीय धर्मे प्रहारानुरक्तः ॥ दयानन्द०॥  
  
सदेवाऽऽङ्ग्लभाषा सृति खण्डयन् सः  
     सदा भारतीयं मतं मण्डयन् सः ।  
चरिताभिमानं सदा दर्शयन् सः  
     स्वदेशानुरागे रतो धर्म धुर्यः ॥ दयानन्द०॥  
  
स्वदेशीय राज्यं मतं सर्वश्रेष्ठं  
     विदेशीय-राज्यं सदाऽनर्थकारि ।  
स्वदेशीय राज्ये सुखं शान्तिरिष्टा  
     सदा स्वाभिमानं विकासोन्नती च ॥ दयानन्द०॥  
  
कुरीति सदा दुःखद्वन्द्वादि-कर्त्री  
     कुनीति सदा मानवाऽचार-हर्त्री ।  
सदैवाऽन्धविश्वास मूला अनर्था  
     वदन् देशहेतो पपौ यो विषं च ॥ दयानन्द०॥  
  
सदा योषिता मान-रक्षाऽवसक्तः  
     सदा देश-स्वातन्त्र्य-कार्यानुरक्तः ।  
सदा आर्य धर्मं प्रचारानुरागी  
     विरागी व्रती विश्वबन्धुत्व-मानी ॥ दयानन्द०॥  
  
मुदा दुःखजातं प्रसेहे परार्थं  
     जहौ देशहेतोः सुखं चार्थजातम् ।  
सदा क्रान्ति-सन्देशदं तं नतोऽहं  
     सदा मातृभूः दत्त चित्तं श्रितोऽहम् ॥ दयानन्द०॥  
  
  
Proofread by Mandar Mali   
  
