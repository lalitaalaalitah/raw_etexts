---
Acknowledge-Permission: Samskrita Bharati http://www.samskritabharati.org/
Author: harekRiShNameheraH
Category: misc, sanskritgeet
File name: jayatujananI.itx
Indexextra: (Wiki, Video 1, 2, 3, 4)
Language: Sanskrit
Latest update: September 22, 2019
Location: doc_z_misc_general
Proofread by: Shubha shubhazero at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Jayatu Janani
Transliterated by: Shubha shubhazero at gmail.com
engtitle: jayatujananI
itxtitle: jayatujananI
title: जयतुजननी

---
  
 जयतु जननी   
जयतु जननी जन्मभूमिः पुण्यभुवनं भारतं  
जयतु जम्बूद्वीपमखिलं सुन्दरं धामामृतम् ।  
पुण्यभुवनं भारतम् ॥  
  
धरित्रीयं सर्वदात्री शस्यसुफला शाश्वती ।  
रत्नगर्भा कामधेनुः कल्पवल्ली भास्वती ।  
विन्ध्यभूषा सिन्धुरशना हिमगिरिशिखा शर्मदा ।  
रम्य-गङ्गा-सङ्गयमुना महानदीह नर्मदा  
कर्मतपसां सार्थतीर्थं प्रकृतिविभवालङ्कृतम् ॥ जयतु ॥  
  
आकुमारी-हिमगिरेर्नो लभ्यते सा सभ्यता ।  
एकमातुः सुतास्सर्वे भाति दिव्या भव्यता ।  
यत्र भाषा-वेष-भूषा-रीति-चलनैर्विविधता ।  
तथाप्येका ह्यद्वितीया राजते जातीयता ।  
ऐक्य-मैत्री-साम्य-सूत्रं परम्परया सम्भृतम् ॥ जयतु॥  
  
आत्मशिक्षा-ब्रह्मदीक्षा-ज्ञानदीपैरुज्ज्वलम् ।  
योग-भोग-त्याग-सेवा-शान्ति-सुगुणैः पुष्कलम् ।  
यत् त्रिरङ्गं ध्वजं विदधत् वर्षमार्षं विजयते ।  
सार्वभौमं लोकतन्त्रं धर्मराष्ट्रं गीयते ।  
मानविकता-प्रेमगीतं विबुधहृदये झङ्कृतम् ॥ जयतु  ॥  
  
                - हरेकृष्णमेहेरः  
  
Encoded and proofread by Shubha shubhazero at gmail.com   
  
