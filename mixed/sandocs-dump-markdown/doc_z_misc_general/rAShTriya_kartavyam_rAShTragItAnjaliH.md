---
Acknowledge-Permission: Kapiladeva Dwivedi, Vishvabharati Anusandhan Parishad, Varanasi
Author: Kapiladeva Dwivedi
Category: misc, sanskritgeet
Description/comments: Rashtragitanjali, Kapiladeva Dwivedi (Ed.)
File name: rAShTriyakartavyam.itx
Indexextra: (Text)
Language: Sanskrit
Latest update: May 1, 2020
Location: doc_z_misc_general
Proofread by: Mandar Mali
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Rashtriya Kartavyam
Translated by: Mandar Mali
engtitle: rAShTriya kartavyam
itxtitle: rAShTriya kartavyam (rAShTragItAnjaliH)
title: राष्ट्रिय कर्तव्यम् (राष्ट्रगीताञ्जलिः)

---
  
 राष्ट्रिय कर्तव्यम्   
(तोटकम्)  
सुखदा वरदा भय-ताप-हरी  
     भव-भूति-विभूषित-सौख्यकरी ।  
नव-संस्कृति-संस्कृत-संहति-दा  
     भरतावनिरस्तु सदा प्रथिता ॥  
  
नव-जागरण प्रथतां भुवने  
     नव-दीप्ति-रुदेतु मनः सु सदा ।  
नव-शक्ति-समुच्चय शोभित धी  
     जनता जन-ताप हरी विलसेत् ॥  
  
नहि मानवता नवता रहिता  
     नहि दानवता नवता-सहिता ।  
नवता प्रतिपद्य समे भुवने  
     दनुजावलि-नाशनमस्तु कृतिः ॥  
  
कृतिना कृतिरस्तु जनोद्धरणं  
     जन-मानस-मान-समुद्धरणम् ।  
नव-चेतनता तनुता नवता  
     सकले विकलेऽपि जने प्रमुदे ॥  
  
युवशक्तिरियं जन-शक्ति-युता  
     जन-ताप-हृती लभता सुयशः ।  
व्यपनोद्य तमस्तति-संसरणं  
     निज-राष्ट्र-हिते रुचिमावहताम् ॥  
  
नहि सा भुवने कठिनाऽपि कृति  
     युव-शक्तिरियं न करोतु मुदा ।  
जन-शिक्षणमार्थिकमुन्नयनं  
     पतितार्त-दशोद्धरणं भरणम् ॥  
  
युवकेषु विराजत एव विभा  
     गुण-शक्ति-समुच्छ्रय-सङ्कलनम् ।  
मृदुता दृढता विनयावनतिः  
     गुण-सङ्ग्रहणेऽभिरुचिः सुकृतौ ॥  
  
युवकाः निजकर्मणि सन्तु दृढाः  
     पर-दुख निवारण-सक्त धियः ।  
गुण गौरव शौर्य सुधा-सरसा  
     सरसामवर्नि दधता कृतिभिः ॥  
  
अबला नहि सन्त्यबला अधुना  
     सबला प्रबला नय-वर्त्म-विदः ।  
नव-जागरणे दधतेऽभिरुचिं  
     नय-कर्मणि शर्मणि वर्मणि च ॥  
  
प्रमदा प्रमुदा मुदमादधता  
     नज-देश-समुद्धरणे निरता ।  
विरता परदेश-परम्परया  
     शुभ-शक्ति-समन्वित शौर्य-युता ॥  
  
सुधियो ह्यवमत्य निज व्यसनं  
     निजराष्ट्र-हिते सुकृते निरता ।  
वर-वर्त्म-निबोधन-शक्त-धियो  
     विलसन्तु भवे भव-ताप-हरा ॥  
  
अयि शूरवरा प्रखरा प्रबला  
     रिपु-संहति-नाशन-सक्त हृदः ।  
समरे प्रखरे च विनाश्य रिपून्  
     गुरु-गौरव-माप्नुत शौर्य-धनाः ॥  
  
वणिजो निज-वित्त-चयं ददता  
     पतितार्त हिताय सुखाय सदा ।  
मलिना सरणिं परिहत्य निजां  
     निज-देश-हिताय धनं दधताम् ॥  
  
श्रमिणोऽपि श्रमे रुचिमादधत  
     स्व-यशः प्रथयन्तु समे भुवने ।  
श्रम एव समुन्नति सिद्धि-करं  
     श्रम एव सुकीर्तिकरं सुखदम् ॥  
  
श्रम एव हितं कुरुते भुवने  
     श्रम एव समीहितमालभते ।  
श्रम एव गुणोच्छ्रयमातनुते  
     श्रम एव सुखौध-समृद्धि करः ॥  
  
इदमाथिकमुन्नयनं प्रसरेद्  
     नव-योजन-योजन-मवलितम् ।  
दयनीय-दशा पतिता क्षुधिता  
     मुदिता हृषिता स्युरिमे सुखिता ॥  
  
निज-राष्ट्र-हितं सततं प्रबलं  
     निज-जीवन-दान-मपीह शुभम् ।  
निज-देश-हिते मरणं सुखदं  
     निज-वित्त-समुच्चय-सन्यसनम् ॥  
  
विलसेद् वसुधा, विकसेद् जनता,  
     धन-धान्य-समुन्नतिरस्तु शुभा ।  
नव-शक्ति-समुच्चय-शान्तधियो  
     नर-वीर-वरा विलसन्तु सदा ॥  
  
न विरोधकृता गतिरस्तु शुभा  
     नहि देशहिताय विरोध-मतिः ।  
समवेत्य समे निज-राष्ट्र-हिते  
     दधता स्व-मनासि मनस्विवरा ॥  
  
युव-शक्ति-चयो जनता हृदये  
     नव शक्ति-चयो विलसेत् प्रसरेत् ।  
वसुधाऽस्तु सुधालय-सौख्य-करी  
     भरतावनिरस्तु मुदे प्रमुदे ॥  
  
  
Proofread by Mandar Mali   
  
