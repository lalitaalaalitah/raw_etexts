---
Author: viThThaleshvara
Category: misc, puShTimArgIya, aShTaka, viThThaleshvara
Description/comments: puShTimArgIya stotraratnAkara
File name: dAnalIlAShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: dAnalIlAShTakam
engtitle: dAnalIlAShTakam
itxtitle: dAnalIlAShTakam (viThThaleshvaravirachitam)
title: दानलीलाष्टकम् (विठ्ठलेश्वरविरचितम्)

---
  
 दानलीलाष्टकम्   
  
सदा चन्द्रावल्या कुसुमशयनीयादि रचितुं  
सहासं प्रोक्ताः स्वप्रणयिग्रहचर्यः प्रमुदिताः ।  
निकुञ्जेष्वन्योन्यं कृतविवधतल्पेषु सरसां  
कथास्वस्वामिन्या सपदि कथयन्ति प्रियतमाम् ॥ १॥  
  
अशेषसुकृतोदयैरखिलमङ्गलैर्वेधसा  
मनोरथशतैः सदा मनसि भावितैर्निर्मिते ।  
अहन्यतिमनोहरे निजगृहाद्विहारेच्छया  
सखीशतवृताऽचलद्व्रजवनेषु चन्द्रावली ॥ २॥  
  
समुद्ग्रथितमालतीकुरबकादिपुष्पावली-  
गलत्परिमलोन्मदभ्रमरयूथसन्नादितम् ।  
उदारमतिचित्रितं मृगमदादिभिर्बिभ्रती  
मनोभवमदापहं किमपि केशपाशं सखी ॥ ३॥  
  
श्यामेन्दोरनुरूपां विधिरचितां तारकामहं मन्ये ।  
यत्तत्करनखकिरणो न जातु सख्यस्त्यजन्तीमाम् ॥ ४॥  
  
कुङ्कुममृगमदमलयजचित्रितकुसुमं तदीयधम्मिल्लम् ।  
नो किन्तु कुसुमधनुषस्तूणीरं सर्जितं विधिना ॥ ५॥  
  
न धम्मिल्लो मौग्ध्यामृतजलमुचामेष निचयो  
न पुष्पाणीमानि त्रिदशपतिमौर्वीपरिणतिः ।  
न मुक्तागुच्छानि प्रकटसुखगात्रः करतरो  
न काश्मीरोद्भूता सुभगतररेखा तडिदियम् ॥ ६॥  
  
निसर्गसुन्दरोऽप्यालिसूक्ष्मचित्राम्बरान्तरे ।  
गूढो भाव इवैतस्याः सोऽदृश्यत विलक्षणः ॥ ७॥  
  
मत्समर्पितसिन्दूररेखोपरि परिस्थिता ।  
मुक्ताफलावलीमाला सीमान्ते बिभ्रती बभौ ॥ ८॥  
  
इति श्रीविठ्ठलेश्वरविरचितं दानलीलाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
