---
Acknowledge-Permission: Samskrita Bharati http://www.samskritabharati.org/
Author: janArdana hegaDe
Category: misc, sanskritgeet
File name: ehiresamarpayema.itx
Indexextra: (Wiki, Video 1)
Language: Sanskrit
Latest update: September 22, 2019
Location: doc_z_misc_general
Proofread by: Shubha shubhazero at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: ehiresamarpayema
Transliterated by: Shubha shubhazero at gmail.com
engtitle: ehiresamarpayema
itxtitle: ehi re samarpayema
title: एहि रे समर्पयेम

---
  
 एहि रे समर्पयेम   
एहि रे समर्पयेम मित्र ! मातृचरणयोः  
तनुतृणं धनचयं, भवतु रुधिरतर्पणम् ।  
किं नु पश्यसि त्वदीय-मातृ-वदन-म्लानतां  
किमु ह्रिया, त्यज भियं, विक्लवः किमर्पणे ॥ १॥  
  
मलयमारुतस्त्वदीयस्वागतं विधास्यति  
सनातनी परम्परा प्रेरिका भविष्यति ।  
भवेम धन्यजीविनः समानचिन्तका वयं  
चल पुरः, सह मया, समाश्रय ध्रुवां धृतिम् ॥ २॥  
  
वीरसूः शूरभूः स्थैर्यधैर्यभूरियं  
सखे न भीरुभूरियं न भोगलालसास्पदम् ।  
नरोऽप्यवाप्तुमर्हतीह देवतासमानतां  
स्मर चिरं, भर धियं, साधयेम विक्रमम् ॥ ३॥  
  
राष्ट्रमुद्धर्तुमेहि ध्येयसाधनव्रत !  
मन्युरस्तु बलिपशुः कार्यदीक्षितो भव ।  
धर्मसक्त कर्मनिष्ठ ॠषिकुलोद्भव सखे  
धर धुरं, दृढमते, याम ध्येयसिद्धये ॥ ४॥  
  
                - जनार्दन हेगडे  
  
Encoded and proofread by Shubha shubhazero at gmail.com   
  
