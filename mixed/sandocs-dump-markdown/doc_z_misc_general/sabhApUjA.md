---
Category: misc, pUjA
File name: sabhApUjA.itx
Language: Sanskrit
Latest update: October 6, 2018
Location: doc_z_misc_general
Proofread by: Parameshwar Puttanmane poornapathi at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: sabhApUjA
Transliterated by: Parameshwar Puttanmane poornapathi at gmail.com
engtitle: sabhApUjA
itxtitle: sabhApUjA
title: सभापूजा

---
  
 सभापूजा   
ब्राह्मणेभ्यो महद्भ्यश्च वेदविद्भ्यो विशेषतः ।  
पुराणशास्त्र विद्भ्यश्च सर्वेभ्यो वै नमोनमः ॥ १॥  
  
पुत्रोत्सवे मौञ्जिबन्धे कन्यायाः प्रथमार्तवे ।  
विवाहे यज्ञसमये बिन्नहं पञ्चसु स्मृतम् ॥ २॥  
  
पूर्वं सभां नमस्कृत्य पश्चादासनपूर्वकम् ।  
कृत्वोपचारं कालीनं सभां स्तोतुं समारभेत् ॥ ३॥  
  
वराय वरवेषाय गुरूणां सुहृदामपि ।  
उपचारस्तु कर्तव्यो मङ्गल्यो मङ्गलायनैः ॥ ४॥  
  
अर्चयेदृत्विगाचार्यनृपविद्वत्सुहृद्वरान् ।  
आगतान् स्वगृहं गेही यथा विभवमादरात् ॥ ५॥  
  
गाम्भीर्यं जलधौ स्थिरत्वमचले तेजोधिकं भास्करे  
     शौर्यं शान्तनवे नयस्सुरगुरौ त्यागस्तु सूर्यात्मजे ।  
एकैको गुण एव तेषु निहितो युष्मासु सर्वेगुणाः  
     तिष्ठन्त्येव धरामरान् हरिपरान् कस्स्तोतुमीशः क्षितौ ॥ ६॥  
  
भवन्तस्सर्वज्ञाः सकलभुवने रूढयशसो  
     वयं तावद्बालाः सरसवचने नैव निपुणाः ।  
तथापीयं वाणी विशतु भवतां कर्णकुहरे  
     किशोरस्यालापः खलु भवति पित्रोरतिमुदे ॥ ७॥  
  
महत्या गदया युक्तां सत्यभामासमन्विताम् ।  
सुदर्शनधरां वन्दे सभां विष्णोरिवाकृतिम् ॥ ८॥  
  
विद्वन्नदीव्रातसहस्रपूर्णं तथा सहस्रप्रभुरत्नपूर्णम् ।  
वेदान्तवाक्यार्थतरङ्गलोलं सभा समुद्रं प्रणमामि मूर्ध्ना ॥ ९॥  
  
सभामण्डलमित्येके सभारत्नं तु केचन ।  
सभासमुद्रमितरे सदसो लक्षणत्रयम् ॥ १०॥  
  
आशीः पूर्वकमित्येके नमः पूर्वं तु केचन ।  
भिन्नहं वेदपूर्वं स्यादिति सर्वैर्विनिश्चितम् ॥ ११॥  
  
स्वस्तीति प्रतिभाषितो मुनिवरैः संस्तूयमानस्सुरैः  
     पार्श्वे पद्मजपद्मनाभपुरुहूताद्यैर्जयेत्यर्चितः ।  
अग्रे चाप्सरसां गणैरहरहर्नृत्यद्भिराल्हादितः  
     सन्तुष्टो गिरिजाविवाहसमये स्यात्सम्पदेनो मृडः ॥ १२॥  
  
सर्वाशा परिपूरणक्षमकरं सर्वोपकारोदयं  
     सन्मार्गाभिरतं समस्ततमसः प्रध्वंसि सत्यास्पदम् ।  
ब्रह्मावासमशेषवेदनिलयं विद्याधराराधितं  
     प्रख्यातं भुवि भानवीयमिव वो वन्दे सभामण्डलम् ॥ १३॥  
  
विदितचतुरभाषा भारती फालभूषा  
     व्यपगतबहुदोषा चन्द्रिकोद्यन्मनीषा ।  
हृदयतिमिरपूषा ज्ञानविद्याविशेषा  
     मम भवतु सुतोषा भूसुराणां सभैषा ॥ १४॥  
  
वेदपूर्वं तु ,  
ओं नमः॒ सद॑से । नमः॒ सद॑स॒स्पत॑ये ।  
नमः॒ सखी॑नां पुरो॒गाणां॒ चक्षु॑षे ।  
नमो॑ दि॒वे । नमः॑ पृथि॒व्यै । सप्रथस॒भां मे॑ गोपाय ।  
ये च॒ सभ्याः॑ सभा॒सदः॑ । तानिं॑द्रि॒याव॑तः कुरु ।  
सर्व॒मायु॒रुपा॑सताम् ॥ १५॥  
  
अहे॑बुध्निय॒ मन्त्रं॑ मे गोपाय । यमृष॑यस्त्र॒यी वि॒दा वि॒दुः ।  
ऋचः॒ सामा॑नि॒ यजू॑ꣳषि । सा हि श्रीर॒मृता॑ स॒ताम् ॥ १६॥  
  
अभ्युत्थानं चासनं स्वागतोक्तिः, पाद्यं चार्घ्यं मधुपर्काचमौ च ।  
स्नानं वासो भूषणं गन्धमाल्ये धूपो दीपस्सोपहारः प्रणामः ॥ १७॥  
  
अभ्युत्थानमथासिका वितरणं भूयो वचस्स्वागतम् ।  
पाद्यं व्याजनमक्षतं क्रमवशादर्घ्यं निरर्घक्रियम् ॥  
  
केचित्प्राहुरिमान् षडुत्तमतमानत्रोपचारान् परे ।  
ब्रूयाद्वन्दनमेकमर्हणविधिं यन्मादृशा तत्क्षमम् ॥ १८॥  
  
नास्ति सत्यात्परो धर्मस्सन्तुष्टिर्नात्मजात्परा ।  
नान्नदानात्परं दानं वन्दनान्नोपचारकम् ॥ १९॥  
  
सत्यादधिको धर्मो नास्ति । पुत्रोत्सवादपरः सन्तोषो नास्ति ।  
अन्नदानादधिकदानं न विद्यते । वन्दनादधिक उपचारो नास्ति ।  
तस्माद्वन्दनोपचारेणैव सर्वेप्युपचाराः कृतास्सन्त्विति मदीया  
विज्ञापना ॥ सर्वेभ्यो नमस्काराः ॥  
  
॥ इति सभा पूजा ॥  
  
सङ्ग्राहकः  
विद्वान् परमेश्वर भट्टः  
पुट्टनमने  
  
  
  
Encoded and proofread by Parameshwar Puttanmane poornapathi at gmail.com  
  
