---
Acknowledge-Permission: Samskrita Bharati http://www.samskritabharati.org/
Author: gu. gaNapayyahoLLaH
Category: misc, sanskritgeet
File name: bhAratasaMskRRitiHsaMskRRitabhAratI.itx
Indexextra: (Wiki)
Language: Sanskrit
Latest update: September 22, 2019
Location: doc_z_misc_general
Proofread by: Shubha shubhazero at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: bhAratasaMskRRitiHsaMskRRitabhAratI
Transliterated by: Shubha shubhazero at gmail.com
engtitle: bhAratasaMskRRitiHsaMskRRitabhAratI
itxtitle: bhAratasaMskRRitiHsaMskRRitabhAratI
title: भारतसंस्कृतिःसंस्कृतभारती

---
  
 भारतसंस्कृतिः संस्कृतभारती   
भारतसंस्कृतिः संस्कृतभारती द्वयमेतन्मम जीवनम् ॥  
  
यत्र मुनीनां शमकलितानां मङ्गल-मन्त्रनिनादः ।  
यत्र कवीनां मृदुभणितीनां मञ्जुलकाव्य-विनोदः ॥  
  
यस्याः कीर्तिपताका सततं प्रचरति विश्वमशेषम् ।  
यस्याः संस्तवलेशत एव विन्दति चित्तमकलुषम् ॥  
  
यस्याः प्रवहति वेदोपनिषद्-गीताजलमतिरुचिरम् ।  
यस्याः प्रभवति भाषासन्ततिरमिताकारा सुचिरम् ॥  
  
यस्यै जीवनसमयो नीतः शङ्करमध्वमुनीनाम् ।  
यस्यै कविताकर्म समर्पितमतुलं व्यासमुखानाम् ॥  
  
यया जनानां योगरतानां विकसितमात्मज्ञानम् ।  
यया कलानां नाट्यगतानां विस्तृतमखिलविधानम् ॥  
  
यां परिपातुं परमतबाधाद् अनवरतं यतनीयम् ।  
यामिह नेतुं सुललितमार्गे सङ्घटनं करणीयम् ॥  
  
या गङ्गाजल-पुण्यतरङ्गैर्वहति पवित्रितगात्रम् ।  
या कुलभवने परिजनवदने लसति घनादरपात्रम् ॥  
  
                - गु. गणपय्यहोळ्ळः  
  
Encoded and proofread by Shubha shubhazero at gmail.com   
  
