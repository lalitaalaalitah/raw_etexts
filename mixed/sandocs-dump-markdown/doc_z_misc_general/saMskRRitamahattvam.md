---
Category: article, misc, sahitya
Description-comments: vishvasaMskRitashatAbdigranthAntargatam lekhanam
File name: saMskRRitamahattvam.itx
Language: Sanskrit
Latest update: May 28, 2017
Location: doc_z_misc_general
Proofread by: Shankara shankara underscore 2000 at yahoo.com
Send corrections to: Sanskrit@cheerful.com
Site access: https://sanskritdocuments.org
Subcategory: sahitya
Subject: philosophy/hinduism/religion
Sublocation: misc
Text title: Greatness of Sanskrit
Transliterated by: Shankara shankara underscore 2000 at yahoo.com
engtitle: saMskRRitamahattvam
itxtitle: saMskRRitamahattvam
title: संस्कृतमहत्त्वम्

---
  
 संस्कृतमहत्त्वम्   
  
(विश्वसंस्कृतशताब्दिग्रन्थान्तर्गतम् लेखनम्)  
संस्कृतमहत्त्वं ग्रन्थोपक्रमश्च  
  
देवासुरदैत्यदानवराक्षसाद्यखिलदेवयोनिनिर्विशेषसमादृतम्,  
निखिलमानवमङ्गलप्रदम्,  
सनातनजैनबौद्धचार्वाकदैशिकवैदेशिकसकल-  
वैदिकावैदिकमतमतान्तरानुयायिजनमनोमोदकं  
संस्कृतं हि सुसंस्कृतानामार्याणां जीवनसर्वस्वम्,  
सर्वादिजगद्गुरोर्ब्रह्मणो मुखेभ्यः स्वयं  
प्रवृत्ता वाक्, देवानां सर्वव्यवहारप्रसूर्दिव्या चामोघा च गीः,  
वेदोपवेदब्राह्मणारण्यकोपनिषत्स्मृतिपुराणोपपुराणशिक्षाकल्प-  
व्याकरणनिरुक्तच्छन्दोज्यौतिषन्यायवैशेषिकसाख्ययोगमीमांसावेदान्तादि-  
सर्वदर्शनकोषकाव्यनाटकाख्यानकाख्यायिकालडूआरचतुःषष्टिकला-  
सङ्गीतचतुर्वर्गगजगवाश्वपुरुषलक्षणचिकित्साग्रन्थेतिहासाङ्गसूत्र-  
जातकभाष्यवार्तिकव्याख्याद्यखिलवाड्मय-जन्मभूः,  
निखिलविश्वभाषाऽऽदिजननी, मानवजीवनस्यादिमध्यावसानेषु सदा  
समपेक्षिता वाणी ।  
  
अथवा संस्कृतभाषाया वयं कान् गुणान् गायाम ? गायन्तोऽपि च  
कथं तेषां पारमासादयाम ? इयं हि भाषाऽस्मासु भारतीयत्वं  
जागरयति, भारतीयेष्वेकतां सञ्चारयति, न केवल भारतीयाः  
प्रादेशिकीरेव, यावद् वैदैशिकीरपि भाषाः परिष्करोति,  
मानवमात्रस्य मस्तिष्कं संस्करोति, तत्र ज्ञानविज्ञानप्रभां  
प्रसारयति, तद्धृदये सर्वदाऽऽनन्दसन्दोहमारोहयति,  
सत्पथप्रवृत्तिं जनयति, सद्गुणगौरवं प्रकटयति,  
विश्वबन्धुतां विस्तारयति, सर्वभूतेष्वेकत्वं प्रदर्शयति,  
सर्वतः शान्तिं संस्थापयति, त्यागं, तपः, सन्तोषं,  
सेवां च शिक्षयति, विश्वकल्याणभावनामुद्भावयति,  
पञ्चशीलपरिशीलनमाविर्भावयति, ज्ञानविज्ञानयोः  
समन्वयमातनोति, भुक्तिं मुक्तिं चाविरोघेनोद्वेलयति,  
धर्मार्थकाममोक्षांश्चतुरोऽपि पुरुषार्थानू साध्यतया  
समुपस्थापयति, ऐहिकमामुष्मिकं चेत्युभयविधमप्युत्कर्षं  
सम्पादयति, कर्मणि, ज्ञाने, भक्तौ च सममनुयुनक्ति, सत्यं,  
शिवं, सुन्दरं तत्किमपि तत्त्वं सन्निधापयति, वाचि लालित्यं  
सिञ्चति, माधुर्यधाराभिः कर्णौ कृतार्थयति, विश्वस्यापि  
विश्वस्य चेतश्चमत्करोति, पूर्वेषामपि पूर्वजानां यशश्च  
संस्मारयति । किं बहुना, इयं कल्पलतेव नः किं किं न साधयति ?  
  
एषा च भारते समुद्भूतापि गङ्गेव सर्वत्र जेगीयते, सर्वानेव  
च पावयति । भारते वैदिका अवैदिकाश्चेत्युभयेऽपि सम्प्रदायाः  
स्वस्वविचारपरिपाटीप्रबन्धेषु भाषान्तराणि स्वीकुर्वाणा  
अपि यद्यत् स्थास्नुतां, स्पष्टतां, मान्यतां च निनीषन्ति,  
तत्तदस्यामेव भाषायां प्रतिनिबध्नन्ति । स्वस्वाभिमतं च  
मतं सर्वजनसंवेद्यतां नेतुं जैनाः, बौद्धा अपीमामेव भाषां  
पुरा संश्रयन्ते । चार्वाका लोकायताश्चापि स्वस्वदर्शनान्यस्यामेव  
भाषायां प्रबध्नन्ति । यावद् बहिरपि भारताद् दूरदूरतरेषु देशेषु  
संस्कृतसाहित्यं सर्वतोऽप्रतिहतप्रसरं प्रविशति । वेदेषु,  
दर्शनेषु, पुराणेषु, काव्येषु, तथाविधेषु चान्येषु विषयेषु  
पाश्चात्यैर्विद्वद्भिः कृता गवेषणास्तेषां संस्कृतभाषाभिरुचेः  
प्रबलानि प्रमाणानि सन्ति ।  
  
यस्मिन् कस्मिंश्चिद्देशे, यस्यां कस्याञ्चिच्च जातौ जातेन  
येन केनापि मानवेन संस्कृतभाषाया अध्ययनाध्यापनादिना,  
सम्पादनप्रकाशनादिना वा सेवा सम्पादिता, स सर्वोऽपि मानवोऽस्माकं  
माननीयः, श्लाघनीयश्चास्ति । तथाप्यनादिकालात्प्रवृत्ताया अस्याः  
संस्कृतभाषायाः सार्वकालिकः सेवाविधेरितिहासश्चतुराननादपि  
चतुरतरेण केनचन कविना कोविदेन वा न सम्पादयितुं शक्यते इति  
गतामेव शताब्दीमाश्रित्यायं ग्रन्थः सन्दृभ्यते । तत्रापि कालो यथा  
निरवधिः, पृथिव्यपि तथा विपुलेति पृथिव्यां भारतं वर्षं,  
भारते वर्षे च तदीयमुक्तमाङ्गं जम्बूसमेतं काश्मीरमेवावालम्ब्यायं  
समुपक्रमः । समस्तस्याप्यस्य देशस्य प्रदेशोऽयं  
मौलिभूतोऽप्यद्यावद्यैर्नरैरुत्थापिताभिर्विपद्भिरभिभूयमानोऽस्तीत्यस्मै  
स्वस्तये, एनं प्रति भारताभिजन-जन-भावनाजागरणाय  
चेत् एवायं शुभारम्भः । क्रमशस्तु कृत्स्नाया अपि  
सुरसरस्वतीसेवापरिपूतमृत्स्नाया भुवोऽस्यां संस्कृतोपहार्याणां  
कार्याणां तत्कार्यकराणां चायं विशद इतिहासः प्रस्तूयमान एवास्ति ।  
  
इति  
  
Encoded and proofread by Shankara shankara underscore 2000 at yahoo.com  
  
