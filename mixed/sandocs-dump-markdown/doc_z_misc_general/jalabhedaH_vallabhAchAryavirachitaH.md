---
Author: vallabhAchArya
Category: misc, puShTimArgIya, vallabhaachaarya
Description/comments: puShTimArgIya stotraratnAkara
File name: jalabhedaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: jalabhedaH
engtitle: jalabhedaH
itxtitle: jalabhedaH (vallabhAchAryavirachitaH)
title: जलभेदः (वल्लभाचार्यविरचितः)

---
  
 जलभेदः   
  
नमस्कृत्य हरिं वक्ष्ये तद्गुणानां विभेदकान् ।  
भावान् विंशतिधा भिन्नान् सर्वसन्देहवारकान् ॥ १॥  
  
गुणभेदास्तु तावन्तो यावन्तो हि जले मताः ।  
गायकाः कूपसङ्काशा गन्धर्वा इति विश्रुताः ॥ २॥  
  
कूपभेदास्तु यावन्तस्तावन्तस्तेऽपि सम्मताः ।  
कुल्याः पौराणिकाः प्रोक्ताः पारम्पर्ययुता भुवि ॥ ३॥  
  
क्षेत्रप्रविष्टास्ते चापि संसारोत्पत्तिहेतवः ।  
वेश्यादिसहिता मत्ता गायका गर्तसञ्ज्ञिताः ॥ ४॥  
  
जलार्थमेव गर्तास्तु नीचा गानोपजीविनः ।  
हृदास्तु पण्डिताः प्रोक्ता भगवच्छास्त्रतत्पराः ॥ ५॥  
  
सन्देहवारकास्तत्र सूदा गम्भीरमानसाः ।  
सरःकमलसम्पूर्णाः प्रेमयुक्तास्तथा बुधाः ॥ ६॥  
  
अल्पश्रुताः प्रेमयुक्ता वेशन्ताः परिकीर्तिताः ।  
कर्मशुद्धाः पल्वलानि तथाल्पश्रुतिभक्तयः ॥ ७॥  
  
योगध्यानादिसंयुक्ता गुणा वर्ष्याः प्रकीर्तिताः ।  
तपोज्ञानादिभावेन स्वेदजास्तु प्रकीर्तिताः ॥ ८॥  
  
अलौकिकेन ज्ञानेन ये तु प्रोक्ता हरेर्गुणाः ।  
कादाचित्काः शब्दगम्याः पतच्छब्दाः प्रकीर्तिताः ॥ ९॥  
  
देवाद्युपासनोद्भूताः पृष्ट्वा भूमेरिवोद्गताः ।  
साधनादिप्रकारेण नवधाभक्तिमार्गतः ॥ १०॥  
  
प्रेमपूर्त्या स्फुरद्धर्माः स्यन्दमानाः प्रकीर्तिताः ।  
यादृशास्तादृशाः प्रोक्ता वृद्धिक्षयविवर्जिताः ॥ ११॥  
  
स्थावरास्ते समाख्याता मर्यादैकप्रतिष्ठिताः ।  
अनेकजन्मसंसिद्धा जन्मप्रभृति सर्वदा ॥ १२॥  
  
सङ्गादिगुणदोषाभ्यां वृद्धिक्षययुता भुवि ।  
निरन्तरोद्गमयुता नद्यस्ते परिकीर्तिताः ॥ १३॥  
  
एतादृशाः स्वतन्त्राश्चेत्सिन्धवः परिकीर्तिताः ।  
पूर्णा भगवदीया ये शेषव्यासाग्निमारुताः ॥ १४॥  
  
जडनारदमैत्राद्यास्ते समुद्राः प्रकीर्तिताः ।  
लोकवेदगुणैर्मिश्रभावेनैके हरेर्गुणान् ॥ १५॥  
  
वर्णयन्ति समुद्रास्ते क्षाराद्याः षट् प्रकीर्तिताः ।  
गुणातीततया शुद्धान् सच्चिदानन्दरूपिणः ॥ १६॥  
  
सर्वानेव गुणान् विष्णोर्वर्णयन्ति विचक्षणाः ।  
तेऽमृतोदाः समाख्यातास्तद्वाक्पानं सुदुर्लभम् ॥ १७॥  
  
तादृशानां क्यचिद्वाक्यं दूतानामिव वर्णितम् ।  
अजामिलाकर्णनवद्विन्दुपानं प्रकीर्तितम् ॥ १८॥  
  
रागज्ञानादिभावानां सर्वथा नाशनं यदा ।  
तदा लेहनमित्युक्तं स्वानन्दोद्गमकारणम् ॥ १९॥  
  
उद्धतोदकवत्सर्वे पतितोदकवत्तथा ।  
उक्तातिरिक्तवाक्यानि फलं चापि तथा ततः ॥ २०॥  
  
 इति जीवेन्द्रियगता नानाभावं गता भुवि ।  
रूपतः फलतश्चैव गुणा विष्णोर्निरूपिताः ॥ २१॥  
  
इति श्रीवल्लभाचार्यविरचितो जलभेदः समाप्तः ।  
  
  
Proofread by PSA Easwaran psaeaswaran at gmail.com  
  
