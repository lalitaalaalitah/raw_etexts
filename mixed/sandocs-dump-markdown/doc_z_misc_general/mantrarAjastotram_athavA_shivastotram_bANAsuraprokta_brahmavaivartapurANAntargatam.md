---
Category: purana, stotra, shiva
Description-comments: brahmavaivartapurANa brahmakhaNDaM adhyAya 19 shloka 55-80
File name: mantrarAjastavaBVP.itx
Language: Sanskrit
Latest update: January 25, 2013
Location: doc_z_misc_general
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: purana
Text title: mantrarAjastotra brahmavaivarta purANAntargatam
Texttype: stotra
Transliterated by: PSA Easwaran psaeaswaran at gmail.com
engtitle: Mantrarajastotra from Brahmavaivarta Purana
itxtitle: mantrarAjastotram athavA shivastotram (bANAsuraprokta< brahmavaivartapurANAntargatam)
title: मन्त्रराजस्तोत्रम् अथवा शिवस्तोत्रम् (बाणासुरप्रोक्त< brahmavaivartapurANAntargatam)

---
  
 मन्त्रराजस्तोत्रं अथवा बाणकृतम् शिवस्तोत्रम्   
ब्रह्मवैवर्त पुराणान्तर्गतम्  
  
सौतिरुवाच ।  
इदं च कवचं प्रोक्तं स्तोत्रं च शृणु शौनक ।  
मन्त्रराजः कल्पतरुर्वसिष्ठो दत्तवान् पुरा ॥ ५५॥  
  
ॐ नमः शिवाय ।  
  
बाणासुर उवाच ।  
वन्दे सुरणां सारं च सुरेशं नीललोहितम् ।  
योगीश्वरं योगबीजं योगिनां च गुरोर्गुरुम् ॥ ५६॥  
  
ज्ञानानन्दं ज्ञानरूपं ज्ञानबीजं सनातनम् ।  
तपसां फलदातारं दातारं सर्वसम्पदाम् ॥ ५७॥  
  
तपोरूपं तपोबीजं तपोधनधनं वरम् ।  
वरं वरेण्यं वरदमीड्यं सिद्धगणैर्वरैः ॥ ५८॥  
  
कारणं भुक्तिमुक्तीनां नरकार्णवतारणम् ।  
आशुतोषं प्रसन्नास्यं करुणामयसागरम् ॥ ५९॥  
  
हिमचन्दनकुन्देन्दुकुमुदाम्भोजसन्निभम् ।  
ब्रह्मज्योतिस्वरूपं च भक्तानुग्रहविग्रहम् ॥ ६०॥  
  
विषयाणां विभेदेन बिभ्रन्तं बहुरूपकम् ।  
जलरूपमग्निरूपमाकाशरूपमीश्वरम् ॥ ६१॥  
  
वायुरूपं चन्द्ररूपं सूर्यरूपं महत्प्रभुम् ।  
आत्मनः स्वपदं दातुं समर्थमवलीलया ॥ ६२॥  
  
भक्तजीवनमीशं च भक्तानुग्रहकारकम् ।  
वेदा न शक्ता यं स्तोतुं किमहं स्तौमि तं प्रभुम् ॥ ६३॥  
  
अपरिच्छिन्नमीशानमहो वाङ्मनसोः परम् ।  
व्याघ्रचर्माम्बरधरं वृषभस्थं दिगम्बरम् ॥ ६४॥  
  
त्रिशूलपट्टिशधरं सम्मितं चन्द्रशेखरम् ।  
इत्युक्त्वा स्तवराजेन नित्यं बाणः सुसंयतः ॥ ६५॥  
  
प्रणमत् शङ्करं भक्त्या दुर्वासाश्च मुनीश्वरः ।  
इदं दत्तं वसिष्ठेन गन्धर्वाय पुरा मुने ॥ ६६॥  
  
कथितं च महास्तोत्रं शूलिनः परमाद्भुतम् ।  
इदं स्तोत्रं महापुण्यं पठेद्भक्त्या च यो नरः ॥ ६७॥  
  
स्नानस्य सर्वतीर्थानां फलमाप्नोति निश्चितम् ।  
अपुत्रो लभते पुत्रं वर्षमेकं शृणोति यः ॥ ६८॥  
  
संयतश्च हविष्याशी प्रणम्य शङ्करं गुरुम् ।  
गलत्कुष्ठी महाशूली वर्षमेकं शृणोति यः ॥ ६९॥  
  
अवश्यं मुच्यते रोगात् व्यासवाक्यमिति श्रुतम् ।  
कारागारेऽपि बद्धो यो नैव प्राप्नोति निर्वृतिम् ।  
स्तोत्रं श्रुत्वा मासमेकं मुच्यते बन्धनात् ध्रुवम् ॥ ७१॥  
  
भ्रष्टराज्यो लभेद्राज्यं भक्त्या मासं शृणोति यः ।  
मासं श्रुत्वा संयतश्च लभेद्भ्रष्टधनो धनम् ॥ ७२॥  
  
यक्ष्मग्रस्तो वर्षमेकमास्थिको यः शृणोति चेत् ।  
निश्चितं मुच्यते रोगात् शङ्करस्य प्रसादतः ॥ ७३॥  
  
यः शृणोति सदा भक्त्या स्तवराजमिदं द्विज ।  
तस्यासाध्यं त्रिभुवने नास्ति किञ्चिच्च शौनक ॥ ७४॥  
  
कदाचिद्बन्धुविच्छेदो न भवेत् तस्य भारते ।  
अचलं परमैश्वर्यं लभते नात्र संशयः ॥ ७५॥  
  
सुसंयतोऽतिभक्त्या च मासमेकं शृणोति यः ।  
अभार्यो लभते भार्यां सुविनीतां सतीं रमाम् ॥ ७६॥  
  
महामूर्खश्च दुर्मेधा मासमेकं शृणोति यः ।  
बुद्धिं विद्यां च लभते गुरूपदेशमात्रतः ॥ ७७॥  
  
कर्मदुःखी दरिद्रश्च मासं भक्त्या शृणोति यः ।  
ध्रुवं वित्तं भवेत् तस्य शङ्करस्य प्रसादतः ॥ ७८॥  
  
इह लोके सुखं भुक्त्वा कृत्वा कीर्तिं सुदुर्लभाम् ।  
नानाप्रकारधर्मं च यात्यन्ते शङ्करालयम् ॥ ७९॥  
  
पार्षदप्रवरो भूत्वा सेवते तत्र शङ्करम् ।  
यः शृणोति त्रिसन्ध्यं च नित्यं स्तोत्रमनुत्तमम् ॥ ८०॥  
  
इति श्रीब्रह्मवैवर्ते महापुराणे ब्रह्मखण्डे सौतिशौनकसंवादे  
स्तवराजोऽयमूनविंशोऽध्यायः ॥  
  
  
brahmavaivartapurANa brahmakhaNDaM adhyAya 19 shloka 55-80  
  
Encoded and proofread by  
PSA Easwaran psaeaswaran at gmail.com  
  
