---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: misc, gurudev, raghunAthadAsagosvAmin, stavAvalI, aShTaka
Description/comments: From Collected prayers by Raghunatha Dasa Goswami Stavavali
File name: dAnanirvartanakuNDAShTakam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_z_misc_general
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: dAnanirvartanakuNDAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: dAnanirvartanakuNDAShTakam
itxtitle: dAnanirvartanakuNDAShTakam (raghunAthadAsagosvAmivirachitam)
title: दाननिर्वर्तनकुण्डाष्टकम् (रघुनाथदासगोस्वामिविरचितम्)

---
  
 श्रीदाननिर्वर्तनकुण्डाष्टकम्   
स्वदयितगिरिकच्छे गव्यदानार्थमुच्चैः  
     कपटकलहकेलिं कुर्वतोर्नव्ययूनोः ।  
निजजनकृतदर्पैः फुल्लतोरीक्षकेऽस्मि-  
     न्सरसि भवतु वासो दाननिर्वर्तने नः ॥ १॥  
  
निभृतमजनि यस्माद्दाननिर्वृत्तिरस्मि-  
     नत इदमभिधानं प्राप यत्तत्सभायाम् ।  
रसविमुखनिगूढे तत्र तज्ञैकवेद्ये  
     सरसि भवतु वासो दाननिर्वर्तने नः ॥ २॥  
  
अभिनवमधुगन्धोन्मत्तरोलम्बसङ्घ  
     ध्वनिललितसरोजव्रातसौरभ्यशीते ।  
नवमधुरखगालीक्ष्वेलिसञ्चारकाम्रे  
     सरसि भवतु वासो दाननिर्वर्तने नः ॥ ३॥  
  
हिमकुसुमसुवासस्फारपानीयपूरे  
     रसपरिलसदालीशालिनोर्नव्ययूनोः ।  
अतुलसलिलखेलालब्धसौभाग्यफुल्ले  
     सरसि भवतु वासो दाननिर्वर्तने नः ॥ ४॥  
  
दरविकसितपुष्पैर्वासितान्तर्दिगन्तः  
     खगमधुपनिनादैर्मोदितप्राणिजातः ।  
परितौपरि यस्य क्ष्मारुहा भान्ति तस्मि-  
     न्सरसि भवतु वासो दाननिर्वर्तने नः ॥ ५॥  
  
निजनिजनवकुञ्जे गुञ्जिरोलम्बपुञ्जे  
     प्रणयिनवसखीभिः सम्प्रवेश्य प्रियौ तौ ।  
निरुपमनवरङ्गस्तन्यते यत्र तस्मि-  
     न्सरसि भवतु वासो दाननिर्वर्तने नः ॥ ६॥  
  
स्फटिकसममतुच्छं यस्य पानीयमच्छं  
     खगनरपशुगोभिः सम्पिबन्तीभिरुच्चैः ।  
निजनिजगुणवृद्धिर्लभ्यते द्रागमुस्मि-  
     न्सरसि भवतु वासो दाननिर्वर्तने नः ॥ ७॥  
  
सुरभिमधुरशीतं यत्पयः प्रत्यहं ताः  
     सखिगणपरिवीतो व्याहरन्पाययन्गाः ।  
स्वयमथ पिबति श्रीगोपचन्द्रोऽपि तस्मि-  
     न्सरसि भवतु वासो दाननिर्वर्तने नः ॥ ८॥  
  
पठति सुमतिरेतद्दाननिर्वर्तनाख्यं  
     प्रथितमहिमकुण्डस्याष्टकं यो यतात्मा ।  
स च नियतनिवासं सुष्ठु संलभ्य काले  
     कलयति किल राधाकृष्णयोर्दानलीलाम् ॥ ९॥  
  
इति  श्रीरघुनाथदासगोस्वामिविरचितस्तवावल्यां  
          श्रीदाननिर्वर्तनकुण्डाष्टकं सम्पूर्णम् ।  
  
  
