---
Category: misc
Description/comments: Ramanuja Stotramala
File name: nakShatramAlikA.itx
Indexextra: (Scan)
Language: Sanskrit
Latest update: November 23, 2019
Location: doc_z_misc_general
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Nakshatramalika
engtitle: nakShatramAlikA
itxtitle: nakShatramAlikA
title: नक्षत्रमालिका

---
  
 नक्षत्रमालिका   
श्रीमदभिरामवरगुरुभिरनुगृहीता  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
अस्मासु वत्सलतया कृपया च भूयः  
     स्वेच्छावतीर्णमि(व) ह सौम्यवरं मुनीन्द्रम् ।  
आचार्यपौत्रमभिरामवराभिधानं  
     अस्मद्गुरुं परमकारुणिकं नमामि ॥  
  
श्रीमान् पराङ्कुशमुनिर्जीयात् यज्ज्ञानमुद्रया ।  
नेन्द्रियाश्वयुजो नॄणां नित्यं विषयवीथयः ॥ १॥  
  
यदुरसि भरणीया स्रग्विकसितवकुलानद्धा ।  
स जयति महिमा नाथो मुररिपुपदसक्तो नः ॥ २॥  
  
नन्ताऽनन्ताङ्घ्रिनलिनयुग्मे कर्ता लोकार्तिकबलनानाम् ।  
भद्राय द्राविडनिगमानां द्रष्टा पुष्टाय वकुलभृत्स्यात् ॥ ३॥  
  
स्यादेव सा मे फणितिश्शठारेः ययोदितोच्चैस्सरणिर्जनानाम् ।  
आरोहिणी नाप्यवरोहिणी हि वेदोदिता तु द्वयमभ्युपैति ॥ ४॥  
  
तिलकमाह न काचिदपि श्रुतौ त्रिजतामृगशीर्षसमुत्थिता ।  
स्फुटतरं वकुलाभरणीयवाक् पुरुषमादिमशेषपदैरपि ॥ ५॥  
  
पित्रादिस्सकलविधोऽपि बन्धुवर्गः यस्यासीत्सरसिजवासिनीसहायः ।  
आविस्स्युर्घनकरुणारसावसेकैरार्द्रा मे वकुलभृतः कटाक्षपाताः ॥ ६॥  
  
तामाश्रयामि करुणां वकुलाभिरामां  
     याऽसौ पुनर्वसुमतीवलयेऽवतीर्णा ।  
प्रज्ञादृशोन्मिषितया प्रथितानुभावा  
     ज्योतिः परं यदनिदं तदिदं चकार ॥ ७॥  
  
रचितवति रमाया नायकस्याङ्घ्रिपुष्यत्-  
     प्रणयरससुधाब्धिस्रोतसि स्वैरगाहम् ।  
प्रभवति कलिघर्मप्रावृषेण्याम्बुवाहे  
     वकुलधरमुनीन्द्रे तापवार्ता कथं नः ॥ ८॥  
  
नमज्जनस्य चित्तभित्तिभक्तिचित्रतूलिका  
     भवाहिवीर्यभञ्जने नरेन्द्रमन्त्रयन्त्रणा ।  
प्रपन्नलोककैरवप्रसन्नचारुचन्द्रिका  
     शठारिहस्तमुद्रिका हठाद्धुनोतु मे तमः ॥ ९॥  
  
मनस्स्फटिकदर्पणप्रतिफलत्परब्रह्मणः  
     प्रदर्शनमिवाचरन् प्रथितबोधमुद्राङ्कितः ।  
सतामभयशंसिता भवभयाभितप्तात्मनामघानि  
     शमयेत नः शठरिपोरवामः करः ॥ १०॥  
  
रमयतु शठशत्रुरत्युन्नताचारयुक्तैर्जनैः  
     अवनतपदपद्मयुग्मोऽनुकम्पामृताम्भोनिधिः ।  
बहुविधकृतपूर्वफल्गुन्यगाचारचिन्ताकुलं  
     हृदयमसदृशात्मपादारविन्दानुषङ्गान्मम ॥ ११॥  
  
मग्नं मानस! मास्म भूः शठरिपोरव्याजसिद्धा कृपा  
     नौका काचन नाविकोऽपि स पुनस्सन्तारकग्रामणीः ।  
एतेनोत्तर फल्गुनीरसपरिक्लिष्टोपभोगोर्मिकं  
     दुःखावर्तदुरन्तपारगमनं संसारवाराकरम् ॥ १२॥  
  
रत्नदीपिकायमानहस्तमुद्रिकाकृतत्रयीगिरीन्द्र-  
     कन्दरान्तरालगाढरूढरूढिमन्निधानसूचनेन ।  
द्राविडागमोपगीतिमूलसेकशीतवीतनिद्रपत्र-  
     दिव्यतिन्त्रिणीसमीपगेन नाथवानहं पराङ्कुशेन ॥ १३॥  
  
नत्या नत्यागकारी क्षणमपि चिदचित्त्रयकामेयकामे  
     छन्दश्छन्दस्वरूपे महसि कमलया भासमानेऽसमाने ।  
श्रेयः श्रेयस्विसङ्घैः परिचयसुरभिः कैसराणां सराणां  
     पातात्पाताद्भवाब्धौ शठरिपुरिह नो वीक्षणेन क्षणेन ॥ १४॥  
  
नप्रपत्तिवर्त्मनःप्रवर्तनापदानवासनानुसारि  
     नव्यपेतसर्वदाजलाशयान्वयं कथं समं सरोजम् ।  
स्वातिकामियोगिवृन्दचित्तपद्मबद्धसौहृदानुरक्त-  
     रूपयोश्शठारिपादयोर्युगेन सन्नतार्तिभञ्जनेन ॥ १५॥  
  
नत्वा यां कुसुमायुधेषुधिरुचिव्याघातमातन्वतीं  
     शेमुष्या महतामहायि तरुणीजङ्घासु जङ्घालता ।  
विस्तीर्णच्छविशाखया शठरिपोर्वृत्तानुपूर्वीजुषा  
     जङ्घाकल्पतरुश्रिया सुरभितञ्चिन्तावनं मामकम् ॥ १६॥  
  
कनदवयवलोलशोभाभिधानापगास्रोतसः  
     समुदितगुरुबुद्बुदाकारसन्देहसन्दायिनोः ।  
ककुदधिगतमित्रभावं स्वभावाद्युगं जानुनोः  
     मम हृदि शठवैरिनाम्नो मुनीशस्य सन्दीव्यतु ॥ १७॥  
  
तुलासरणिसीमनि प्रथितरूपया हस्तिनां  
     करण करभेण वा कदलिकाप्रकाण्डेन वा ।  
तथोपरि च पश्यतां नयनबन्धनज्येष्ठया  
     चमत्कृतिमती मतिश्शठरिपूरुलक्ष्म्या मम ॥ १८॥  
  
महःप्ररोहमञ्जरीमनोज्ञरत्नमेखला-  
     कलापपुष्पिता कटीतटीपटी शठद्विषः ।  
उरस्स्रवत्प्रभाझरीनिपातनिम्ननाभिका-  
     ऽवटोत्थफेनमण्डलीवितर्कमूलमेव नः ॥ १९॥  
  
नयनसुभगनाभीमुद्दिशन्ती शठारेः  
     सर इति परिभाषा ढौकते सार्थकत्वम् ।  
सततमितरथा नः संहता नेत्रमीनाः  
     कथमिह विहरेयुः कौतुकोद्रेकयुक्ताः ॥ २०॥  
  
तां मध्यदेशसुषमामवलोकयामि  
     रोमावलित्रिवलिकारुचिरां शठारेः ।  
रेखोत्तरा यदुपमामधिकाभिलाषा  
     ढौकेत वा यदि न वा वटपत्रशोभा ॥ २१॥  
  
भासा न व्यतिभिदुरीभवन्ति भृङ्गा  
     हारस्थादुरसि हरिन्मणेश्शठारेः ।  
आरूढा वकुलमयीं स्रजं सुगन्धिं  
     शब्देन श्रवणसुखेन यान्ति भेदम् ॥ २२॥  
  
दमवतः कुरुते मदनोद्धतान् सुघटयत्यबुधान् बुधनिष्ठया ।  
प्रथितमुद्रमनिद्रसरोरुहप्रणयि पाणितलं शठजिन्मुनेः ॥ २३॥  
  
नेह संसरणरोगसंहृतिः जायते शतभिषक्चिकित्सया ।  
अन्तरेण शठवैरिकन्धरालम्बमानवकुलस्रजां रजः ॥ २४॥  
  
जन्मध्वंसं दिशति जनानां वक्त्रं दीप्रोष्ठपदमनोज्ञम् ।  
मन्दस्मेरं मधुरकटाक्षं सुभ्रूलेखं सुभगकपोलम् ॥ २५॥  
  
लसति हि भजतां भद्रोत्तरपदकरणारूढम् ।  
शठरिपुमकुटं भासा परिहृतदुरितध्वान्तम् ॥ २६॥  
  
अन्तरेण शठारातिं कस्संसारेऽवतीह नः ।  
तदहं हृदये नित्यं निदधे तद्वपुःश्रियम् ॥ २७॥  
  
वाचिकी वरिवस्या मे तारकामालिकात्मिका ।  
पराङ्कुशपदाब्जेन परिष्कारवती भवेत् ॥ २८॥  
  
इति नक्षत्रमालिका समाप्ता ।  
  
  
Proofread by Aruna Narayanan narayanan.aruna at gmail.com   
  
