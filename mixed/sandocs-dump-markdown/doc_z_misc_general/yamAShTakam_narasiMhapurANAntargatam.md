---
Category: aShTaka, purana, stotra
Description-comments: Narasimhapurana adhyAya 9
File name: yamAShTakamNP.itx
Language: Sanskrit
Latest update: June 6, 2013
Location: doc_z_misc_general
Proofread by: Singanallur Ganesan singanallur at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: purana
Text title: yamAShTakam narasiMhapurANe
Texttype: stotra
Translated by: https://archive.org/details/NarsimhaPuranGitapress
engtitle: Yamashtakam from Narasimhapurana
itxtitle: yamAShTakam (narasiMhapurANAntargatam)
title: यमाष्टकम् (नरसिंहपुराणान्तर्गतम्)

---
  
 यमाष्टकं नरसिंहपुराणे   
  
श्रीव्यास उवाच --  
स्वपुरुषमभिवीक्ष्य पाशहस्तं वदति यमः किल तस्य कर्णमूले ।  
परिहर मधुसूदनप्रपन्नान् प्रभुरहमन्यनृणां न वैष्णवानाम् ॥ १॥  
  
अहममरगणार्चितेन धात्रा यम इति लोकहिताहिते नियुक्तः ।  
हरिगुरुविमुखान् प्रशास्मि मर्त्यान् हरिचरणप्रणतान्नमस्करोमि ॥ २॥  
  
सुगतिमभिलषामि वासुदेवादहमपि भागवते स्थितान्तरात्मा ।  
मधुवधवशगोऽस्मि न स्वतन्त्रः प्रभवति संयमने ममापि कृष्णः ॥ ३॥  
  
भगवति विमुखस्य नास्ति सिद्धिर्विषममृतं भवतीति नेदमस्ति ।  
वर्षशतमपीह पच्यमानं व्रजति न काञ्चनतामयः कदाचित् ॥ ४॥  
  
नहि शशिकलुषच्छविः कदाचिद्विरमति नो रवितामुपैति चन्द्रः ।  
भगवति च हरावनन्यचेता भृशमलिनोऽपि विराजते मनुष्यः ॥ ५॥  
  
महदपि सुविचार्य लोकतत्त्वं भगवदुपास्तिमृते न सिद्धिरस्ति ।  
सुरगुरुसुदृढप्रसाददौ तौ हरिचरणौ स्मरतापवर्गहेतोः ॥ ६॥  
  
शुभमिदमुपलभ्य मानुषत्वं सुकृतशतेन वृथेन्द्रियार्थहेतोः ।  
रमयति कुरुते न मोक्षमार्गं दहयति चन्दनमाशु भस्महेतोः ॥ ७॥  
  
मुकुलितकरकुड्मलैः सुरेन्द्रैः सततनमस्कृतपादपङ्कजो यः ।  
अविहतगतये सनातनाय जगति जनिं हरते नमोऽग्रजाय ॥ ८॥  
  
यमाष्टकमिदं पुण्यं पठते यः शृणोति वा ।  
मुच्यते सर्वपापेभ्यो विष्णुलोकं स गच्छति ॥ ९॥  
  
इतीदमुक्तं यमवाक्यमुत्तमं मयाधुना ते हरिभक्तिवर्द्धनम् ।  
पुनः प्रवक्ष्यामि पुरातनीं कथां भृगोस्तु पौत्रेण च या पुरा कृता  
॥ १०॥  
  
इति श्रीनरसिंहपुराणे यमाष्टकनाम नवमोऽध्यायः ॥ ९॥  
  
  
Narasimhapurana adhyAya 9  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
