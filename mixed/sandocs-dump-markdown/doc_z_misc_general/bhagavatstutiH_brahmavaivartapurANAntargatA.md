---
Category: purana, stotra
Description-comments: brahmavaivartapurANa brahmakhaNDam adhyAya 30
File name: bhagavatstutiBVP.itx
Indexextra: (brahmavaivartapurANa)
Language: Sanskrit
Latest update: January 27, 2013
Location: doc_z_misc_general
Proofread by: Dinesh Agarwal  dinesh.garghouse at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: purana
Text title: bhagavatstuti brahmavaivartapurANe
Texttype: stotra
Transliterated by: Dinesh Agarwal  dinesh.garghouse at gmail.com
engtitle: Bhagavatstuti from brahmavaivartapurANa
itxtitle: bhagavatstutiH  (brahmavaivartapurANAntargatA)
title: भगवत्स्तुतिः  (ब्रह्मवैवर्तपुराणान्तर्गता)

---
  
 भगवत्स्तुती ब्रह्मवैवर्तपुराणे   
  
अथ त्रिंशोऽध्ययः ।  
श्रीनारायण उवाच ।  
  
लम्बोदरो हरिरूमापतिरादिशेषब्रह्मादयः सुरगणा मनवो मुनीन्द्राः ।  
वाणीशिवात्रिपथगाकमलादिकाश्च सञ्चिन्तयेभ्दगवतश्चरणारविन्दम् ॥ १॥  
  
सन्सारसागरमतीव गभीरघोरं दावाग्निसर्पपरिवेष्टितेचेष्टिताङ्गम् ।  
संलङ्घ्य गन्तुमभिवाञ्छति यो हि दास्यं सञ्चिन्तयेद्भगवतश्चरणारविन्दम् ॥ २॥  
  
गोवर्धनोद्धरणकीर्तिरतीवखिन्ना भूर्धारिता च दशनाग्रत एव चाऽऽद्रा ।  
विश्वानि लोमविवरेषु बिभर्तुरादेः सञ्चिन्त्येद्भगवतश्चरणारविन्दम् ॥ ३॥  
  
वेदाङ्गवेदमुखनिःसृत्कीर्तिरंशैर्वेदाङ्ग्वेदजनकस्य हरेर्विधातुः ।  
जन्मान्तकादिभयशोकविदीर्णदेह्ः सञ्चिन्त्येद्भगवतश्चरणारविन्दम् ॥ ४॥  
  
गोपाङ्गनावदनपङ्जषट्पदस्य रासेश्वरस्य रसिकारमणस्य पुंस्ः ।  
वृन्दावने विहरतो व्रज्वेषविष्णोः सञ्चिन्त्येद्भगवतश्चरणारविन्दम् ॥ ५॥  
  
चक्षुर्निमेषपतितो जगतां विधाता तत्कर्म वत्स कथितुं भुवि कः समर्थः ।  
त्वं चापि नारदमुने परमादरेण सञ्चिन्तनं कुरु हरेश्चरणारविन्दम् ॥ ६॥  
  
यूयं वयं तस्य कलाकलांशाः कलाकलांशाः मनवो मुनीन्द्राः ।  
कलाविशेषा भवपाद्ममुख्या महान्विराङ् यस्य कलाविशेषः ॥ ७॥  
  
सहश्रशीर्षा शिरसः प्रदेशे बिभर्ति सिधार्थसमं च विश्वम् ।  
कूर्मे च शेषो मश्को गजे यथा कूर्मश्च कृष्णस्य कलाकलांशः ॥ ८॥  
  
गोलोकनाथस्य विभोर्यशोऽमलं श्रुतौ पुराणे नहि किञ्चन स्फुटम् ।  
न पाद्ममुख्याः कथितुं समर्थाः सर्वेश्वरं तं भज पाद्मपुत्र ॥ ९॥  
  
विश्वेषु सर्वेषु च विश्वधाम्नः सन्त्येव शश्वद्विधिविष्णुरुद्राः ।  
तेषां च सङ्ख्याः श्रुतयश्च देवाः परं न जानन्ति तमीश्वरं भज ॥ १०॥  
  
करोति सृष्टिं स विधेर्विधाता विधाय नित्यां प्रकृतिं जगत्प्रसूम् ।  
ब्रह्मादयः प्राकृतिकाश्च सर्वे भक्तिप्रदां श्रीं प्रकृतिं भजन्ति ॥ ११॥  
  
ब्रह्मस्वरुपा प्रक्रृतिर्न भिन्ना यया च सृष्टिं कुरुते सनातनः ।  
स्त्रियश्च सर्वाः कलया जगत्सु माया च सर्वे च तया विमोहिताः ॥ १२॥  
  
नारायणी सा परमा सनातनी शक्तिश्च पुंसः परमात्मनश्च ।  
आत्मेश्वरश्चापि यया च शक्तिमांस्तया विना स्रष्टुमशक्त एव ॥ १३॥  
  
गत्वा विवाहं कुरु वत्स साम्प्रतं कर्तु प्रयुक्तश्च पितुनिर्देशः ।  
गुरोर्निदेशप्रतिपालको भवेः सर्वत्र पूज्यो विजयी च सन्ततम् ॥ १४॥  
  
स्वपत्नीं पूज्येधो हि वस्त्रालङ्कारचन्दनैः ।  
प्रकृतिसतस्य सन्तुष्टा यथा कृष्णो द्विजार्चने ॥ १५॥  
  
सा च योषित्स्वरुपा च प्रतिविश्वेषु मायया ।  
योषितामपमानेन पराभूता च सा भवेत् ॥ १६॥  
  
दिव्या स्त्री पूजिता येन पतिपुत्रवती सती ।  
प्रकृतिः पूजिता तेन सर्वमङ्गलदायिनी ॥ १७॥  
  
मूलप्रकृतिरेका सा पूर्णब्रह्मास्वरुपिणी ।  
सृष्टौ पञ्चविधा सा च विष्णुमाया सनातनी ॥ १८॥  
  
प्राणाधिष्ठातॄदेवी या कृष्णस्य परमात्मनः ।  
सर्वासां प्रेयसी कान्ता सा राधा परिकीरिता ॥ १९॥  
  
नारायणप्रिया लक्ष्मीः सर्वसम्पत्स्वरुपिणी ।  
वागधिष्ठातृदेवी या सा च पूज्या सरस्वती ॥ २०॥  
  
सावित्री वेदमाता च पूज्यरूपा विधेः प्रिया ।  
शङ्करस्य प्रिया दुर्गा यस्याः पुत्रो गणेश्वरः ॥ २१॥  
  
इति श्रीब्रह्म्वैवर्ते महापुराणे ब्रह्म्खण्डे सौतिशौनकसंवादे  
भगवत्स्तुतितत्स्वरुपमाय़ास्वरूपवर्णनं नाम त्रिंशोऽध्यायः ॥ ३०॥  
  
  
  
  
  
brahmavaivartapurANa brahmakhaNDam adhyAya 30  
  
Encoded and proofread by Dinesh Agarwal dinesh.garghouse at gmail.com  
  
