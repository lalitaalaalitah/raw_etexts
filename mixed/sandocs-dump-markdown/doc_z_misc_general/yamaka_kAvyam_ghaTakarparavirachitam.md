---
Category: kAvya, misc, sahitya
File name: yamaka.itx
Language: Sanskrit
Latest update: November 1, 2010
Location: doc_z_misc_general
Proofread by: P. P. Narayanaswami swami at math.mun.ca
Send corrections to: Sanskrit@cheerful.com
Site access: https://sanskritdocuments.org
Subcategory: sahitya
Subject: philosophy/hinduism/religion
Sublocation: misc
Text title: yamaka kAvyaM (ghaTakarpara)
Texttype: pramukha
Transliterated by: P. P. Narayanaswami swami at math.mun.ca
engtitle: yamaka kAvyaM (ghaTakarpara)
itxtitle: yamaka kAvyam (ghaTakarparavirachitam)
title: यमक काव्यम् (घटकर्परविरचितम्)

---
  
 यमक काव्यं (घटकर्पर)   
  
          घटकर्पर यमक  काव्यम्  
निचितं खमुपेत्य नीरदाइः  
प्रियहीनाहृदयावनीरदैः ।  
सलिलैर्विहतं रजः क्षितौ  
रविचन्द्रावपि नोपलक्षितौ ॥ १॥  
  
हंसा नदन्मेघभयाद् द्रवन्ति  
निशामुखान्यद्य न चन्द्रवन्ति ।  
नवाम्बुमत्ताः शिखिनो नदन्ति  
मेघागमे कुन्दसमानदन्ति ॥ २॥  
  
मेघावृतं निशि न भाति नभो वितारं  
निद्राऽभ्युपैति च हरिं सुखसेवितारम् ।  
सेन्द्रायुधश्च जलदोऽद्य रसन्निभानां  
संरम्भमावहति भूधरसन्निभानाम् ॥ ३॥  
  
सतडिज्जलदार्पितं नगेषु  
स्वनदम्भोधरभीतपन्नगेषु ।  
परिधीररवं जलं दरीषु  
प्रपतत्यद्भुतरूपसुन्दरीषु ॥ ४॥  
  
क्षिप्रं प्रसादयति सम्प्रति कोऽपि तानि  
कान्तामुखानि रतिविग्रहकोपितानि ।  
उत्कण्ठयन्ति पथिकाञ्जलदाः स्वनन्तः  
शोकः समुद्भवति तद्वनितास्वनन्तः ॥ ५॥  
  
छादिते दिनकरस्य भावने  
खाज्जले पतति शोकभावने ।  
मन्मथे च हृदि हन्तुमुद्यते  
प्रोषितप्रमदयेदमुद्यते ॥ ६॥  
  
सर्वकालमतिलङ्घ्य तोयदा  
आगताः स्थ दयितो गतो यदा ।  
निर्घृणेन परदेशसेवना  
मारयिष्यथ न तेन मा विना ॥ ७॥  
  
ब्रूत तं पथिकपांशुलं घना  
यूयमेव पथिशीघ्रलङ्घनाः ।  
अन्यदेशरतिरद्य मुच्यतां  
साऽथवा तव वधू किमुच्यतम् ॥ ८॥  
  
हंसः पङ्क्तिरपि नाथ सम्प्रति  
प्रस्थिता वियति मानसम्प्रति ।  
चातकोऽपि तृषितोम्बु याचते  
दुःखिता पथिक सा प्रिया च ते ॥ ९॥  
  
नीलशष्पमतिभाति कोमलं  
वारि विन्दति च चातकोऽमलम् ।  
अम्बुदैः शिखिगणो विनाद्यते  
का रतिः प्रिय मया विनाऽद्यते ॥ १०॥  
  
मेघशब्दमुदिताः कलापिनः  
प्रोषिताहृदयशोकलापिनः ।  
तोयदागमकृशा च साऽद्यते  
दुर्धरेण मदनेन साद्यते ॥ ११॥  
  
किं कृपापि तव नास्ति कान्तया  
पाण्डुगण्दपतितालकान्तया ।  
शोकसागरजलेऽद्य पातितां  
त्वद्गुणस्मरणमेव पाति ताम् ॥ १२॥  
  
कुसुमितकुटजेषु काननेषु  
प्रियरहितेषु समुत्सुकाननेषु ।  
द्रवति च कलुषे जले नदीनां  
किमिति च मां समवेक्षसे न दीनाम् ॥ १३॥  
  
मार्गेषु मेघसलिलेन विनाशितेषु  
कामो धनुः स्पृशति तेन विना शितेषु ।  
गम्भीरमेघरसितव्यथिता कदाहं  
जह्यां सखिप्रियवियोगजशोकदाहम् ॥ १४॥  
  
सुसुगन्धितया वनेऽजितानां  
स्वनदम्भोधरवातवीजितानाम् ।  
मदनस्य कृते निकेतकानां  
प्रतिभान्तीह वनानि केतकानाम् ॥ १५॥  
  
तत्साधु यत्त्वां सुतरां ससर्ज  
प्रजापतिः कामनिवास सर्ज ।  
त्वं मञ्जरीभिः प्रवरो वनानां  
नेत्रात्सवश्चासि सयौवनानाम् ॥ १६॥  
  
नवकदम्ब शिरोऽवनतास्मि ते  
वसति ते मदनः कुसुमस्मिते ।  
कुटज किं कुसुमैरुपहस्यते  
प्रणिपतामि च दुष्प्रसहस्यते ॥ १७॥  
  
तरुवर विनतास्मि ते सदाऽहं  
हृदयं मे प्रकरोषि किं सदाहम् ।  
तव कुसुम निरीक्सणेऽप्देऽहं  
विसृजेयं सहसैव नीप देहम् ॥ १८॥  
  
कुसुमैरुपशोभितां सितै-  
र्घनमुक्ताम्बुलवप्रहासितैः ।  
मधुनः समवेक्ष्य कालतां  
भ्रमरश्चुम्बति यूथिकालताम् ॥ १९॥  
  
तासामृतुः सफल एव हि या दिनेषु  
सेन्द्रायुधाम्बुधरगर्जितदुर्दिनेषु ।  
रत्युत्सवं प्रियतमैः सह मानयन्ति  
मेघागमे प्रियसखीश्च समानयन्ति ॥ २०॥  
  
कोकिलभ्रमरकोककूजिते  
मन्मथेन सकले जने जिते ।  
निर्गतोऽसि शठ मासि माधवे  
नोपयासि शयिओऽपि माधवे ॥ २१॥  
  
एतन्निशम्यविरहानलपीडिताया-  
स्तस्या वचः खलु दयालुरपीडिताया ।  
स स्वारवेण कथितं जलधैरमोघैः  
प्रत्याययौ सदनमूनदिनैरमोघैः ॥ २२॥  
  
भावानुरक्तवनितासुरतैः शपेय-  
मालम्ब्य चाम्बु तृशितः करकोशपेयम् ।  
जोयेय येन कविना यमकैः परेण  
तस्मै वहेयमुदकं घटकर्परेण ॥ २३॥  
  
॥ समाप्तमिदं घटकर्पर यमक काव्यम् ॥  
  
  
Encoded and proofread by to P . P . Narayanaswami at  swami at math.mun.ca  
  
