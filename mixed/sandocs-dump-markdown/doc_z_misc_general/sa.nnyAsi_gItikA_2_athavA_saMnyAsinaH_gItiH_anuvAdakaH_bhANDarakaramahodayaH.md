---
Author: Engilsh poem Song of the Sannyasin by Swami Vivekananda, Sanskrit translation
  by Tryambak Bhandarkar
Category: vedanta, misc, sahitya, advice, vivekAnanda
Description-comments: meter - Shardulavikridita
File name: sanyAsigItikA2.itx
Indexextra: (Yugacharya Vivekananda, English Original)
Language: Sanskrit
Latest update: January 21, 2018, October 6, 2018
Location: doc_z_misc_general
Proofread by: sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subcategory: sahitya
Subject: hinduism/Vedanta
Sublocation: misc
Text title: sanyAsigItikA
Texttype: advice
Translated by: http://www.ramakrishnavivekananda.info/vivekananda/volume_4/writings_poems/the_song_of_the_sannyasin.htm
Transliterated by: sunderh at hotmail.com
engtitle: Song of the Sannyasin (composed by Vivekananda)
itxtitle: sa.nnyAsi gItikA 2 athavA saMnyAsinaH gItiH (anuvAdakaH bhANDarakaramahodayaH)
title: संन्यासि गीतिका २ अथवा संन्यासिनः गीतिः (अनुवादकः भाण्डरकरमहोदयः)

---
  
 सन्न्यासिनः गीतिः २   
  
दूरादैहिकरूपशून्यगिरितः प्रोत्थं घनारण्यतो  
शान्तं यद्धनकामकीर्तिभिरपि व्याहन्यतेऽद्यापिनो ।  
सत्यं ज्ञानसुखप्रवाहसहितं, नित्यं यदुच्चस्वरै-  
र्गीतं तन्ननु गीयतां स्थिरयते! ॐ तत्सदोमित्यदः ॥ १॥  
  
भ्रातर्नाशय बन्धकं स्वनिगडं हैमं भवेद्वायसं  
प्रेमेर्षासदसत्स्वरूपमखिलं द्वन्द्वं परित्यज्यताम् ।  
दासौ पूजितदण्डितावपि समौ यत्काञ्चनं बन्धनं  
स्थेयो धीरयतेस्ति गायतु भवानोन्तत्सदोमित्यदः ॥ २॥  
  
या त्वज्ञानमरीचिकान्धतमसं संवर्धयन्ती भृशं  
मृत्योर्मृत्युमभीक्ष्णमानयति या तामैहिकेहां त्यजेः ।  
``विश्वं जेतुमलं कृतात्मविजयो'' जानन्निदं दुःखितो  
मा भूर्धीरयतेऽद्य गायतु भवानोन्तत्सदोमित्यदः ॥ ३॥  
  
``भोग्यं कर्मफलं'' ब्रुवन्ति नियतं कार्यं निदानात्सतः  
हेतोः सत्फलमेत्यसत्तदसतो, बाधो न विद्याश्रयः ।  
रूपं बन्धनवत् तथापि नितरां त्वं नामरूपातिगो  
मुक्तात्मा, ननु गीयतां स्थिरयते! ॐ तत्सदोमित्यदः ॥ ४॥  
  
यन्मित्रं जननी पिताथ तनयस्तत्स्वप्नतुल्यं वृथा  
माता कस्य सुतोऽथ मित्रमथवाऽलिङ्गः स एकोऽस्ति चेत् ।  
सर्वः सर्वगतः स एव न परं किञ्चित्ततो विद्यते  
सत्त्वं धीरयतेऽसि, गायतु भवानोन्तत्सदोमित्यदः ॥ ५॥  
  
एको लाञ्छननामरूपरहितो मुक्तस्तथा चिन्मयो  
माया यं समुपाश्रितावसृजति स्वप्नेन तुल्यं जगत् ।  
साक्षी सत्त्रिगुणात्मकप्रकृतिवद्रूपेण संलक्ष्यते  
स त्वं धीरयतेऽसि, गायतु भवानोन्तत्सदोमित्यदः ॥ ६॥  
  
भ्रातर्मुक्तिमिमां क्व वा मृगयसे? नायं न लोकोऽपर-  
स्तद्दाता न च लभ्यतेऽत्र भवता शास्त्रे तथा मन्दिरे ।  
हस्तेनाकलिता त्वयैव रशना याकर्षति त्वामिमां  
त्यक्त्वा धीरयतेऽथ गायतु भवानोन्तत्सदोमित्यदः ॥ ७॥  
  
ब्रूयाः स्वस्तिवचः समस्तजगते मत्तो न किञ्चिद्व्यथा  
भूयात्प्राणिषु तुङ्गनीचसमनुस्यूतोऽस्मि नित्यं विभुः ।  
आशा साध्वसनाकमृत्युनिरयावल्यामनास्थो गलद्-  
बन्धो धीरयतेऽथ गायतु भवानोन्तत्सदो मित्यदः ॥ ८॥  
  
कीदृग्गच्छति जीवने तव तनुर्मा चिन्तितो भूः सुहृत्  
कामं कर्मवशादियं विचरतु, स्यास्तुल्यनिन्दास्तुतिः ।  
एकत्वे सति कोऽस्तु पूजकजनः पूज्योऽथवा निन्दकः  
शान्तो धीरयतेऽद्य गायतु भवानोन्तत्सदोमित्यदः ॥ ९॥  
  
लोभे लाभविलासकीर्तिकलिते सत्यं कुतो लभ्यते  
नारीं पश्यति यः कलत्रमिति स प्राप्नोति किं पूर्णताम्?  
मर्त्यः क्रोधममत्वयुग्मवशगो मुक्तो न मायाभयात्  
त्यक्त्वैतन्ननु गीयतां स्थिरयते! ॐ तत्सदोमित्यदः ॥ १०॥  
  
वर्तस्वेह निराश्रयस्तव निवासार्हं न किञ्चित्सखे!  
आकाशं पटलं तृणं च शयनं भक्ष्यं तथा याचितम् ।  
अन्नं पानमदूषणं किल भवेदात्मज्ञ! यत्प्राप्यते  
यान्स्वाधीनधुनीव गायतु यते! ॐ तत्सदोमित्यदः ॥ ११॥  
  
द्वित्रा एव भवन्ति तत्त्वनिरता अन्ये द्विषन्तो हस-  
न्त्येतान्प्रापय भासमन्धतमसात्प्रोद्धृत्य मायावृतेः ।  
देशाद्देशमवाप्य दुःखसुखयोस्तुल्यः स्वतन्त्रो भ्रमन्  
गीतं धीरयतेऽद्य गायतु भवानोन्तत्सदोमित्यदः ॥ १२॥  
  
कालेनोद्भवकर्मबन्धनबलादात्मा विमुक्तो भवे-  
न्नोत्पत्तिर्न भवान्न चाहमथवा मर्त्यो न वापीश्वरः ।  
जातः ``सर्वमहं'' तथा''खिल''महं स्वानन्दसान्द्रो विभु-  
र्जानन् ``तत्त्वमसी''ति गायतु यते ॐ तत्सदोमित्यदः ॥ १३॥  
  
स्वामिविवेकानन्दरचिता ``सन्न्यासिनः गीतिः''  
शराङ्कवसुचन्द्रवर्षे, जुलाई मासे, सहस्रद्वीपोद्याने विरचिता)  
साहित्याचार्य-अध्यापक-एम. ए. -भण्डारकरोपाह्वत्र्यम्बकशर्मणा  
संस्कृतश्लोकेषु अनूदिता ॥  
  
  
  
  
  
Encoded by Sunder Hattangadi sunderh at hotmail.com,  
Proofread by Sunder Hattangadi  
  
Song of the Sannyasin by Swami Vivekananda  
Sanskrit translation by bhANDarakara  
  
The English meaning is available at   
http://www.ramakrishnavivekananda.info/vivekananda/volume\_4/writings\_poems/the\_song\_of\_the\_sannyasintm  
  
Also see Marathi, Hindi, Bangla translation links at  
https://maasarada.blogspot.com/2015/06/uthaao-sanyaasi-uthao-se-taan-himaadritml  
There is one another sanyAsagItI in Marathi available in audio on this site.  
  
