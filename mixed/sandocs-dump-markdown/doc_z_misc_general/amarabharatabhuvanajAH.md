---
Author: Ranajit
Category: misc, sanskritgeet
File name: amarabharatabhuvanajAH.itx
Indexextra: (Audio)
Language: Sanskrit
Latest update: March 24, 2019
Location: doc_z_misc_general
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: amarabharatabhuvanajAH
engtitle: amarabharatabhuvanajAH
itxtitle: amarabharatabhuvanajAH
title: अमरभरतभुवनजाः

---
  
 अमरभरतभुवनजाः   
अमरभरतभुवनजाः महितचरितशोभनाः  
शयनमात्मनो विहाय कुरुत सपदि जागराम् ।  
शुभदजीवनं विधातुमवितुमखिलमानवान्  
सम्पठाम संस्कृतं प्रसारयाम सत्वरम् ॥ १॥  
  
क्लेशनिचयवारणाय साधनां प्रकुर्महे  
कष्टदुरित-तारणाय योजनां विदध्महे ।  
लक्ष्यसिद्धिमुज्वालां विधातुमात्मनो वयं  
सम्पठाम संस्कृतं प्रसारयाम सत्वरम् ॥ २॥  
  
युवजनान्तरङ्गके प्रकृत्य धर्मजागरां  
अन्धकारमग्नलोकमुद्धराम साम्प्रतम् ।  
लक्ष्यसिद्धिमुज्वालां विधातुमात्मनो वयं  
सम्पठाम संस्कृतं प्रसारयाम सत्वरम् ॥ ३॥  
  
अतुलसङ्घवैभवेन निखिलसोदरानिमान्  
पावयाम संस्कृतापगामृताम्भसा वयम् ।  
पूतमानसैः समं ततो विदध्महे द्रुतं  
संस्कृतं यशोयुतं समर्थमार्षभारतम् ॥ ४॥  
  
सर्वथा समर्थ-संस्कृतार्षदेशसृष्टये  
सर्वसद्गुणाभिपूर्णविश्वपौरवृद्धये ।  
शाश्वतैक्यसाधनाय सामरस्यसिद्धये  
सम्पठाम संस्कृतं प्रसारयाम सत्वरम् ॥ ५॥  
  
इति रणजितविरचितं अमरभरतभुवनजाः गीतं सम्पूर्णं ।  
  
  
