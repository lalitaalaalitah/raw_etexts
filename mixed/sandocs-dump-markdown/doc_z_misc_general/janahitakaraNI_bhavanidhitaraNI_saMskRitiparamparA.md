---
Acknowledge-Permission: Bharat Vikas Parishad https://bvpindia.com Atam Dev
Author: Dr. ichChArAma dvivedI "praNava"
Category: misc, sanskritgeet
File name: janahitakaraNIbhavanidhitaraNIsaMskRRitiparamparA.itx
Indexextra: (Text, BVP Intro)
Language: Sanskrit
Latest update: October 18, 2019
Location: doc_z_misc_general
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: Janahitakarani Bhavanidhitarani Samskritiparampara
Transliterated by: Volunteers at Bharat Vikas Parishad https://bvpindia.com
engtitle: janahitakaraNI bhavanidhitaraNI saMskRitiparamparA
itxtitle: janahitakaraNI bhavanidhitaraNI saMskRitiparamparA
title: जनहितकरणी भवनिधितरणी संस्कृइतिपरम्परा

---
  
 जनहितकरणी भवनिधितरणी संस्कृतिपरम्परा   
जनहितकरणी भवनिधितरणी संस्कृतिपरम्परा  
त्रिभुवनकमनी जगति विजयते भारत-वसुन्धरा ॥  
  
भवकल्याणी परमपुराणी श्रुतिवाणी महिता ।  
भुविविख्याता जगदवदाता दिव्यकला सहिता ॥  
  
दिशिदिशि सुजला प्रतिकणममलाश्यामलसस्यधरा ।  
त्रिभुवनकमनी जगति विजयते भारत-वसुन्धरा ॥ १॥  
  
धवलहिमालय मुकुटाभरणं शिरसा धृतं यया ।  
जलनिधिनूपुरशिञ्चितचरणौ ध्रियते सदा तया ॥  
  
हृदिशुचिसरला मनसि च तरला मानवता मुखरा ।  
त्रिभुवनकमनी सदा विजयते भारत-वसुन्धरा ॥ २॥  
  
नवविज्ञानं गतमज्ञानं प्रतिदिनमत्र धृतम् ।  
गुणसञ्ज्ञानं द्वितसन्धानं सततमिहैव कृतम् ॥  
  
शुभगतिवरणी हितरतिधरणी शुभकर्मसु चतुरा ।  
त्रिभुवनकमनी जगति विजयते भारत-वसुन्धरा ॥ ३॥  
  
प्रकृतिपेशला शुचि सुकोमला मे स्वदेशधरणी ।  
भुवनवन्दिता लोकनन्दिनी विश्वरागकरणी ॥  
  
निजसुतजनपरिपालनचतुरा रिपुकुलजीवहरा ।  
त्रिभुवनकमनी जगति विनयते भारत-वसुन्धरा ॥ ४॥  
  
भुवि निजजननीरक्षाकरणे वयं बद्धकक्षाः।  
उद्धतरिपुदल शिरः कर्तने वयं सदा दक्षाः॥  
  
नवलसहस्राब्दिं प्रविशते मे जननीगुणमधुरा ।  
त्रिभुवनकमनी जगति विजयते भारत-वसुन्धरा ॥ ५॥  
  
                - डाॅ इच्छाराम द्विवेदी ``प्रणव''  
  
  
