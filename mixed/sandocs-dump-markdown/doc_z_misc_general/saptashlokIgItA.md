---
Author: Vyasa
Category: gItA, misc, vyAsa, saptaka
Description-comments: Brihatstotraratnakar 386 pages one, item 181
File name: saptashlokIgItA.itx
Language: Sanskrit
Latest update: January 3, 2014
Location: doc_z_misc_general
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: saptashlokIgItA
Transliterated by: NA
engtitle: saptashlokIgItA
itxtitle: saptashlokIgItA
title: सप्तश्लोकीगीता

---
  
 सप्तश्लोकीगीता   
  
श्री गणेशाय नमः ।  
ओमित्येकाक्षरं ब्रह्म व्याहरन्मामनुस्मरन् ।  
यः प्रयाति त्यजन्देहं स याति परमां गतिम् ॥ ८-१३॥  
  
स्थाने हृषीकेश तव प्रकीर्त्या  
        जगत्प्रहृष्यत्यनुरज्यते च ।  
रक्षांसि भीतानि दिशो द्रवन्ति  
        सर्वे नमस्यन्ति च सिद्धसङ्घाः ॥ ११-३६॥  
  
सर्वतः पाणिपादं तत्सर्वतोऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ १३-१४॥  
  
कविं पुराणमनुशासितार-  
        मणोरणीयंसमनुस्मरेद्यः ।  
सर्वस्य धातारमचिन्त्यरूप-  
        मादित्यवर्णं तमसः परस्तात् ॥ ८-९॥  
  
ऊर्ध्वमूलमधःशाखमश्वत्थं प्राहुरव्ययम् ।  
छन्दांसि यस्य पर्णानि यस्तं वेद स वेदवित् ॥ १५-१॥  
  
सर्वस्य चाहं हृदि सन्निविष्टो  
        मत्तः स्मृतिर्ज्ञानमपोहनञ्च ।  
वेदैश्च सर्वैरहमेव वेद्यो  
        वेदान्तकृद्वेदविदेव चाहम् ॥ १५-१५॥  
  
मन्मना भव मद्भक्तो मद्याजी मां नमस्कुरु ।  
मामेवैष्यसि युक्त्वैवमात्मानं मत्परायणः ॥ ९-३४॥  
  
इति श्रीमद्भगवद्गीतासूपनिषत्सु  
ब्रह्मविद्यायां योगशास्त्रे श्रीकृष्णार्जुनसंवादे  
सप्तश्लोकी गीता सम्पूर्णा ॥  
  
  
Encoded and proofread NA  
  
