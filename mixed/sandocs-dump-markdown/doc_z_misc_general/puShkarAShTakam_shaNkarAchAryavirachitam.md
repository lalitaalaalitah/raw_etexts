---
Author: Shankaracharya
Category: aShTaka, misc, stotra, shankarAchArya
File name: puShkarAShTakam.itx
Language: Sanskrit
Latest update: May 21, 2013
Location: doc_z_misc_general
Proofread by: Dinesh Agarwal  dinesh.garghouse at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: puShkarAShTakam
Texttype: stotra
Transliterated by: Dinesh Agarwal  dinesh.garghouse at gmail.com
engtitle: puShkarAShTakam
itxtitle: puShkarAShTakam (shaNkarAchAryavirachitam)
title: पुष्कराष्टकम् (शण्कराचार्यविरचितम्)

---
  
 पुष्कराष्टकम्   
  
श्रीगणेशाय नमः ॥   
श्रियायुतं त्रिदेहतापपापराशिनाशकं  
     मुनीन्द्रसिद्धसाध्यदेवदानवैरभिष्टुतम् ।  
तटेस्ति यज्ञपर्वतस्य मुक्तिदं सुखाकरं  
     नमामि ब्रह्मपुष्करं सवैष्णवं सशङ्करम् ॥ १॥  
  
सदार्यमासशुष्कपञ्चवासरे वरागतं  
     तदन्यथान्तरिक्षगं सुतन्त्रभावनानुगम् ।  
तदम्बुपानमज्जनं दृशां सदामृताकरं  
     नमामि ब्रह्मपुष्करं सवैष्णवं सशङ्करम् ॥ २॥  
  
त्रिपुष्कर त्रिपुष्कर त्रिपुष्करेति संस्मरेत्-  
     स दूरदेशगोऽपि यस्तदङ्गपापनाशनम् ।  
प्रपन्नदुःखभञ्जनं सुरञ्जनं सुधाकरं  
     नमामि ब्रह्मपुष्करं सवैष्णवं सशङ्करम् ॥ ३॥  
  
मृकण्डुमङ्कणौ पुलस्त्यकण्वपर्वतासिता  
     अगस्त्यभार्गवौ दधीचिनारदौ शुकादयः।  
सपद्मतीर्थपावनैकद्दष्ट्यो दयाकरं  
     नमामि ब्रह्मपुष्करं सवैष्णवं सशङ्करम् ॥ ४॥  
  
सदा पितामहेक्षितं वराहविष्णुनेक्षितं  
     तथाऽमरेश्वरेक्षितं सुरासुरैः समीक्षितम् ।  
इहैव भुक्तिमुक्तिदं प्रजाकरं घनाकरं  
     नमामि ब्रह्मपुष्करं सवैष्णवं सशङ्करम् ॥ ५॥  
  
त्रिदण्डिदण्डिब्रह्मचारितापसैः सुसेवितं  
     पुरार्धचन्द्रप्राप्तदेवनन्दिकेश्वराभिधैः ।  
सवैद्यनाथनीलकण्ठसेवितं सुधाकरं  
     नमामि ब्रह्मपुष्करं सवैष्णवं सशङ्करम् ॥ ६॥  
  
सुपञ्चधा सरस्वती विराजते यदन्त्तरे  
     तथैकयोजनायतं विभाति तीर्थनायकम् ।  
अनेकदैवपैत्रतीर्थसागरं रसाकरं  
     नमामि ब्रह्मपुष्करं सवैष्णवं सशङ्करम् ॥ ७॥  
  
यमादिसंयुतो नरस्त्रिपुष्करं निमज्जति  
     पितामहश्च माधवोप्युमाधवः प्रसन्नताम् ।  
प्रयाति तत्पदं ददात्ययत्नतो गुणाकरं  
     नमामि ब्रह्मपुष्करं सवैष्णवं सशङ्करम् ॥ ८॥  
  
इदं हि पुष्कराष्टकं सुनीतिनीरजाश्रितं  
     स्थितं मदीयमानसे कदापि माऽपगच्छतु ।  
त्रिसन्ध्यमापठन्ति ये त्रिपुष्कराष्टकं नराः  
     प्रदीप्तदेहभूषणा भवन्ति मेशकिङ्कराः ॥ ९॥  
  
इति शञ्कराचार्यविरचितं श्रीपुष्कराष्टकं समाप्तम् ॥   
  
  
Encoded and proofread by Dinesh Agarwal  dinesh.garghouse at gmail.com, NA  
  
