---
Author: Sachchidananda Shivabhinava Nrisimha Bharati Swamigal
Category: misc, vedanta, advice, sachchidAnanda-shivAbhinava-nRisiMhabhAratI, aShTaka
File name: bhavabandhamuktyaShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_z_misc_general
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: bhavabandhamuktyaShTakam
engtitle: bhavabandhamuktyaShTakam
itxtitle: bhavabandhamuktyaShTakam (shivAbhinavanRisiMhabhAratIvirachitam)
title: भवबन्धमुक्त्यष्टकम् (शिवाभिनवनृइसिंहभारतीविरचितम्)

---
  
 भवबन्धमुक्त्यष्टकम्   
एकं द्वितीयरहितं सदबाधितं च  
सच्चित्स्वरूपमिति यच्छ्रुतिशीर्षपूगैः ।  
जेगीयते सकललोकविवर्तभूतं  
तद्भावयामि सततं भवबन्धमुक्त्यै ॥ १॥  
  
अन्नासुमानसमुखप्रकृतीञ्जगाद  
कोशान्छ्रुतिर्यदवबोधकृतेऽत्र पञ्च ।  
सर्वान्तरं भृगुमुनिप्रवरेण दृष्टं  
तद्भावयामि सततं भवबन्धमुक्त्यै ॥ २॥  
  
आनाशकेन तपसा बहुदक्षिणेन  
यज्ञेन दाननिचयाच्छ्रुतिपाठतश्च ।  
इच्छन्ति वेत्तुमिह यद्धरणीसुराग्र्या-  
स्तद्भावयामि सततं भवबन्धमुक्त्यै ॥ ३॥  
  
कश्चिद्विपश्चिदिह संसृतिसौख्यवाञ्छां  
सन्त्यज्य सद्गुरुमुपेत्य कृपापयोऽब्धिम् ।  
विज्ञाय तद्वचनतः खलु मोदते य-  
त्तद्भावयामि सततं भवबन्धमुक्त्यै ॥ ४॥  
  
प्राणान्नियम्य तु मनो हृदयारविन्दे  
भ्रूगह्वरे शिरसि वा प्रणिधाय सम्यक् ।  
ध्यायन्ति यत्परगुरोर्वचनानुसारा-  
त्तद्भावयामि सततं भवबन्धमुक्त्यै ॥ ५॥  
  
यज्जाग्रदादिसमये धृतविश्वमुख्य-  
नामातनोति बहिरन्तरवस्तुसेवाम् ।  
सुप्तावबोधसहितस्य सुखस्य भोक्तृ  
तद्भावयामि सततं भवबन्धमुक्त्यै ॥ ६॥  
  
वागादयःस्वविषयेषु चरन्ति येन  
सञ्चोदिताः प्रभुवरेण यथा सुभृत्याः ।  
तत्सर्वकार्यकरणव्यवहारसाक्षि  
सञ्चिन्तयामि सततं भवबन्धमुक्त्यै ॥ ७॥  
  
सन्न्यस्य कर्मनिचयं च तदङ्गभूतं  
सूत्रं शिखां च पुनरप्यबलादिरागम् ।  
बोधाय यस्य यतते परिशुद्धचित्त-  
स्तद्भावयामि सततं भवबन्धमुक्त्यै ॥ ८॥  
  
पद्याष्टकं पठति योऽर्थविबोधपूर्वं  
सञ्चिन्तयन्ननुदिनं प्रतिपाद्यवस्तुम् ।  
भक्त्या युतः कलुषदूरनिजान्तरङ्ग-  
स्तस्याचिराद्धि भविता भवबन्धमुक्तिः ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं भवबन्धमुक्त्यष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
