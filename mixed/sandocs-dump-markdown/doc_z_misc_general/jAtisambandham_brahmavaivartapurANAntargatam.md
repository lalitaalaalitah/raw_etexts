---
Category: purana
Description-comments: brahmakhaNDe adhyAya 10
File name: jAtisambandhaBVP.itx
Indexextra: (brahmavaivartapurANa)
Language: Sanskrit
Latest update: January 28, 2013
Location: doc_z_misc_general
Proofread by: vrushaliagarkar at gmail dotcom
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: purana
Text title: jAtisambandha brahmavaivartapurANe
Texttype: pramukha
Transliterated by: pranav.tendulkar at gmail dotcom
engtitle: Relations brahmavaivartapurANa
itxtitle: jAtisambandham (brahmavaivartapurANAntargatam)
title: जातिसम्बन्धम् (ब्रह्मवैवर्तपुराणान्तर्गतम्)

---
  
 जातिसम्बन्धं ब्रह्मवैवर्तपुराणान्तर्गतं   
  
पिता तातस्तु जनको जन्मदाता प्रकीर्तितः ।  
अम्बा माता च जननी जनयित्री प्रसूरपि ॥ १३९॥   
पितामहः पितृपिता तत्पिता प्रपितामहः ।  
अत उर्ध्व ज्ञातयश्च सगोत्राः परिकीर्तिताः ॥ १४० ॥  
  
मातामहः पिता मातुः प्रमातामह् एव च ।  
मातामहस्य जनकस्तत्पिता वृद्धपूर्वकः ॥ १४१ ॥  
  
पितामही पितुर्माता तच्छ्वश्रूः प्रपितामही ।  
तच्छ्वश्रूश्च परिज्ञेया सा वृद्धप्रपितामही ॥ १४२ ॥  
  
मातामही मातृमाता मातृतुल्या च पूजिता ।  
प्रमातामहीति ज्ञेया प्रमातामहकामिनी॥ १४३ ॥  
  
वृद्धमातामही ज्ञेया तत्पितुः कामिनि तथा ।   
पितृभ्राता पितृव्यश्च मातृभ्राता च मातुलः ॥ १४४ ॥  
  
पितृष्वसा पितुर्मातृष्वसा मातुः स्वसा स्मृता ।  
सूनुश्च तनयः पुत्रो दायादश्चाऽत्मजस्तथा॥ १४५ ॥  
  
धनभाग्वीर्यजश्चैव पुंसि जन्ये च वर्तते ।  
जन्यायां दुहिता कन्या चाऽऽत्मजा परिकीर्तिता ॥ १४६ ॥  
  
पुत्रपत्नी वधूर्ज्ञेया जामाता दुहितुः पतिः ।  
पतिः प्रियश्च भर्ता च स्वामी कान्ते च वर्तते ॥ १४७ ॥  
  
देवरः स्वामिनो भ्राता ननान्दा स्वामिनः स्वसा ।  
श्वशुरः स्वामिनस्तातः श्वश्रूश्च स्वामिनः प्रसूः ॥ १४८ ॥  
  
भार्या जाया प्रिया कान्ता स्त्री च पत्नी प्रकीर्तिता ।  
पत्निभ्राता श्यालकश्च स्वसा पत्न्याश्च श्यालिका ॥ १४९ ॥  
  
पत्नीमाता तथा श्वश्रूस्तत्पिता श्वशुरः स्मृतः ।  
सगर्भः सोदरो भ्राता सगर्भा भगिनी स्मृता ॥ १५० ॥  
  
भगिनीजो भागिनेयो भ्रातृजो भ्रातृपुत्रकः ।  
आवुत्तो भगिनीकान्तो भगिनीपतिरेव च ॥ १५१ ॥  
  
श्यालीपतिस्तु भ्राता च श्वशुरैकत्वहेतुना ।  
श्वशुरस्तु पिता ज्ञेयो जन्मदातुः समो मुने ॥ १५२ ॥  
  
अन्नदाता भयत्राता पत्नीतातस्तथैव च ।  
विद्यादाता जन्मदाता पञ्चैते पितरो नृणाम् ॥ १५३ ॥  
  
अन्नदातुश्च या पत्नी भगिनी गुरुकामिनी ।  
माता च तत्सपत्नी च कन्या पुत्रप्रिया तथा ॥ १५४  ॥  
  
मातुर्माता पितुर्माता श्वश्रूःपित्रोः स्वसा तथा ।  
पितृव्यस्त्री मातुलानी मातरश्च चतुर्दश ॥ १५५  ॥  
  
पौत्रस्तु पुत्रपुत्रे च प्रपौत्रस्तत्सुतेऽपि च ।  
तत्पुत्राद्याश्च ये वंश्याः कुलजाश्च प्रकीर्तिताः ॥ १५६  ॥  
  
कन्यापुत्रश्च दौहित्रस्तत्पुत्राद्याश्च बान्धवाः ।  
भागिनेयसुताद्याश्च पुरुषा बान्धवाः स्मृताः ॥ १५७  ॥  
  
भ्रातृपुत्रस्य पुत्राद्यास्ते पुनर्ज्ञातयः स्मृताः ।  
गुरुपुत्रस्तथा भ्राता पोष्यः परमबान्धवः ॥ १५८  ॥  
  
गुरुकन्या च भगिनी पोष्या मातृसमा मुने ।  
पुत्रस्य च गुरुर्भ्राता पोष्यः सुस्निग्धबान्धवः ॥ १५९  ॥  
  
पुत्रस्य श्वशुरो भ्राता बन्धुर्वैवाहिकः स्मृतः ।  
कन्यायाः श्वशुरे चैव तत्सम्बन्धः प्रकीर्तितः ॥ १६०  ॥  
  
गुरुश्च कन्यकायाश्च भ्राता सुस्निग्धबान्धवाः ।  
गुरुश्वशुरभ्रातृणां गुरुतुल्यः प्रकीर्तितः ॥ १६१  ॥  
  
बन्धुता येन सार्धं च तन्मित्रं परिकीर्तितम् ।  
मित्रं सुखप्रदं ज्ञेयं दुःखदो रिपुरुच्यते ॥ १६२  ॥  
  
बान्धवो दुःखदो दैवान्निःसम्बन्धोऽसुखप्रदः ।  
सम्बन्धास्त्रिविधाः पुंसां विप्रेन्द्र जगतीतले ॥ १६३  ॥  
  
विद्याजो योनिजश्चैव प्रीतिजश्च प्रकीर्तितः ।  
मित्रं तु प्रीतिजं ज्ञेयं स सम्बन्धः सुदुर्लभः ॥ १६४  ॥  
  
मित्रमाता मित्रभार्या मातृतुल्या न संशयः ।  
मित्रभ्राता मित्रपिता भ्रातृतातसमौ नृणाम् ॥ १६५  ॥  
  
चतुर्थं नामसम्बन्धमित्याह कमलोद्भवः ।  
जारश्चोपपतिर्बन्धुर्दुष्टसम्भोगकर्तरि ॥ १६६  ॥  
  
उपपत्न्यां नवज्ञा च प्रेयसि चित्तहारिणी ।  
स्वामितुल्यश्च जारश्च नवज्ञा गृहिणीसमा ॥ १६७  ॥  
  
सम्बन्धो देशभेदे च सर्वदेशे विगर्हितः ।  
अवैदिको निन्दतस्तु विश्वमित्रेण निर्मितः ॥ १६८ ॥   
दुस्त्यजश्च महद्भिस्तु देशभेदे विधीयते ।  
अकीर्तिजनकः पुंसां योषितां च विशेषतः ॥ १६९  ॥  
  
तेजीयसां न दोषाय विद्यमाने युगे युगे ॥ १७०  ॥  
  
इति श्रीब्रह्मवैवर्ते महापुराणे सौतिशौनकसंवादे ब्रह्मखण्डे  
जातिसम्बन्धनिर्णयो नाम् दशमोऽध्यायः ॥ १०॥  
  
  
Encoded and proofread by   
Pranav and Vrushali Tendulkar pranav.tendulkar at gmail.com  
  
