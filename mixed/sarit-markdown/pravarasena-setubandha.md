# पढुमो आसासओ

आइकुलअं
णमह अवड्ढिअ-तुङ्गं अवसारिअवित्थअं अणोणअ-गहिरं  
अप्पलहुअ-परिसण्हं अणाअ-परमत्थ-पाअडं महुमहणं  


दणुइन्द-रुहिर-लग्गे जस्स फुरन्ते णह-प्पहा-विच्छड्डे  
गुप्पन्ती विवलाआ गलिअ व्व थणंसुए महासुर-लच्छी  


पीणत्तण-दुग्गेज्झं जस्स भुआ-अन्त-णिट्ठुर-परिग्गहिअं  
रिट्ठस्स विसम-वलिअं कण्ठं दुक्खेण जीविअं बोलीणं  


ओआहिअ-महि-वेढो जेण परूढ-गुण-मूल-लद्ध-त्थामो  
उम्मूलन्तेण दुमं पारोहो व्व खुडिओ महेन्दस्स जसो  



आइकुलअं
णमह अ जस्स फुड-रवं कण्ठ-च्छाआ-घडन्त-णअणग्गि-सिहं  
फुरï फुरिअट्टहासं उद्ध-पडित्त-तिमिरं मिव दिसा-अक्कम्  


वेवï जस्स सविडिअं वलिउं महï पुलआइअ-त्थण-अलसं  
पेम्म-सहाव-विमुहिअं बीओवास-गमणूसुअं वामद्धं  


जस्स विलग्गन्ति णहं फुड-पडिसद्दा दिसा-अल-पडिक्खलिआ  
जोण्हा-कल्लोला विअ ससि-धवलासु रअणीसु हसिअ-च्छेआ  


णट्टारम्भ-क्खुहिआ जस्स भüब्भन्त-मच्छ-पहअ-जल-रआ  
होन्ति सलिलुद्धुमाइअ-धूमाअन्त-वडवा-मुहा मअरहरा  



अहिणव-राआरद्धा चुक्क-क्खलिएसु विहडिअ-परिट्ठविआ  
मेत्ति व्व पमुह-रसिआ णिव्वोढुं होइ दुक्करं कव्व-कहा  


परिवड्ढï विण्णाणं सम्भाविज्जï जसो विढप्पन्ति गुणा  
सुव्वï सुउरिस-चरिअं किं तं जेण ण हरन्ति कव्वालावा  


इच्छाइ व धणरिद्धी जोव्वण-लद्ध व्व आहिआईअ सिरी  
दुक्खं सम्भाविज्जï बन्धच्छाआइ अहिणवा अत्थ-गई  


तं तिअस-बन्दि-मोक्खं समत्थ-तेल्लोक्क-हिअअ-सल्लुद्धरणं  
सुणह अणुराअ-इण्हं सीआ-दुक्ख-क्खअं दहमुहस्स वहं  


अह पडिवण्ण-विरोहे राहव-वम्मह-सरेण माणब्भहिए  
विद्धाइ वालि-हिअए राअ-सिरीअ अहिसारिए सुग्गीवे  


ववसाअ-रï-पओसो रोस-गïन्द-दिढ-सिङ्खला-पडिबन्धो  
कह कह वि दासरहिणो जअ-केसरि-पïजरो गओ घण-समओ  


गमिआ कलम्ब-वाआ दिट्ठं मेहन्धआरिअं गअण-अलं  
सहिओ गज्जिअ-सद्दो तह वि हु से णत्थि जीविए आसङ्घो  


तो हरि-वï-जस-वन्थो राहव-जीअस्स पढम-हत्थालम्बो  
सीआ-बाह-विहाओ दहमुह-वज्झ-दिअहो उवगओ सरओ  


रï-अर-केसर-णिवहं सोहï धवलब्भ-दल-सहस्स-परिगअं  
महुमह-दंसण-जोग्गं पिआमहुप्पत्ति-पङ्कअं व णह-अलं  


दिणमणि-मोह-प्फुरिअं गलिअं घण-लच्छि-रअण-रसणा-दामं  
उदु-मअण-बाण-वत्तं णह-मन्दार-णव-केसरं इन्द-धणुं  


धुअ-मेह-महुअराओ घण-समआअड्ढिओणअ-विमुक्काओ  
णह-पाअव-साहाओ णिअअ-ट्ठाणं व पडिगआउ दिसाओ  


अहिणव-णिद्धालोआ उद्देसासार-दीसमाण-जल-लवा  
णिम्माअ-मज्जण-सुहा दर-वसुआअ-च्छविं वहन्ति व दिअहा  


सुह-सम्माणिअ-णिद्दो विरहालुङ्खिअ-समुद्द-दिण्णुक्कण्ठो  
असुवन्तो वि विवुद्धो पढम-विउद्ध-सिरि-सेविओ महुमहणो  


सोहï विसुद्ध-किरणो गअण-समुद्दम्मि रअणि-वेला-लग्गो  
तारा-मुत्ता-वअरो फुड-विहडिअ-मेह-सिप्पि-सम्पुड-मुक्को  


सत्तच्छआण गन्धो लग्गï खलï हिअए कलम्बामोओ  
कलहंसाण कल-रओ ठाइ ण सण्ठाइ परिणअं सिहि-विरुअं  


पीण-पओहर-लग्गं दिसाण पवसन्त-जलअ-समअ-विइण्णं  
सोहग्ग-पढम-इण्हं पव्वाअï सरस-णह-वअं इन्द-धणुं  


पज्जत्त-सलिल-धोए दूरालोक्कन्त-णिम्मले गअण-अले  
अच्चासण्णं व ठिअं विमुक्क-पर-भाअ-पाअडं ससि-बिम्बं  


चिर-आल-पडिणिअत्तं दिसासु घोलन्त-कुमुअ-रअ-वेल्लविअं  
भमï अलद्धासाअं कमलाअर-दंसणूसुअं हंस-उलं  


चन्दाअव-धवलाओ फुरन्त-दिअस-रअणन्तरिअ-सोहाओ  
सोम्मे सरअस्स उरे मोत्तावलि-विब्भमं वहन्ति णिसाओ  


भमर-रुअ-दिण्ण-सण्णं घण-रोह-विमुक्क-दिणअर-अरालिद्धं  
फरिस-सुहाअन्तं मिव पडिवुज्झï जल-णिहित्त-णालं णलिणम्  


वम्मह-धणु-णिग्घोसो कमल-वण-क्खलिअ-लच्छि-णेउर-सद्दो  
सुव्वï कलहंस-रओ महुअरि-वाहित्त-णलिणि-पडिसंलाओ  


खुडिउप्पïअ-मुणालं दट्ठूण पिअं व सिढिल-वलअं णलिणिं  
महुअरि-महुरुल्लावं महुमअ-अम्बं मुहं व घेप्पï कमलं  


पज्जत्त-कमल-गन्धो महु-तण्णाओसरन्त-णव-कुमुअ-रओ  
भमिर-भमरोअïव्वो सञ्चरï स-दाण-सीभरो वण-वाओ  


कण्टïअ-णूमिअङ्गी थोअ-त्थोओसरन्त-मुद्ध-सहावा  
रï-अर-चुम्बिज्जन्तं ण णिअत्तेइ णलिणी मुहं मिव कमलं  


परिघोलन्त-क्खलिअं सत्तच्छअ-कुसुम-धवल-रेणुक्खïअं  
उप्पुसï दाण-वङ्कं मुहुत्त-गअ-कण्ण-चामरं भमर-उलं  


जुग्गअं
इअ पहसिअ-कुमुअ-सरे भडि-मुह-पङ्कअ-विरुद्ध-चन्दालोए  
जाए फुरन्त-तारे लच्छि-सअङ्गाह-णव-पओसे सरए  


झिज्जï झीणा वि तणू अट्ठिअ-बाहं पुणो परुण्णं व मुहं  
रामस्स अईसन्ते आसा-बन्धे व्व चिर-गए हणुमन्ते  



णवरि अ जहा-समत्थिअ-णिव्वत्तिअ-कज्ज-णिव्वलन्त-च्छाअं  
पेच्छï मारुअ-तणअं मणोरहं चेअ चिन्तिअ-सुहोवणअं  


पढमं चिअ मारुइणा हरिस-भरिज्जन्त-लोअणेण मुहेण  
जणअ-तणआ-पüत्ती पच्छा वाआइ णिरवसेसं सिट्ठा  


दिट्ठ त्ति ण सद्दहिअं झीण त्ति सबाह-मन्थरं णीससिअं  
सोअï तुमं त्ति रुण्णं पहुणा जिअï त्ति मारुई उवऊढो  


चिन्ता-हअ-प्पहं मिव तं च करे खेअ-णीसहं व णिसण्णं  
वेणी-बन्धण-मïलं सोअ-किलिन्तं व से पणामेइ मणिं  


सो कर-अलञ्जलि-गओ बाह-त्थवअ-पहओसिहन्त-मऊहो  
णअणेहि दासरहिणा दिट्ठो पीओ णु पुच्छिओ णु पüत्तिं  


सोअï अ णं रहुवई विरलङ्गुलि-गलिअ-किरण-धारा-वअरं  
वअणे विमलुज्जोअं दर रोत्तूण सलिलञ्जलिं व णिमेन्तो  


तं दïआहिण्णाणं जम्मि वि अङ्गम्मि राहवेण ण णिमिअं  
सीआ-परिमट्ठेण व वूढो तेण वि णिरन्तरं रोमञ्चो  


बाह-मïलं पि तो से दहमुह-चिन्ता-विअम्भमाणामरिसं  
जाअं दुक्खालोअं जरढाअन्त-रवि-मण्डलं मिव वअणं  


तो से चिर-मज्झत्थे कुविअ-कअन्त-भुमआ-लआ-पडिरूए  
दिट्ठी दिट्ठ-त्थामे कज्ज-धुर व्व णिअए धणुम्मि णिसण्णा  


खण मूलावद्धाए णिव्वण्णन्त-मसिणं समारूढाए  
सज्जीअं मिव जाअं अणोणमन्तं पि राम-दिट्ठीअ धणुं  


सुग्गीअस्स वि हिअअं राहव-सुकअ-पडिमोअणा-सत्तण्हं  
अगणिअ-दहमुह-दप्पं णिव्वूढ-भरं व तक्खणं ऊससिअं  


चिन्तिअ-लद्धत्थं मिव भुमआ-विक्खेव-सूइआमरिस-रसं  
गमणं राहव-हिअए रक्खस-जीविअ-हरं विसं व णिहित्तं  


सोह व्व लक्खण-मुहं वण-माल व्व विअडं हरि-वïस्स उरं  
कित्ति व्व पवण-तणअं आण व्व बलाइ से विलग्गï दिट्ठी  


सङ्खोहिअ-महि-वेढो तो सो कï-सेण्ण-विलुलिअ-वणाहोओ  
खुहिअ-समुद्दाहिमुहो महणारम्भम्मि मन्दरो विअ चलिओ  


चलिअं च वाणर-बलं चलिए तम्मि चल-केसर-सडुज्जोअं  
गहिअ-दिसा-परिणाहं मऊह-जालं व दिणअरस्स फुरन्तं  


वेरारणि-पज्जलिओ तो सो रोस-पवणाहüद्धअ-मुहलो  
वड्ढï मग्गाणुगओ लङ्का-वण-राइ-वण-दओ कï-लोओ  


वच्चï अ चडुल-केसर-सडुज्जलालोअ-वाणर-परिक्खित्तो  
सव्व-दिसा-आअड्ढिअ-पलअ-पलित्त-गिरि-सङ्कुलो व्व समुद्दो  


घोलन्ति णिम्मलाओ फुरन्त-दिअसअर-पाअडिअ-रूआओ  
दाविअ-मग्गम्मि वि से हिअए सोअन्धआरिअम्मि दिसाओ  


आलोएइ अ विञ्झं धणु-सण्ट्ःआणस्स साअरस्स भर-सहं  
सन्धिअ-णï-सोत्त-सरं अवहोवास-घडिअं व जीआ-बन्धं  


मसिणिअ-सिहरुच्छङ्गो विहुअ-णिअम्ब-वण-पाअडिअ-तुङ्ग-अडो  
विञ्झेण भरिअ-कुहरो हेला-वाओ वि वाणराण ण सहिओ  


पत्ता अ सीभराहअ-धाउ-सिला-अल-णिसण्ण-राइअ-जलअं  
सज्झं ओज्झर-पहसिअ-दरि-मुह-णिक्कन्त-वüल-मïरामोअं  


बोलन्ति अ पेच्छन्ता पडिमा-सङ्कन्त-धवल-घण-सङ्घाए  
फुड-फडिह-सिला-सङ्कुल-खलिओवरि-पत्थिए विअ णï-प्पवहे  


तड-पब्भार-भरन्ता दलन्त-पाआल-गलिअ-जल-पïरिक्का  
आवाए च्चिअ जाआ पहअ-महा-वह-णिहा महा-णï-सोत्ता  


जलहर-णिद्दाअन्तं पाअव-गहणेसु सिसिर-णिद्दाअन्तं  
सï दुद्दिण-सामलअं पत्ता भग्ग-धुअ-चन्दण-रसा मलअं  


चन्दण-पाअव-लग्गे खुडिउव्वेलिअ-लआ-परिमल-च्छाए  
सन्दाणिअ-णिम्मोए पेच्छन्ति महा-भुअङ्ग-वेढण-मग्गे  


सेवन्ति तीर-वड्ढिअ-णिअअ-भरोव्वत्त-चन्दण-लआलिद्धे  
रम्म-त्तण-दिप्प-वहे वण-गअ-दाण-कडुए गिरि-णï-प्पवहे  


तो तरुण-सिप्पि-सम्पुड-दर-दाविअ-जल-णिहित्त-मुत्ता-वअरं  
पत्ता पत्तल-वüलं गअ-दाण-सुगन्धि-रअ-णवेलं वेलं  


विअसिअ-तमाल-णीलं पुणो पुणो चल-तरङ्ग-कर-परिमट्ठं  
फुल्लेला-वण-सुरहिं उअहि-गïन्दस्स दाण-लेहं व ठिअं  


फेण-विसमङ्गराअं विद्दुम-दन्त-व्वणाणिअ-मुह-च्छाअं  
मलिअ-वण-केस-कुसुमं परिहुत्त-समुद्द-परिमलं व वहन्तिं  


सिप्पि-उड-मüलिअच्छिं लआ-हरब्भन्तरेसु परिवड्ढन्तं  
अणुराअ-परिट्ठविअं आअण्णन्तिं व किण्णरुग्गीअ-रवं  


इअ सिरि-पवरसेण-विरïए दहमुहवहे महाकव्वे पढुमो आसासओ समत्तो

# बिइओ आसासओ

आइकुलअं ३५
अह पेच्छï रहु-तणओ चडुलं दोस-सअ-दुक्ख-बोलेअव्वं  
अमअ-रस-सार-गरुअं कज्जारम्भस्स जोव्वणं व समुद्दं  


गअणस्स व पडिविम्बं धरणीअ व णिग्गमं दिसाण व णिलअं  
भुअणस्स व मणि-तडिमं पलअस्स व सावसेस-जल-विच्छड्डं  


भमिरुब्भड-कल्लोलं थोर-कराहअ-दिसा-मुहोत्थअ-सलिलं  
सासअ-मएण बहुसो खोहिज्जन्तं दिसा-गएण व ससिणा  


अप्फुण्ण-विद्दुम-वणे गुप्पन्त-पडित्थिरे सलिल-कल्लोले  
मन्दर-गूढ-प्पहरे अज्ज वि सङ्खाअ-लोहिए व्व वहन्तम्  


मुहल-घण-विप्पïण्णं जल-णिवहं भरिअ-सअल-णह-महि-विवरं  
णï-मुह-पल्हत्थन्तं अप्पाण-विणिग्गअं जसं व पिअन्तं  


जोण्हाए व्व मिअङ्कं कित्तीअ व सुउरिसं पहाए व्व रविं  
सेलं महा-णईअ व सिरीअ चिर-णिग्गआइ वि अमुच्चन्तं  


कालन्तर-जीअ-हरं गओणिअत्तन्त-पवण-घट्टिज्जन्तं  
सल्लं व देह-लग्गं विअडं वडवा-मुहाणलं वहमाणम्  


धुअ-वण-राइ-कर-अलं मलअ-महिन्द-त्थणोर-सोल्लण-सुहिअं  
वेलालिङ्गण-मुक्कं छिविओसरिएहि वेलवन्तं व महिं  


ठाणे वि ठिइ-पहुत्तं पलए महि-मण्डलम्मि वि अमाअन्तं  
पणअन्त-वामण-तणुं कमन्त-देह-भर-भरिअ-लोअं व हरिं  


दीसन्तं अहिरामं सुव्वन्तं पि अविइण्ह-सोअव्व-गुणं  
सुकअस्स व परिणामं उअहुज्जन्तं पि सासअ-सुह-प्फलअं  


उक्खअ-दुमं व सेलं हिम-हअ-कमलाअरं व लच्छि-विमुक्कं  
पीअ-मïरं व चसअं बहुल-पओसं व मुद्ध-चन्द-विरहिअं  


णिप्फण्ण-सुहालोअं विमल-जलब्भन्तर-ट्ठिअं वहमाणं  
दर-कड्ढिअं व रïणा करावलम्बिअ-करं रअण-सङ्घाअं  


महणाआस-विमुक्कं उच्छित्तामअ-विसङ्खलाणल-णिवहं  
वासुइ-मुह-णीसन्दं वडवा-मुह-कुहर-पुञ्जिअं वहमाणं  


धीरं व जल-समूहं तिमि-णिवहं मिव सपक्ख-पव्वअ-लोअं  
णï-सोत्ते व्व तरङ्गे रअणाइ व गरुअ-गुण-सआइ वहन्तं  


पाआलोअर-गहिरे महि-पïरिक्क-विअडे णह-णिरालम्बे  
तेल्लोक्के व्व महुमहं अप्पाण च्चिअ गआगआइ करेन्तं  


अहिलीअ परमुहीहिं छिविओसरिएहि अणुसअ-विलोलाहिं  
अणुणिज्जमाण-मग्गं वेवन्त-णिअत्त-पत्थिआहि णईहिं  


जीअ-गरुईहि अज्ज वि इच्छा-पज्जत्त-सुह-रसाहि मएन्तं  
धण-रिद्धीअ सिरीअ अ सलिलुप्पण्णाइ वारुणीअ अ लोलं  


चडुलं पि थिईअ थिरं तिअसुक्खित्त-रअणं पि सारब्भहिअं  
महिअं पि अणोलुग्गं असाउ-सलिलं पि अमअ-रस-णीसन्दं  


पज्जत्त-रअण-गब्भे णह-अरु-पल्हत्थ-चन्द-अर-पारोहे  
उअरब्भन्तर-सेले सुरवï-डिम्ब-णिहिए णिहि व्व वहन्तं  


परिअम्भिअं उवगए बोलीणम्मि अ णिअत्त-चडुल-सहावं  
णव-जोव्वणे व्व कामं दïअ-समागम-सुहम्मि चन्दुज्जोए  


दर-फुडिअ-सिप्पि-सम्पुड-पलोट्ट-सङ्ख-मुह-भरिअ-मुत्ता-णिअरं  
मारुअ-दूरुच्छालिअ-जल-भरिअद्ध-वह-पडिणिअत्त-जलहरं  


मरगअ-मणि-प्पहाहअ-हरिआअन्त-जरढ-प्पवाल-किसलअं  
सुर-गअ-गन्धुद्धाइअ-करि-मअरासण्ण-दिण्ण-मेह-मुह-वडं  


मणिवालअं तीर-लआ-हर-प्पहोहासिअ-रम्म-णिवालअं  
घण-वारिअं वेलालिङ्गणेण चडुलं महि-लङ्घण-वारिअं  


ससि-मऊह-पडिपेल्लण-पक्खुब्भन्तअं सञ्चरन्त-धरणीहर-पक्खुब्भन्तअं  
धीरअं सï मुहल-घण-पअ-विज्जन्तअं अट्ठिअं च वलवाणल-पअविज्जन्तअं  


णिअअ-विसाणल-पअविअ-मुत्ता-णिअर-परिघोलमाण-विसहरं  
मीण-गï-मग्ग-पाअड-सेआलोमïल-मणि-सिला-सङ्घाअं  


सरि-सङ्कुलं महुमह-वल्लहाइ लच्छीअ सार-सरिसं कुलं  
महि-लाइअं णï-मुह-पत्थिओणिअत्तिअ-वेला-महिलाइअं  


णï-सहस्स-पडिउम्बण-णाअ-रसन्तअं पलअ-मेह-सम-दूसह-णाअ-रसन्तअं  
पेलवेण पवणेण महुर-सञ्चारिअं मüअ-मअ-खलन्तं व महु-रसं चारिअं  


कसण-मणि-च्छाआ-रस-रज्जन्तोवरि-परिप्पवन्त-प्फेणं  
हरि-णाहि-पङ्कअ-क्खलिअ-सेस-णीसास-जणिअ-विअडावत्तं  


सअरङ्गअं विद्दुम-पल्लव-प्पहा-घोलिर-सासअ-रङ्गअं  
रवि-राइअं धरणि-अलं व मन्दराअड्ढण-दूर-विराइअं  


मुत्तालअं तिअस-विइण्ण-जीविअ-सुहामअ-जम्मुत्तालअं  
वित्थिण्णअं पलüव्वेल्ल-सलिल-हेला-मलिउव्वि-त्थिण्णअं  


चिर-परूढ-सेआल-सिला-हरिअन्तअं पवण-भिण्ण-रव-दारुण-णीहरिअन्तअं  
महुमहस्स णिद्दा-समए वीसाम-अं पलï-डड्ढ-विज्झाअ-तलुव्वी-सामअं  


असुरोवडण-विहट्टिअ-जल-विवरुट्ठिअ-रसाअलुम्हा-णिवहं  
महण-वस-भिण्ण-भामिअ-दीवन्तर-लग्ग-मन्दर-अड-क्खण्डं  


एस अमअ-रस-सम्भवो त्ति सम्भाविअं णह-णिहं तमेण व चüद्दिसं भाविअं  
गुण-महग्घ-सारं वसुहा-रक्खाणिअं णिअअ-जस-णिहाणं मिव सअर-क्खाणिअं  


पवणुग्गाहिअ-जल-लव-णिवह-पहम्मन्त-मुहल-तीर-तल-वणं  
ससि-सेल-मऊहोज्झर-परिवड्ढिअ-सलिल-मलिअ-पुलिणुच्छङ्गं  


मन्दर-मेह-क्खोहिअ-ससि-कलहंस-परिमुक्क-सलिलुच्छङ्गं  
मरगअ-सेवालोवरि-णिसण्ण-तुण्हिक्क-मीण-चक्काअ-जुअं  


पुण्ण-णï-सोत्त-सण्णिह-जल-मज्झ-मुणिज्जमाण-चलिअ-तिमि-वहं  
वलआ-मुह-मूल-समोसरन्त-मसि-रासि-कज्जलिअ-पाआलं  



तो उग्घाडिअ-मूलो पवअ-बलक्कन्त-महि-अलुद्धुच्छलिओ  
दिट्ठीअ दिट्ठ-सारो णज्जï तुलिओ त्ति राहवेण समुद्दो  


कालन्तर-परिहुत्तं दट्ठूण वि अप्पणो महोअहि-सअणं  
जणअ-सुआ-बद्ध-मणो रामो पलअ-घरिणिं ण सम्भरï सिरिं  


ईसि-जल-पेसिअच्छं विहसन्त-विइण्ण-पवअ-वï-संलावं  
अद्दिट्ठे व्व ण मुक्कं दिट्ठे उअहिम्मि लक्खणेण वि धीरं  


हरिस-णिराउण्णामिअ-पीणअरालोअ-पाअडोवरिभाअं  
पवआहिवो-वि पेक्खï अद्धुप्पïअं व रुम्भिऊण सरीरं  


गरुडेण व जलण-णिहं समुद्द-लङ्घण-मणेण वाणर-वïणा  
अवहोवास-पसरिअं पक्ख-विआणं व पुलïअं कï-सेण्णं  


साअर-दंसण-हित्था अक्खित्तोसरिअ-वेवमाण-सरीरा  
सहसा लिहिअ व्व ठिआ णिप्फन्द-णिराअ-लोअणा कï-णिवहा  


पेच्छन्ताण समुद्दं चडुलो वि अüव्व-विम्हअ-रस-त्थिमिओ  
हणुमन्तम्मि णिवडिओ सगारवं वाणराण लोअण-णिवहो  


उअहिं अलङ्घणिज्जं दट्ठूण गआगअं च मारुअ-तणअं  
मोहन्धआरिएसु वि गूढो भमï हिअएसु सिं उच्छाहो  


तो ताण हअ-च्छाअं णिच्चल-लोअण-सिहं पüत्थ-पआवं  
आलेक्ख-पईवाण व णिअअं पïइ-चडुलत्तणं पि विअलिअं  


कह वि ठवेन्ति पवङ्गा समुद्द-दंसण-विसाअ-विमुहिज्जन्तं  
गलिअ-गमणाणुराअं पडिवन्थ-णिअत्त-लोअणं अप्पाणं  


इअ सिरि-पवरसेण-विरïए कालिदास-कए दहमुहवहे महाकव्वे बिइओ आसासओ परिसमत्तो

# तïओ आसासओ

जुग्गअं
तो ते कï-माअङ्गे रूढ-विसाअ-मअ-भाविओमीलन्ते  
आलाण-क्खम्भेसु व बाहूसु सिला-अल-ट्ठिएसु णिसण्णे  


आहासï सुग्गीओ णिअअ-रवाहि फुड-णिन्त-जस-णिग्घोसम्  
धीराहि सार-गरुअं दन्तुज्जोआहि णिम्मलत्थं वअणम्  



धरणि-धरणे भुअ च्चिअ महणम्मि सुरासुरा खअम्मि समुद्दा  
हन्तव्वम्मि दहमुहे एण्हिं तुम्हे त्थ महुमहस्स सहाआ  


मा सासअ-सोडीरं कह वि णिअत्तन्त-समुह-सण्ठविअ-पअं  
आअअ-वित्थक्कन्तं पणअन्तं व सुअणं परुम्हाह जसं  


रक्खस-वह-दुव्वोज्झो कज्जारम्भो समुद्द-लङ्घण-गरुओ  
पढुमं चिअ रहुवïणा उवरिं हिअअ-तुलिओ भरो व्व विलïओ  


तुम्ह च्चिअ एस भरो आणा-मेत्त-प्फलो पहुत्तण-सद्दो  
अरुणो छाआ-वहणो विसअं विअसन्ति अप्पणा कमल-सरा  


तरिउं ण हु णवर इमं वेला-वण-वüल-कुसुम-वासिअ-सुरहिं  
हत्थ-उडेहि समत्था तुम्हे पाउं पि फल-रसं व समुद्दं  


चिर-आल-कङ्खिआणं धुआवमाण-णिअलुण्णमन्त-सुहाणं  
एसो णवर अवसरो असरिस-समसीस-बन्धण-विमोक्खाणं  


ते विरला सप्पुरिसा जे अभणन्ता घडेन्ति कज्जालावे  
थोअ च्चिअ ते वि दुमा जे अमुणिअ-कुसुम-णिग्गमा देन्ति फलं  


खिण्णं चावम्मि करं चिर-आलुक्कण्ठिअं अमरिसम्मि मणं  
मा दा देउ रहुवई बाणाहिमुहिं च बाह-गरुइं दिट्ठिं  


ओवग्गü तुम्ह जसो दहवअण-पआव-पत्थिव-परिग्गहिअं  
विलुलिअ-समुद्द-रसणं णह-भवणन्तेउरं दिसा-वहु-णिवहं  


जं साहसं ण कोरï तं दअमाणेण जीविअं किर दïअं  
जो अपडिमुक्क-सुकआ सो वि गणिज्जï जअम्मि जीअन्त-मुओ  


किं व ण आणह एअं कज्जं परिपेलवं पि जह परिणामे  
देइ परं सम्मोहं कुसुमं विस-पाअवस्स व मलिज्जन्तं  


विहडन्तं पि समत्था ववसाअं पुरिस-दुग्गमं णेन्ति वहं  
भुवणन्तर-विक्खम्भं दिअसअरो विहडिएक्क-चक्कं व रहं  


कअ-कज्जे ताल-समे अïरा पेच्छह भुए अणुत्ताल-समे  
णिहुओ राअस-हाओ पडिवक्खस्स अ अवेउ राअ-सहाओ  


सङ्खोहिअ-मअरहरो सम्भन्तुव्वत्त-दिट्ठ-रक्खस-लोओ  
वेला-अड-मुज्झन्ते अह णे हसï हिअएण मारुअ-तणओ  


अव्वोच्छिण्ण-पसरिओ अहिअं उद्धाइ फुरिअ-सूर-च्छाओ  
उच्छाहो सुभडाणं विसम-क्खलिओ महा-णईण व सोत्तो  


माणेण परिट्ठविआ कुल-परिवाडि-घडिआ अणोणअ-उव्वा  
चिन्तेउं पि ण तीरï ओहुप्पन्ती परेण णिअअ-च्छाआ  


परिवड्ढन्तुच्छाहो विअलिअ-रण-मच्छरेहि अप्पत्त-गुणो  
अअस-क्कन्तोसरिओ कड्ढिज्जï दुक्करं भडत्तण-सद्दो  


आहिअ-समराअमणा वसणम्मि अ ऊसवे अ सम-राअ-मणा  
अवसाअअ-विसमत्था धीर च्चिअ होन्ति संसए वि समत्था  


ववसाअ-सप्पिवासा कह ते हत्थ-ट्ठिअं ण पाहेन्ति जसं  
जे जीविअ-सन्देहे विसं भुअङ्ग व्व उव्वमन्ति अमरिसं  


सीहा सहन्ति बन्धं उक्खअ-दाढा चिरं धरेन्ति विसहरा  
ण उण जिअन्ति पडिहआ अक्खण्डिअ-ववसिआ खणं पि समत्था  


अकअत्थ-पडिणिअत्ता कह समुहालोअ-मेत्त-पडिसङ्कन्तं  
दप्पण-अलेसु व ठिअं णिअअं देच्छिह पिआ-मुहेसु विसाअं  


णिज्जन्ति चिर-पअत्ता समुद्द-गहिरा वि पडिवहं णï-सोत्ता  
तीरेन्ति णिअत्तेउं असमाणिअ-पेसणा ण उण सप्पुरिसा  


जो लङ्घिज्जï रïणा जो वि खविज्जï खआणलेण वि बहुसो  
कह सो उइअ-परिहओ दुत्तारो त्ति पवआण भण्णü उअही  


चिन्तिज्जü दाव इमं कुल-ववएस-क्खमं वहन्ताण जसं  
लज्जाइ समुद्दस्स वि दोण्ह वि किं होइ दुक्करं बोलेउं  


किरणासणिं रहु-सुए सुहस्स किर णासणिं विमुञ्चü मा दा  
सेल-ससारअमे हो तुम्हे जेऊण चन्द-सारअ-मेहो  


बन्धव-णेहब्भहिओ होइ परो वि विणएण सेविज्जन्तो  
किं उण कओवआरो णिक्कारण-णिद्ध-बन्धवो दासरही  


अïर-परूढ व्व लआ समरुच्छाहे उदुम्मि व विलम्बन्ते  
अज्ज वि दाव मह इमा मüलेइ च्चिअ फलं ण दावेइ सिरी  


केच्चिर-मेत्तं व ठिई एअ विसंवाइआ ण मोच्छिहि रामं  
कमलम्मि समुप्पण्णा तं चिअ रअणीसु किं ण मुञ्चï लच्छी  


सअलुज्जोइअ-वसुहे समत्थ-जिअ-लोअ-वित्थरन्त-पआवे  
ठाइ ण चिरं रविम्मि व विहाण-पडिआ वि मïलदा सप्पुरिसे  


सप्पुरिस-पाअड-वहं पढमं जं राहवेण अम्हासु-कअं  
होज्ज व ण होज्ज व समं अम्हेहि कअं पि किं उण अकीरन्तं  


राहव-पत्थिज्जन्तो उद्धो दीसिहï केच्चिरं व दहमुहो  
दूरन्त-पेच्छिअव्वो सिहर-पडन्त-विअडासणि व्व वण-दुमो  


बालाअवं व एन्तं धुअ-अम्बालाअ-वंसु-णिवह-च्छाअं  
कï-सेण्णं रअणिअरा तम-रअ-णिअर व्व पेच्छिउं पि अओग्गा  


गरुअम्मि वि पडिवक्खे होन्ति भडा अहिअ-वारिअ-प्पडिऊला  
पडिगअ गन्धाइद्धा उद्धङ्कुस-रुद्ध-मन्थअ व्व गïन्दा  


विसमम्मि वि अविसण्णो धारेइ धुरं धुरन्धरो च्चिअ णवरं  
किं दिणअरोवराए दिणस्स होइ अवलम्बणं ससि-बिम्बं  


मुक्क-सलिला जलहरा अहिणव-दिण्ण-प्फला अ पाअव-णिवहा  
लहुआ वि होन्ति गरुआ समर-मुहोहरिअ-मण्डलग्गा अ भुआ  


दप्पं ण सहन्ति भुआ पहरण-कज्ज-सुलहा धरेन्ति महिहरा  
वित्थिण्णो गअण-वहो णिज्जï कीस गरुअत्तणं पडिवक्खो  


धीरं परिरक्खन्ता गरुअं पि भरं धरेन्ति णवर सुउरिसा  
ठाणं चिअ अमुअन्ता णीसेसं तिहुअणं खवेन्ति रवि-अरा  


काअर-पडिमुक्क-धुरं जिणन्ति पत्थाण-लङ्घिअग्ग-क्खन्धा  
पढमं ता णिअअ-बलं पच्छा पहरेहि सुउरिसा पडिवक्खं  


अण्णेन्ति मङ्गलाइं अल्लिअï सिरी जसो पवड्ढï पुरओ  
पडिवण्ण-रणुच्छाहे पडिवक्खुद्धरण-पत्थिअम्मि सुउरिसे  


वच्चन्ता अïभूमिं कड्ढिअ-सुहडासि-वत्त-वन्थावडिआ  
णवर ण चलन्ति बीअं लुअ-वक्खा महिहर व्व वेरावन्धा  


ता सोअï रहु-तणओ ताव अ सीआ वि हत्थ-पल्हत्थ-मुही  
ताव अ धरï दहमुहो जाव विसाएण वो तुलिज्जï धीरं  


अण्णो अण्णस्स मणो तुम्ह ण आणे अणाहिओ मह अप्पा  
णिव्वण्णन्तस्स इमं दर-रूढ-वण-प्पसाहणं हणुमन्तं  


पडिवक्खस्स अ लच्छिअं आसाएन्तएणं णिअअ-कुलस्स अ कित्तिअं आसाएन्तएणं  
मरणं पि वरं लद्धअं णअ-णिम्माणएणं पुरिसेण चिरं जीविअं ण अ णिम्माणएणं  


एअ वि सिरीअ दिट्ठआ के सरलच्छिआए कर-कमलस्स अ छिक्कआ केसर-लच्छिआए  
मुज्झन्ति सविण्णाणआ समर-समाणअम्मि एअ ममम्मि भणन्तए सम-रस-माणअम्मि  


जुग्गअं
मा सोइज्जü दुहिआ सीआ लोअएणं णलिणि व्व समोलुग्गआ सीआलोअएणं  
दुहिए राहव-हिअए काम-इलन्तअम्मि जीविअम्मि अहिलोहिआ का मïलन्तअम्मि  


चन्दअ व्व मेह-मïलिए रअणी-सारअम्मि कमलअम्मि व हिम-डड्ढए रअ-णीसारअम्मि  
दुहिए राहव-हिअअए भम-रोअत्तअम्मि  कुसुमम्मि व पव्वाअए भमरोअत्तअम्मि  



जुग्गअं
कïआ णु विरह-विरïअ-दोब्बल्ल-पसाहणुज्झिआहरणाइं  
णीसास-वस-पहोलिर-लम्बालअ-मलिअ-पम्हल-कओलाइं  


पिहुल-णिअम्ब-अल-क्खलिअ-सिढिल-वलअ-विवïण्ण-बाहु-लआइं  
दच्छाम परिअण-त्थुअ-कअ-पेसण-लज्जिआ पिअ-कलत्ताइं  



जुग्गअं
इअ जाहे भण्णन्तं ण चलï चिन्ता-भरोसिअन्त-सरीरं  
आअड्ढण-णिच्चेट्ठं पङ्क-क्खुत्तं व गअ-उलं कï-सेण्णं  


तो फुड-सद्दुद्धाइअ-वण-दव-भरिअ-गिरि-कन्दराआर-मुहो  
रिउ-विक्कमम् असहन्तो जम्पï वाणर-वई पुणो वि हसन्तो  



इअ अत्थिर-सामत्थे अण्णस्स वि परिअणम्मि को आसङ्घो  
तत्थ वि णाम दहमुहो तस्स ठिओ एस पडिहडो मज्झ भुओ  


अवहोआसम्मि महं हत्थ-अलाहअ-दलन्त-पत्थिअ-सलिलो  
जा ण णिअत्तï उअही बोलीणं ताव होउ वाणर-सेण्णं  


अहिआणं तोसि-हरे धरिअं मलअ-गिरिणो हसन्तो सिहरे  
गुरु-भर-विसअंसेणं णेज्जामि भुएण जोअण-सअं सेणम्  


समुह-मिलिएक्कमेक्के को इर आसण्ण-संसअम्मि सहाओ  
जाव ण दिज्जï दिट्ठी काअव्वं दाव होइ चिर-णिव्वूढम्  


अह व महण्णव-हुत्तं पत्थन्तस्स गअणं महं ण वहुत्तम्  
रुहिर-वसामिस-वत्तं हन्तूण व णिव्वुओ वसामि सवत्तम्  


णिसुढिज्जन्त-भुअङ्गं मा मुज्झह मह सरोस-चलणक्कन्तम्  
जत्तो णमï महि-अलं तत्तो णाम सअलो पअट्टü उअही  


ओ जमल-क्खम्भेहि व धरिएण भुएहि मह महोअहि-मज्झे  
उम्मूलिआइएणं समïञ्छü विञ्झ-सङ्कमेण कï-बलम्  


विवलाअन्त-भुअङ्गं उव्वत्तिअ-जलअरं विहिण्ण-महिहरम्  
मुह-मारुअ-विहुअ-जलं पेच्छह रअणाअरं करेमि थल-वहम्  


मज्झ-क्खुडिउम्मूलिअ-भुआ-भमाइअ-विमुक्क-सेसद्धन्तम्  
एत्तो-हुत्त-सुवेलं तत्तो-हुत्त-मलअं करेमि समुद्दम्  


अह व सुवेलालग्गं पेच्छह अज्जेअ भग्ग-रक्खस-विडवम्  
सीआ-किसलअ-सेसं मज्झ भुआअड्ढिअं लअं मिव लङ्कम्  


ओ भग्ग-रक्खस-दुमं णिहअ-दसाणण-मïन्द-सुह-सञ्चारम्  
रामाणुराअ-मत्तो मलेमि लङ्कं वण-त्थलिं व वण-गओ  


इअ सिरि-पवरसेण-विरïए कालिदास-कए दहमुहवहे महाकव्वे तïओ आसासओ परिसमत्तो

# चüत्थो आसासओ

अह पढम-वअण-णिहुअं पच्छा उम्हïअ-लज्जिअं कï-सेण्णं  
ससि-दंसण-पासुत्तं कमल-वणं व दिअसागमेण विवुद्धं  


णवरि अ कï-हिअआइं धुअन्धआर-विअडाइ गमणुच्छाहो  
एक्को बहुआइ समं गिरि-सिहराइ अरुणाअवो व्व विलग्गो  


तो दप्प-मुह-पसाओ आढत्तो ताण हिअअ-हसिउज्जोओ  
रण-विक्कमग्ग-हत्थो णिअअ-सहाओ व्व पहरिसो वित्थरिउं  


बहलुद्धुअ-धाउ-रअं रिसहेण धुओज्झराहअ-कपोल-अलं  
भिण्णं वाम-भुअ-सिरे उम्मूलिअ-वलिअ-पण्णअं गिरि-सिहरं  


पुलüब्भेआअम्बं णीलो परिपुसï विसम-कसण-च्छाअं  
हिअअ-णिहित्त-पहरिसं ससि-पडिभिण्ण-घण-सण्णिहं वच्छ-अडं  


विहडन्तोट्ठ-उड-दलं फुरन्त-दन्त-अर-बहल-केसर-वअरं  
पहरिस-चन्दालोए हसिअं कुमुएण सुरहि-गन्धुग्गारं  


विहडन्त-धरणि-बन्धो उहअ-भुअ-क्खेव-मुहल-वेविर-विडवो  
विसम-पडन्त-विसहरो वेला-चन्दण-दुमो मïन्देण धुओ  


दिप्पन्त-दुरालोआ दिविअस्स सधूम-सिहि-सिहावत्त-णिहा  
सोम्मत्तणं ण पत्ता हरिस-भरेन्ती वि विसहरस्स व दिट्ठी  


सरहो वि दरि-मुहुग्गअ-पडिसद्द-प्फुडिअ-मलअ-अड-पब्भारं  
मुञ्चï विसअं णाअं मलेइ अङ्गं च रोस-विस-अण्णाअं  


अरुणाअम्ब-च्छाए तक्खण-मेत्त-पडिवुद्ध-पङ्कअ-सोहे  
फुरï णिमढस्स वि फुडं दिअसस्स मुहम्मि दिणअरो व्व अमरिसो  


विअडाहरन्तरालं कअं सुसेणस्स रोस-हसिएण फुडं  
उप्पाअ-रुहिर-अम्बं मज्झ-प्फुडिअ-रï-मण्डलं मिव वअणं  


हरिस-परिअम्भिएण अ अद्धुल्लसिअ-रï-बिम्ब-अम्ब-च्छविणा  
पुरओ-हुत्तारम्भो मुहेण दिवसो व्व पाअडो वालि-सुओ  


णेच्छï णिव्वूढ-भरो लहुअं दप्पुद्धअत्तणं पवण-सुओ  
कअ-पेसणस्स सोहï धीरं चिअ महï रक्खिउं वअणिज्जं  


णिब्भच्छिओअहि-रवं फुडिआहर-णिव्वडन्त-दाढा-हीरं  
हसï कï-दप्प-पसमिअ-रोस-विरज्जन्त-लोअणो सुग्गीवो  


णवरि सुमित्ता-तणओ आसङ्घन्तो गुरुस्स णिअअं च बलं  
ण अ चिन्तेइ ण जम्पï उअहिं सदसाणणं तणं व गणेन्तो  


रहुणाहस्स वि दिट्ठी वाणर-वïणो फुरन्त-विद्दुम-अम्बं  
वअणं वअणाहि चला कमलं कमलाहि भमर-पन्ति व्व गआ  


अन्त्यकुलअं ३
तो वअ-परिणामोणअ-भुमआ-वलि-रुब्भमाण-दिट्ठि-च्छोहो  
आसण्ण-धवल-मिहिआ-परिक्खलन्तोसहि-प्पहो व्व महिहरो  


कर-वारिअ-कï-लोओ सुग्गीव-विइण्ण-भासुरच्छि-च्छोहो  
जालाहअ-दुम-णिवहो फुलिङ्ग-पिङ्गलिअ-महिहरो व्व वण-दवो  


जम्पï रिच्छाहिवई उण्णामेऊण महि-अलद्धन्त-णिहं  
खलिअ-वलि-भङ्ग-दाविअ-वित्थअ-बहल-वण-कन्दरं वच्छ-अडं  



सग्गं अपारिजाअं कोत्थुह-लच्छि-रहिअं महुमहस्स उरं  
सुमिरामि महण-पुरओ अ-मुद्ध-अन्दं च हर-अडा पब्भारं  


महुमह-हत्थम्मि मए णक्खुक्खुडिअ-सरसं महासुर-हिअअं  
दिट्ठा अणुधावन्ती अक्खित्तं णिअअ-हत्थ-कमलं व सिरी  


तं च हिरण्णक्खस्स वि सुमरामि महा-वराह-दाढा-भिण्णं  
महि-मण्डलं व तुलिअं उक्खअ-हिअअ-गिरि-बन्धणं वच्छ-अडं  


धीरं हरï विसाओ विणअं जोव्वण-मओ अणङ्गो लज्जं  
एक्कन्त-गहिअ-वक्खो किं सीसü जं ठवेइ वअ-परिणामो  


अणुहूअ-मुणेअव्वे विहडिअ-विसमक्खरे वि सङ्घडिअत्थे  
जोव्वण-मूढ-पहसिए मा अवमण्णह जरा-परिणüल्लावे  


तुज्झ भुआसु णिसण्णो हरि-सत्थो पब्बलो सुराण वि समरे  
मारुअ-लद्ध-त्थामो ओवग्गï महि-रओ वि ता दिअसअरं  


किं उण दुप्परिअल्ला मज्जाआइक्कमुप्पह-वलिज्जन्ता  
उअहि व्व सार-गरुआ घडिआ वि विसङ्घडन्ति कज्जालावा  


पच्चक्खाहि परोक्खं कह वि तुलग्ग-घडिआहि आगम-सुद्धं  
सञ्चालिअ-णिक्कम्पं अणुहूआहि वि महं सुअं चिअ गरुअं  


जं सोहेन्ति समत्था सम-सार-परक्कमा ण तं णिव्वडिआ  
एक्को पअवेज्ज दढं मिलिआ उण दिणअरा खवेन्ति तिहुअणं  


ओवग्गï अहिमाणं पडिवक्खस्स वि ण तारिसं देइ भअं  
अमरिस-गहिओ व्व सरो विद्दाइ अभाअ-सन्धिओ उच्छाहो  


णेअ तुमे मोत्तव्वं सुट्ठु वि तुरिएण धीर-पत्थिव-चरिअं  
तुरवन्तस्स रविस्स वि मüइज्जï दक्खिणाअणम्मि पआओ  


किं अïराएण इमा अमग्ग-समर-सुह-चिन्तिअ-कहाहि कआ  
पहरिस-पणामिअ-मुही गोत्त-क्खलण-विमण व्व दे जअ-लच्छी  


मा रज्जह रहस च्चिअ चन्दस्स वि दाव कुमुअ-वण-णिप्फण्णो  
दूरं णिव्वलिअ-गुणो एक्क-रसस्स कमलेसु विद्दाइ जसो  


किं अप्पणा परिअणो परस्स ओ परिअणेण दे पडिवक्खो  
सोहï पत्थिज्जन्तो जिआहिमाणस्स किं जअम्मि वि गहणं  


हणुमन्ताइसएण हणुमन्त-मुहाण वाणराण अ वïणा  
धीर अणिव्वलिअ-जसं काअव्वं किं तुमे वि मारुइ-सरिसं  


कह तम्मि वि लाइज्जï जम्मि ऐण्ण-प्फला अदूर-पसरिआ  
पडिअम्मि दुमे व्व लआ स च्चिअ अण्णं पुणो विलग्गï आणा  


हन्तुं विमग्गमाणो हन्तुं तुरिअस्स अप्पणा दहवअणं  
किं इच्छसि काउं जे पवअ-वï पिअं ति विप्पिअं रहुवïणो  


इअ णिअमिअ-सुग्गीवो रामन्तेण वलिओ पिआमह-तणओ  
परिमट्ठ-मेरु-सिहरो सूराहिमुहो व्व पलअ-धूमुप्पीडो  


जम्पï अ किरण-पम्हल-फुरन्त-दन्त-प्पहा-णिहाओत्थïअं  
विणअ-पणअं वहन्तो समुहागअ-धवल-केसर-सडं व मुहं  


रक्खिज्जï तेल्लोक्कं पलअ-समुद्द-विहुरा धरिज्जï वसुहा  
उअरद्धन्त-पहुत्ते विमुहिज्जï साअरे त्ति विम्हअणिज्जं  


धणु-वावारस्स रणे कुविअ-कअन्त-णिमिसन्तर-णिहस्स तुहं  
फुड-विज्जु-विलसिअस्स व आरम्भो च्चिअ ण होइ किं अवसाणं  


णिव्वुब्भï पलअ-भरो तीरï वलवा-मुहाणलो वि विसहिउं  
दिण्णं जेणेअ तुमे कह काहिइ साअरो तहिं चिअ धीरं  


जुग्गअं
तो पाअड-दोब्बल्लं पम्हट्ठ-पिआ-पओहर-प्फरिस-सुहं  
वच्छं तमाल-णीलं पुणो पुणो वाम-कर-अलेण मलेन्तो  


उअहिस्स जसेण जसं धीरं धीरेण गरुअआइ गरुअअं  
रामो वि थिईअ ठिइं भणï रवेण अ रवं समुप्फुन्दन्तो  



दुत्तारम्मि समुद्दे कï-लोए विमुहिए ममम्मि विसण्णे  
हरि-वï तुमे च्चिअ इमा दुव्वोज्झा वि अवलम्बिआ कज्ज-धुरा  


धीराहि सार-गरुअं अलङ्घणिज्जाहि सासअ-जसुज्जोअं  
रिच्छाहिवाहि वअणं रअणं रअणाअराहि व समुच्छलिअं  


जत्थ परमत्थ-गरुआ ण होन्ति तुम्हारिसा थिर-ववट्ठम्भा  
महिहर-मुक्क व्व मही अत्थाअï तत्थ वित्थरा कज्ज-धुरा  


पडिवत्ति-मेत्त-सारं कज्जं थोआवसेसिअं मारुइणा  
सम्पï जो च्चेअ उरं देइ पवङ्गाण पिअï सो च्चेअ जसं  


ता सव्वे च्चिअ समअं दुत्तारं पि हणुमन्त-सुह-बोलीणं  
अब्भत्थेम्ह सुरासुर-णिव्वूढब्भत्थणाअरं मअरहरं  


अह णिक्कारण-गहिअं मए वि अब्भत्थिओ ण मोच्छिहि धीरं  
ता पेच्छह बोलीणं विहुओअहि-जन्तणं थलेण कï-बलं  


जत्थ महं पडिउत्थो वसिहिइ अण्णस्स कह तहिं चिअ रोसो  
दिट्ठिं पाडेइ जहिं दिट्ठि-विसो तं पुणो ण पेच्छï बिइओ  


ताव अ सहसुप्पण्णा णवाअवालिद्ध-कसण-मिहिआअम्बा  
मüल-प्पहाणुविद्धा आढत्ता दीसिउं णिसिअर-च्छाआ  


तो गमण-वेअ-मारुअ-मुहल-पडद्धन्त-णह-णिराइअ-जलए  
पेच्छन्ति रवि-अरन्तर-घोलाविअ-पिहुल-विज्जुले रअणिअरे  


तो णह-अलावडन्ते पलüप्पाअ व्व णिसिअरे अहिलेउं  
उण्णामिअ-गिरि-सिहरं चलिअं महि-मण्डलं व वाणर-सेण्णं  


ओसुम्भन्त-जलहरं विसम-ट्ठिअ-पवअ-बल-वलन्तालोअं  
दीसï भमन्त-विहडं थाण-प्फिडिअ-सिढिलं पडन्तं व णहं  


णवरि अ लङ्का-दिट्ठो दिट्ठ-सहाओ विहीसणो मारुइणा  
णिअमेऊण कï-बलं बीओदन्तो व्व राहवस्स उवणिओ  


चलणोणअ-णिहुअस्स अ माणेण व कर-अलेण से रहुवïणा  
उण्णामिअं णणु सिरं जाअं रक्खस-उलाहि दूरब्भहिअं  


ववसिअ-णिवेइअत्थो सो मारुइ-लद्ध-पच्चआगअ-हरिसं  
सुग्गीवेण उर-त्थल-वण-माला-मलिअ-महुअरं उवऊढो  


तो जम्पï रहु-तणओ समअं दससु वि दिसा-मुहेसु किरन्तो  
पअï-सुकअस्स धवलं णीसन्दं व हिअअस्स दन्तुज्जोअं  


ठाणं दवग्गि-भीआ वणम्मि वण-हत्थिणि व्व परिमग्गन्ती  
पेच्छह लद्धासाआ मोत्तुं रक्खस-उलं ण इच्छï लच्छी  


णज्जï विहीसण तुहं सोम्म-सहाव-परिवड्ढिअं विण्णाणं  
दिट्ठि-विसेहि व अमअं उअहिस्स णिसाअरेहि वि अविद्दविअं  


सुद्ध-सहावेण फुडं फुरन्त-पज्जत्त-गुण-मऊहेण तुमे  
चन्देण व णिअअ-मओ कलुसो वि पसाहिओ णिसाअर-वंसो  


कह इर स-कज्ज-कुसला कज्ज-गïं मï-गुणेहि अवलम्बन्ता  
कुल-माण-ववट्ठम्भा ण होन्ति राअ-सिरि-भाअणं सप्पुरिसा  


लद्धासाएण चिरं सुर-बन्दि-परिग्गहे णिसाअर-वïणा  
सीआ रक्खस-वसहिं दिट्ठि-विस-हरं विसोसहि व्व उवणिआ  


फिडिआ सुर-सङ्खोहा बन्दि-अणक्कन्दिअं गअं परिणामं  
जाआ दहमुह-गहिआ तिहुवण-डिम्बस्स जाणई अवसाणं  


अह णअणेसु पहरिसं कण्णेसु पवङ्ग-वड्ढिअं जअ-सद्दं  
सीसम्मि अ अहिसेअं पल्हत्थï अ हिअअम्मि से अणुराअं  


इअ सिरि-पवरसेण-विरïए दहमुहवहे महाकव्वे चüत्थो आसासओ

# पञ्चमो आसासओ

अह जलणिहिम्मि अहिअं मअणे अ मिअङ्क-दंसण-विअम्भन्ते  
विरह-विहुरस्स णज्जï णिसा वि रामस्स वड्ढिउं आढत्ता  


उइअ-मिअङ्कं च णहं णिअम-ट्ठिअ-राहवं च साअर-पुलिणं  
णेन्ति परं परिवड्ढिं आलिङ्गिअ-चन्दिमं महोअहि-सलिलं  


तो से विओअ-सुलहा णिअम-विइण्ण-हिअअ-क्खिवण-सोडीरा  
खüरेन्ति धिइ-ग्गहणं जाअं जाअं विसूरणा-विक्खेवा  


काहिइ पिअं समुद्दो गलिहिइ चन्दाअवो समप्पिहिइ णिसा  
अवि णाम धरेज्ज पिआ ओ णे विरहेज्ज जीविअं ति विसण्णो  


णिन्दï मिअङ्क-किरणे खिज्जï कुसुमाउहे जुउच्छï रअणिं  
झीणो वि णवर झिज्जï जीवेज्ज पिएत्ति मारुइं पुच्छन्तो  


एत्तो वसï त्ति दिसा एणं सा णूण णिन्दï त्ति मिअङ्को  
एत्थ णिसण्णेत्ति मही एएण णिअ त्ति से णहं पि बहु-मअं  


धीरेण णिसा-आमा हिअएण समं अणिट्ठिआ उवएसा  
उच्छाहेण सह भुआ बाहेण समं गलन्ति से उल्लावा  


धीरेत्ति सण्ठविज्जï मुच्छिज्जï मअण-पेलवेत्ति गणेन्तो  
धरï पिअ त्ति धरिज्जï विओअ-तणुएत्ति आमुअï अङ्गाइं  


उब्भड-हरिण-कलङ्को मलअ-लआ-पल्लवुव्वमन्त-मऊहो  
अरुणाहअ-विच्छाओ जाओ सुह-दंसणो णवर तस्स ससी  


जह जह णिसा समप्पï तह तह वेविर-तरङ्ग-पडिमा-वडिअं  
किङ्काअव्व-विमूढं घोडï हिअअं व उअहिणो ससि-बिम्बं  


णवरि अ मलअ-गुहा-मुह-भरिउव्वरिअ-फुड-णीहरन्त-पडिरवं  
पवणेण उअहि-सलिलं पहाअ-तूरं व आहअं रहुवïणो  


हंस-उल-सद्द-मुहलं उग्घाडिज्जन्त-दस-दिसा-वित्थारं  
ओसरिअ-तिमिर-सलिलं जाअं पुलिणं व पाअडं दिअस-मुहं  


अह गमिअ-णिसा-समअं गम्भीरत्तण-दढ-ट्ठिअम्मि समुद्दे  
रोसो राहव-वअणं उप्पाओ चन्द-मण्डलं व विलग्गो  


तो से तमाल-णीलं णिडाल-वट्टं पलोट्ट-सेअ-जल-लवं  
भिउडी थिर-वित्थिण्णं कडअं विञ्झस्स विस-लअ व्व विलग्गा  


अह जणिअ-भिउडि-भङ्गं जाअं धणु-हुत्त-वलिअ-लोअण-जुअलं  
अमरिस-विइण्ण-कम्पं सिढिल-जडा-भार-बन्धणं तस्स मुहं  


पणअ-पडिभङ्ग-विमणो थोअ-त्थोअ-पडिवड्ढिआमरिस-रसो  
तह सोम्मो वि रहु-सुओ जाओ पलअ-रï-मण्डल-दुरालोओ  


तो साहस-णिम्माणं अमित्त-दीसन्त-लच्छि-सङ्केअ-हरं  
सण्ठिअ-रोसालाणं गेण्हï भुअ-दप्प-बीअ-लक्खं चावं  


अक्कन्त-धणु-भरोणअ-धरणि-अल-त्थल-पलोट्ट-जल-पब्भारो  
थोअं पि अणारूढे उअही चावम्मि संसअं आरूढो  


धूमाइ धूम-कलुसे जलï जलन्तारुहन्त-जीआ-बन्धे  
पडिरव-पडिउण्ण-दिसं रसï रसन्त-सिहरे धणुम्मि णह-अलं  


भिज्जü महि त्ति व फुडं णत्थि समुद्दो त्ति दारुणं व पïण्णं  
णासü जअं ति व मणे चिरं तुलेऊण विलïअं णेण धणुं  


तो चिर-विओअ-तणुओ सï-बाहोमट्ठ-मüअ-जीआघाओ  
जाओ अण्णो च्चिअ से विलïअ-धणु-मेत्त-वावडो वाम-भुओ  


अह वाम-भुअप्फालण-पडिरव-पडिउण्ण-दस-दिसा-वित्थारं  
सम्भरï जाअ-सङ्कं पलअ-घणब्भहिअ-पेल्लणं तेल्लोक्कं  


गेण्हï अ सो अणाअर-परम्मुह-पसारिअग्ग-हत्थावडिअं  
खअ-सूर-मऊहाण व एक्कं उअहि-परिवत्तण-सहं बाणं  


तो सन्धन्तेण सरं रसन्तरोलुग्ग-भिउडि-भङ्गेण चिरं  
णीससिऊण पुलïओ अणुअम्पा-दूमिआणणेण समुद्दो  


अह कड्ढिउं पüत्तो णिक्कम्प-णिराअ-दिट्ठि-सच्चविअ-सरं  
वलिअ-भुअ-रुद्ध-मज्झं दढ-णिप्पीडिअ-गुणं धणुं रहुणाहो  


सर-मुह-विसम-प्फलिआ णमन्त-धणु-कोडि-विप्फुरन्त-च्छाआ  
णज्जï कड्ढिज्जन्ता जीआ-सद्द-गहिरं रसन्ति रवि-अरा  


फुड-जीआ-रव-मुहलं तज्जेï व बाण-मुह-जलन्तग्गि-सिहं  
जलणिहि-वह-पडिउद्धं आअण्णाअड्ढिअं विअम्भï व धणुं  


खुहिअ-जल-सिट्ठ-सारो मुह-णिद्धाविअ-पसारिउक्का-णिवहो  
आअड्ढिज्जन्तो च्चिअ णज्जï पडिओ त्ति साअरे राम-सरो  


धुअ-विज्जु-पिङ्गलाइं सर-मुह-णिग्गिण्ण-हुअवह-पलित्ताइं  
उप्पाअ-लोअणाइ व फुट्टन्ति दिसा-मुहाण घण-बिन्दाइं  


तो भुअ-रहसाअड्ढिअ-धणु-वट्ठ-प्फुलिअ-बहल-धूमुप्पीडं  
मुअï मुह-णिग्गआणल-सिहा-समोलुग्ग-सूर-किरणं बाणं  


सो जलिऊण णह-अले सलिलद्धत्थमिअ-हुअवहाअम्ब-मुहो  
पढमोइण्ण-दिणअरो दीहो दिअहो व्व साअरम्मि णिवडिओ  


गअणे विज्जु-णिहाओ खअन्त-कालाणलो समुद्दुच्छङ्गे  
महि-अम्पो पाआले होइ पडन्त-पडिअ-ट्ठिओ राम-सरो  


तस्स अ मग्गालग्गा अïन्ति णिद्धूम-जलण-अम्ब-च्छाआ  
उअहिं बाण-णिहाआ अद्धत्थमिअस्स दिणअरस्स व किरणा  


णवरि अ सर-णिब्भिण्णो वलआ-मुह-विहुअ-केसर-सडुग्घाओ  
उद्धाइओ रसन्तो वीसत्थ-पसुत्त-केसरि व्व समुद्दो  


दूराइद्ध-णिअत्ते समुहागअ-बहल-सर-णिहाअ-क्खुडिए  
दोहाइज्जï व णहं टङ्क-च्छेअ-रहसुट्ठिअम्मि समुद्दे  


रअणाअर-पर-भाए मज्झ-च्छिण्णम्मि बाण-घाउक्खित्ते  
णिवडï बीअद्धन्तो फुडिओसरिओ व्व मलअ-अड-पब्भारो  


भिण्ण-गिरि-धाउ-अम्बा विसम-च्छिण्ण-प्पवन्त-महिहर-वक्खा  
खुब्भन्ति खुहिअ-मअरा आवाआल-गहिरा समुद्दुद्देसा  


आअम्ब-रवि-अराहअ-दर-विहडिअ-धवल-कमल-मüल-च्छाअं  
भमï सर-पूरिअ-मुहं उग्घाडिअ-पण्डुरोअरं सङ्ख-उलं  


वेवन्ति विहुअ-मच्छा सर-घाउक्खुडिअ-मअर-दाढा-धवला  
मणि-भर-विसमोणामिअ-लुअ-विसहर-घोलिर-प्फणा जल-णिवहा  


फुट्टन्त-विद्दुम-वणं सङ्खोहुव्वत्त-णिन्त-रअण-मऊहं  
घोलï वेलावडिअं फेण-णिहुच्छलिअ-मोत्तिअं उवहि-जलं  


जल-पब्बाडिअ-मुक्का खण-मेत्त-त्थïअ-पाअडिअ-वित्थारा  
होन्ति पसण्ण-क्खुहिआ मूअल्लïअ-मुहला समुद्दावत्ता  


वलमाणुव्वत्तन्तो एक्कं चिर-आल-पीडिअं सिढिलेन्तो  
बीएण व पाआले पासेण णिसम्मिउं पüत्तो उवही  


सर-वेअ-गलत्थल्लिअ-सुवेल-रुब्भन्त-साअरद्ध-त्थïअं  
ओसरिअ-दाहिण-दिसं दीसï उक्खण्डिएक्क-पासं व णहं  


आइ-वराहेण वि जे अद्दिट्ठा मन्दरेण वि अणालिद्धा  
खुहिआ ते वि भअअरा आवाआल-गहिरा समुद्दुद्देसा  


एक्केक्कम्मि वलन्तो बाण-प्पहर-विवरे णह-णिरालम्बे  
खअ-कालाणल-भीओ पडï रसन्तो रसाअले व्व समुद्दो  


दीसन्ति दिट्ठ-महणा पुट्ठि-पडिट्ठिअ-पलोट्ट-मन्दर-सिहरा  
आसाइआमअ-रसा बाण-दढ-प्पहर-मुच्छिआ तिमि-मच्छा  


उक्खित्त-महावत्ता दर-दड्ढ-विवण्ण-विद्दुम-रअ-क्खüरा  
आवाआल-वलन्ता दीसन्ति महा-भुअङ्ग-णीसास-वहा  


वेवï पेम्म-णिअलिअं सर-सन्दट्ट-धणिओवऊहण-सुहिअं  
जीएण एक्कमेक्कं परिरक्खन्त-वलिअं भुअङ्गम-मिहुणं  


मोडिअ-विद्दुम-विडवा धावन्ति जलम्मि मणि-णिहंसण-णिसिआ  
सिप्पि-उड-मज्झ-णिग्गअ-मुह-लग्ग-त्थोर-मुत्तिआ राम-सरा  


विस-वेओ व्व पसरिओ जं जं अहिलेइ बहल-धूमुप्पीडो  
कज्जलïज्जï तं तं रुहिरं व महोअहिस्स विद्दुम-वेढं  


खुहिअ-समुद्दुप्पïआ बाणुक्कित्त-पडिएक्क-वित्थअ-वक्खा  
विसम-भरोणअ-सिहरा णहद्ध-वन्थ-वलिआ पडन्ति महिहरा  


छिण्ण-विवïण्ण-भोआ कण्ठ-पडिट्ठविअ-जीविआगअ-रोसा  
दिट्ठीहि बाण-णिवहे डहिऊण मुअन्ति जीविआइ भुअङ्गा  


आऊरेइ रसन्तो उक्खडिअ-भुअङ्ग-भोअ-पब्भाराइं  
सर-मुह-गलत्थणुक्खअ-सेल-ट्ठाण-विवरोअराइ हुअवहो  


भिण्णुव्वूढ-जलअरा दर-दिण्ण-महा-तरङ्ग-गिरि-अड-घाआ  
छिण्ण-पडिउद्ध-विद्धा फुडन्ति माअङ्ग-मअर-दन्त-प्फडिहा  


जालालोअ-विमुहिअं सलिल-तरङ्ग-परिसक्कण-परिक्खलिअं  
परिहरï विद्दुम-वणं धूमाहअ-अम्ब-लोअणं मीण-उलं  


उव्वत्तोअर-धवला दर-णिग्गह-डड्ढ-जमल-जीहा-णिवहा  
सन्धेन्ति उप्पअन्ता थोर-तरङ्ग-विअडन्तराइ भुअङ्गा  


दीसन्ति दरुत्तिण्णा हुआसणुत्तत्त-वाअ-मअ-णीसन्दा  
पक्कग्गाह-णहङ्कुस-विसम-समुक्कत्त-मत्थआ करि-मअरा  


घोलï गओणिअत्तं विसम-ट्ठिअ-मणि-सिला-अल-पलोट्टन्तं  
झिज्जन्त-सलिल-विहलं वेला-पुलिण-गमणूसुअं सङ्ख-उलं  


मुक्क-समुद्दुच्छङ्गा पक्ख-क्खेवेहि सम्भम-समुप्पïआ  
अब्भुत्तेन्ति महिहरा एक्कक्कम-सिहर-सण्ठिअं मिहि-णिवहं  


विहलुव्वत्त-भुअङ्गा छिण्ण-महासुर-सिरुप्पअण-गम्भीरा  
मूलुत्थङ्घिअ-रअणा णेन्ति रसन्ता रसाअल-जलुप्पीडा  


बाण-णिहाउच्छित्ता हुअवह-जालाहüप्पवन्त-प्फेणा  
अट्टन्ति णह-अले च्चिअ मारुअ-भिण्ण-लहुआ सलिल-कल्लोला  


णिव्वूढ-विस-त्थवआ भोआअड्ढण-गलन्त-गमणुच्छाहा  
तुङ्ग-तरङ्ग-क्खलिआ विसमुव्वत्तोअरा वलन्ति भुअङ्गा  


वेवन्ति णिण्णआणं सर-णिवह-च्छिण्ण-सङ्ख-विहडिअ-वलआ  
हत्थ व्व उअहि-णिमिआ मुक्क-रवक्कन्द-णिवडिआण तरङ्गा  


हुअवह-भरिअ-णिअम्बा जलअर-सन्दट्ट-वक्ख-उड-पब्भारा  
चिर-सण्णिरोह-मसिणा दुक्खेण णहं समुप्पअन्ति महिहरा  


जलï जलन्त-जलअरं भमï भमन्त-मणि-विद्दुम-लआ-जालं  
रसï रसन्तावत्तं भिज्जï भिज्जन्त-पव्वअं उअहि-जलं  


आवत्त-विवर-भमिरो मलअ-मणि-सिला-अल-क्खलिअ-सञ्चारो  
घोलिर-तरङ्ग-विसमो जह दीसï साअरो तहेअ हुअवहो  


रहस-पलित्तुच्छलिओ जे च्चिअ पडिवेइ मलअ-वण-वित्थारे  
विज्झाअ-णिअत्तन्तो ते च्चेअ पुणो वि विज्झवेइ समुद्दो  


उत्थम्भिअ-मअरहरो मअर-वसामिस-विसङ्खल-सिहा-णिवहो  
णिवह-णिसुद्ध-महिहरो महिहर-कूड-विअडो विअम्भï जलणो  


जलणुत्थङ्घिअ-मूला बाणुक्खित्त-पडिअत्तण-णिसुम्भन्ता  
णिवडन्ति जलुप्पीडा पडिलोमागअ-पडन्त-विअडावत्ता  


धूमाइ जलï विहडï ठाणं सिढिलेइ मलï मलüच्छङ्गं  
धीरस्स पढम-इण्हं तह वि हु रअणाअरो ण भञ्जï पसरं  


भुअïन्द-लोअणाणं फुट्टन्ताण अ तिमीण साअर-मज्झे  
संवत्त-जलहराण व राम-सराणल-हआण णीहरï रओ  


मुह-पुञ्जिअग्गि-णिवहा धूम-सिहा-णिह-णिराअ-अड्ढिअ-सलिला  
णिवडन्ति णहुक्खित्ता पलüक्का-दण्ड-सण्णिहा णï-सोत्ता  


अट्टन्त-सलिल-णिवहो थोअ-त्थोअ-पडिमुक्क-पुलिणुच्छङ्गो  
दीसï ओसक्कन्तो मग्गाहुत्तो पअं पअं व समुद्दो  


जलण-णिवहम्मि सलिलं साणल-णिवहुच्छलन्त-सलिलम्मि णहं  
सलिल-णिवहोत्थअम्मि अ अत्थाअï णह-अले दस-दिसा-अक्कं  


सिहिणा पअविज्जन्ते आअट्टन्तम्मि वित्थए जल-णिवहे  
जाआ गिम्ह-विलम्बिअ-रवि-रह-चक्क-मसिणा समुद्दावत्ता  


णिव्वडिअ-धूम-णिवहो उद्धाइअ-मरगअ-प्पहा-मिलिअ-सिहो  
वित्थिण्णम्मि समुद्दे सेआलोमïलिओ व्व घोलï जलणो  


जलï वलवाणलो विअ फुट्टï सेलो व्व राम-बाणाहिहओ  
रसï जलओ व्व उअही खुहिओ लङ्घेइ मारुओ व्व णह-अलं  


होइ थिमिअम्मि थिमिओ वलï वलन्तम्मि विहडï विसङ्घडिए  
परिवड्ढिअम्मि वड्ढï सलिले झीणम्मि णवर झिज्जï जलणो  


राम-सराणल-पअविअ-झिज्जन्तोअहि-विहत्त-तड-विच्छेआ  
ते च्चिअ तह-वित्थारा तुङ्गा दीसन्ति दीव-मण्डलि-बन्धा  


आइकुलअं ८
इअ दाविअ-पाआलं जलण-सिहावट्टमाण-जल-सङ्घाअं  
रामो दलिअ-महिहरं खविअ-भुअङ्ग-णिवहं खवेइ समुद्दं  


जल-पब्भार-पलोट्टिअ-भमन्त-सङ्ख-उल-विहल-मुक्कक्कन्दं  
फुडिअ-वडवा-मुहाणल-पलित्त-दर-दड्ढ-सञ्चरन्त-विसहरं  


झिज्जन्त-जलालोइअ-किरण-मुणिज्जन्त-रअण-पव्वअ-सिहरं  
थोर-तरङ्ग-कराहअ-दिसा-लआ-भग्ग-पडिअ-जलहर-विडवं  


साणल-सर-णिद्दारिअ-सकेसरुज्जलिअ-सीह-मअर-क्खन्दं  
आसण्ण-भीअ-विसहर-वेढिअ-करि-मअर-धवल-दन्त-प्फलिहं  


धुअ-पव्वअ-सिहर-पडन्त-मणि-सिला-भग्ग-विद्दुम-लआवेढं  
दर-डड्ढ-विसहरुज्झिअ-विस-पङ्क-क्खुत्त-विहल-करि-मअर-उलं  


रुन्दावत्त-पहोलिर-वेलावडिएक्कमेक्क-भिण्ण-महिहरं  
णह-अरु-विलग्ग-वेविर-धूम-लआ-विसम-लङ्घिअ-दिसा-आलं  


पक्ख-परिरक्खणुट्ठिअ-सर-णिवहाहअ-दिसा-पïण्ण-महिहरं  
फुडिअ-जल-मज्झ-णिग्गअ-फुड-रअणुज्जोअ-सन्धिउब्भड-विवरं  


हुअवह-पडित्त-णूमिअ-णिअ-णअणुम्हा-विसण्ठुल-मह-ग्गाहं  
परिवड्ढिएक्कमेक्काणुराअ-सर-पहर-णिव्वलिअ-सङ्ख-उलं  



इअ पञ्चमो आसासओ परिसमत्तो

# छट्ठओ आसासओ

आइकुलअं ५
अह णिग्गओ जलन्तं दर-डड्ढ-महा-भुअङ्ग-पाअव-णिवहं  
मोत्तूण धूम-भरिअं पाआल-वणं दिसा-गओ व्व समुद्दो  


मन्दर-दढ-परिमट्ठं पलअ-विअम्भिअ-वराह-दाढुल्लिहिअं  
विसमं समुव्वहन्तो राम-सराघाअ-दूमिअं वच्छ-अडं  


गम्भीर-वणाहोए दीहे देह-सरिसे भुए वहमाणो  
अहिणव-चन्दण-गन्धे अणहुक्खित्ते व्व मलअ-सरिआ-सोत्ते  


लहुइअ-कोत्थुह-विरहं मन्दर-गिरि-महण-सम्भमे वि अमुक्कं  
तारेक्कावलि-रअणं ससि-मïरामअ-सहोअरं वहमाणो  


गरुअं उव्वहमाणो हत्थ-प्फरिस-पडिसिद्ध-वण-वेअल्लं  
रुहिरारुण-रोमञ्चं खलन्त-गङ्गावलम्बिअं वाम-भुअं  



आलीणो अ रहुवïं णिअअ-च्छाआणुलित्त-मलअ-मणि-सिलं  
संसिअ-सुहोअïव्वं दुमं लआए व्व जाणईअ विरहिअं  


सर-घाअ-रुहिर-कुसुमो तिवहअ-वल्ली-पिणद्ध-मणि-रअण-फलो  
राम-चरणेसु उअही दढ-पवणाइद्ध-पाअओ व्व णिवडिओ  


पच्छा अ हित्थ-हिअआ जत्तो च्चिअ णिग्गआ विवल्हत्थ-मुही  
हरि-चरणम्मि तहिं चिअ कमलाअम्बम्मि तिवहआ वि णिवडिआ  


अह मüअं पि भर-सहं जम्पï थोअं पि अत्थ-सारब्भहिअं  
पणअं पि धीर-गरुअं थुइ-सम्बद्धं पि अणलिअं सलिलणिही  


दुत्तारत्तण-गरुइं थिर-धीर-परिग्गहं तुमे च्चिअ ठविअं  
अणुवालन्तेण थिइं पिअं ति तुह विप्पिअं मए कह वि कअं  


विअसन्त-रअ-क्खüरं मअरन्द-रसुद्धुमाअ-मुहल-महुअरं  
उदुणा दुमाण दिज्जï हीरï ण उणो तमप्पण च्चिअ कुसुमं  


किं पम्हट्ठ म्हि अहं तुह चलणुप्पण्ण-तिवहआ-पडिउण्णं  
खअ-कालाणल-खविअं धरणि-अलुद्धरण-विलुलिअं अप्पाणं  


चलणेहि मुह-विरोहे दाढाघाएहि धरणि-वेढुद्धरणे  
सोअ-किलिन्तेण तुमे इण्हिं दहमुह-वहे सरेहि विलुलिओ  


णिअआवत्थाहि वि मे एअं धीरेण विप्पिअं धीर कअं  
जं णेण पअï-सोम्मा कह वि विसंवाइआ तुह मुह-च्छाआ  


एअं तुह एआरिस-सुर-कज्ज-सहस्स-खेअ-वीसाम-सहं  
जअ-पब्बालण-जोग्गं परिरक्खसु पलअ-रक्खिअं जल-णिवहं  


अपरिट्ठिअ-मूल-अलं जत्तो गम्मï तहिं दलन्त-महि-अलं  
ण हु सलिल-णिब्भरं चिअ खविए वि ममम्मि दुग्गमं पाआलं  


तं कालस्स णिसम्मü कह वि दरुक्कित्त-दसम-कण्ठ-क्खलिअं  
घडिअ-गिरि-सेउ-बन्धं चिर-आलाउञ्चिअं दहमुहम्मि पअं  


जुग्गअं
अह जअ-दुप्परिअल्ले दहमुह-कुविएण पवअ-वï-पच्चक्खं  
रहुणाहेण समुद्दे वालिम्मि व बाण-णिअमिअम्मि पसन्ते  


पवआहिवï-विइण्णा रामाणत्ती पवङ्गमेसु विलग्गा  
सेस-प्फण-विच्छूढा तिहुअण-सार-गरुई महि व्व भुअङ्गे  



तो हरिस-पढम-तुलिए चलिआ फुट्टन्त-पम्ह-विसमूससिए  
वेउक्खअ-सीमन्ते पवआ धुणिऊण केसर-सडुग्घाए  


पवअ-क्खोहिअ-महि-अल-धुअ-मलअ-पडन्त-सिहर-मुक्क-कलअलो  
उद्धाइओ अणागअ-घडन्त-धरणिहर-सङ्कमो व्व समुद्दो  


कम्पï महेन्द-सेलो हरि-सङ्खोहेण दलï मेइणि-वेढं  
सï-दुद्दिण-तण्णाओ णवर ण उद्धाइ मलअ-वण-कुसुम-रओ  


तो सञ्चालिअ-सेलं कह वि तुलग्गेण सम-घडन्त-क्कम्पं  
दूरं पवङ्गम-बलं णह-मुह-लग्ग-वसुहं णहं उप्पïअं  


उप्पअणोणअ-महि-अल-णï-मुह-पडिसोत्त-पत्थिओ सलिलणिही  
जल-णिवहाहअ-सिढिले पवüच्छेवण-सहे करेइ महिहरे  


फुरमाण-जलण-पिङ्गल-णिरन्तरुप्पïअ-पवअ-पेल्लिज्जन्तो  
जत्तो दीसï तत्तो णज्जï धीम-णिवहो त्ति गअणुद्देसो  


दीसï दूरुप्पïअं उअहिम्मि अहोमुहोसरन्त-च्छाअं  
पाआलं व अïन्तं धरणिहरुद्धरण-कङ्खिअं कï-सेण्णं  


अद्दिट्ठ-दिसा-णिवहं जाअं पवअ-बल-सण्णिरुद्धालोअं  
विच्छिण्णाअव-कसणं दिअस-मुहे वि दिअसावसाणे व्व णहं  


ओवïआ अ सरहसं तंस-ट्ठिअ-पुट्ठि-णीसरन्त-रवि-अरा  
सेलेसु मुक्क-कलअल-पडिरव-भरिअ-कुहरोअरेसु पवङ्गा  


वेओवïआण अ सिं जाअं दलिअ-महि-सन्धि-बन्धण-मुक्कं  
उक्खलिअ-तुलेअव्वं कह वि भुअङ्ग-धरिअ-ट्ठिअं गिरि-आलं  


आढत्ता अ तुलेउं उर-पडिअ-विसट्ट-गण्ड-सेलद्धन्ते  
कुविअ-मïन्दोवग्गिअ-सङ्खोह-प्फिडिअ-वण-गए धरणिहरे  


वच्छुत्थङ्घिअ-कडआ तो ते कडअ-पडिअट्टलिअ-वच्छ-अडा  
सेलेसु सेल-गरुआ पवआ पवएसु महिहरा अ पहुत्ता  


पवअ-भुअ-णोल्लिआणिअ-महिहर-पडिपेल्लणोणüण्णअ-विसमा  
जाआ पलोट्टिओअहि-वारं-वार-भरिआ महि-अलद्धन्ता  


विसहिअ-वज्ज-प्पहरा उक्खम्मन्ति खअ-मारुअ-पडिक्खम्भा  
अगणिअ-वराह-णिहसा पलअ-जलुत्थङ्घ-पब्बला धरणिहरा  


जलओवट्ठ-विमुक्का अणन्तरोइण्ण-सरअ-वन्थावडिआ  
एक्क-क्खेवुग्गाहिअ-दर-वसुआअ-विसआ विसट्टन्ति गिरी  


विहुणन्ति विहुव्वन्ता वलेन्ति सेला पवङ्गम-वलिज्जन्ता  
णामेन्ति णमिज्जन्ता उक्खिप्पन्ता अ उक्खिवेन्ति महि-अलं  


दलिअ-महि-वेढ-सिढिला मूलालग्ग-भुअïन्द-कड्ढिज्जन्ता  
सञ्चालिज्जन्त च्चिअ अïन्ति गरुआ रसाअलं धरणिहरा  


णव-पल्लव-सच्छाआ जलओअर-सिसिर-मारुअ-विइज्जन्ता  
वाअन्ति तक्खणुक्खअ-हरि-हत्थुक्खित्त-भेम्भला मलअ-दुमा  


कम्पिज्जन्त-धराहर-सिहर-समाइड्ढ-जलहर-रüप्पित्था  
गअ-सुह-वत्त-णिसण्णा वेवï हंसी सहस्सवत्त-णिसण्णा  


पवओवऊढ-कड्ढिअ-सेलब्भन्तर-भमन्त-विसम-क्खलिआ  
गहिरं रसन्ति वित्थअ-वच्छ-त्थल-रुद्ध-णिग्गमा णï-सोत्ता  


अद्धुक्खित्त-पसिढिले अद्ध-वह-भुअङ्ग-कड्ढिअद्धत्थमिए  
उम्मूलेन्ति रसाअल-पङ्क-क्खुत्त-सरिआ-मुहे धरणिहरे  


उव्वेल्लï व णिराअं पासल्लन्तेसु सिहर-पडिमुच्चन्तं  
उक्खिप्पन्तेसु पुणो संवेल्लिज्जï व महिहरेसु णह-अलं  


उम्मूलेन्ति पवङ्गा भुअ-सिहरारुहण-णिच्चल-परिग्गहिए  
कडआवडणुत्थङ्घिअ-विसम-विवत्त-विवरं-मुहा धरणिहरे  


हरि-भुअ-कड्ढिअ-मुक्का भुअङ्ग-दढ-वेढणावलम्बण-धरिआ  
भिज्जन्ता वि महि-अले ओअल्लन्ति ण पडन्ति चन्दण-विडवा  


पडिसमï णह-णिबद्धो चिरेण भरिअब्भ-णाअ-गम्भीरअरो  
हरि-भुअ-विक्कम-पिसुणो अअण्ड-भज्जन्त-धरणिहर-णिग्घोसो  


पासल्लन्ति महिहरा जत्तो-हुत्ता पवङ्गम-भुअ-क्खित्ता  
धुव्वन्त-धाउ-अम्बा तत्तो-हुत्ता वलन्ति सरिआ-सोत्ता  


दीसन्ति पवअ-वलिआ आवत्तेसु व महोअहिस्स वलन्ता  
सरिआण घडिअ-पत्थिअ-वलन्त-सलिल-वलअन्तरेसु महिहरा  


मअरन्द-गरुअ-वक्खं पासोअल्लन्त-वण-लआ-विच्छूढं  
ण मुअï कुसुम-ग्गोच्छं आसाइअ-महु-रसं पि महुअर-मिहुणं  


उप्पुअ-सुरहि-गन्ध-मअरन्द-रञ्जिआइं ठिअ-परिलेन्त-भमिर-भमरोअरञ्जिआइं  
कमल-वणाइ सूर-परिमास-विअसिआइं उच्छलिए सराण सलिलम्मि विअ-सिआइं  


दढ-सन्दाणिअ-मूला वलन्ति वाणर-भुआवलम्बिअ-सिहरा  
रोसुप्पित्थ-भुअङ्गम-विसमुद्ध-फणा-पणोल्लिआ धरणिहरा  


सरिआ सरन्त-पवहा अण्णोण्ण-महा-णï-प्पवह-पल्हत्था  
खोहिअ-पङ्क-क्खüरा वलन्त-सेल-वलिआ मुहुत्तं वूढा  


कड्ढिज्जन्ति समन्ता विसमुव्वत्तन्त-धवल-कसण-च्छाआ  
महिहर-मूलालग्गा रसाअलद्ध-पडिघोलिरा भुअïन्दा  


गलï सरसं पि कुसुमं वाइ अणालिद्ध-बन्धणं पि किसलअं  
रहसुम्मूलिअ-महिहर-भअ-विवलाअ-वण-देवआण लआणं  


उक्खिप्पन्ति जं दिसासुं धरा समत्ता तेण खणेण णज्जï वसुन्धरा समत्ता  
कीरï महिहरेहि गअणं दि-साल-आणं वड्ढï जलअ-सिहर-पüणं दिसा-लआणं  


एक्कक्केण अ सेलं कर-अल-जुअल-धरिअं तुलन्तेण कअं  
अद्धत्थमिअं च णहं अद्धुग्घाडिअ-रसाअलं च महि-अलं  


सेल-णिअम्बालग्गा पविरल-णï-मग्ग-पाअड-तड-च्छेआ  
भुअïन्द-प्फण-धरिआ णहं विलग्गन्ति मेइणि-अलद्धन्ता  


धरणिहरेण अ चलिअं चलिअ-कन्दरेणं फुट्टï गअ-उलं अणालिद्ध-कं दरेणं  
गिरि-सिहराइ सरस-हरिआल-वङ्किआइं सम-विसमं णमन्ति हरि-आल-वङ्किआइं  


पाअव-सिहरुत्तिण्णो मलअ-वण-पवित्त-पवण-रअ-वित्थरिओ  
सञ्झा-राओ व्व णहं अप्फुन्दï मलिअ-रवि-अरं कुसुम-रओ  


कड्ढिअ-मूल-णिरन्तर-रसाअलुक्खित्त-सलिल-कद्दम-घडिआ  
वड्ढन्ति त्ति मुणिज्जï णज्जï ण मुअन्ति महि-अलं ति महिहरा  


सिहराइ णिआइ णहं महिन्द-लद्धाइं मलअस्स अ अïणिआइ महिं दलद्धाइं  
विञ्झ-णिअम्बाण कई दप्पुण्णामाणं सज्झ-अडाण अ भरिआ धुअ-पुण्णामाणं  


सिहराण भुअ-सिरेहिं कडआण अ माविअं उरेहि पमाणं  
वण-विवरेहि दरीणं तुलिआ पवआण अग्ग-हत्थेहि गिरी  


पडिसन्त-कण्ण-आलं ओवत्त-मुहं पसारिओलुग्ग-करं  
झाï णु सोअ-णिमिल्लं वीसमï णु भमिअ-णीसहं हत्थि-उलं  


पाअवा अ पासल्ल-सेल-विसमाणिआ चुण्णिआ दलिज्जन्त-दलुव्वि-समाणिआ  
जलहरा अ विहडन्त-महिन्द-रवाविआ वण-लआ अ घोलन्ति महिं दर-वाविआ  


टुट्टन्ता वि ससद्दं पवअ-भुअ-क्खेव-मूल-वलिअद्धन्ता  
भुअएहि भोअ-भारा सेल-भरङ्कुसïअ-प्फणेहि ण णाआ  


दर-दाविअ-पाआलं दर उक्खित्त-विहलोसरन्त-भुअङ्गं  
दीसï हीरन्तं मिव कईहि दर-तुलिअ-महिहरं महि-वेढं  


मीण-उलाइ अवि अ सिढिलेन्ति जीविअं ण अ णदी हराइं विअसन्ते मुअन्ति धरणिहर-सम्भमे णअण-दीहराइं  
महिस-उलाण मणि-सिला-वेल्लिआण वण-चन्दणासिआणं अवसेसो वि णत्थि तिमिरुग्गमाण जह चन्द-णासिआणं  


अद्धे अद्ध-प्फुडिआ अद्धे अद्ध-कडüक्खअ-सिला-वेढा  
पवअ-भुआहअ-विसढा अद्धे अद्ध-सिहरा पडन्ति महिहरा  


जस्स सिहरं विवज्जï पडिअं फुडिओ अ जो धरिज्जï सेलो  
सो च्चेअ विसज्जिज्जï उक्खन्तूण वि अपूरमाणम्मि भरे  


लोअण-वत्तन्तरिए कणे रुअन्तीओ धारेन्ति बाहमïए कणेरु-अन्तीओ  
मण्णेन्ति अ आसाअं विसं णव-अणस्स विरहम्मि जूह-वïणो विसण्ण-वअणस्स  


सेलुद्धरणारोसिअ-भुअïन्द-णिराअअ-प्फण-णिसम्मन्ती  
जह जह सङ्खोहिज्जï तह तह कï-देह-भर-सहा होइ मही  


सञ्चालिअ-णिक्कम्पा भुआ-णिहाअ-विसमुक्खअ-सिला-वेढा  
खुडिआ सिहरद्धेसु अ पवएहि णिअम्ब-बन्धणेसु अ सेला  


उण्णामिअं मिव णहं दूरं ओसारिआ विव दिसाहोआ  
उम्मूलन्तेहि धरे पसारिअं मिव पवङ्गमेहि महि-अलं  


दीसï कï-णिवहुक्खअ-धराहर-ट्ठाण-गहिर-विवरुत्तिण्णो  
उप्पाआअव-अम्बो सेसाहि-प्फण-मणि-प्पहा-विच्छड्डो  


केलास-दिट्ठ-सारं गरुअं पि भुआ-बलं णिसाअर-वïणो  
पवएहि पाडिएक्कं एक्क-करुक्खित्त-महिहरेहि लहुïअं  


उक्खअ-गिरि-विवरोवैअ-दिणअराअव-मिलन्त-तम-सङ्घाअं  
जाअं पविरल-तिमिरं आवण्डुर-धूम-धूसरं पाआलं  


पवएहि अ णिरवेक्खं कओ करन्तेहि गिरिस-वासुद्धरणं  
सामिअ-कज्जेक्क-रसो अअस-मुहे वि जस-भाअणं अप्पाणो  


होन्ति गरुआ वि लहुआ पवङ्ग-भुअ-सिहर-णिमिअ-वित्थअ-मूला  
रहसुद्धाइअ-मारुअ-दूरुक्खित्तोज्झरा धराहर-णिवहा  


अह वेएण पवङ्गा सअलं आअड्ढिऊण महिहर-णिवहं  
ओवअणाहि वि लहुअं वीसज्जिअ-कलअलं णहं उप्पïआ  


चडुलेहि णिप्पअम्पा उप्पïअव्व-लहुएहि वित्थअ-गरुआ  
एक्क-क्खेवेण णहं पक्खेहि व महिहरा कईहि विलïआ  


पवअक्कन्त-विमुक्कं विसमुद्ध-प्फुडिअ-पत्थिअ-णिअत्तन्तं  
घडिअं घडन्त-णï-मुह-सन्दाणिअ-सेल-णिग्गमं महि-वेढं  


हीरन्त-महिहराहिं मईहि भअ-हित्थ-पत्थिअ-णिअत्ताहिं  
मोहन्ति खण-विवत्तिअ-ससम्भमुम्मुह-पलोइआइ वणाइं  


उम्मूलिआण खुडिआ उक्खिप्पन्ताण उज्जुअं ओसरिआ  
णिज्जन्ताण णिराआ गिरीण मग्गेण पत्थिआ णï-सोत्ता  


उम्मुह-सारङ्ग-अणं अप्फुन्दï मलिअ-मेह-सारं गअणं  
विवरब्भन्तर-विहअं गिरि-आलं सिहर-परिभमन्त-रवि-हअं  


अंस-ट्ठविअ-महिहरा उब्भिअ-दाहिण-करावलम्बिअ-सिहरा  
उत्ताण-वाम-कर-अल-धरिअ-णिअम्ब-पसरा णिअत्तन्ति कई  


पत्थाण च्चिअ पढमं भुअ-मेत्त-पहाविआण जं ण पहुत्तं  
कह तं चिअ ताणं चिअ पहुप्पï कईण महिहराण अ गअणं  


वहï पवङ्गम-लोओ सम-तुलिउक्खित्त-मिलिअ-मूलद्धन्ते  
एक्कक्कम-सिहरुग्गम-णिहसुप्पुसिअ-सरिआ-मुहे धरणिहरे  


णिव्वण्णेऊण चिरं पवआ बोलेन्ति महिहर-भरक्कन्ता  
साअर-पडिरूआइं पढमुक्खअ-विअड-महिहर-ट्ठाणाइं  


खण-सन्धिअ-मेह-अडा वेउक्खिप्पन्त-गिरिणिराअ-ट्ठविआ  
परिवड्ढन्ताआमा वहन्ति व णहङ्गणे महा-णï-सोत्ता  


सेलेसु सेल-तुङ्गा णह-अल-मिलिएसु मिलिअ-दन्त-प्फलिहा  
पवअ-विहुएसु विहुआ णिव्वडिएसु वि ण णिव्वलन्ति वण-गआ  


वेविर-पओहराणं दिसाण गिरि-विवर-दिट्ठ-तणु-मज्झाणं  
कुसुम-रएण सुरहिणा अग्घाएण व णिमीलिआइ मुहाइं  


पवआ कर-अल-धरिए णह-मुह-णिब्भिण्ण-वेवमाण-विसहरे  
गï-वस-विसट्ट-सिहरे बिïअ-करेहि परिसण्ठवेन्ति महिहरे  


णह-अल-वेअ-पहाविअ-पवङ्ग-हीरन्त-सेल-सिहर-क्खलिआ  
मग्गागअ-सेलाणं होन्ति मुहुत्तोज्झरा महा-णï-सोत्ता  


वेउक्खअ-दुम-णिवहे तड-पब्भार-णिह-णिव्वलन्त-जलहरे  
णेन्ति जरढाअवाहअ-दरि-विवर-णिसण्ण-गअ-उले धरणिहरे  


धावï वेअ-पहाविअ-पवङ्ग-हीरन्त-सेल-सिहरन्तरिओ  
छाआणुमग्ग-लग्गो तुरिअं छिण्णाअओ व्व मलüच्छङ्गो  


आलोइआ ण दिट्ठा सच्चविआ ण गहिआ समोवïएहिं  
उम्मूलिआ वि जेहिं तेहि ण उअहिं णिआ कईहि महिहरा  


भग्ग-दुम-भङ्ग-भरिओ उक्खित्त-विसट्ट-पडिअ-महिहर-विसमो  
पवआण उअहि-लग्गो लक्खिज्जï बिइअ-सङ्कमो व्व गï-वहो  


वेएण गहिअ-सेलं वेला-बोलेन्त-पडिणिअत्तोवïअं  
जाअं रामाहिमुहं अणुराउप्फुल्ल-लोअणं कï-सेण्णं  


इअ सिरि-पवरसेण-विरïए दहमुहवहे महाकव्वे छट्ठो आसासओ

# सत्तमो आसासओ

अह ते विक्कम-णिहसं दहवअण-पआव-लङ्घणग्ग-क्खन्धं  
आढत्ता विरएउं सासअ-राम-जस-लञ्छणं सेउ-वहं  


णवरि अ महि-अल-धरिआ मुक्का उअहिम्मि वाणरेहि महिहरा  
आइ-वराह-भुएहि व पलüव्वहण-दलिआ महि-अलद्धन्ता  


णिवडन्तम्मि ण दिट्ठो दूरोवïअम्मि कम्पिओ गिरि-णिवहे  
खण-पडिअम्मि विलुलिओ अत्थमिअम्मि परिवड्ढिओ सलिलणिही  


णिहüव्वत्त-जलअरं कड्ढिअ-काणण-भमन्त-भमिरुच्छङ्गं  
जाअं कलसु-च्छाअं पढमुच्छलिआगअं महोअहि-सलिलं  


सलिलत्थमिअ-महिहरो पुणो वि अद्दिट्ठ-मिलिअ-गिरि-सङ्घाओ  
तह-घडिअ-पव्वओ विअ दीसï णह-साअरन्तरालुद्देसो  


जणिअं पडिवक्ख-भअं तुलिआ सेला धुओ कईहि समुद्दो  
ण हु णवर हिअअ-सारा आरम्भा वि गरुआ महा-लक्खाणं  


जो दीसï धरणिहरो णज्जï एएण बज्झï त्ति समुद्दो  
उअहिम्मि उण वडन्ता कत्थ गअ त्ति सलिलेण णज्जन्ति धरा  


सअल-महि-वेढ-विअडो सिहर-सहस्स-पडिरुद्ध-रï-रह-मग्गो  
इअ तुङ्गो वि महिहरो तिमिङ्गिलस्स वअणे तणं व पणट्ठो  


पव्वअ-सिहरुच्छित्तं धावï जं जं जलं णहङ्गण-हुत्तं  
तं तं रअणेहि समं दीसï णक्खत्त-मण्डलं व पडन्तं  


वाणर-वेआइद्धा पिहुल-वलन्त-णिअओज्झर-परिक्खित्ता  
अप्पत्त च्चिअ उअहिं भमन्ति आवत्त-मण्डलेसु व सेला  


खण-मेलिअ-प्पविद्धो सिहरन्तर-णिन्त-रित्त-वाणर-लोओ  
पच्छा पडï समुद्दे अण्णो मिलï पढमं णहे गिरि-णिवहो  


दीहा वलन्त-विअडा रसन्ति उअहिम्मि मारुअ-भरिज्जन्ता  
पाआलोअर-गहिरा रहसोविद्धाण महिहराण गï-वहा  


उक्खित्त-विमुक्काइं णहम्मि एक्केक्कमावडण-भिण्णाइं  
वज्ज-भüप्पित्थाइ व पडन्ति रअणाअरे गिरि-सहस्साइं  


भिण्ण-सिला-अल-सिहरा णिअअ-दुमोसरिअ-कुसुम-रअ-धूसरिआ  
पढमं पडन्ति सेला पच्छा वाउद्धुआ महा-णï-सोत्ता  


णिम्मल-सलिलब्भन्तर-विहत्त-दीसन्त-विसम-गï-सञ्चारा  
णासन्ति णिच्चल-ट्ठिअ-पवङ्गमालोइआ चिरेण महिहरा  


फेण-कुसुमन्तरुत्तिण्ण-केसराआर-वेविर-मऊहाइं  
सूएन्ति पवन्ताइं मूलुक्खुहिअं महोअहिं रअणाइं  


विहुणï वेलं व महिं भिन्दï समअं व धरणिहर-सङ्घाअं  
गेण्हï भअं व गअणं मुअï सहाअं व साअरो पाआलं  


पल्हत्थन्ति वलन्ता चल-विडवन्तर-णिअत्त-तरु-पारोहा  
मूलुण्णामिअ-जलआ अहोमुहन्दोलिओज्झरा धरणिहरा  


अट्ठिअ-पडन्त-महिहर-दूरुट्ठिअ-जल-रअन्धआरत्थमिए  
साहï णवर पडन्ते पक्खुहिअ-समुद्द-पडिरओ धरणिहरे  


दर-धोअ-केसर-सडा पाआलुम्ह-गिरि-धाउ-कद्दमिअ-मुहा  
पडिसक्कन्ति पवङ्गा पल्हत्थिअ-महिहरूससन्त-क्खन्धा  


विअलन्तोज्झर-लहुआ पवण-विहुव्वन्त-पाअवुद्ध-पअल्ला  
पवएहि उद्ध-मुक्का सिहरेहि पडन्ति साअरम्मि महिहरा  


अत्थमिअ-सेल-मग्गा भिण्ण-णिअत्तन्त-सलिल-पुञ्जिअ-कुसुमा  
होन्ति हरिआल-कविला दाण-सुअन्धुप्पवन्त-गअदुम-भङ्गा  


अत्थाअन्ति सरोसा सलिल-दरत्थमिअ-सेल-सिहरावडिआ  
एक्कावत्त-वलन्ता धुव्वन्ताअम्ब-लोअणा वण-महिसा  


भिण्ण-मिलिअं पि भिज्जï पुणो वि एक्कक्कमावलोअण-सुहिअं  
सेलत्थमण-णüण्णअ-तरङ्ग-हीरन्त-काअरं हरिण-उलं  


दाढा-विभिण्ण-कुम्भा करि-मअराण थिर-हत्थ-कड्ढिज्जन्ता  
मोत्ता-गब्भिण-सोणिअ-भेरन्त-मुह-कन्दरा रसन्ति मïन्दा  


उव्वत्तिअ-करि-मअरा पडन्ति पडिअ-गिरि-सम्भमुब्भड-रोसा  
ओवïअ-मअर-णिद्दअ-लुअ-गत्तावर-विसण्ठुला माअङ्गा  


विहुअ-पवाल-किसलअं सेल-दरत्थमिअ-दरि-मुह-वलन्तीहिं  
आवेढ-पहुप्पन्तं वीईहि दुमेसु वण-लआहि व भमिअं  


गिरि-णिवहेहि रसन्तं उक्खम्मन्तेहि णिवडिएहि अ समअं  
धरणीअ साअरस्स अ उग्घाडिज्जï णिरन्तरं पाआलं  


वेआविद्ध-वलन्ता मुहल-वलन्तोज्झरावलि-परिक्खित्ता  
संवेल्लिअ-घण-णिवहा वलिअ-लआलिङ्गिआ पडन्ति महिहरा  


एक्कक्कमावडन्ता णिअअ-भुअ-क्खेव-भिण्ण-सेलद्धन्ता  
णिन्ति धुअ-केसर-सडा गअणुच्छलिअ-सलिलोत्थआ कï-णिवहा  


दीसï वारं वारं गिरि-घाउक्खित्त-सलिल-रेइअ-भरिअं  
पाआलं व णह-अलं णह-विवरं व विअडोअरं पाआलं  


सङ्खोह-भिण्ण-महि-अल-गलिअ-जलोलुग्ग-पङ्कअ-वणुच्छङ्गा  
विहल-गïन्दालम्बिअ-फुडिअ-पडन्त-सिहरा पडन्ति महिहरा  


रसï गिरि-घाअ-भिण्णो तीरं लङ्घेइ वलï विसम-क्खलिओ  
पावï महणावत्थं णवर ण णिद्देइ साअरो अमअ-रसं  


उक्खअ-णिसुद्ध-सेलो संसïअ-समुद्द-घोर-मुक्कक्कन्दो  
रक्खस-पुरीअ कह आ गमणोवाओ वि दारुण-समारम्भो  


वेउक्खलिउद्धाइअ-णह-भमिर-फुरन्त-कञ्चण-सिला-वेढं  
कुसुम-सुअन्ध-रआलं पल्हत्थï पवअ-णोल्लिअं धर-आलं  


वड्ढï पवअ-कलअलो वलï वलन्त-वलआ-मुहो सलिलणिही  
पवण-णिराइअ-रुक्खा पडन्ति उद्ध-ट्ठिओज्झरा धरणिहरा  


दूराइद्ध-णिअत्ता मोडिअ-मलिअ-हरिअन्दण-मïज्जन्ता  
उअहिं रहसुक्खित्ता आसाएन्ति विरसं महा-णï-मच्छा  


आसीविस-मणि-अम्बा पल्हत्थन्ति विहडन्त-विसम-णिअम्बा  
दुम-णिवहोवरि-हरिआ दरीसु सेला रवि-प्पहा-वरिहरिआ  


धरिअं वेओवत्तं गिरि-घाउच्छित्त-पाणिअम्मि समुद्दे  
वलिऊण भुअअ-वïणा कह वि तुलग्ग-विसमाअअं महि-वेढं  


वज्ज-भअं धरणिहरा आइ-वराह-खुर-पेल्लणाइ वसुमई  
समअं चिअ पम्हट्ठं सम्भरिओ महण-सम्भमं च समुद्दो  


मलअ-चन्दण-लआ-हरे सम्भरमाणओ णिअअ-महण-दुक्खं मिव सम्भरमाणओ  
रसï सेला-सिहराहिहओ सरिआ-वई दहमुहस्स दोसेण समोसरिआवई  


जल-वट्ठत्थमिएसु अ उद्धाइ गिरीसु मलिअ-विद्दुम-अम्बो  
आवलिअ-चुण्णिएसुं धुअ-धाउ-रओ व्व सीहर-रüग्घाओ  


सेल-सिहर-सङ्खोहिअ-कल्लोलन्तअं गलिअ-धाउ-रस-राइअ-क-ल्लोलन्तअं  
रसï उअहि-सलिलं धरेसु वलमाणअं भग्ग-चन्दण-रसोसहि-णिव्वलमाणअं  


गिरि-णिव्वलिअ-पडन्ता उद्धअ-जल-मूल-मिलिअ-पत्तल-विडवा  
लहुअत्तणुप्पवन्ता गअणम् अणाअड्ढिआ वि लग्गन्ति दुमा  


पवअ-बलेहि राअ-सञ्जाअ-मच्छरेहिं गअण-णिराअ-भिण्ण-घण-भेसिअच्छरेहिं  
फुड-धवलग्ग-दन्त-पडिपेल्लिआहरेहिं भिज्जï साअरस्स सलिलं धराहरेहिं  


पवण-भरन्त-दरि-मुहं पवण-सुअक्कन्त-विहलिअ-सिला-वेढं  
पडï सिहरोज्झरुग्गअ-महिन्द-धणु-गब्भिणं महिन्द-क्खण्डं  


गअण-अलम्मि सेल-सङ्घट्ट-वारिआणं ओत्थरिअं रवेण जल-भरिअ-वारिआणं  
बहुमाणं लआ-हराइं सअन्दलाइं किं पडिअं ण होइ सिहरं सअं दलाइं  


लक्खिज्जन्ति समुद्दे गिरि-घाउव्वत्त-मअर-विसमुक्कित्ता  
छेअ-पसरन्त-रुहिरा फेण-मिलन्ता वि चमरि-वालद्धन्ता  


सिद्ध-अणो भएण मुञ्चï लआ-हराइं सुरअ-विसेस-जाअ-सेओल्लआहराइं  
गिरि-सरिआ-मुहाइ णासन्ति सासआइं भमï महोअहिस्स सलिलं दिसा-सआइं  


भमï समुक्खित्त-करं गअ-वï-वारिअ-पवित्त-पक्कग्गाहं  
विहलुत्थङ्घिअ-कलहं विअडावत्त-मुहम् आगअं गअ-जूहं  


समुह-पडन्त-विअड-गिरि-सिहर-वेल्लिआणं वीइ-परिक्खलन्त-पवण-वस-वेल्लिआणं  
दिट्ठिं देइ राहवो कह वि जा णईणं ता विरहेइ णवर हिअअम्मि जाणई णं  


दर-दड्ढ-विद्दुम-वणा उद्धाअन्ति सिहि-कज्जलिअ-सङ्ख-उला  
पाआल-लग्ग-कड्ढिअ-राम-सरोलुग्ग-पत्तणा जल-णिवहा  


भीअ-णिसण्ण-जलअरं पलोट्ट-णिअअ-भर-भिण्ण-वक्ख-महिहरं  
दीसï विहिण्ण-सलिलं कुविउद्धाइअ-भुअङ्गमं पाआलं  


खुहिअ-समुद्दाहिमुहा तंस-ट्ठिअ-महिहरोसरन्त-क्खलिआ  
करि-मअर-बद्ध-लक्खा करि-मअर-पडिच्छिआ पडन्ति गïन्दा  


ण वि तह पवआविद्धा विअड-णिअम्ब-गरुआ रसाअल-मूलं  
जह उच्छलिउद्धाइअ-सलिल-भरोवाहिआ अïन्ति महिहरा  


उत्थङ्घिअ-दुम-णिवहा गिरि-घाउव्वत्त-मुच्छिअ-महा-मच्छा  
वेला-सेल-क्खलिआ उद्धं भिज्जन्ति उअहि-जल-कल्लोला  


अद्धत्थमिअ-विसण्ठुल-गअ-जूहारूढ-सिहर-विहलस्स णहं  
जीअं व झत्ति णज्जï गिरिस्स कुहराहि उग्गअं सुर-मिहुणं  


धरिआ भुएहि सेला सेलेहि दुमा दुमेहि घण-सङ्घाआ  
ण वि णज्जï किं पवआ सेउं बन्धन्ति ओ मिणेन्ति णह-अलं  


रहस-विसज्जिएक्कमेक्का वलन्त-धुअ-पडिअ-मणि-सिला साअरम्मि णिवडन्ति धर-णिहाआ मलिअ-महा-भुअङ्ग-भग्ग-प्फणोअरोसरिअ-सम्पुडं रसाअलं दुम्मेन्ति धरणि-हाआ  
णासï जं जलं साअरस्स चुण्णिअ-मणोसिला-अड-पडन्त-सेल-सन्दारुणं फलन्तं दरिअ-णिसाअरेन्द-हीरन्त-जाणई-बाह-णिब्भर-पुलोइअस्स किर दारुणं फलं तं  


सेल-सिलाहआ समुद्दोअरे मणीणं चुण्णिज्जन्ति वित्थरा रअण-गामणीणं  
भरï णहङ्गणं अणिव्विण्ण-मेह-लाणं हंस-उलावलीण वण-राइ-मेहलाणं  


रसï रसाअलं दलï मेइणी णिसुब्भन्ति जलअ-णिवहा परीइ गअणङ्गणे कवि-अणो  ओसुब्भन्ति महिहरा महिहराहिहओ साअरो वि सुइरं थलम्मि घोलï अमुक्क-विअणो  
कुसुम-पसाहणं मिव स-मुद्ध-पल्लवं साअरम्मि पडिआण विडव-लग्गं दुमावलीणं जाअं भिण्ण-सिप्पि-उड-मज्झ-णिग्गअ-त्थोर-धवल-मोत्ता-विहूसणं विद्दुमावलीणं  


अत्थमिआण महिहराण समच्छरेहिं परिमलिआइ वण-गएहि समच्छरेहिं  
साहï कुसुम-रेणुमïओ धओ व्वणाइं अविरअ-णिम्महन्त-महु-गन्ध-ओव्वणाइं  


वहï पवङ्गम-लोओ पहुप्पï णहङ्गणं पडिच्छï उअही  
देइ मही वि महिहरे तह वि हु दूर-विअडोअरं पाआलं  


इअ खोहेन्ति पवङ्गा थोअ-विराअ-गिरि-पङ्क-णिव्वुअ-महिसं  
दुम-मिलिअ-विद्दुम-वणं थल-सावअ-मिलिअ-जलअरं मअरहरं  


वण-गअ-गन्धारोसिअ-जम्भाअन्त-पडिउद्ध-केसरि-मअरं  
समुह-पडन्त-धराहर-भीअ-वलन्त-भुअïन्द-जणिआवत्तं  


अत्थाअन्त-वण-त्थलि-परिणामोलुग्ग-पण्डु-वत्त-त्थïअं  
मअण-दुम-भङ्ग-णिग्गअ-कसाअ-रस-मïअ-विहल-घोलिर-मच्छं  


धरणिहर-भार-वेल्लिअ-पल्लव-दल-मुद्ध-वेल्लिअ-लआ-जालं  
विसवण्णवाअवाहअ-पव्वाअन्त-विसवण्ण-वाअव-कुसुमं  


आवत्त-भमिर-महिहर-सिहरोज्झर-सीहरन्धआरिअ-गअणं  
पडिओसहि-गन्धाहअ-पाआल-समुच्छलन्त-विहल-विसहरं  


आवत्त-मण्डलोअर-वलन्त-सेल-कडअ-प्पहामिज्जन्तं  
णिन्त-रसाअल-विसहर-वित्थिण्ण-फणा-मणि-प्पहा-मिज्जन्तं  


अव्वोच्छिण्ण-विसज्जिअ-णिरन्तराआम-मिलिअ-पव्वअ-घडिओ  
दीसï णह-णिम्माओ णासï उअहिम्मि णिवडिओ सेउ-वहो  


तो घेप्पिउं पüत्ता थोअ-त्थोअं परिस्समेण पवङ्गा  
अणुराए व्व विराए लङ्काणत्थ-घडण-क्खमे सेउ-वहे  


इअ सत्तमो आसासओ

# अट्ठमो आसासओ

जुग्गअं
इअ जाहे णिवडन्ता सिहरोज्झर-धोअ-सुर-विमाण-धअ-वडा  
अत्थाअन्ति समुद्दे वित्थारत्थमिअ-णह-अला वि महिहरा  


ताहे णिसुद्ध-सेसा वेवन्तुव्वत्त-कर-अलोसरिअ-अडा  
ठविआ वेला-मूले खण-लक्खिअ-गारवा कईहि महिहरा  



गिरि-सङ्खोह-विमुक्का झीणा अप्पत्त-पढम-गमणोआसा  
मन्दन्दोलण-मüआ गआगअ च्चिअ समुद्द-सलिलुप्पीडा  


भिण्ण-घडन्तावत्तो आवत्तन्तर-भमन्त-भिण्ण-महिहरो  
महिहर-सम्भम-विहुओ विहुअ-णिअत्त-सलिलो णिअत्तï उअही  


वोच्छिज्जन्त-कलअलं जहोइअ-ट्ठाण-दर-पअत्तावत्तं  
दीसï खण-दुल्लक्खं तं चिअ थिमिअ-सलिलत्तणं जलणिहिणो  


मोत्ता-घडन्त-कुसुमं सम-मरगअ-वत्त-भङ्ग-भरिआवत्तं  
विद्दुम-मिलिअ-किसलअं ससङ्ख-धवल-कमलं पसम्मï सलिलं  


दीसï समोसिअन्ती खण-णिव्वलिउत्तरन्त-विलुलिअ-कुसुमा  
झिज्जन्तारुण-अम्बा समुद्द-वट्ठम्मि धाउ-पङ्क-च्छाआ  


वण-गअ-गन्धुत्तिण्णा पुणो णिअत्तन्ति आअवाहअ-विहला  
णिअअ-कर-सीहरोल्लिअ-णिव्वाअन्त-मुह-मण्डला करि-मअरा  


दुम-भङ्ग-कलुसिआइं कसाअ-रस-भिण्ण-पण्डुर-प्फेणाइं  
जाआइ णिण्णआणं उत्थल-वलण-रअ-धूसराइ मुहाइं  


खुहिओअहि-विच्छूढा महिन्द-कडएसु मलअ-भित्ति-च्छेआ  
घडिआ मलिअ-गअ-उला मलअ-अडेसु अ महिन्द-सेलद्धन्ता  


दीसन्ति विअड-धवला थिमिअ-णिअत्तन्त-जल-तरङ्गिअ-वट्ठा  
वासुइ-णिम्मोअ-णिहा णिरन्तरालग्ग-मोत्तिआ पुलिण-वहा  


खोहेन्ति खुहिअ-णिहुअं उअहिं णह-वन्थ-पडिणिअत्तोवïआ  
पव्वअ-घाउक्खित्ता चिर-आलालोइआ सलिल-सङ्घाआ  


अह णल-विइण्ण-णअणो जम्पï विहडन्त-मणि-सिलासण-वट्ठो  
उव्वत्तिआअअ-ट्ठिअ-वाम-अरारुहिअ-तिअ-भरो पवअ-वई  


खविओ वाणर-लोओ दूर-ट्ठिअ-विरल-पव्वअं महि-वेढं  
ण अ दीसï सेउ-वहो मा हु णमेज्ज गरुअं पुणो राम-धणुं  


मïरा मुद्ध-मिअङ्को अमअं लच्छी सकोत्थुहं दुम-रअणं  
किं सेउ-बन्ध-लहुअं जं वोत्तूण रअणाअरेण ण दिण्णं  


धूमाअन्ति च्चिअ से अज्ज वि पाआल-देह-दूरालग्गा  
आअट्टन्त-जलाहअ-ससद्द-विज्झविअ-हुअवहा राम-सरा  


तं बन्धसु धीर तुमं सेउं अज्जेअ जाव दूरन्तरिआ  
एक्कं मलअ-सुवेला होन्तु दुहा अ विअडा समुद्दद्धन्ता  


ता पवअ-बलाहि फुडं विण्णाणासङ्घ-णिव्वलन्त-च्छाओ  
पवअ-वï-सम्भमुम्मुह-विइण्ण-भअ-हित्थ-लोअणो भणï णलो  


भण्णï पवङ्ग-पुरओ रहुणाहस्स अ पवङ्ग-वï वीसत्थं  
तुह सेउ-बन्ध-जणिआ ममम्मि सम्भावणा ण होहिï अलिआ  


खविओ पव्वअ-णिवहो दलिअं व रसाअलं धुओ व्व समुद्दो  
जीअं व परिच्चत्तं अज्ज व सम्भावणा तुहं णिव्वूढा  


तं पेक्खसु महि-विअलं महि-वट्ठम्मि व महं महोअहि-वट्ठे  
घडिअं घडन्त-महिहर-घडिअ-सुवेल-मलअन्तरं सेउ-वहं  


किं उत्तरü णिरन्तर-घडन्त-धरणिहर-सङ्कमेण समुद्दं  
ओ बोलेउ धुओअहि-थोउत्तिण्ण-महि-मण्डलेण कï-बलं  


तं पेच्छह मलओ च्चिअ पत्थन्तो पडिगअं गओ व्व सुवेलं  
मह भुअ-दढ-संरुद्धो आइद्धं धुणü मुह-वडं व समुद्दं  


ओ विरएमि णह-अले तुरिअ-पहाविअ-पवङ्ग-सञ्चरण-सहं  
अणुपरिवाडि-परिट्ठिअ-घण-कूड-घडन्त-महिहरं सेउ-वहं  


ओ साअरोअरब्भन्तराणिओवरि-परिट्ठविअ-णिप्फन्दा  
जलहर-लम्बिअ-वक्खा घडेन्तु लङ्का-वहं रसाअल-सेला  


तं मह-मग्गालग्गा विरएह जहा-णिओअ-मुक्क-महिहरा  
अणुवाअ-दिट्ठ-दोसं अïरा-होन्त-सुह-बन्धणं सेउ-वहं  


इअ णल-वअण-हरिसिअं गलिअ-परिस्सम-णिराअ-मुक्क-कलअलं  
चलिअं तुलिअ-धराहर-कअ-णिब्भर-दस-दिसं पवङ्गम-सेण्णं  


जुग्गअं
अह णेण सुह-प्फरिसे पिउणो सलिलम्मि मज्जिऊण सणिअमं  
राम-चरणाण पढमं पच्छा काऊण रवि-सुअस्स पणामं  


तो कणअ-धाउ-अम्बो सपल्लवासोअ-विडव-भरिअ-दरि-मुहो  
पढमं णलेण णिमिओ मङ्गल-कलसो व्व जलणिहिम्मि महिहरो  



तह पढमं चिअ मुक्को वेला-अड-सण्ठिओ णलेण महिहरो  
जह दीसिउं पüत्तं लङ्काणत्थस्स सेउ-बन्धस्स मुहं  


भमिओ अ तह धराहर-पहरुच्छित्त-सलिलो णहम्मि समुद्दो  
महिहर-रअ-मïलाइं जह धोआइ समअं दिसाण मुहाइं  


जल-तण्णाअ-घडन्ता अविभाविज्जन्त-घडण-मग्गोआसा  
ण मुअन्ति एक्कमेक्कं खुहिअ-समुद्द-विसमाहआ वि महिहरा  


पडिवह-पत्थिअ-सलिला वेला-अड-पडिअ-महिहर-समक्कन्ता  
जे च्चिअ अहिगम-मग्गा जाआ ते च्चेअ णिग्गमा वि णईणं  


णिवडन्ति तुङ्ग-सिहरा पवअ-विमुक्का अहोमुहा वि णल-वहे  
भमिऊण मूल-गरुआ जहेअ उम्मूलिआ तहेअ महिहरा  


विहुणेन्ति विहुव्वन्ता करि-मअर-मुहाइ थिर-णिहित्त-णह-मुहा  
मुह-पज्जत्त-दढुक्खअ-कुम्भ-अड-भमन्त-केसरा केसरिणो  


पडिगअ-गन्ध-पसारिअ-करि-मअर-च्छिण्ण-गलिअ-कर-पब्भारे  
जाणन्ति णवर कुविआ लवण-जलालिद्ध-वण-मुहे वण-हत्थी  


दर-घडिअ-सेउ-बन्धा उप्पïऊण पवआ समुद्दुप्पïए  
कड्ढन्ति जमल-कर-अल-सन्दाणिअ-वक्ख-सम्पुडे धरणिहरे  


बन्धï णलो वि तक्खण-विसमुच्छलिअ-चल-केसर-सडुग्घाओ  
तिअ-वलिअ-कर-पसारिअ-हरि-हत्थुक्खित्त-महिहरो सेउ-वहं  


जं बहु-पव्वअ-जणिअं विच्छूढ-समुद्द-पाअडं महि-विवरं  
तं एक्को पडिरुम्भï वित्थारब्भहिअ-सण्ठिओ धरणिहरो  


साअर-लद्ध-त्थाहं णिमेन्ति जं जं धराहरं कï-णिवहा  
बज्झï पुरओ-हुत्ता काऊण पअं तहिं तहिं सेउ-वहो  


समअं पवअ-विमुक्के सेउ-वहम्मि समअं अभाअ-पडन्ते  
परिपेल्लेï रएइ अ समअं च णलो पडिच्छिऊण महिहरे  


अवलम्बï णल-घडिए अभाअ-वलिआणिए घडेइ महिहरे  
सेउ-वहस्स समुद्दो उव्वेल्लन्त-सलिलो पवड्ढï पुरओ  


जं जं आणेइ गिरिं रï-रह-अक्क-परिमट्ठ-सिहरं हणुमा  
तं तं लीलाï णलो वाम-करुत्थङ्घिअं रएइ समुद्दे  


वित्थअ-सर-कमल-सिरे सेले दर-घडिअ-सेउ-सङ्कम-लसिरे  
जलणिहि-सेआ-लग्गा पाआल-धरा धरेन्ति सेआलग्गा  


वेला-अड-सम्बद्धा गओङिअत्तन्त-जल-रअ-विहुव्वन्ती  
हल्लन्त-किरण-विडवा अन्दोलï मरगअ-प्पहा वण-राई  


दन्तेसु वलिअ-लग्गा खोहुप्पित्थ-गअ-सम्पहारुक्खित्ता  
करि-मअराण भुअङ्गा पडन्ति कालास-मण्डल-पडिच्छन्दा  


पव्वअ-वडणाइद्धो जो च्चिअ उअहिस्स पडिणिअत्तï पढमं  
सो च्चिअ सलिलद्धन्तो अण्णो-हुत्त-विसमं वेलï णल-वहं  


खुहिअ-समुद्दत्थमिआ खुडेन्ति अक्खुडिअ-मअ-जलोज्झर-पसरा  
चलणालग्ग-भुअङ्गे पासे व्व णिराअ-कड्ढिए माअङ्गा  


रअण-च्छवि-विमलअरा फल-रस-भरिअ-दर-भिण्ण-मरगअ-णिवहा  
ओधुव्वन्ति तरङ्गा चुण्णिअ-सङ्ख-उल-पण्डुरअर-प्फेणा  


घडमाणेहि अ समअं झिज्जï सेलेहि जेत्तिअं चिअ उअही  
उच्छलï तेत्तिअं चिअ उत्थङ्घिअ-मूल-सलिल-परिपूरन्तो  


उद्ध-प्फुडिअ-णï-मुहा णिअअ-ट्ठाण-सिढिलोसरन्त-महिहरा  
अन्दोलन्त-समुद्दा अन्दोलन्ति व णहं धरणि-सङ्खोहा  


अद्धुट्ठिअ-सेउ-वहं होइ खणं अद्ध-दिण्ण-हरि-हिअअ-सुहं  
अद्धोवïअ-महिहरं अद्धोसारिअ-रसाअलं उअहि-जलं  


णिम्माओ त्ति मुणिज्जï दूराइद्धम्मि साअरे सेउ-वहो  
सो च्चिअ सलिल-भरन्तो थोआरद्धो व्व दीसï णिअत्तन्ते  


अवि पूरï पाआलं ण अ कुविअ-दिसा-गïन्द-गमण-विहाआ  
उअहि-विइण्णोआसा पूरेन्ति महा-वराह-पअ-णिक्खेवा  


जाअं महिहर-महिअं धाउ-अड-क्खलण-सरस-पल्लव-राअं  
दुम-भङ्ग-तुवर-सुरहिं उप्पज्जन्त-मïरं व साअर-सलिलं  


सञ्चालेइ समुद्दो जह जह विरल-ट्ठिअं धराहर-णिवहं  
तह तह विराअ-सिहरो पूरिअ-विवर-त्थिरो घडï सेउ-वहो  


पडï णु णह-अल-घडिओ कड्ढिज्जï णु मलआहि चिर-णिम्माओ  
घडï णु समुद्द-सलिले घडिओ णीइ णु रसाअलाहि णल-वहो  


गअणम्मि उअहि-सलिलं सलिल-विमुक्के रसाअलम्मि णह-अलं  
दीसï तीसु वि समअं णह-सलिल-रसाअलेसु पव्वअ-जालं  


वेलालाण-णिअलिओ रसिऊण रसाअल-ट्ठिअं पि समुद्दो  
चालेइ सेउ-बन्धं खम्भं आरण्ण-कुञ्जरो व्व वलन्तो  


पेल्लिज्जन्ति दढअरं जह जह पवएहि खुहिअ-जल-तण्णाआ  
ओहट्टन्ताआमा तह तह एक्कक्कमं अïन्ति महिहरा  


पवअ-भुअ-गलत्थल्लिआ विप्पïण्ण-रअणा धरणिहरा पडन्ति भअ-चुण्ण-इण्णर-अणा  
खुहिओ साअरो रसï उण्णअं ण ईणं मोअन्तो व्व तिव्व-भअ-उण्णअं णईणं  


भरï व दूराइद्धो धुव्वï व पडन्त-धरणिहर-कद्दमिओ  
रुम्भï व पडिणिअत्तो भिण्णो घडï व मणि-प्पहाहि समुद्दो  


करि-मअराण खुहिअ-साअर-विसासिआणं सेउ-वहम्मि पडिअ-गिरि-णिवह-विसासिआणं  
समअं वण-गआण णिवहा धरोसिआणं समुहं आवडन्ति मअ-गन्ध-रोसिआणं  


उत्थङ्घिअ-दुम-णिवहा सुइरं परिमलिअ-सेउ-वह-पासल्ला  
धाउ-कलङ्क-क्खüरा दूरं गन्तूण उव्वमन्ति तरङ्गा  


दीसï मअ-उलेहि उअही णलो अणेहिं समअं सेल-पडण-भअ-उण्ण-लोअणेहिं  
जं खलिअं अईइ सलिलं णईण ऊरं तं उद्धाइ पवअ-कलअल-विइण्ण-ऊरं  


कुलअं
इअ सअल-महि-अलुक्खअ-महिहर-सङ्घाअ-णिम्मिअ-महारम्भं  
णिअअ-च्छाआ-वïअर-सामलïअ-साअरोअर-जलद्धन्तं  


विसमोसरिअ-सिला-अल-दढ-घाउक्खित्त-मच्छ-पच्छिम-भाअं  
मज्झ-च्छिण्ण-भुअङ्गम-वेढुप्पीडण-विआरिअ-सिला-वेढं  


सेलुम्मूलण-सम्भम-गहिअ-प्फिलिअ-गअ-मग्ग-धाइअ-सीहं  
गिरि-सिहर-णिसण्णाणिअ-गिरि-पेल्लिअ-णिन्त-मुहल-जलहर-सलिलं  


पासल्ल-पडिअ-वण-गअ-रुद्ध-महोज्झर-दुहा-पहाविअ-सलिलं  
धरणिहरन्तरिअ-ट्ठिअ-चन्दण-वण-मुणिअ-मलअ-सिहर-क्खण्डं  


वीई-पडिऊलाहअ-थोउव्वेल्लिअ-दुमावलम्बन्त-लअं  
विसम-सिहरन्तरागअ-संवेल्लिअ-साअरं घडेन्ति णल-वहं  



वित्थरï सेउ-बन्धो विहुव्वï धराहराहओ सलिलणिही  
दिट्ठ-सुवेलुच्छङ्गं रसï दिसा-इण्ण-पडिरवं कï-सेण्णं  


दीसन्ति भिण्ण-सलिले समुद्द-मज्झम्मि सेउ-बन्धक्कन्ता  
सम्भम-कड्ढण-लुग्गा भअ-चुण्ण-पलाअ-सेल-पक्खद्धन्ता  


महिहर-पहर-क्खोहिअ-सलिल-परिक्खअ-विराअ-मूल-महिहरं  
थोअ-त्थोओसरिअं बन्धेन्ति पवङ्गमा पुणो वि णल-वहं  


जह जह अच्चासण्णो उअहिं जेऊण होइ सेउ-वह-वरो  
उच्छलï धराहिहअं दूरं थोअत्तणेण तह तह सलिलं  


महिहर-पहरुच्छित्ता उअरिं सेउस्स जे पडन्ति खलन्ता  
ते च्चिअ सलिलुप्पीडा होन्ति वलन्त-विसमा महा-णï-सोत्ता  


देइ समत्त-च्छाअं दर-मिलिअ-सुवेल-महिहर-तडद्धन्तो  
बीओआस-पहाविअ-तिमि-पूरिअ-साअरन्तरो सेउ-वहो  


जाहे सेउ-णिवद्धं धुणï णलो विसम-सण्ठिअ-महा-सेलं  
ताहे चिरेण सअलो सअलक्कन्त-वसुहो णिअत्तï उअही  


लहुइअ-पेसण-हरिसिअ-कï-णिवह-णिसुद्ध-सेल-पहर-वलन्तो  
णï-सोत्तो व्व समुद्दो सेउ-सुवेलन्तरे मुहुत्तं वूढो  


जह जह णिम्माविज्जï वाणर-वसहेहि सेउ-सङ्कम-सिहरं  
तह तह दहमुह-हिअअं फाडिज्जï साअरस्स सलिलेण समं  


पाआल-मिलिअ-मूलो अव्वोच्छिण्ण-पसरन्त-सरिआ-सोत्तो  
ठाण-ट्ठिओ वि पडिओ मुहम्मि धरणिहर-सङ्कमस्स सुवेलो  


मलüच्छङ्ग-गएण वि रहुवï-पास-ट्ठिएण वाणर-वïणा  
कï-कलअलेण णाओ णिप्पच्छिम-सेल-पूरिओ सेउ-वहो  


आरम्भन्ते सअलो तिहाअ-विसमो दरुट्ठिअम्मि णल-वहे  
होइ दुहा अ समत्ते सो च्चिअ अण्णो पुणो पुणो वि समुद्दो  


मलüच्छङ्ग-पüत्तो चलन्त-वाणर-भरोणओ सेउ-वहो  
गरुओ तिऊड-गिरिणा पल्हत्थन्तो दुमो दुमेण व धरिओ  


दीसï सेउ-महा-वह-दोहाइअ-पुव्व-पच्छिम-दिसा-भाअं  
ओव्वत्तोहअ-पासं मज्झुक्खित्त-विसमं णमन्तं व णहं  


मलअ-सुवेलालग्गो पडिट्ठिओ णह-णिहम्मि साअर-सलिले  
उअअत्थमण-णिराओ रवि-रह-मग्गो व्व पाअडो सेउ-वहो  


दीसï पवण-विहुव्वन्त-साअरोअर-परिट्ठिअ-महा-सिहरो  
विअड-पसारिअ-वक्खो उप्पअमाणो व्व महिहरो सेउ-वहो  


अरई थोरूसासा णिद्दा-णासो विवण्णदा दोब्बल्लं  
सेउम्मि रïज्जन्ते रामादो रावणम्मि सङ्कन्ताइं  


अह थोर-तुङ्ग-विअडो णेउं णिहणं सबन्धवं दहवअणं  
दोहाइअ-सलिलणिही कअन्त-हत्थो व्व पसरिओ सेउ-वहो  


विसमेण पअï-विसमं महिहर-गरुएण समर-साहस-गरुअं  
दूरत्थेण वि भिण्णं सूलेण व सेउणा दसाणण-हिअअं  


दीसन्ति खुहिअ-साअर-सलिलोल्लिअ-कुसुम-णिवह-लग्ग-महुअरा  
सेउस्स पास-महिहर-पअडन्तोव्वत्त-किसलआ कडअ-दुमा  


थिमिओअहि-सच्छाआ कत्थ वि दीसन्ति महिहरन्तर-वडिआ  
फलिह-सिला-अल-घडिआ मज्झ-च्छिण्ण व्व सेउ-बन्धोआसा  


हिम-पडणोत्थïआइं घडिआइ वि णल-वहम्मि णज्जन्ति फुडं  
सिहराइ सिहरि-वïणो मलअस्स अ मलिअ-चन्दण-सुअन्धाइं  


जाआ फुड-वित्थारा गओणिअत्तन्त-जल-रअ-विहुव्वन्ता  
पक्कग्गाह-समग्गा सेउम्मि वि साअरस्स वेला-मग्गा  


सेलाइञ्छण-पडिआ सलिलोल्लिअ-गरुअ-केसर-भरक्कन्ता  
दीसन्ति दरुत्तिण्णा सङ्कम-पासल्ल-सण्ठिआ केसरिणो  


पुव्वावरोअहि-गआ दट्ठुं पुव्वावरोअहि-समुप्पण्णा  
सेउ-पडिसिद्ध-पसरा पुणो ण पेच्छन्ति कुल-हराइ जलअरा  


दीसन्ति धाउ-अम्बा मारुअ-विहुअ-धवलोज्झर-पडद्धन्ता  
सेउस्स तुङ्ग-सिहरा उहअ-तल-परिट्ठिआ धअ व्व महिहरा  


अह णिम्मिअ-सेउ-वहं सेउ-वहब्भहिअ-थल-पïण्ण-महिहरं  
चलिअं चलन्त-राहव-हिअअ-णिहिप्पन्त-रण-सुहं कï-सेण्णं  


पेच्छन्ति अ बोलन्ता सङ्कम-दोहाइअ-क्खविअ-वित्थारं  
वलआ-मुह-णिट्ठविएक्क-पास-वोच्छिण्ण-पाणिअं मअरहरं  


जुग्गअं
सङ्ख-उल-धवल-कमले फुड-मरगअ-हरिअ-वत्त-भङ्ग-णिहाए  
विद्दुम-मिलिअ-किसलए उहअ-तडावद्ध-सङ्कमम्मि णल-वहे  


सञ्चरï वाणर-बलं णमï विसट्टन्त-महिहरो सेउ-वहो  
ओआहिअ-पाआलं सव्व-त्थाम-गरुअं धरेइ समुद्दो  



सञ्चालेइ णिअम्बं धरेइ उअरिं तरङ्ग-कर-पब्भारं  
खम्भम्मि वण-गओ विअ आवद्धो सेउ-सङ्कमम्मि समुद्दो  


उत्तिण्णा अ पवङ्गा सेल-भरुव्वहण-जणिअ-सेअ-तुसारा  
धाउ-मïले कर-अले पास-ट्ठिअ-महिहरोज्झरेसु धुवन्ता  


पत्ता अ दहमुहाणिअ-णन्दण-वण-पाअवोइअ-वणुद्देसं  
जल-भर-णिसण्ण-जलहर-भर-मोडिअ-वण-लअं सुवेलुच्छङ्गं  


मोऊण समुत्तिण्णं उअहिम् अविद्दविअ-विक्कमं कï-सेण्णं  
जाओ रक्खस-लोओ रक्खस-णाहस्स पेलवाणत्ति-अरो  


जाव अ महोअहि-अडे आवास-ग्गहण-वावडं कï-सेण्णं  
ताव कअन्तेण कओ रावण-सीसम्मि वाम-हत्थ-प्फंसो  


रामस्स रावणस्स अ लोआलोअन्तराल-णीसामण्णे  
वड्ढन्त-णिअत्तन्ते पाआरन्तर-दुहाइअम्मि पआवे  


जाआ लच्छीअ समं सोहा महिअस्स साअरस्स पसण्णा  
तिअस-जणिआणुराए उत्तिण्णम्मि मअलञ्छणम्मि व रामे  


इअ सिरि-पवरसेण-विरïए दहमुहवहे अट्ठमो आसासओ

# णवमो आसासओ

अह पेच्छन्ति पवङ्गा सअल-जअक्कमण-वड्ढिअ-महा-सिहरं  
णिट्ठविअ-दाहिण-दिसं सेस-दिसा-मुह-वहाविअं व सुवेलं  


भुवणस्स व महुमहणं भुवण-भर-ज्झीण-महुमहस्स व सेसं  
सेसस्स व सलिलणिहिं सरिआ-वïणो विसम्मिअव्व-भर-सहं  


धरणि-हरेअव्व-सहं उअहि-भरेअव्व-पब्बल-णï-प्पवहं  
णह-माअव्व-समत्थं खअ-मारुअ-रुम्भिअव्व-जोग्ग-णिअम्बं  


दूर-परिपेल्लिअ-दिसं दूरोणामिअ-समत्थ-पाआल-अलं  
दूरअरुक्खित्त-णहं णवर करासण्ण-पाअव-प्फल-कुसुमं  


पासल्लागअ-सरिअं अमुक्क-पाआल-साअर-जलुच्छङ्गं  
आइ-वराहुव्वत्तण-खण-पडिउद्ध-ट्ठिअं व मेइणि-वेढं  


पाआल-भरिअ-मूलं वज्ज-मुहाओडण-ट्ठविअ-णिक्कम्पं  
आलाण-क्खम्भं मिव सुर-हत्थि-क्खन्ध-णिहस-मसिणिअ-पासं  


विमलिअ-रसाअलेण वि विसहर-वïणा अदिट्ठ-मूल-च्छेअं  
अप्पत्त-तुङ्ग-सिहरं तिहुअण-हरण-परिवड्ढिएण वि हरिणा  


विच्छूढोअहि-सलिलं कडअ-भमन्त-भुअïन्द-दिण्णावेढं  
पास-ट्ठिएण रïणा करेहि हरिण व्व मन्दरं उवऊढं  


सेस-सिर-रअण-घट्टिअ-मणि-मूलुज्जोअ-हअ-रसाअल-तिमिरं  
विसमुद्ध-सिहर-सङ्कड-पणट्ठ-रवि-मण्डलन्धआरिअ-गअणं  


ससि-बिम्ब-पास-णिहसण-कसण-सिला-भित्ति-पसरिआमअ-लेहं  
जोण्हा-जल-पब्बालिअ-विसमुम्हाअन्त-मुणिअ-रवि-रह-मग्गं  


सिहरालीण-मिअङ्कं विरल-ट्ठिअ-गहिअ-सलिल-जलअ-क्खण्डं  
खुडिउव्वूढ-मुणालं णिसासु विसम-हिअ-कद्दमं व सुर-गअं  


हरिअ-वण-राइ-पिसुणिअ-दूरअरालोअ-सिहर-सरिआ-मग्गं  
पवणुक्खुडिअ-किलामिअ-मिअङ्क-पुट्ठि-पडिऊससन्त-किसलअं  


दूरुद्धाइअ-सिहरं जलणिहि-जल-दिट्ठ-विअड-पाअड-पडिमं  
उप्पाआसणि-पहअं उद्ध-प्फुडिअ-पडिएक्क-पासं व ठिअं  


गुरु-भर-सेसाहि-प्फण-वारं-वार-पडिरुद्ध-मूलुच्छङ्गं  
खअ-मारुउक्खआणिअ-तुङ्ग-अडावडिअ-भिण्ण-सेस-महिहरं  


गहिअ-जल-मेह-पेल्लिअ-णिव्वाअन्त-णिहुअ-ट्ठिअ-महा-महिसं  
णिहअ-गअ-कुम्भ-लोहिअ-सिला-अलोसुक्ख-बद्ध-मुत्ता-वडलं  


लवण-जल-सीहराहअ-दरुव्वमन्त-दुम-मुद्ध-पल्लव-राअं  
सीह-रव-भीअ-पत्थिअ-णिउञ्चिएक्क-चलण-ट्ठिउक्कण्ण-मअं  


कडअ-परिपेल्लिआणं रï-अर-पाअडिअ-कन्दरा-भरिआणं  
अब्भन्तर-ट्ठिआणं परिल्ल-पास-परिसण्ठिअं व दिसाणं  


रअणिआसु दूरुग्गअ-सिह-रअणं तअं सुह-णिसण्ण-मअ-खण्डिअ-सिहर-अणन्तअं  
कुविअ-राम-भिण्णोअहि-दढ-सर-णोल्लिअं सिहर-लग्ग-ससि-मण्डल-णीसरणोल्लिअं  


दूरोवाहिअ-मूलं रवि-अर-बोलीण-सिहर-णट्ठालोअं  
अद्धत्थमिआआमं जहेअ उअहि-सलिले तहेअ णह-अले  


पवणन्दोलिअ-चन्दण-सङ्घट्टुट्ठिअ-सुअन्धि-धूमुप्पीडं  
दर-पीओअहि-गरुइअ-सेसद्धन्त-जलआवलम्बिअ-सिहरं  


तल-पडिहअ-साअरअं उद्धोज्झर-विहुअ-सीह-रोसाअरअं  
गह-माला-मेलिअअं सिहर-ट्ठिअ-चन्द-मण्डलामेलिअअं  


ससि-पुरओ पसरिअअं कुहरेसु णिवाअ-णिप्पअम्प-सरिअअं  
मणिमअ-पासुत्तमअं कणअ-सिलासीण-सुहिअ-पासुत्त-मअं  


भिण्णुक्खित्त-परम्मुह-वलन्त-सद्दूल-गहिअ-गअ-कुम्भ-अडं  
बिल-पासुत्त-भुअङ्गम-जल-धाराआर-णिग्गअ-मणि-च्छाअं  


अट्ठिअ-समुद्द-सीहर-दुप्परिमास-णिह-कण्टअन्त-मणि-अडं  
णह-लग्ग-मोत्तिआ-फल-गअ-सीसारूढ-णीहरन्त-मïन्दं  


ओवट्ठ-कोमलाइं वहमाणं मेह-विमलिअ-विमुक्काइं  
कप्प-लआ-वसुआइअ-पवणुद्धुअ-धवल-अंसुआइ वणाइं  


आरूढोअहि-सलिले अद्धुक्खअ-सरस-विसम-पासल्ल-दुमे  
कुसुम-भरिए वहन्तं फलिह-अडुत्ताण-पत्थिए णï-सोत्ते  


रवि-रह-तुरङ्गमाणं वाआइद्ध-सिहरोज्झरेहि धुवन्तं  
थोओल्ल-पग्गहाइं लाला-फेण-लव-गब्भिणाइ मुहाइं  


दीहर-सिहरालग्गं पज्जलिओसहि-सिहाहअं वहमाणं  
पाअडिअ-मअ-कलङ्कं णिसासु कज्जलïओअरं व मिअङ्कं  


उद्धरिअ-धरणि-विअडं आइ-वराह-हिअ-वङ्क-दूरोआढं  
णï-सोत्तेहि भरन्तं खअ-रï-सन्ताव-सोसिअं मअर-हरं  


अण्णाआगमण-दिसे पुरओ-पडिसद्द-भेसिअ-णिअत्त-मए  
विवर-भरिए वहन्तं उक्कण्णिअ-वण-गए मïन्द-णिणाए  


तामरस-रआअम्बं सरेसु सुव्वन्त-महुर-सर-आअम्बं  
गहिआमिस-हरि-अïअं वेलाणिल-सीहरोल्ल-वण-हरिअïअं  


मिलिअ-समुद्दद्धन्ते पाअड-णह-मण्डले पहुत्त-दस-दिसे  
उइअत्थमिअ-दिणअरे भुवण-विहाए व्व कन्दरे वहमाणं  


उच्छलिओअहि-भरिए थोअ-त्थोओसरन्त-णिव्वूढ-जले  
आइ-महुरे वहन्तं पुरओ-हुत्त-लवणे सिहर-णीसन्दे  


रअण-च्छवि-हुव्वन्तं वलन्त-सेस-पिहुल-प्फण-विहुव्वन्तं  
सर-परिवड्ढिअ-कमलं कडअ-लआ-लग्ग-सूर-रह-अक्क-मलं  


णह-णीले वहमाणं उम्हाहअ-महिस-मग्गिओवरण-वहे  
पास-पसरन्त-किरणे मअ-तण्हावेढिए सरे व्व मणि-अडे  


गअ-मलिअ-तमाल-वणं सीह-मुहोरुद्ध-रअअ-सिहर-क्खण्डं  
महिसाहअ-कसण-सिलं अणुरूअ-ट्ठाण-मुक्क-वणअर-रोसं  


केसरि-चलण-तलाहअ-भिण्ण-पïण्ण-गअ-कुम्भ-मोत्ता-रअणं  
वण-दव-भीअ-पहाविअ-गअ-उल-मलिअ-णï-सङ्गमोत्तार-अणं  


कडअ-वलन्त-रवि-रहं तल-वण-राइ-पडिघोलिरुब्भड-तारं  
पासल्ल-णिसण्णस्स वि उअरिं बीअ-भुअणस्स व णिसम्मन्तं  


अद्ध-च्छिण्ण-रवि-अरे असमत्त-पहुत्त-सअल-चन्द-मऊहे  
छिण्ण-कडए वहन्तं उद्धाअ-णिअत्त-गरुड-मग्गिअ-सिहरे  


सुर-वहूण हिअअ-ट्ठिअ-रअ-णव-सारअं साअरस्स रïअं मिव रअण-वसारअं  
णलिणि-वत्त-उड-जाअ-महुर-सामोअअं वüल-वण-णिम्महन्त-महु-रसामोअअं  


तिव्व-जरढाअवाहअ-हरिआलामोअ-विम्हराइअ-हरिणं  
सङ्खाओअहि-सीभर-लवण-रसासाअ-महिस-लिब्भन्त-सिलं  


तुङ्ग-रअअ-सिहरुग्गमेहि तारं गअं सीह-णिहअ-गअ-लोहिअ-मोत्ता-रङ्गअं  
गरुअ-धीर-णिव्वाहिअ-बहु-जुअ-सङ्खअं उअहि-सलिल-सङ्कन्त-सरुज्जुअ-सङ्खअं  


मणि-पहम्म-सामोअअं   मणिप-हम्म-सामोअअं  
सरस-रण्ण-णिद्दावअं सर-सरण्ण-णिद्दा-वअं  


दरिअ-रक्खसामोअअं दरि-अरक्ख-सामोअअं  
विसअ-रुप्प-हाअन्तअं विस-अरु-प्पहाअन्तअं  


जरढ-विसोसहि-वेढिअ-भुअङ्ग-परिहरिअ-चन्दण-दुम-क्खन्धं  
बोलन्त-विसहर-प्फण-मणि-प्पहाहअ-विराïअ-दुम-च्छाअं  


फडिह-किरण-णिवहेहि धरणि-धवलाअअं सुव्वमाण-सुर-सुन्दरि-मुद्ध-वलाअअं  
पलअ-समअ-सलिलेण वि असअल-धोअअं विवर-णिन्त-णव-चन्द-सरिस-अलधोअअं  


रम्म-अन्द-राअ-च्छअं रम्म-अन्दरा-अच्छअं  
सग्ग-ग्गह-णिसा-मग्गअं सग्ग-ग्गहणि-सामग्गअं  


पङ्कुत्तरन्त-लङ्घिअ-परिवत्त-वराह-वञ्चिआहअ-सीहं  
सर-सलिलोअर-णिवडिअ-णिअअ-भरत्थमिअ-कणअ-पल्लव-गोच्छं  


णह-सिरिं सअल-णील-मेह-लावण्णिअं बद्ध-जोइसाउव्व-मेहला-वण्णिअं  
सिहरेहिं बाहूहि व पच्छाअन्तअं मण्णुअं दिसाणं मिव पच्छाअन्तअं  


अ-सुर-वन्दि-साहारणं असुरवं दिसा-हारणं  
सूरअं तम-णिवालअं सूर-अन्त-मणि-वालअं  


हरिणा बलि-महि-हरणे समए जलएहि जलणिहीहि जुअन्ते  
जं ण चïअं भरेउं तं देहेण भुअणं भरेऊण ठिअं  


अत्थाअं व वहन्तं जालन्तर-णिग्गüद्ध-अम्ब-मऊहं  
आसण्ण-सिहर-वण-दव-बोलीण-पणट्ठ-मण्डलं दिअसअरं  


वडवा-मुह-सन्तावे भिण्ण-अडे अ गरुए तरङ्ग-प्पहरे  
अविरहिअ-कुल-हराण व सरिआण कएण साअरस्स सहन्तं  


रअणीसु उव्वहन्तं एक्कक्काअम्ब-मणि-सिला-सङ्कन्तं  
मुद्ध-मिअङ्क-च्छाअं खुर-मुह-मग्गं व रï-तुरङ्गाण ठिअं  


विसम-परिसण्ठिएहिं विसमुद्धाइअ-लआ-हरोत्थïएहिं  
कञ्चण-सिला-अलेहिं छिण्णाअव-मण्डलेहि व परिक्खित्तं  


अप्पत्त-दिणअराइं आअव-भअ-सिहर-सण्ठिअ-भुअङ्गाइं  
कडएहि उव्वहन्तं वणाइ उद्ध-परिवड्ढिअ-च्छाआइं  


तुङ्गत्तण-पज्जत्ते वित्थअ-विक्खम्भ-सिट्ठ-मुह-वित्थारे  
तिअस-गआण वहन्तं दन्त-प्फलिह-जुअलङ्किए कडअ-अडे  


तिअस-गआण वहन्तं हत्थुम्हाहअ-किलन्त-पल्लव-राए  
कड-परिघोलण-कविले चिर-वूढ-विमुक्क-पारिआअअ-विडवे  


पासाअअं वहन्तं मणि-कडअ-मऊह-धवलिअ-मअ-च्छाअं  
पुट्ठोवïअ-महोज्झर-जल-घाउव्वत्त-मण्डलं व मिअङ्कं  


सलिल-दर-धोअ-कुसुमं दीसन्तोवरि-परिल्ल-जरढालोअं  
मअरहरस्स वहन्तं अब्भासब्भहिअ-सामलं वण-राइं  


तिअस-गआण वहन्तं दूरुण्णिअ-मग्ग-णह-णिअत्त-महुअरे  
ओवअण-पअत्तन्ते उप्पअण-पणट्ठ-णिग्गमे गï-मग्गे  


थोआहअ-तिमिराइं वहमाणं थोअ-णिग्गअ-मऊहाइं  
णिन्तग्गि-गब्भिणाइ व थोउत्तिण्ण-रअणङ्कुर-ट्ठाणाइं  


मोडिअ-पव्वाअ-दुमे उव्वेल्लावेढ-भग्ग-पुञ्जïअ-लए  
वण-गअ-जुज्झ-परिमले वहमाणं पहर-पडिअ-दन्त-प्फडिहे  


मन्दर-पहरुच्छलिए अज्ज वि वित्थिण्ण-मणि-पहम्म-णिहित्ते  
जलणिहि-जल-वोच्छेए अणिग्गआमअ-रसे समुव्वहमाणं  


जल-सङ्खोहालग्गं वहमाणं विसम-भग्ग-पत्तण-णिवहं  
राहव-सर-सङ्घाअं वज्ज-मुह-क्खुडिअ-पक्ख-सेसं व ठिअं  


कुम्भोवग्गण-णिवडिअ-करि-हत्थुक्खुडिअ-सीह-केसर-भारं  
सहअरि-विरुआअण्णण-वलन्त-भमर-परिवत्तिअ-लआ-कुसुमं  


हिम-सीअले वहन्तं पवणोमास-विसमोससिअ-सेआले  
दिअसासार-क्खुडिए दर-वसुआअ-सलिले ससि-मणि-प्पवहे  


विसमुल्ललिअ-परिमले कमलिणि-वत्त-परिघोलिर-जल-च्छाए  
मरगअ-सिला-अलोवरि-पवित्त-पारअ-रसे समुव्वहमाणं  


आरुहï व दिवस-मुहे उद्धाअन्तुद्ध-मण्डलाउर-तुरओ  
सम-मण्डल-बोलीणो ओअरï व जं दिणावसाणम्मि रई  


छुन्दन्ति जत्थ वन्थे णिसासु विसम-परिहार-परिअत्तन्ता  
कडएसु कüज्जोआ पुरओ-बोलन्त-तारआहि वणअरा  


पिअअम-विओइआणं जत्थ अ सिहर-मिलिअं चिलाअ-वहूणं  
बोलेइ बाह-मïलिअ-कुसुमञ्जलि-समुह-ताडिअं ससि-बिम्बं  


णह-अलं व गह-सोहिअं सविमाणअं सिहर-रुद्ध-खअ-मारुअ-रहस-विमाणअं  
रअण-सिहर-किरणुग्गमेहि घण-राअअं दरि-मुहेसु गुप्पन्त-सीह-घण-राअअं  


जम्मि समत्त व्व दिसा झीण व्व मही कआवसाणं व णहं  
अत्थमिओ व्व समुद्दो णट्ठं व रसाअलं णिसण्णं व जअं  


जस्स सिहरेसु बहुसो वलन्ति वलमाण-जुअ-वलन्त-क्खन्धा  
भीआरुण-परिवत्तिअ-घोणा-घोलन्त-चामरा रï-तुरआ  


दीसन्ति जोइस-वहे णिसासु वोढूण कुसुम-णिवहं व जहिं  
गहिअ-पढमुच्चआइ व पहाअ-वोच्छिण्ण-तारआइ वणाइं  


जत्थ अ गमेन्ति णिद्दं णिसासु णीसास-विहुअ-पेलव-जलआ  
चन्द-परिमास-पअडिअ-ससि-मणि-सलिलोज्झराहआ वण-महिसा  


जत्थ अ सिहरावडिअं वलï सिला-भित्ति-विसम-पासल्लïअं  
भुअïन्द-मणि-णिहंसण-पणट्ठ-उज्जोअ-सञ्चअं ससि-बिम्बं  


आमोइअ-पाआलो जस्स खüप्पाअ-कम्प-णिद्दअ-विहुओ  
पब्बालेइ महि-अलं अवलिच्छिअ-सेस-साअरो मअरहरो  


जत्थ भमन्ति णहङ्कुस-सिहर-समासण्ण-मुहल-कड्ढिअ-जलआ  
मुह-पडिअ-विज्जु-मण्डल-दर-पज्जलिअ-धुअ-केसरा केसरिणो  


ओज्झर-मज्जण-सुहिआ जत्थ पुणो वि दिवसाअव-किलिम्मन्ता  
णिव्वाअन्ति णिसण्णा खन्धुग्घुट्ठ-हरिअन्दण-दुमेसु गआ  


जत्थ अ भमिर-महुअरं कडअ-लआ-लग्ग-धवल-चामर-पम्हं  
ससिउद्धुअ-कुसुम-रअं णज्जï तुरिआण रï-तुरङ्गाण गअं  


अञ्जण-राएण सï धूसरन्तआइं गण्ड-अलेसु खलिअ-विसमोसरन्तआइं  
सुर-बन्दीण णअण-गलिआइं अंसुआइं कप्प-लआण जत्थ मïलेन्ति अंसुआइं  


एक्क-सिहरे समप्पï जस्स अ सोसविअ-मलिअ-दुम-सङ्घाओ  
सï दक्खिणुत्तराअण-णह-गमणागमण-विलुलिओ रï-वन्थो  


जेण भर-भिण्ण-वसुहं अप्फुण्ण-रसाअलं समोत्थïअ-णहं  
सव्व-दिसा-विच्छूढं परिवड्ढन्तेण वड्ढिअं व तिहुअणं  


गन्धावद्ध-महुअरा वसन्ति जत्थ समअं सुर-अणाणुगआ  
अण्णोण्णं-पडिऊला एक्क-क्खम्भल्लिआ सुर-गअ व्व उदू  


दीसï विवलाअन्तो जत्थ समासण्ण-दहमुह-भआविग्गो  
सिहरन्तराल-पडिलग्ग-मोइआणिक्क-मण्डलो दिअसअरो  


जत्थ अ मआण मणहर-किण्णर-गीअ-सुहिओणिमिल्लच्छाणं  
विसमिअ-रोमन्थाणं एइ विउद्धं चिरेण रोमं थाणं  


तीर-परिन्त-मुहल-कलहंस-रोअएसुं कुविअ-गïन्द-बद्ध-कलहं सरोअएसुं  
कुमुअ-वणाण जत्थ णह-अन्द-लग्गआणं रवि-अर-दंसणे वि ण हअं दलग्गआणं  


वलमाणम्मि महुमहे जत्थ अ पाउच्छलन्त-रअणुज्जोअं  
विअडं फण-पब्भारं गाढ-भरुत्ताणिअं णिमेइ अणन्तो  


दीसï कडअल्लीणो जस्स अ विवर-सरिसुब्भड-मअ-च्छाओ  
अवहोवास-मऊहो सिहरुज्झर-भिण्ण-मण्डलो व्व मिअङ्को  


मज्झ-करालाï जहिं तिण्णि वि समअं णिरन्तर-पहुत्ताइं  
थोरुण्णए हरि-भुए वलआइ व भुअण-मण्डलाइ ठिआइं  


सोमिअ-दुमा रï-वहा णव-वण-राइ-सुह-सीअरा ससि-वन्था  
जत्थ वणन्तर-तणुआ णवर ण णज्जन्ति तारआ-गï-मग्गा  


अलअ-पडिलग्ग-गन्धं तिअस-वहूणं सिला-अलोत्थअ-मलिअं  
अक्खिवï जत्थ पवणो ओसुक्खन्त-सुरहिं तमाल-किसलअं  


पवणाहअ-पल्हत्था दरीसु जस्स अ पुणो वि लग्गन्ति णहं  
पडिसोत्त-पत्थिउम्मुह-मुहुत्त-पीअ-सलिलोज्झरा सलिलहरा  


जुग्गअं
अद्दिट्ठ-गअ-पणोल्लिअ-पडन्त-तड-घाअ-मुच्छिउट्ठिअ-सीहे  
सद्दूल-रव-विसण्ठुल-णिवडिअ-अण्णोण्ण-लग्ग-किण्णर-मिहुणे  


तुङ्ग-अडोज्झर-मुहले जस्स अ कसण-मणि-गण्ड-सेलद्धन्ते  
सेवन्तीण ण पत्तो तिअस-वहूण सिढिलत्तणं अणुराओ  



इअ सिरि-पवरसेण-विरïए दहमुहवहे महाकव्वे सुवेलवण्णणो णवमो आसासओ 

# दसमो आसासओ

अह णिअअ-महिहरेसु व सुवेल-सिहरेसु णिव्वडिअ-वीसत्थं  
परिसण्ठिअं हअम्मि व अहअम्मि वि दहमुहे पवङ्गम-सेण्णं  


रïणा वि अणच्छुण्णा वीसत्थं मारुएण वि अणालिद्धा  
तिअसेहि वि परिहरिआ पवङ्गमेहि मलिआ सुवेलुच्छङ्गा  


रिउ-णअरि त्ति सरोसं जणअ-सुआ एत्थ णिवसï त्ति सहरिसं  
पहुणा लङ्काहिमुही उहअ-रसन्दोलिआ विइण्णा दिट्ठी  


तो सुअ-रामागमणो पवअक्कन्त-सिहरेण जाआमरिसो  
रोसेण गलिअ-धीरो समं सुवेलेण कम्पिओ दहवअणो  


ताव अ आसण्ण-ट्ठिअ-कï-बल-णिग्घोस-कलुसिअस्स भअअरं  
दहवअणस्स समोसरिअ-परिअणं मुअï दिट्ठि-वाअं दिअसो  


सुर-गअ-णिहस्स रïणो कड्ढन्तस्स णलिणिं व दिअस-च्छाअं  
वलï हरिआल-कविलो कमल-रअ-क्खüरिओ व्व कर-पब्भारो  


ओलुग्ग-प्फरिसाणं झिज्जन्त-पसारिआअव-णिराआणं  
आआमिज्जन्तीण व जाअं तलिणत्तणं दुम-च्छाआणं  


दीसï विद्दुम-अम्बं सिन्दूराहअ-गïन्द-कुम्भ-च्छाअं  
मन्दर-धाउ-कलङ्किअ-वासुï-मण्डल-णिअक्कलं रï-बिम्बं  


मüलेन्ति दिसाहोआ छाआ-सामलïओअरं महि-वेढं  
दिअसो कलावसेसो सिहरालग्ग-तणुआअवा धरणिहरा  


अत्थ-णिअम्ब-परिणए हिआअव-रअम्मि सुर-गअम्मि व दिअसे  
दीसï पल्हत्थन्तं विहडिअ-धाउ-सिहरं व दिणअर-बिम्बं  


कमलाण दिअस-विगमे सम्बज्झन्ति गलिआअव-किलिन्ताइं  
मअरन्द-मत्त-महुअर-चल-पक्खुप्पुसिअ-महु-रसाइ दलाइं  


दीसन्ति दो वि सरिसा कï-चलणाइद्ध-महि-रअ-समक्कन्ता  
अत्थाअन्तो अ रई आसण्ण-विणास-णिप्पहो दहवअणो  


अद्धत्थमिअ-दिणअरो तुङ्गोवास-परिसण्ठिआअव-सेसो  
गअणे मुक्क-महि-अलो परिप्पवन्त-तलिणो किलिम्मï दिअसो  


दिअसेण वण-गएण व परम्मुहाइद्ध-पाअवस्स व रविणो  
दीसï थोर-करालो उद्धो मूल-णिवहो व्व कर-पब्भारो  


णवरि अ दिणअर-बिम्बं सञ्झामïअम्मि णिअअ-रुहिर-प्पङ्के  
दहवअणस्स भअअरं पढम-सिर-च्छेअ-मण्डलं व णिउड्डं  


भमर-भरोवत्ताइं परिणअ-केसर-पलोट्ट-रअ-गरुआइं  
रवि-विरह-मिलन्ताइ वि होन्ति करालाइ पङ्कआण दलाइं  


अवर-दिसा-वित्थिण्णो दीह-मऊह-विसम-प्पहा-सङ्घाओ  
रअ-णिब्भरो व्व दीसï काल-मुह-क्खित्त-दिअस-कड्ढण-मग्गो  


उद्धोवअन्त-बिम्बे वेएण महिं व दिणअरम्मि अïगए  
उच्छलिआअव-अम्बा सञ्झा-राअ-मिहिआ णहम्मि णिहित्ता  


अत्थ-सिहरम्मि दीसï मेरु-अडुग्घुट्ठ-कणअ-कद्दम-अम्बो  
वलमाण-तुरिअ-रवि-रह-पडिउट्ठिअ-धअ-वडो व्व सञ्झा-राओ  


विअसï धवलाअम्बं गअ-रुहिरालिद्ध-केसरि-सड-च्छाअं  
पवणन्दोलण-चडुलं सञ्झा-रज्जन्त-केसरं कुमुअ-वणं  


होइ अपाअड-दीहा दर-वोच्छिज्जन्त-विसम-सञ्झा-राआ  
ओधूसरिअ-दस-दिसा अबद्ध-तिमिरा दिणावसाण-च्छाआ  


सञ्झाअव-मुच्चन्तं जलिअ-पसम्मन्त-हुअवह-ट्ठाण-णिहं  
दूरत्थमिअ-दिणअरं जाअं संवत्त-सरसि-रूअं गअणं  


सञ्झा-राअ-त्थïआ दर-संरूढन्धआर-कअ-पर-भाआ  
दिअस-च्छवि-परिसेसे झिज्जन्ते णिव्वलन्ति दीवुज्जोआ  


विहडन्त-राअ-णिअलं उहअ-तड-ट्ठिअ-मिलन्त-दिट्ठि-रï-सुहं  
अवसं चक्काअ-जुअं हुङ्काराअत्त-जीविअं वोछिण्णं  


ताव अ तमाल-कसणो कञ्चण-कडअं व बहल-सञ्झा-राअं  
परिपेल्लिऊण अ तमो हिअ-कद्दम-सुर-गïन्द-णिहसो व्व ठिओ  


आसण्णम्मि पविरलं बहलं थोअन्तरम्मि दूरम्मि घणं  
ओभग्ग-दिट्ठि-पसरं सव्वत्थ सम-ट्ठिअं पि दीसï तिमिरं  


घण-विडव-ट्ठिअ-तिमिरा तिमिरालिद्ध-मïलन्त-मुद्ध-किसलआ  
किसलअ-णिसण्ण-कुसुमा कुसुमामोएण णवर णज्जन्ति दुमा  


मेलाविअ-सव्व-दिसं आसण्णम्मि वि पणट्ठ-णअणालोअं  
सूएअव्व-महि-अलं जाअं सूर-वडणाणुरूअं तिमिरं  


ओक्खण्डेअव्व-दढो पसरï उक्खम्मिअव्व-बहलुग्घाओ  
अवलम्बिअव्व-जोग्गो ससिणा भेत्तव्व-सङ्घओ तम-णिवहो  


वहï व महि-अल-भरिओ णोल्लेï व पच्छओ धरेइ व पुरओ  
पेल्लेइ व पास-गओ गरुआइ व उवरि-सण्ठिओ तम-णिवहो  


दीसï अ तिमिर-मिलिओ कसण-सिला-भिण्ण-सलिल-सीभर-धवलो  
थोउम्मिल्लन्त-दिसो उअअन्तरिअ-तणुओ ससि-अरुज्जोओ  


दीसï जुअ-क्खअम्मि व महि-अल-पर-भाअ-ससि-अराहअ-तिमिरा  
णिव्वडिअ-धूम-हुअवह-डज्झन्त-समुद्द-सण्णिहा पुव्व-दिसा  


णवरि अ अच्छालोआ उअअ-गिरि-क्खलिअ-बहल-जोण्हा-णिवहा  
जाआ पणट्ठ-तिमिरा मुद्ध-मिअङ्क-परिपण्डुला पुव्व-दिसा  


णव-कमलोअर-अम्बं केसर-सोमार-सङ्गलन्त-मऊहं  
विरलेइ समासण्णं णीसेसेइ तिमिरं ण ता ससि-बिम्बं  


तो उअअ-सिहर-मिलिअं जाअं उप्पुसिअ-तिमिर-धवल-च्छाअं  
इअ-हुत्त-ट्ठिअ-सुर-गअ-दन्त-च्छेअ-परिमण्डलं ससि-बिम्बं  


णवरि अ ससि-अर-णिसुढिअ-विवलाइअ-तिमिर-कलुस-तारा-णिवहं  
जाअं बहु-कुसुमोत्थअ-सिला-अलाआर-सण्णिहं गअण-अलं  


दर-मिलिअ-चन्द-किरणा दर-धुव्वन्त-तिमिर-क्खüरिआलोआ  
दर-पाअड-तणु-विडवा दर-बद्ध-च्छाहि-मण्डला होन्ति दुमा  


होइ णह-लङ्घण-सहं जाअ-त्थाम-किरणाहüक्खअ-तिमिरं  
विअलिअ-मुद्ध-सहाअं जरढाअन्त-धवलं णिसाअर-बिम्बं  


तह-परिसण्ठिअ-सेलं वित्थिण्ण-दिसं तहुज्जुअ-णï-प्पवहं  
खन्तूण व उक्किण्णं ससिणा तम-सञ्चअं पुणो वि महि-अलं  


बहलम्मि वि तम-णिवहे णिव्वालेऊण सच्चविअ-रूवाओ  
अणुबन्धन्ति ससि-अरा घेत्तुं ण चअन्ति पाअव-च्छाआओ  


णवर करालेइ ससी मुह-परिहट्टण-समूससन्त-दल-उडं  
अवडिच्छिएक्कमेक्का विसअं फालेन्ति महुअर च्चिअ कुमुअं  


पुसिओ णु णिरवसेसं समअं थोर-कर-पेल्लिओ णु विराओ  
ओत्थïओ णु समत्तो ससिणा पीओ णु णिद्दअं तम-णिवहो  


मंसल-चिक्खिल्ल-णिहं हत्थ-ग्गेज्झं व मïलिअ-दिसा-अक्कं  
खन्तूण व तम-णिवहं चन्दुज्जोएण खüरिअं व णह-अलं  


भिण्ण-तम-दुद्दिणाइं विडवन्तर-विरल-पडिअ-चन्द-कराइं  
थोअ-सुहालोआइं पअडन्ति व मुद्ध-पल्लवाइ वणाइं  


परिमलिअ-द्दुम-कुसुमा उअहुत्त-दिसा-गïन्द-मअ-णीसन्दा  
णिव्विट्ठ-पङ्कअ-वणा ओवग्गन्ति कुमुओअराइ महुअरा  


होइ णिराअअ-लम्बो गवक्ख-पडिओ दिसा-गअस्स व ससिणो  
कसण-मणि-कुट्टिम-अले गेण्हन्तो सर-जलं व कर-पब्भारो  


दीसन्ति गअ-उल-णिहे ससि-धवल-मïन्द-विद्दुए तम-णिवहे  
भवण-च्छाहि-समूहा दीहा णीसरिअ-कद्दम-पअ-च्छाआ  


तंसुण्णमन्त-बिम्बो जालन्तर-णिग्गओसरन्त-मऊहा  
भिण्ण-विवरन्धआरो भग्ग-च्छाहि-पसरो विलग्गï चन्दो  


विच्छड्डिअ-चुण्ण-णिहा आवीअंसुअ-विसेसिअब्भ-च्छाआ  
विअड-गवक्खोवïआ दीवुज्जोअ-मिलिआ किलिम्मï जोण्हा  


परिणाम-दरुम्मिल्लं ओवत्तेअव्व-बहल-जोण्हा-भरिअं  
थोअ-त्थोअ-मüलिअं भर-वित्थारिअ-दलं व वेवï कुमुअं  


पवणाअम्पिअ-सिहरा गओणिअत्तन्त-विडव-विहुअ-च्छाआ  
ससि-किरण-परिक्खित्ता जोण्हा-वेअ-वडिआ पवन्ति व रुक्खा  


घरमणि-मऊह-भिण्णो सलिलाहअ-बहल-चन्दण-रस-च्छाओ  
उद्देसुल्ललिअ-तमो दीसï विवर-विसमो व्व जोण्हा-णिवहो  


विअलिअ-णिअअ-च्छाअं जाअं जोण्हा-परिप्पवन्त-मिअङ्कं  
विच्छूढव्व-मऊहं अविभाविअ-सण्ह-तारअं गअण-अलं  


णिव्वडिअ-तुङ्ग-सिहरा धवला दीसन्ति दिट्ठ-महि-अल-बन्धा  
णह-मज्झ-ट्ठिअ-ससहर-वोच्छिण्ण-च्छाहि-मण्डला धरणिहरा  


विवरं ति परिहरिज्जï बहल-दुम-च्छाहि-मण्डलागअ-तिमिरं  
ओच्छुन्दï वीसत्थं जोण्हा-णिवह-भरिअं थलं मिव विवरं  


जुग्गअं
इअ वम्मह-जग्गाविअ-तीर-विसूरन्त-णिव्वलिअ-चक्काए  
जाअम्मि मüलिउप्पल-दुक्ख-पहुप्पन्त-महुअरम्मि पओसे  


वम्मह-परव्वसाइं रामागमण-परिवड्ढिआवेआइं  
अहिलक्खन्ति मुअन्ति अ रï-वावारं विलासिणी-हिअआइं  



लद्ध-गलन्तासाअं आवेअ-विहिण्ण-वम्महुल्ललिअ-सुहं  
छिण्ण-घडिज्जन्त-रसं णावज्झï दïअ-चुम्बणं जुवईणं  


वेवï ससï किलिम्मï सअणे आमुअï णीसहो अङ्गाइं  
ण विणज्जï किं भीओ ओ मअण-परव्वसो विलासिणि-सत्थो  


पिअअम-वच्छेसु वणे ओवïअ-दिसा-गïन्द-दन्तुल्लिहिए  
वेवï दट्ठूण चिरं सम्भाविअ-समर-काअरो जुअï-जणो  


सुरअ-सुहद्ध-मüलिअं भमर-दरक्कन्त-मालई-मüल-णिहं  
साहï समरुप्पेसं उप्पित्थुम्मिल्ल-तारअं णअण-जुअं  


जुग्गअं
अह ससि-जणिआमोए मअ-परिवड्ढिअ-पिआहिसारण-सोक्खे  
मअणुम्मूलिअ-माणे राअ-पराहीण-रï-सुहम्मि पओसे  


वलï अ दूमिअ-कुविओ अवसाइअ-हिरिसिओ अईइ सरीरं  
ससï अ चुम्बिअ-सुहिओ मअ-पाअडिअ-हिअओ विलासिणि-सत्थो  



रोस-पुसिआहराणं दïअ-बलामोलि-चुम्बण-परुण्णाणं  
णिव्वलिअ-मण्णु-गरुअं हरï परा-हुत्त-जम्पिअं जुअईणं  


अहिसारणं ण गेण्हï ण सण्ठवेइ अलअं ण पुच्छï दूइं  
चन्दालोअ-पडिहओ वेवï मूढ-हिअओ विलासिणि-सत्थो  


अवमण्णिअ-राम-कहं जहा-पुर-पअट्ट-जुअï-जण-वावारं  
सोहï रअणिअराणं आसङ्घिअ-दहमुहं पओसागमणं  


पिअ-पासाहि णिअत्तो समुहं अलिअं पि जं भणï दूइ-जणो  
तं चिअ कामिणि-सत्थो दूमेन्तिं पि बहुसो णिअत्तेइ कहं  


सअणेसु पणअ-कलहे समुह-णिसण्ण-पिअ-वेलविज्जन्तीहिं  
परिवत्तिउं ण चïअं णवरं णअणेसु विअलिअं बाह-जलं  


अणुणअ-खण-लद्ध-सुहे पुणो वि सम्भरिअ-मण्णु-दूमिअ-विहले  
हिअए माणवईणं चिरेण पणअ-गरुओ पसम्मï रोसो  


अलअं छिवï विलक्खो पडिसारेï वलअं जमेइ णिअत्थं  
मोहं आलवï सहिं दïआलोअ-णडिओ विलासिणि-सत्थो  


अब्भुट्ठण-तुरिआणं सोहï दïओवऊहण-विराआणं  
असमत्त-मण्डणाणं तहेअ सअण-गमणं विलासवईणं  


अवसाइअ-दिण्ण-सुहो सहीहि थिर-दिट्ठि-णिहुअ-वारिअ-विडिओ  
हित्थ-हिअओ मुणिज्जï पिएहि अलिअ-कुविओ विलासिणि-सत्थो  


सह वड्ढिअं सहिं मिव वड्ढन्तिं पिअअमाहिसारण-विग्घे  
वारेइ चिरेण मओ लज्जं विच्छुहï वम्महो च्चिअ पढमं  


सहि-अण-हत्थाहि मुहं दर-रïअ-विसेसअं समक्खेत्तूण  
जुवईहि वलिअ-विसमं अप्पाहिज्जï ससम्भमं दूइ-जणो  


अण्णं सहि-अण-पुरओ अप्पाहेन्तो अ अण्णहा दूइ-जणं  
जम्पï विमुक्क-धीरं अण्णं चिअ दïअ-दंसणे जुवï-जणो  


कह वि समुहाणिअङ्के कह कह वि वलन्त-चुम्बिओवत्त-मुहे  
देइ खलन्तुल्लावे णव-वहु-सत्थे विसूरिअ-रअं पि धिइं  


सासï विमुक्क-माणो बहलुब्भिण्ण-पुलüग्गमेण पिआणं  
पुरओ-हुत्त-णिसण्णो गओणिअत्त-हिअओ विलासिणि-सत्थो  


ण पिअï दिण्णं पि मुहं ण पणामेइ अहरं ण मोएइ बला  
कह वि पडिवज्जï रअं पढम-समागम-परम्मुहो जुवï-जणो  


अवलम्बिज्जü धीरं ण अ सो एहिइ इहुग्गए वि पओसे  
इअ दूईहि तुलिज्जï पढमाणिअ-पिअअमो विलासिणि-सत्थो  


देइ विलासवईणं सुहे अ दुक्खे अ पाअडिअ-सब्भावा  
अणवेक्खिअ-लज्जाइं सहि व्व वीसत्थ-जम्पिआइ पसण्णा  


चन्दुज्जोएण मओ मएण चन्दाअवो णु वड्ढिअ-पसरो  
दोहि वि तेहि णु मअणो मअणेण णु दो वि ते णिआ अïभूमिं  


चन्द-अरेण पओसे णिज्जï मअणेण महु-मएण अ समअं  
दूरं दूरारूढो जुवईण पिएसु बहु-रसो अणुराओ  


इअ दसमो आसासओ

# एआरहो आसासओ

जुग्गअं
इअ पडिसारिअ-चन्दे दूरुक्खण्डिअ-णिसा-पअत्त-विरामे  
चित्तविअ-कामिणि-अणे जाम-च्छेअ-विसमं गअम्मि पओसे  


दीहं रक्खस-वïणा चिन्ता रेअविअ-धीर-दाविअ-हिअअं  
दसहि वि मुहेहि समअं आलोइअ-सुण्ण-दस-दिसं णीससिअं  



चिन्तेइ ससï जूरï बाहुं परिपुसï धुणï मुह-सङ्घाअं  
हसï परिओस-सुण्णं सीआ-णिप्पसर-वम्महो दहवअणो  


बहु-मण्णï वच्छ-अडं हीरन्तुव्वत्त-जणअ-तणआलिद्धं  
णिन्दï अ वअण-णिवहं अप्पत्त-पिआ-मुहामअ-रसासाअं  


पडिरुम्भन्तस्स वि से भग्ग-णिअत्त-परिसण्ठविअ-भिज्जन्ते  
विसमुद्धाइअ-कम्पे हिअए उल्ललï अलहुअम्मि वि धीरं  


तो से विसमुव्वत्तिअ-विरल-पसारिअ-करङ्गुलि-दर-त्थïअं  
खलिअं अंसम्मि मुहं विअम्भिआआस-गलिअ-बाहुप्पीडं  


विसमुग्गाहिअ-महुरं दूमिअ-दन्त-व्वणाहर-परिक्खलिअं  
आअण्णेइ पिआणं वलन्त-हिअआवहीरिअं जअ-सद्दं  


आमुअï महï सअणं मग्गï रअणि-विरमं जुउच्छï दिअसं  
णीइ णिअत्तेइ पुणो रï-लम्भोवाअ-मग्गणाउर-हिअओ  


पच्छाअन्तस्स वि से बहुसो हिअअ-ट्ठिओ पिआण वि पुरओ  
समअं मुह-णिवहम्मि वि सीआमïओ पअट्टï समुल्लावो  


तं पुलïअम्मि पेच्छï उल्लावन्तो अ तीअ गेण्हï गोत्तं  
ठाइ अ तस्स समअणे अण्णम्मि वि चिन्तिअम्मि स च्चिअ हिअए  


साहï से सन्तावं वास-हरद्धन्त-विसम-पुञ्जिअ-कुसुमो  
आअअ-णीसास-हओ किलिन्त-सग्ग-तरु-पल्लवो उवआरो  


देह-परिणाह-विअडे वलï भरोव्वत्त-दलिअ-पासद्धन्ते  
दूरोणामिअ-मज्झे विसमं भूमि-सअणे पहोलिर-हत्थो  


दक्खिण्ण-मेत्त-दिण्णो जणअ-सुआ-हुत्त-हिअअ-दिण्णुक्कण्ठो  
उल्ललï खण-विलक्खो णिअअन्तेउर-मुहेसु से मुह-णिवहो  


जा अण्णेण हसन्तो गमेइ उम्मच्छरं विलासिणि-सत्थं  
ता दूसह-सन्तावं अण्णं से सोअ-दुम्मणं होइ मुहं  


णिउण-हसिआणुविद्धं सीआ-लम्भावहारण-विसंवाअं  
सुणï ण लक्खेइ फुडं अण्ण-विइण्ण-हिअओ पिआण दहमुहो  


ईसा-मच्छर-गरुए साहिक्खेव-परिवड्ढिओवालम्भे  
कह कह वि गमेइ खणं विलक्ख-हसिएहि कामिणि-समुल्लावे  


तस्स पडिरुद्ध-सेसं बाहोत्थअ-कण्ठ-विसम-पअ-णिक्खेवं  
सङ्किज्जï विमणाहिं फुडं ण णज्जï पिआहि गोत्त-क्खलिअं  


कह वि ठवेइ दहमुहो किं ति अणालविअ-मोह-दिण्णालावं  
दïआहि गलिअ-बाहं रोस-णिरुत्तर-पुलोइअं अप्पाणं  


अणहिअओ वि पिआणं उम्मच्छ-पसारिअग्घविअ-हुङ्कारं  
अहिणन्दï दहवअणो समत्त-णिव्वेल्लिआहरोट्ठ-पुलïअं  


दुच्चिन्तिआवएसं पिआहि उम्मच्छ-सम्भम-कआलोअं  
हसï खणं अप्पाणं अणहिअअ-विसज्जिआसण-णिअत्तन्तं  


तह स गओ अïभूमिं जह ण विणिज्जन्तणं पिआहि ण णाओ  
ण अ णाऊण ण हसिओ ण अ हसिऊण अणुसोइउं ण अ तिण्णो  


चिन्तेउं च पüत्तो अवहोवास-पसरन्त-णीसास-हअं  
दोसु णिमेऊण समं एक्कं आसण्ण-मुह-कवोलेसु करं  


अङ्कागअं सहिज्जï पओस-रï-विग्घ-सङ्किएण कï-बलं  
तं कस्स वि सोअत्थं वलï अलद्ध-सुरअं महं चिअ हिअअं  


किं भुअ-विवर-पहोलिर-सङ्खोह-प्फिडिअ-गहिअ-कड्ढिअ-णिहअं  
अत्थक्कासण्ण-ठिअं णिप्फल-चडुल-मुहलं मलेमि कï-बलं  


ओ ससि-कराहüम्मिल्ल-लोअणन्दोलमाण-बाह-तरङ्गं  
आसाएमि कअ-ग्गह-णिरुत्तरुत्ताणिआणणं जणअ-सुअं  


कह विरह-प्पडिऊला होहिइ समुह-हिअआ पïम्मि उवगए  
णेच्छï इअरा वि ससिं किं उण दिट्ठम्मि दिणअरम्मि कमलिणी  


अब्भत्थणं ण गेण्हï तीरï तिहुअण-सिरीअ वि ण लोहेउं  
ण गणेइ सरीर-वहं कह मण्णे होज्ज जाणई साणुणआ  


पï-माहप्प-णिसण्णा अवमण्णिअ-सेस-सप्पुरिस-सोडीरा  
जï णवर होज्ज व वसा लुअ-राहव-सीस-दंसणा जणअ-सुआ  


अद्दिट्ठ-लज्जणिज्जो भग्ग-परित्ताण-विअलिआसा-बन्धे  
अवसो अबन्धु-लहुओ भएण ठिइ-भङ्ग-साहसं कुणï जणो  


णवरि अ णं खेआलस-जिम्भाअन्त-वलिउद्ध-मुह-सङ्घाअं  
भुमआ-भङ्गाणत्तो समअं पासेसु परिअणो अल्लीणो  


तो एक्क-हिअअ-गुणिअं दसहि वि समअं मुहेहि अप्पाहेउं  
ण पहुप्पï दहवअणो चिर-कङ्खिअ-लम्भ-गब्भिणक्खर-गरुअं  


अण्णेण समारद्धं वअणं अण्णेण हरिस-गहिअ-प्फिडिअं  
अण्णेण अद्ध-भणिअं मुहेण अण्णेण से कह वि णिम्मविअं  


तो उग्गाहिअ-सोअं तेण भणन्तेण मुह-पहोलिर-धूमं  
सन्ताविएक्क-हिअअं दस-कण्ठ-क्खलिअ-पलहुअं णीससिअं  


आहासï अ णिसिअरे आणा-सम-काल-दिण्ण-पडिसंलावे  
महि-णिमिओहअ-कर-अल-तंस-ट्ठिअ-तिअ-भरुण्णमिअ-देहद्धे  


तं माआ-णिम्मविअं रिउ-दंसण-विसम-वलिअ-णिच्चल-णअणं  
दावेह कण्ठ-रहिअं सीआइ विओअ-पण्डुरं राम-सिरं  


तो अमरिस-मेलाविअ-भुमüग्गाहिअ-तरङ्गिअ-णिलाड-अडं  
छिण्णाणिअं व तं चिअ ताहे च्चिअ तेहि णिम्मिअं राम-सिरं  


सम्पत्थिआ अ सम्भम-चलणोवडण-विसमुट्ठिआ पमअ-वणं  
कह वि समत्तप्पाहिअ-दहवअणाणत्ति-वावडा रअणिअरा  


पत्ता अ फुडिअ-मणि-अड-विवरुट्ठिअ-सलिल-बद्ध-पङ्कअ-मüलं  
पवण-सुअ-भग्ग-पाअव-भङ्गुग्गअ-बाल-किसलअं पमअ-वणं  


आइकुलअं
पेच्छन्ति अ सï-सण्ठिअ-वअण-विसंवïअ-थण-णिसण्ण-कर-अलं  
दहवअणागम-सङ्किअ-पअ-सद्दुप्पित्थ-लोअणं जणअ-सुअं  


पिअअम-सहत्थ-पेसिअ-मणि-सुण्णïअ-सिढिलद्ध-वेणी-बन्धं  
धोअ-कलधोअ-पण्डुर-पडन्त-बाह-पहüण्णअ-त्थण-अलसं  


अजमिअ-पम्हल-वेणिं बाह-जल-पहाविआलओत्थïअ-मुहिं  
रसणा-सुण्ण-णिअम्बं विच्छड्डिअ-मण्डणग्घविअ-लावण्णं  


थोअ-मüआअअ-ट्ठिअ-पिअअम-गअ-हिअअ-सुण्ण-णिच्चल-णअणं  
कï-बल-सद्दाअण्णण-बाह-तरङ्ग-परिघोलमाण-पहरिसं  


ईसि-रअ-भिण्ण-पाडल-वसुआअ-प्फरुस-बाह-बिन्दु-ट्ठाणं  
विच्छड्डिअ-परिधूसर-णिअअ-सहाव-परिसण्ठिआहर-राअं  


वअणं समुव्वहन्तं ओलुग्ग-कओल-णिव्वलन्ताआमं  
असमत्त-कला-दीहं कï-दिअहासण्ण-पूरिअव्वं व ससिं  


देह-च्छवि-णिव्वलिए भिण्ण-दरुव्वत्त-रोअणा-सच्छाए  
भूसण-बन्धण-मग्गे लक्खिज्जन्त-तलिणत्तणे वहमाणं  


दट्ठव्व-चडुल-णअणं उवऊहण-लालस-प्फुरिअ-बाहु-लअं  
आसण्ण-ट्ठिअ-दïअं रसेण एक्क-सअणम्मि व विसूरन्तिं  


दूसह-मिअङ्क-दंसण-दुउणअरुक्कण्ठ-णीसह-णिसण्णङ्गिं  
गअ-जीविअ-परिसङ्किअ-णिसिअरि-हत्थ-परिमट्ठ-णिच्चल-हिअअं  


हत्थेण बाह-गरुइअ-दूर-पलम्बालओत्थएण वहन्तिं  
पिअ-पेसिअङ्गुलीअअ-मणि-प्पहा-पाअडेक्क-पासं व मुहं  


आसण्ण-जुज्झ-विमणं राम-भुआसङ्घ-णिट्ठविअ-सन्तावं  
हिअआवलिअ-दहमुहं किं मण्णे होहिइ त्ति विमुहिज्जन्तिं  


समुहालोअण-विडिअं विडिअ-णिमिल्ल-पिअ-दंसणूसुअ-हिअअं  
ऊसुअ-हिअüम्मिल्लं उम्मिल्लोसरिअ-पï-मुह-किलिम्मन्तिं  



दट्ठूण अ णं दूमिअ-हिअअ-पहोलन्त-सम्भरिअ-काअव्वा  
अल्लीणा माआमअ-राम-सिरुल्लअण-काअरा रअणिअरा  


अह तेहि तीअ पुरओ छेअ-समुव्वत्त-मास-दिण्णावेढं  
ठविअं राहव-वअणं लुअ-मज्झ-विलग्ग-वाम-हत्थं च धणुं  


आलोइए विसण्णा उवणिज्जन्तम्मि वेविउं आढत्ता  
सीआ रअणिअरेहिं राम-सिरं ति भणिए गअ च्चिअ मोहं  


पडिआ अ हत्थ-सिढिलिअ-णिरोह-पण्डर-समूससन्त-कवोला  
पेल्लिअ-वाम-पओहर-विसमुण्णअ-दाहिण-त्थणी जणअ-सुआ  


मरणम्मि बन्धवाणं जणस्स किं होइ बन्धवो च्चिअ सरणं  
तह गुरु-सोअ-कवलिआ धरम्मि पडिआ विमुच्छिआ धरणि-सुआ  


ण कओ बाह-विमुक्खो णिव्वण्णेउं पि ण चïअं राम-सिरं  
णवर-पडिवण्ण-मोहा गअ-जीविअ-णीसहा महिम्मि णिसण्णा  


खण-णिच्चल-णीसासं जाअं मोहन्धआर-साम-च्छाअं  
विरल-मिलिअच्छि-वत्तं मुच्छा-हीरन्त-तारअं तीअ मुहं  


विसरिअ-विओअ-दुक्खं तक्खण-पब्भट्ठ-राम-मरणाआसं  
जणअ-तणआइ णवरं लद्धं मुच्छा-णिमीलिअच्छीअ सुहं  


थण-परिणाहोत्थïए तीए हिअअम्मि पअणुअं पि ण दिट्ठं  
दीहं पि समूससिअं सूइज्जï णवर वेविरे अहरोट्ठे  


अपरिप्फुड-णीसासा तो सा मोह-विरमे वि णीसह-पडिआ  
अणुवज्झ-बाह-गरुइअ-दुक्ख-समुव्वूढ-तारअं उम्मिल्ला  


कुलअं ४
पेच्छï अ सरहसोहरिअ-मण्डलग्गाहिघाअ-विसम-च्छिण्णं  
दूर-धणु-सन्धिअञ्चिअ-सर-पुङ्खालिद्ध-सामलïआवङ्गं  


णिव्वूढ-रुहिर-पण्डुर-मüलन्त-च्छेअ-मास-पेल्लिअ-विवरं  
भज्जन्त-पडिअ-पहरण-कण्ठ-च्छेअ-दर-लग्ग-धारा-चुण्णं  


णिद्दअ-सन्दट्टाहर-मूलुक्खित्त-दर-दिट्ठ-दाढा-हीरं  
सङ्खाअ-सोणिअ-प्पङ्क-पडल-पूरेन्त-कसण-कण्ठ-च्छेअं  


णिसिअर-कअ-ग्गहाणिअ-णिलाड-अड-णट्ठ-भिउडि-भुमआ-भङ्गं  
गलिअ-रुहिरद्ध-लहुअं अणहिअüम्मिल्ल-तारअं राम-सिरं  



तह णिमिअ च्चिअ दिट्ठी मुक्क-कवोल-विहुरो उर च्चिअ हत्थो  
गअ-जीविअ-णिच्चेट्ठा णवरं सा महि-अलं थण-भरेण गआ  


तो मुच्छिउट्ठिआए किं एअं ति गअणे दिसासु अ समअं  
सुण्ण-परिघोलिअच्छं जाअं मूढ-परिदेविअं तीअ मुहं  


णिव्वण्णेऊण अ णं तत्तो-हुत्त-ट्ठिओसिअन्त-णिसण्णो  
कङ्खन्तीअ ण पत्तो वअणं मरणं च से कह वि अप्पाणो  


णवरि अ पसारिअङ्गी रअ-भरिउप्पह-पïण्ण-वेणी-बन्धा  
पडिआ उर-सन्दाणिअ-महि-अल-चक्कलïअ-त्थणी जणअ-सुआ  


सव्वङ्ग-णिसण्णाअ वि णीसेस-क्खविअ-वलि-विभङ्ग-णिराओ  
तीए मज्झ-पएसो थण-जहण-करालिओ ण पावï वसुहं  


सहसालोअ-विराअं दïअ-मुहे तम्मि साणुसअ-दट्ठव्वे  
मोहं गन्तूण चिरं समअं बाहेण आगअं से हिअअं  


तो कह वि लद्ध-सण्णा बाहोवग्गिअ-कवोल-अल-सन्दट्टं  
मग्गï सङ्गोवेउं अलअं तीअ विहलो ण पावï हत्थो  


आवेअ-समुक्खित्तं तो से खेआगमोसिअन्तोवत्तं  
पडिअं णिअüच्छङ्गे अप्पत्तं चिअ पओहरे कर-जुअलं  


मूढ-हिअआइ दट्ठुं अचअन्तीअ समुहं कह वि राम-सिरं  
तंसोणमन्त-णीसह-वअण-च्छन्द-वलिआलआइ पुलïअं  


परिदेविउं पüत्ता णिअअ-सरीर-पडिमुक्क-राहव-दुक्खं  
कर-मग्गुट्ठिअ-सोणिअ-विवण्ण-उण्णअ-पओहरा जणअ-सुआ  


आवाअ-भअअरं चिअ ण होइ दुक्खस्स दारुणं णिव्वहणं  
जं महिला-बीहच्छं दिट्ठं सहिअं च तुह मए अवसाणं  


बाहुण्हं तुज्झ उरे जं मोच्छिहिमि त्ति सण्ठिअं मह हिअए  
धर-णिग्गमण-पअत्तं साहसु तं कम्मि णिव्वविज्जü दुक्खं  


विरहम्मि तुज्झ धरिअं दच्छामि तुमं ति जीविअं कह वि मए  
तं एस मए दिट्ठो फलिआ वि मणोरहा ण पूरेन्ति महं  


पुहवीअ होहिइ पई बहु-पुरिस-विसेस-चञ्चला राअ-सिरी  
कह ता महं चिअ इमं णीसामण्णं उअत्थिअं वेहव्वं  


किं एअं ति पलत्तं विसüम्मिल्लेहि लोअणेहि अ दिट्ठं  
विअलिअ-लज्जाइ मए होइ फुडं णाह तुह मुहं ति परुण्णं  


सहिओ तुज्झ विओओ रअणिअरीहि समअं सहीहि व वुत्थं  
दट्ठुं तुमं ति होन्तं जï एत्ताहे वि जीविअं विअलन्तं  


जाए पर-लोअ-गए तुमम्मि ववसाअ-मेत्त-सुह-दट्ठव्वे  
हरिस-ट्ठाणे वि महं इज्झï अद्दिट्ठ-दहमुह-वहं हिअअं  


बाहं ण धरेइ मुहं आसा-बन्धो वि मे ण रुम्भï हिअअं  
णवरि अ चिन्तिज्जन्ते ण विणज्जï केण जीविअं संरुद्धं  


बोलीणो मअरहरो मज्झ कएण मरणं पि दे पडिवण्णं  
णिव्वूढं णाह तुमे अज्ज वि धरï अकअण्णुअं मह हिअअं  


उग्गाहिअ राम तुमं गुणे गणेऊण पुरिसमïओ त्ति जणो  
गलिअ-महिला-सहावं सम्भरिऊण अ ममं णिअत्तिहिइ कहं  


तुह बाणुक्खअ-णिहअं दच्छिमि दहकण्ठ-मुह-णिहाअं ति कआ  
मह भाअधेअ-वलिआ विवरा-हुत्ता मणोरहा पल्हत्था  


जं तणुअम्मि वि विरहे पेम्मावन्धेण सङ्कï जणस्स जणो  
तं जाअं णवर इमं पेच्छन्तीए अ तारिसं मज्झ फलं  


तो विलविअ-णिप्फन्दं गलन्त-हिअअ-परिसुण्ण-लोअण-जुअलं  
महुरं आसासन्ती हत्थुण्णामिअ-मुही भणï णं तिअडा  


अवरिगलिओ विसाओ अखण्डिआ मुद्धआ ण पेच्छï पेम्मं  
मूढो जुवï-सहाओ तिमिराहि वि दिणअरस्स चिन्तेइ भअं  


तिहुअण-मूलाहारं विसढ-महिन्द-पडिमुक्क-वूढ-रण-धुरं  
जाणन्ती कीस तुमं तुलेसि सेस-पुरिसाणुमाणेण पïं  


अमिलिअ-साअर-सलिला अणह-ट्ठिअ-महिहरा अणुव्वत्त-अला  
रामस्स छिण्ण-पडिअं कह पत्तिअसि धरणी धरेइ त्ति सिरं  


मारुअ-मोडिअ-विडवं मिअङ्क-किरण-पडिमास-मüलिअ-कमलं  
कह होइ राम-वडणे इअ णिच्छाअं दसाणण-धरुज्जाणं  


मा रुअसु पुससु बाहं उअऊहेऊण अंस-परिअत्त-मुहं  
सम्भरिअ विरह-दुक्खं रोत्तव्वं दे पुणो पïस्स वि अङ्के  


अïरा अ दच्छिहि तुमं तुह विरहोलुग्ग-पण्डुर-मुह-च्छाअं  
गअ-रोस-सुहालोअं ओआरिअ-चाव-णिव्वुअं दासरहिं  


पत्तिहि अमरिस-भरिअं हरेण वि अपत्थणिज्ज-कण्ठ-च्छेअं  
फुट्टन्तं जï होन्तं छिण्णं पि कअ-ग्गहुग्गअं राम-सिरं  


किं ति समाससिअव्वे मुज्झसि दहवअण-दप्प-भङ्गुप्फालं  
पेच्छन्ती पमअ-वणं रामाणत्ति-अर-पवअ-आविद्ध-दुमं  


णिहüक्खअ-सुर-लोअं दरिअ-णिसाअर-णिहाअ-पल्हत्थन्तं  
कह तेण खणं मि विणा धरेइ जस्स भुअणं भुअ-ववट्ठम्भं  


तह तं सि गआ मोहं मुच्छा-गअ-पडिअ-णीसह-विसण्णङ्गी  
रक्खस-माएत्ति फुडं जाणन्ती जह इमं अहं पि विसण्णा  


मिलिअ-णिसाअर-पुरओ सुवेल-मलअन्तराल-णिम्मविअ-वहे  
पेल्लिअ-तिऊड-सिहरे अज्ज वि किं तुज्झ राहवे अग्गहणं  


मलिआ मलअ-णिअम्बा थले व्व चङ्कम्मिअं महोअहि-सलिले  
वुत्थं सुवेल-सिहरे अज्ज वि किं तुज्झ राहवे अग्गहणं  


तो अगहिओवएसा गओणिअत्तन्त-जीविअ-मुहिज्जन्ती  
तिअडाअ जणअ-तणआ सहि-सब्भाव-सरिसं उरम्मि णिसण्णा  


लोअण-वïअर-लग्गं तंस-णिसण्णाअ तीअ तिअडा-वच्छे  
गलिअं कओल-पेल्लण-पीडिज्जन्तालüग्गअं बाह-जलं  


तो जम्पिउं पüत्ता पुणो वि अत्थेक्क-उट्ठिअ-समूससिआ  
उर-घोलिर-वेणी-मुह-थण-लग्गुग्घुट्ठ-महि-रआ जणअ-सुआ  


साहसु ज च्चिअ पढमं दट्ठूण अहं इमं महिम्मि णिसण्णा  
स च्चिअ मोहुम्मिल्ला पेच्छामि अ णं पुणो धरेमि अ जीअं  


सहिआ रक्खस-वसही दिट्ठं तुह णाह एरिसं अवसाणं  
अज्ज वि वअणिज्ज-हअं धूमाइ च्चिअ ण पज्जलï मे हिअअं  


पुरिस-सरिसं तुह इमं रक्खस-सरिसं कअं णिसाअर-वïणा  
कह ता चिन्तिअ-सुलहं महिला-सरिसं ण सम्पडï मे मरणं  


पवण-सुअ-सिट्ठ-तुरिअं इह एन्तस्स अवलम्बिउं मह जीअं  
विरह-लहुअं पि राहव मए जिअन्तीअ जीविअं तुज्झ हिअं  


अलअन्धआरिअ-मुही समुहागअ-कण्ठ-भमिअ-वेणी-बन्धा  
मोह-पडिवण्ण-हिअआ दर-जम्पिअ-णीसहं पुणो वि णिसण्णा  


तो फुडिअ-वेणि-बन्धण-भङ्गुग्गअ-विसम-केस-पल्हत्थरणे  
पडिआ रामोर-त्थल-सअण-णिरास-हिअआ महि-अलुच्छङ्गे  


तीअ णव-पल्लवेण व पहराअम्ब-विहलेण हत्थेण मुहं  
परिमज्जिउं ण चïअं एक्क-कवोल-मिलिआलअं कह वि कअं  


समुह-मिलिअं पि जाहे रूअं बाह-विहला ण गेण्हï दिट्ठी  
ताहे कह कह वि कअं उहअ-करुप्पुसिअ-लोअणं तीअ मुहं  


तो सा भमन्त-मारुअ-विसम-पïण्णालüप्पुसिअ-बाह-जला  
पेच्छï राहव-वअणं णिसाअरोच्छुण्ण-महि-अल-पहोलन्तं  


लक्खिज्जन्त-विसाआ अब्भहिउम्मिल्ल-णिच्चल-ट्ठिअ-णअणा  
राम-सिर-बद्ध-लक्खा धुव्वï बाहेण से ण रुम्भï दिट्ठी  


तो तं दट्ठूण पुणो मरणेक्क-रसाइ बाह-णीसारच्छं  
आउच्छसु मं ति कअं तिअडा-गअ-लोअणाइ दीण-विहसिअं  


सहिअम्मि राम-विरहे दारुण-हिअअ-प्पडिच्छिए वेहव्वे  
सहसु गअ-णेह-लहुअं मह णिल्लज्ज-मरणं इमं ति परुण्णा  


सव्वस्स अ एस गई ण उणो माणुण्णआण इमम् अवसाणं  
अणुसरिसं ति भणन्ती आहन्तूण पडिआ थिरं थण-अलसं  


तह जीव-लज्जिआए विलवन्तीअ वि विसाअ-णीसह-मüअं  
दासरहि त्ति पलत्तं पिअ त्ति सीआइ ण चïअं वाहत्तुं  


अणुसोइउं ण इच्छï ण देइ अङ्गम्मि सा परम्मि व पहरं  
बाहं मुअï ण रुम्भï मरिअव्वे लद्ध-पच्चअं से हिअअं  


जुग्गअं
तो तं मरण-णिमित्ते अणिअत्तन्त-हिअअं पअत्ता वोत्तुं  
तिअडा धुअग्ग-कर-अल-दर-पडिअ-पडिच्छिअङ्ग-विसमोअण्णं  


जाणï सिणेह-भणिअं मा रअणिअरि त्ति मे जुउच्छसु वअणं  
उज्जाणम्मि वणम्मि अ जं सुरहिं तं लआण गेण्हï कुसुमं  



किम् उ जीअन्तीअ तुमे जï अलिअं सहि ण होज्ज राहव-मरणं  
अणहे उण रहुणाहे तुह मे मरण-विहुरं किलम्मï हिअअं  


चिन्तेउं पि ण लब्भï जह सम्भावेसि तह इमं जï होन्तं  
तो दाणि किं जणम्मि व तुमम्मि सण्ठावणा महं अणुरूवा  


सअला णिसाअर-पुरी घर-परिवाडि-सम-णीहरिअ-रुण्ण-रवा  
एक्केण कआ कïणा कह होहिइ अणह-रक्खसं रहु-वडणं  


णत्थि णिहम्मï रामो अïरा होहिइ अरक्खसं तेल्लोक्कं  
दिट्ठं ति भणामि फुडं पत्तिअ कस्स वि पिओ कुलस्स विणासो  


उट्ठेसु मुअसु सोअं पुस एअं बाह-मïलिअं थण-वट्ठं  
सुणसु सüणे ण वट्टï समराहिमुहे पïम्मि अंसु-णिवाओ  


मोत्तूण अ रहुणाहं लज्जागअ-सेअ-बिन्दुइज्जन्त-मुहो  
केण व अण्णेण कओ पाआरन्तरिअ-णिप्पहो दहवअणो  


अïरा अ दे रहु-सुओ तण्णाअन्तग्ग-हत्थ-मüइअ-पम्हं  
मोच्छिहि वेवन्तङ्गुलि-गुप्पन्तुक्खित्त-विसम-भाअं वेणिं  


विअलिअ-लज्जा-लहुअं एअ करन्तस्स रहुवïम्मि धरन्ते  
ण अ तह दुक्खामि तुमे जह परिवत्तम्मि दहमुहस्स सहावे  


वालि-वह-दिट्ठ-सारं बाण-गलत्थिअ-समुद्द-दिण्ण-थल-वहं  
रोहिअ-लङ्का-वलअं मा लहुअं पेच्छ राहवस्स भुअ-बलं  


दिट्ठा सि मए सिविणे ससि-सूरालिहण-सोहिउम्मुह-पडिमा  
खन्धुट्ठिअ-सुर-गअ-कण्ण-आल-विहुअ-धवलंसुअ-दसद्धन्ता  


दिट्ठो अ मे दहमुहो दह-मुह-परिवाडि-विअड-कड्ढण-मग्गो  
काल-दढ-पास-कड्ढिअ-दर-घडिउग्घडिअ-खलिअ-मुह-सङ्घाओ  


तं अवलम्बसु धीरं णासü सम्पï अमङ्गलं जाव इमं  
मुणिअ-परमत्थ-लहुई अवहीरिअ-णिप्फला णिअत्तü माआ  


होन्तं जï राम-सिरं एआवत्थं पि तो समूससमाणं  
अमअं मिव णाअ-रसं आसाएऊण तुह कर-प्फरिस-सुहं  


इअ राम-पेम्म-कित्तण-दूसह-वज्जाहिघाअ-दूमिअ-हिअआ  
सम्भरिअ मुक्क-कण्ठं अण्णमअं मरण-णिच्चआ वि परुण्णा  


तो तिअडा-वअणेहि वि ण सण्ठिआ जाव तीअ पवअ-कलअलो  
रण-सण्णाह-गभीरो ण सुओ राहव-पहाअ-मङ्गल-पडहो  


अह बहुविह-सण्ठावण-पच्चाणिज्जन्त-जीविआसा-बन्धं  
तीअ गअ-सोअ-विसअं दूरुण्णामिअ-पओहरं णीससिअं  


तो आसासिअ-सुहिए तीए पुणरुत्त-सच्चविअ-वीसत्थे  
विहडिअ-वेहव्व-भए पुणो वि सङ्घडï विरह-दुक्खं हिअए  


माआ-मोहम्मि गए सुए अ पवआण समर-सण्णाह-रवे  
जणअ-तणआइ दिट्ठं तिअडा-णेहाणुराअ-भणिअस्स फलं  


इअ एआरहो आसासओ परिसमत्तो

# बारहो आसासओ

ताव अ दर-दलिउप्पल-पलोट्ट-धूलि-मïलन्त-कलहंस-उलो  
जाओ दर-सम्मीलिअ-हरिआअन्त-कुमुआअरो पच्चूसो  


अरुणाअम्ब-च्छाओ णव-सलिलाकलुस-चन्दिमाहअ-मूलो  
धाउ-कलङ्क-क्खüरो ओसरï तडो व्व रअणि-पच्छिम-भाओ  


णिव्वण्णिज्जï रूअं अरुण-सिहोलुग्ग-चन्दिमम्मि महि-अले  
ओव्वत्त-धूसराणं णवर चलन्तीण पाअव-च्छाआणं  


सम्मीलï कुमुअ-वणं अद्धत्थमिअ-गलिअ-प्पहं ससि-बिम्बं  
विअलï रअणि-च्छाआ अरुणाहअ-मुद्ध-तारआ पुव्व-दिसा  


दीसï अ तिमिर-रेइअ-पल्लव-अम्ब-तरुणारुणाहअ-मिहिअं  
विसम-विहिण्ण-मणसिला-भङ्ग-प्फरुस-मणि-पव्वअद्धं व णहं  


ताव अ अत्थ-णिअम्बं णव-सलिलाउण्ण-गअ-पअ-च्छवि-कलुसो  
पत्तो अरुणुण्णामिअ-पासल्लन्त-गअणोसरन्तो व्व ससी  


होन्ति पवणाहआइं फुड-महुर-विहङ्ग-णीहरन्त-रुआइं  
गुञ्जन्त-महुअराइं धुअ-सिल्हा-लहुअ-किसलआइ वणाइं  


अरुणक्कन्त-विअलिअं णिअअङ्काणुगअ-बहल-जोण्हा-भरिअं  
अत्थ-सिहराहि पडिअं उक्खडिअ-करावलम्बणं ससि-बिम्बं  


पिअअम-विओअ-दुक्खं कह वि गमेऊण जामिणीअ पहाए  
अणुधाइ पडिरुअन्ती अब्भुट्ठाउं व सहअरी चक्काअं  


जाअं समल्लिअन्ते अब्भहिओसहि-सिहा-करालिअ-पासं  
अत्थ-सिहरं मिअङ्के अण्णमअ-पअट्ट-चन्द-मणि-णीसन्दं  


दूरोणअ-णक्खत्तं अरुण-सिहाहअ-गलत्थिओणअ-जोण्हं  
अत्थमï व ससि-सहिअं उट्ठेइ व उअअ-पव्वआहि णह-अलं  


पï-लम्भेण पओसो जाओ दिण्ण-प्फलो रï-सुहेण णिसा  
आणिअ-विरहुक्कण्ठो गलï अणिव्विण्ण-वम्महो पच्चूसो  


वीसम्भ-वड्ढिअ-रसं अïराअ-क्खलिअ-सेस-सण्ठिअ-रसणं  
विअलिअ-मएण णिउणं पच्चूस-रअं पओस-दूरब्भहिअं  


सङ्कन्ताहर-राअं थोअ-सुरा-सण्ठिउप्पलद्ध-त्थïअं  
चसअं कामिणि-मुक्कं किलिन्त-वüल-तणुओ ण मुञ्चï गन्धो  


पसिढिल-केस-कलाओ उव्वत्तिअ-मेहलावरुद्ध-णिअम्बो  
छाआ-लग्ग-परिमलो पिअअम-मुक्क-तणुओ विलासिणि-सत्थो  


दुण्णिमिअ-वाम-चलणं वलन्त-पीणोरु-विसम-पाउद्धारं  
दुक्खेण सण्ठविज्जï पिअ-हुत्त-णिअत्त-पत्थिअं जुवईहिं  


सङ्खोहिअ-कमल-सरो सञ्झाअव-अम्ब-धाउ-कद्दमिअ-मुहो  
ठाण-प्फिडिओ व्व गओ रत्तिं भमिऊण पडिणिअत्तो दिअसो  


अरुण-पडिवोहिआए अब्भुत्थन्तीअ आअअं व दिणअरं  
साहेन्ति विहडिआइं णिमिअं कमलाइ दिअस-लच्छीअ पअं  


एक्केक्कम-वोच्छिण्णं पओस-वीसत्थ-विहडिअं उअहि-जले  
जणणिं व चन्द-पडिमं अल्लिअï विहाअ-काअरं सङ्ख-उलं  


होइ कमलाअराणं समूससन्ताण चिर-णिरोहेक्कमुहो  
सञ्चालिअ-महु-महुरो मारुअ-भिण्णो वि मंसलो च्चिअ गन्धो  


जं चिअ कामिणि-सत्थं आउच्छन्ताण मुक्क-बाह-त्थवअं  
रक्खस-भडाण तं चिअ जाअं णिप्पच्छिमोवऊहण-सोक्खं  


अह समरन्तरिअ-सुहो दहमुह-वेर-पडिमुञ्चणाअअ-दिअहो  
लद्धामरिसावसरो अलद्ध-णिद्दो वि राहओ पडिउद्धो  


सीआ-विओअ-दुक्खं विसहन्तस्स चü-जाम-मेत्तन्तरिअं  
दीहो अ गओ कालो ण समा एक्का अ सा णिसा रहुवïणो  


उम्मिल्लन्ति च्चिअ से णिद्दा-सेसोणअच्छि-वत्त-क्खलिआ  
गरुओलïअ-रण-भरे दिट्ठी दिट्ठ-समरे धणुम्मि णिसण्णा  


मुअï अ किलिन्त-कुसुमं अवहोवास-मलिओवहाणद्धन्तं  
सï-परिअत्तण-विसमं हिअआवेअ-पिसुणं सिला-सअणीअं  


जुग्गअं
तो सेल-सार-गरुअं अïरा-होन्त-दïआ-समागम-पिसुणं  
अहिणन्दिऊण सुइरं फुरमाणब्भहिअ-पीवरं वाम-भुअं  


खण-सम्माणिअ-धम्मो धणु-कड्ढण-मग्ग-मोइअ-परिट्ठिविअं  
बन्धï मलिअ-विसज्जिअ-तमाल-सअण-सुरहिं जडा-पब्भारं  



जुग्गअं
दाऊण गलिअ-बाहं चिर-धरिआऊरमाण-रोसाअम्बं  
दिट्ठिं लङ्काहिमुहिं समत्थ-णिव्वडिअ-तारआ-दुप्पेच्छं  


गेण्हï गहिअ-त्थामं सीआ-सुण्णïअ-सअण-मग्ग-ट्ठविअं  
बहुसो विरहुक्कण्ठिअ-णिमिअ-मुहोरुण्ण-मïअ-कोडिं चावं  



तो तं महि-अल-णिविअं वाम-करावेढ-णिट्ठुर-परिग्गहिअं  
दाहिण-हत्थेण कअं वलन्त-देह-भर-णामिअं सज्जीअं  


काऊण ससिअ-मन्थर-गरुअ-सिरो-अम्प-तज्जिअं पडिवक्खं  
चलिओ चलन्त-पव्वअ-विलïअ-धणु-मेत्त-साहणो रहुणाहो  


चलिअं च तुलिअ-पव्वअ-मिलन्त-सिहर-णह-णिम्मिएक्क-महिहरं  
अणुरूअ-भुअ-परिट्ठिअ-विडव-मुणिज्जन्त-पाअवं कï-सेण्णं  


सण्णज्झन्ति कुउरिसा सण्णाह-भरेण किं करेन्ति समत्था  
णिअअ-बलं चिअ कवअं कईण अप्पडिहआ भुआ अ पहरणं  


णाअ-णिसाअर-सारं माआ-णिक्कलुस-जुज्झ-गï-पब्बुद्धं  
अग्ग-क्खन्धम्मि कअं लङ्का-मग्ग-णिउणं विहीसण-सेण्णं  


समर-तुरिअस्स-सुकअं कह मोत्तव्वं ति दूमिओ सुग्गीवो  
गहिआउहम्मि रामे सोअï अ विहीसणो णिसाअर-वंसं  


अप्फालिए धणुम्मि अ खोहिअ-गिरि-विहुअ-साअरे रहुवïणा  
कम्पिअ-घर-पाआरा अङ्ग-क्खिवण-विसमं व वेवï लङ्का  


झीण-पुलआइअङ्गी अüव्व-हरिस-मिलिआणणा जणअ-सुआ  
सोऊण समासत्था पढमुल्लावं व राहवस्स धणु-रवं  


मुच्छाविअ-जुवï-जणो रक्खस-वï-हिअअ-महिहरासणि-घाओ  
वामोहेइ पुरि-अणं सीआ-कण्ण-सुहओ पवङ्ग-कलअलो  


कï-वर-रहसुद्धाइअ-धुअ-समअ-पहाविओअहि-समक्कन्तो  
सलिल-भरेन्त-दरि-मुहो रसï पसम्मन्त-पडिरवं धरणिहरो  


णिज्जिअ-सेस-कलअलो पढमप्फालिअ-रसन्त-धणु-णिग्घोसो  
सामरिस-विम्भिआणण-दहवअणाअण्णिओ चिरेण पसन्तो  


ताव अ रक्खस-णाहो पाआरन्तरिअ-कडïअं कï-सेण्णं  
रण-महिअं अगणेन्तो णिअए णिद्दा-परिक्खअम्मि विउद्धो  


वहï विवलाअ-णिद्दं बिइओवास-परिअत्तणावद्ध-सुहं  
विसम-सुअ-मङ्गल-रवं ओहीअन्त-पअलाइअं दहवअणो  


तो महु-मअ-मुच्चन्तामसिणोहीरन्त-लोहिअच्छि-णिहाअं  
धणु-सद्दामरिस-हअं णिद्दा-सेसं दसाणणस्स विअलिअं  


तुङ्ग-मणि-तोरणाइ व एक्कक्कम-लङ्घिअङ्गुलि-करालाइं  
उद्धं भुअ-जुअलाइं मुअï वलेऊण णिअअ-सअणुच्छङ्गे  


अह भअ-चलिएरावण-भज्जन्त-क्खम्भ-दिण्ण-सुर-सङ्खोहं  
आहम्मिउं पअत्तं रण-सण्णाह-पिसुणं दसाणण-तूरं  


रण-सण्णा-पडिउद्धा गहिअ-जहासण्ण-पहरणा रअणिअरा  
मीलन्त-कण्ठ-लग्गं थोअं घेत्तूण णिग्गआ जुवï-जणं  


आउच्छमाण-गहिआ सुअम्मि अत्थेक्क-समर-सण्णा-वडहे  
जुअï-मुहाहि पिआणं णेन्ति अमुक्क-सिढिल-ट्ठिआ अहरोट्ठा  


पिअअम-कण्ठोलïअं जुअईण सुअम्मि समर-सण्णाह-रवे  
ईसि-णिहं णवर भअं सुरअ-क्खेएण गलï बाहा-जुअलं  


सुअ-सण्णा-रव-तुरिआ पडिवण्णाउह-विहत्थ-वलिअ-कर-अला  
उव्वेल्लन्ति णिसिअरा वच्छ-वलन्त-त्थणं पिआवेढ-सुहं  


रुम्भन्तीण पिअअमे अक्कअ-उव्वे वि पणअ-भङ्गम्मि कए  
जुअईण चिर-परूढो भअ-हित्थम्मि हिअए ण लग्गï माणो  


जह जह पिआइ रुब्भï सम्भाविअ-सामिआवमाणब्भहिअं  
तह तह भïस्स वड्ढï सम्माणिअ-मच्छरेण समरुच्छाहो  


दïआ-करेहि धरिआ खलिआ पणएण पेम्म-राएण हिआ  
माणेण ववट्ठविआ रण-परिओसेण णिग्गआ रअणिअरा  


सुर-समरुच्च-च्छन्दा कï-समसीस-लहुआइअम्मि रण-भरे  
लज्जन्ति अ सण्णहिउं ण अ विसहन्ति पसरं परस्स णिसिअरा  


वण-विवरेसु करालं वण-वेढेसु मुहलं खलन्तद्धन्तं  
होइ उर-त्थल-विसमं पुट्ठि-णिराअ-ट्ठिअं महोअर-कवअं  


सुर-समर-दिट्ठ-सारो रक्खस-णाहस्स जङ्गमो पाआरो  
सर-मोक्खेसु सुहत्थो सण्णज्झï हरिसिओ कमेण पहत्थो  


तिसिरस्स समुक्खित्तो बहु-कण्ठन्तर-करालिओ सण्णाहो  
सिढिलं चिअ ओसरिओ एक्कमुहुक्खित्त-हत्थ-तणुअम्मि उरे  


दिण्ण-महि-अम्प-गरुअं सञ्चालेन्ते महोअरे अप्पाणं  
वच्छ-त्थल-पुञ्जïओ ओसरï भरेण अप्पणो सण्णाहो  


णीसरिएरावण-दन्त-मुसल-दीसन्त-मसिण-णिहस-च्छाअं  
कवअं मज्झ-करालं उत्तम्भिज्जï उर-त्थले इन्दïणो  


अïकाअस्स वि कवए चिरेण ऊरूसु ठिअ-पलम्बोसारे  
देह-प्पहा-विमुक्कं जाअं वोच्छिण्ण-कसण-मिहिअं व णहं  


समर-तुरिओ विसूरï उर-त्थलुव्वत्त-दाविअंसोवासं  
आवन्धिऊण कवअं वज्ज-मुह-च्छिण्ण-बन्धणं धुम्मक्खो  


रोसेण चिर-परूढे फुडिए असणिप्पहस्स वण-सङ्घाए  
कवअ-विवरेहि गलिअं सुइरं उप्पाअ-जलहरस्स व रुहिरं  


उक्खिप्पन्त-णिराआ अमरिस-वेअ-वलिए णिउम्भस्स उरे  
फुड-दाविअ-सीमन्ता विअलिअ-लोह-वलआ विसट्टï माढी  


सुर-पहरण-घाअ-सहं सुओ वि सुपरिच्छअं णिवन्धï कवअं  
समुह-ट्ठिअं ण आणï पुरओ दुव्वार-राम-सर-दुज्जाअं  


तुरिआउच्छिअ-कामिणि-वलन्त-धणिओवऊहणाहिण्णाणं  
थण-परिमलं दअन्तो णीअ च्चिअ सारणो ण बन्धï कवअं  


जुत्ता कुम्भस्स रहे माआ-बद्ध-मुहलन्धआर-धअ-वडे  
सुर-रुहिर-दट्ठ-केसर-गुप्पन्त-भुअङ्ग-पग्गहा केसरिणो  


णिम्माएइ अमरिसं पडिहत्थेइ गरुअं पि सामिअ-सुकअं  
विहुणï पराहिमाणं णिमिओ मुट्ठिम्मि मण्डलग्गस्स करो  


सण्णज्झन्ति समत्था ण सहिज्जï कलअलो विसूरï हिअअं  
विरएइ सुर-वहु-जणो विमाण-तोरण-गआगओ णेवच्छं  


इअ जा समर-सअण्हो सण्णज्झï हरिसिओ णिसाअर-लोओ  
ता रहुवï-दीसन्तं अल्लीणं चिअ समन्तओ कï-सेण्णं  


भग्गाराम-विओलं दलिउज्जाण-भवणोवणिग्गम-लहुइं  
ओवग्गन्ति पवङ्गा सोहा-विणिअंसणं णिसाअर-णअरिं  


अङ्काअअ-रअणिअरं धीराअन्त-पवआहिव-धरिज्जन्तं  
रसï विसमाअअ-पअं रोसुद्धाइअ-परिट्ठिअं पवअ-बलं  


रहसल्लिअन्त-गव्विअ-कï-सेण्ण-च्छन्द-णह-अलल्लीण-सुरं  
बन्दित्तण-दट्ठव्वं पेच्छï सुर-वहु-जणो णिसाअर-णअरिं  


रण-रहस-पत्थिआणं उरु-वेअ-विसट्ट-सेल-सिहर-क्खलिआ  
पवआण पढम-भग्गा पडन्ति समïञ्छिआण मग्गेण दुमा  


णह-अल-समुट्ठिएहिं पाआरन्तरिअ-धअ-वडेहि पवङ्गा  
सूएन्ति गुडिअ-वारण-रïअ-घडा-बन्ध-सण्ठिए रअणिअरे  


भमï पवणाणुसारी पवअ-बलस्स खलिउट्ठिअ-पüच्छलिओ  
दुम-भङ्ग-सद्द-विसमो महि-णीहरिअ-गरुओ समुल्लवण-रओ  


णिद्दलिअ-मणि-अडाणं देन्ति जहासण्ण-विवर-पल्हत्थाणं  
विहडिअ-सुवेल-लम्बिअ-दिसा-वलन्तोज्झरत्तणं फडिहाणं  


जे चिर-आल-परूढा समराइञ्छिअ-महिन्द-पअ-णिक्खेवा  
ते णवर गोउरन्तर-विहडण-चडुलेहि वाणरेहि विहडिआ  


जाआ णिसाअर-पुरी पाआरब्भन्तरावसेस-धअ-वडा  
खण-वाणर-संवेल्लिअ-फलिहा-विज्झविअ-रक्खसेन्द-पआवा  


विअड-गिरि-ऊड-सण्णिह-णिरन्तरासण्ण-वाणर-परिक्खित्ता  
जाआ पाआरोहअ-मज्झ-व्वूढ-फडिह व्व रक्खस-णअरी  


तो तं वलन्त-विअडं वाणर-सेण्णं विहत्त-दाराहोअं  
जाअं णिवह-णिरन्तर-लङ्का-पाआर-घडिअ-मण्डलि-बन्धं  


बिइओअहि-गम्भीरे फलिहावत्तम्मि बिइअ-बद्ध-गिरि-वहा  
आढत्ता लङ्घेउं बिइअ-सुवेलं व वाणरा पाआरं  


णवरि अ मुक्क-कलअलं वाणर-तुलिअम्मि दहमुहाहिट्ठाणे  
चलिअं रअणिअर-बलं खअग्गि-विहुए व्व महि-अले उअहि-जलं  


आरूढो णीइ रहं आसण्ण-गïन्द-लङ्घण-वलन्तेहिं  
सरहेहि समर-तुलिओ जुत्तं जुअ-भग्ग-केसरेहि णिउम्भो  


कह वि पडिवद्ध-कवओ समरासङ्घिअ-समत्थ-वाणर-लोओ  
णीइ धणु-कोडि-ताडण-तूरविअ-तुरङ्गमो रहेण पअङ्घो  


चडुल-वडाआ-णिवहो कञ्चण-घर-भित्ति-विअड-कूवर-बन्धो  
इन्दïणो वि पसरिओ एक्कुद्देसो व्व रक्खस-उरीअ रहो  


खण-परिअत्त-मïन्दा खण-लक्खिअ-कुञ्जरा खणन्तर-महिसा  
तस्स खण-मेत्त-मेहा रहं वहन्ति खण-पव्वआ अ तुरङ्गा  


अविसज्जिअ-णिक्कन्ते अत्थाण-क्खोह-हलहलुट्ठिअ-मुहले  
दहवअणस्स सुहावï आणा-भङ्गो वि तक्खणं णिअअ-बले  


गुडिअ-गुडिज्जन्त-भडं सोहï रण-तुरिअ-जुत्त-जुज्जन्त-रहं  
घडिअ-घडेन्त-गअ-घडं चलिअ-चलन्त-तुरअं णिसाअर-सेण्णं  


हत्थि-गअ-वरिअ-रामं रह-गअ-सच्चविअ-पवअ-वï-सोमेत्तिं  
आस-गअ-वरिअ-हणुमं भूमी-गअ-वरिअ-कï-बलं णीइ बलं  


रह-सङ्घट्ट-क्खलिअं गोउर-मुह-पुञ्जïज्जमाण-गअ-घडं  
भवणन्तर-गुप्पन्तं अघडेन्तेक्कमुह-णिग्गमं वलï बलं  


दुक्खेण गोउराइं वलन्त-जुअ-कोडि-विहडिअ-कवाडाइं  
बोलन्ति रक्खस-रहा तंसोणामिअ-धआहओवरि-तडिमा  


णिसुढिअ-दिसा-गïन्दं भग्ग-भुअङ्ग-प्फणं दलिअ-पाआलं  
गरुअं पि रक्खसाणं अïरा-होन्त-लहुअं भरं सहï मही  


अग्ग-क्खन्धावडिअं मज्झे दार-मुह-रुद्ध-पुञ्जिअ-पिहुलं  
ऊसासिअ-साहि-मुहं कूलाभरिअ-भवणङ्गणं णीइ बलं  


इअ दार-कअ-त्थम्भं णीइ विहिण्ण-विअडं णिसाअर-सेण्णं  
एक्कमुह-दरि-विणिग्गअ-सम-त्थलुत्ताण-पत्थिअ-णï-च्छाअं  


जाआइ तं मुहुत्तं पुण्ण-ज्झीण-सरिआ-पुलिण-सोहाइं  
रक्खस-घरङ्गणाइं गअ-समराहिमुह-जोह-पïरिक्काइं  


लङ्का-वेढण-तुरिओ आलोइअ-दार-णिन्त-रक्खस-लोओ  
रसिऊण पवअ-णिवहो खर-पवणाइद्ध-वण-दओ व्व पचलिओ  


पहरुज्जुअ-पाइक्कं परिवड्ढï पक्ख-पसरिआसारोहं  
मुक्कङ्कुस-माअङ्गं सिढिलिअ-रह-पग्गहं णिसाअर-सेण्णं  


तो एक्काअअ-वेअं एक्कक्कम-दिण्ण-महि-अलब्भहिअ-पअं  
ठाइ अणोहीण-भडं तह परिमण्डल-पहाविअं कï-सेण्णं  


पत्थन्ति जाअ-रोसा पत्थिज्जन्ति अ महग्घ-रण-सोडीरा  
णिहणन्ति णिहम्मन्ति अ अणुराएण णवरं ण भज्जन्ति भडा  


इअ सिरि-पवरसेण-विरïए दहमुहवहे महाकव्वे बारहो आसासओ

# तेरहो आसासओ

अह णिग्गअ-मिलिएहिं अल्लीण-समागएहि अ विमुक्क-रवं  
रअणिअर-वाणरेहिं दिण्णं सहिअं च गरुअ-रण-पत्थाणं  


तह अ पुरिल्ल-णिवाइअ-देहोवरि-णिमिअ-चलण-पत्थण-तुरिआ  
एक्कक्कमं अहिगआ थोअं जह पहर-लालसा ओसरिआ  


जह हिअएहि ववसिअं रअ-कलुसेहि णअणेहि जह सच्चविअं  
रअणिअरेहि रण-मुहे तह पडिवक्खम्मि पहरणं ओहरिअं  


पअ-लम्भब्भहिअ-जवा मुट्ठि-परिट्ठविअ-णिप्पअम्प-क्खग्गा  
सच्चविअ-लद्ध-लक्खा पढम-पहार-विसआ ण भज्जन्ति भडा  


विहुणन्ति चलिअ-विडवे मुह-मण्डल-घोलणुप्पुसिअ-सिन्दूरे  
पवअ-स-हत्थाइद्धे कुम्भ-अडुक्खुत्त-पाअवे माअङ्गा  


रोसस्स दासरहिणो मअणस्स अ दूसहस्स रक्खस-वïणो  
समअं चिअ अड्ढत्तो दोण्ह वि अणुरूअ-दारुणो परिणामो  


णिहणन्ति गएहि गए तुरएहि तुरङ्गमे रहेहि अ रहिणो  
जाअं पवङ्गमाणं पडिवक्खो पहरणं च रक्खस-सेण्णं  


सर-विक्किण्ण-महिहरा सर-विहडिअ-सेस-मुग्गराहअ-सेला  
पहरण-मग्गाइञ्चिअ-भुअ-चुण्णिअ-पव्वआ भमन्ति णिसिअरा  


भाअ-पडिओ वि वित्थअ-गिरि-परिणाह-विअडे पवङ्ग-क्खन्धे  
अपहुप्पन्तावेढो उल्ललï गअस्स थोर-कर-पब्भारो  


रअणिअरोर-त्थल-चुण्णिअस्स-कï-रोस-पेसिअस्स सिहरिणो  
उद्धं उद्धाइ रओ ओसरï अहोमुहो सिला-सङ्घाओ  


रिउ-बल-मज्झ-णिराआ णिहअ-णिरन्तर-णिसुद्ध-णज्जन्त-भडा  
विक्कम-णीसामण्णा दट्ठुं पि भडाण दुक्करा गï-मग्गा  


णिव्वुब्भï सोडीरं अप्पडिहत्थ-लहुओ हसिज्जï पहरो  
वड्ढï वेरावन्धो अïसन्धिज्जन्ति साहसेसु समत्था  


ण पडï पडिए वि सिरे सूल-विहिण्णं पि णेअ भिज्जï हिअअं  
दुप्परिइअं ण लग्गï लाविज्जन्तं पि पडिभडाण रण-भअं  


सहï पहरेसु दप्पो दप्प-ट्ठाणेसु सहï पुरिसासङ्घो  
णिद्दोसेसु भडाणं ओसारेसु वि ण ओसरï रोस-रसो  


रिउ-गअ-भिण्णुक्खित्ता रोस-विहुव्वन्त-चडुल-केसर-णिवहा  
दढ-दट्ठ-दन्त-मूला रसिऊण समच्छरं णिमिल्लन्ति कई  


अवहीरणा ण किज्जï सुमरिज्जï संसए वि सामिअ-सुकअं  
ण गणिज्जï विणिवाओ दिट्ठे वि भअम्मि सम्भरिज्जï लज्जा  


पढुमाणिआहि सुइरं जे जीविअ-संसअम्मि वि परिच्छूढा  
ते च्चिअ अहिमुह-णिहआ सुर-बन्दीहि अहिसारिआ रअणिअरा  


रअणिअर-बद्ध-लक्खो अबद्ध-रुहिर-परिपण्डुरङ्ग-च्छेओ  
अगणिअ-वण-सन्तावो उण्ह-पहार-सरसो समल्लिअï कई  


ण पडिक्खन्ति अवसरं ओच्छुन्दन्ति जणिअं परेण पआवं  
बोलेन्ति जहा-भणिअं साहुक्कार-पुरओ अïन्ति समत्था  


आइकुलअं १२
इअ ताण तं विअम्भï सुरङ्गणा-सुरअ-लम्भ-सङ्केअ-हरं  
भग्ग-जम-लोअ-वन्थं महेन्द-भवणुज्जुआइअ-वहं जुज्झं  


कï-वच्छ-त्थल-परिणअ-णिअअ-मुहत्थमिअ-दन्ति-दन्त-प्फलिहं  
णिहअ-भड-महिअ-णिवडिअ-सुर-वहु-चल-वलअ-मुहल-पवअ-गï-वहं  


ओवअणोसुद्ध-रहं उप्पअणोच्छित्त-विहडमाण-गïन्दं  
गहिअ-प्फिडिअ-तुरङ्गं अणुधाविअ-पवअ-णिहअ-रक्खस-जोहं  


रस-णिव्वाओर-त्थल-सुह-विसहिज्जन्त-चन्दण-दुम-प्पहरं  
कलअल-लोहुग्घाडिअ-मुह-बोलीण-सर-मग्ग-णिन्त-णिणाअं  


भिण्ण-घडिज्जन्त-घडं पडिरुद्धोसरिअ-चक्कलिअ-पाइक्कं  
रुहिरोहिण्ण-रह-वहं मुह-सुक्ख-प्फेण-णिहुअ-हेसिअ-तुरअं  


रिउ-पहरण-परिओसिअ-साहुक्कार-रव-गब्भिण-पडन्त-सिरं  
णिब्भिण्ण-पहर-मुच्छिअ-वअणब्भन्तर-विराअ-भड-चुक्कारं  


सेल-पहरुव्विआइअ-दुक्ख-ववट्ठविअ-हत्थि-पत्थिअ-जोहं  
भग्ग-धअ-चिण्ह-विमुहिअ-पणट्ठ-णिअअ-भड-दुक्ख-णज्जन्त-रहं  


गिरि-पेल्लिअ-रह-कड्ढण-विहल-वसारिअ-मुह-त्थणन्त-तुरङ्गं  
महि-अल-पलोट्ट-महिहर-रअअ-रसोमलिअ-भिण्ण-पण्डुर-रुहिरं  


कï-मुक्क-चुण्णिअ-ट्ठिअ-सेल-मुणिज्जन्त-सरस-सरिआ-मग्गं  
ओहरिअ-वञ्चिआइञ्चिआसि-मग्गोवडन्त-वाणर-जोहं  


अहिधावन्त-पवङ्गम-मुक्कंस-णिराअ-केसर-सडुग्घाअं  
मज्झन्त-भाअ-णिवडिअ-दण्डाउह-भिण्ण-महि-अलोविद्ध-भडं  


गहिअ-सिर-दट्ठ-वाणर-णिसाअरोर-त्थलद्ध-रोविअ-दाढं  
णह-धरिअ-पव्वओज्झर-सीभर-तण्णाअ-गरुइओसण्ण-रअं  


सारहि-हत्थ-अलाहअ-मुह-पडिउट्ठिअ-तुरङ्ग-णिव्वूढ-रहं  
सर-घाअ-चुण्णिओवïअ-पव्वआवीअ-रुहिर-सरिआ-सोत्तं  



अट्टन्ति असहणाइं खण्डिज्जन्त-पडिसारिअद्धन्ताइं  
वोच्छिज्जन्त-मुहाइं भिज्जन्तोसरिअ-पडिभडाइ बलाइं  


वाणर-पहरुक्खुडिआ अणिरूविअ-लक्ख-पेसिआसि-पहरणा  
मुच्छा-णिमीलिअच्छा ओहीरन्ता वि अल्लिअन्ति णिसिअरा  


चुण्णिअ-गरुअ-पडिभडो फुरï अणल्लीण-रक्खसाहअ-विहलो  
खण्डिज्जन्त-पअट्टो ओलि-च्छिण्ण-पडिओ पवङ्गम-जोहो  


सोडीरेण पआवो छाआ पहरेहि विक्कमेहि परिअणो  
जीएण अ अहिमाणो रक्खिज्जï अ गरुओ सरीरेण जसो  


भिज्जï उरो ण हिअअं गिरिणा भज्जï रहो ण उण उच्छाहो  
छिज्जन्ति सिर-णिहाआ तुङ्गा ण उण रण-दोहला सुहडाणं  


सेलोज्झरेहि गअणे धुअ-लोहिअ-सीभरेहि धारा-मग्गे  
मअ-सलिलेहि घडासु अ वोच्छिज्जï पसरिअं महि-रüट्ठाणं  


विसहिअ-खग्ग-प्पहरा गïन्द-दन्त-लिहिअग्गला-पडिरूआ  
सेलाइञ्छण-वलिआ विसमं भज्जन्ति पवअ-बाहु-प्फडिहा  


तेण्हाइओ वि सुइरं सण्णाह-च्छेअ-गब्भिणम्मि वण-मुहे  
णिव्वलिअ-लोह-विरसं ण पिअï आमुअï चक्खिऊण विहङ्गो  


वेवï पडिओ वि भुओ ओसुद्धम्मि वअणम्मि धरï अमरिसो  
लुअ-सीसं पि कवन्धं धावï उक्खित्त-कण्ठ-लोहिअ-धारं  


देइ रसं रिउ-पहरो वहï धुरं विक्कमस्स वेरावन्धो  
आअड्ढिअ-रण-रहसो दप्पं वड्ढेइ आअओ अïभारो  


साहेइ रिउं व जसं ण सहï आआरिअं व काल-क्खेवं  
लहï सुहं मिव णासं जीअं मुअï समुहं पहरणं व भडो  


विसहिअ-खग्ग-प्पहरा विअलिअ-लोहिअ-किलिन्त-णीसार-भुआ  
मुच्छिज्जन्तोअल्ला अक्कन्ता णिअअ-महिहरेहि पवङ्गा  


दअï कुसुअं व माणं वड्ढन्तं पि अणहं ण पत्तिअï जसं  
ण करेइ लोअ-गरुए जीअ च्चिअ णवर आअरं भड-सत्थो  


णिहआलक्खिअ-जोहे जाए लहुअम्मि णिअअ-धारा-मग्गे  
परिवड्ढन्ताइ-भरं गरुअं पर-सङ्कुलं अïन्ति समत्था  


धारेन्ति जसस्स धुरं एन्तं ण सहन्ति विक्कमस्स परिहवं  
रोसस्स करेन्ति धिइं माणं वड्ढेन्ति साहसस्स समत्था  


पहरासाइअ-हरिसं खण-मुच्छा-गलिअ-रण-मणोरह-सोक्खं  
जीअ-विढत्तच्छरसं सिर-परिवत्तिअ-जसं विअम्भï समरं  


सन्देहेसु हसिज्जï रज्जिज्जï साहसे रमिज्जï वसणे  
मुच्छासु वीसमिज्जï णिव्वूढं ति णवरं गणिज्जï मरणे  


चलिओ अ चरण-पहओ अüव्व-दिण्ण-रï-मण्डल-गहासङ्को  
अत्थेक्क-कड्ढिअ-णिसो अभाअ-भग्ग-दिअसो महि-रüग्घाओ  


मूले बहलुग्घाओ मज्झोआसे पसारिअत्तण-तडिणो  
णह-पुञ्जिअ-वित्थरिओ पडï दिसासु गरुअत्तणेण महि-रओ  


मुअï भरेइ णु वसुहं णीइ दिसाहिं थएइ णु दिसा-अक्कं  
अद्दिट्ठ-णिग्गम-वहो पडï णहाहि गअणं विलग्गï णु रओ  


दीसï रअणिअर-बलं पवङ्ग-जोहेहि मासल-रअन्तरिअं  
ओसाअ-हअस्स ठिअं पुरओ मणि-पव्वअस्स व हअ-च्छाअं  


ओधूसरिअ-घअ-वडो पसरï मïलिअ-तुरङ्गम-मुह-प्फेणो  
कसण-मिहिअ व्व तणुओ णहम्मि सामलïआअवो रअ-णिवहो  


वाणर-रहस-विसज्जिअ-णहङ्गणोवïअ-सेल-मग्ग-णिराओ  
रïणो कलुस-च्छाओ पडï पणालोज्झरो व्व किरणुज्जोओ  


कुविओहरिअ-णिसाअर-पवअ-दढ-क्खन्ध-पूरिअद्धन्तासुं  
मंसल-महु-कोस-णिहो बज्झï बद्ध-रुहिरासि-धारासु रओ  


रण-परिसक्कण-विहला रï-किरणाहअ-किलिन्त-मüलिअ-णअणा  
णिव्वाअन्ति गïन्दा सीभर-संवलिअ-रेणु-कद्दमिअ-मुहा  


मूलाहोअ-कराला सोणिअ-सोत्त-णिवहन्तराल-पसरिआ  
एक्कक्कमेण समअं सम्बज्झन्ति उअरिं महि-लüप्पीडा  


णिव्वालेऊण णहे गअ-सुक्कारिअ-वलन्त-धअ-वड-तणुइं  
पवणो कड्ढï विसमं छाआ-वह-पट्ठ-धूसरं रअ-लेहं  


संरुम्भï दिट्ठि-वहं गआण अहिमुह-पहाविआण रण-मुहे  
मारुअ-कम्पिज्जन्तो वअणब्भासम्मि मुह-वडो व्व महि-रओ  


णवरि अ भड-वच्छ-त्थल-वण-मग्ग-णिराअ-पत्थिउच्छलिआए  
रुहिर-णईअ महि-रओ उम्मूलिअ-कूल-पाअवो व्व णिसुद्धो  


पलहुअ-णीहार-णिहं सङ्घाइअ-कमल-णाल-तन्तु-च्छाअं  
घोलï दर-वोच्छिण्णं मारुअ-भिण्ण-तलिण-ट्ठिअं रअ-सेसं  


रुम्भन्तुज्जुअ-मग्गं धराहरन्तर-वलन्त-णï-सोत्त-णिहं  
वलï वलन्त-धअ-वडं पडिअ-गïन्द-णिवहन्तरालेसु बलं  


दूसह-सहिअ-प्पहरा दुव्वोज्झ-विलग्ग-समर-णिव्वूढ-भरा  
ओच्छुण्ण-दुग्गम-पहा कअ-दुक्कर-पेसणा पडन्ति पवङ्गा  


बन्धु-वह-बद्ध-वेरं सहस्स-पूरण-कवन्ध-जणिआमोअं  
वड्ढï भड-दिण्ण-रसं भुज-पब्बल-पहुअ-वीर-पडणं जुज्झं  


मणिबन्धागअ-पुञ्जिअ-सण्णाह-च्छेअ-वलअ-दिण्णावेढं  
णेउं ण चएइ सिआ मूलुच्छिण्ण-गरुअं णिसिअरस्स भुअं  


आवत्तन्तर-वलिआ रुहिर-णिहाएसु पास-बद्ध-प्फेणा  
ओल्लन्त-पम्ह-गरुआ अत्थाअन्ति पडिऊण चमरुप्पीडा  


उद्ध-मुह-मुक्क-णाआ पुव्वद्ध-भरोसिअन्त-पच्छिम-भाआ  
कुम्भे पवअ-सिलाहअ-खुप्पन्तुद्धङ्कुसे धुणन्ति गïन्दा  


अह पवअ-भरुब्भन्ता पहरुज्जुअ-तिअस-भङ्ग-दाण-समुइआ  
जाआ रक्खस-जोहा पढमुग्गअ-दुक्करं पडिवहाहिमुहा  


भग्गोणिअत्तिअ-गअं भमिअं ठाण-परिवत्तिओभग्ग-रहं  
एक्क-पअ-वलिअ-जोहं मण्डलि-दिण्ण-तुरअं णिसाअर-सेण्णं  


अमरिस-वित्थक्कन्ता विवलाअन्ति भमिऊण गलिआमरिसा  
ईसि-विअत्त-च्छूढा णिब्भीअल्लीण-वाणरा रअणिअरा  


रह-सन्दाणिअ-तुरअं तुरङ्गमोर-त्थल-क्खलिअ-पाइक्कं  
पाइक्कावलिअ-गअं गअ-भज्जन्त-रह-सङ्कुलं वलï बलं  


ससï विसमुद्ध-कम्पं गरुआअन्त-भुअ-लम्बिओभग्ग-दुमं  
विहलोसरिअ-पडिभडं सण्णोवाहिअ-णिसाअरं पवअ-बलं  


अक्खण्डिअ-सोडीरा पवआणिअ-पढम-माण-भङ्गावसरा  
भग्गा वि भमन्ति पुणो णीसेसं रक्खसा ण गेण्हन्ति भअं  


अन्त्यकुलअं ४
तह वि अ दर-परिवत्तिअ-चक्कलïज्जन्त-गरुअ-चक्क-रह-वहं  
वित्थक्कन्त-पहाविअ-समत्थ-सण्ठावणा-विढत्त-रण-जसं  


वाणर-परम्मुहोणामिअद्ध-मोडिअ-णिलाड-वट्ट-णिसिअरं  
पर-सेण्ण-कलअलाहित्थ-पडिणिअत्तन्त-गअ-विओलारोहं  


चल-वाणराणुधाविअ-वाल-धरिज्जन्त-णिच्चल-ट्ठिअ-तुरअं  
णिहअ-भड-पडिअ-सारहि-पवङ्ग-भेसिअ-तुरङ्ग-हीरन्त-रहं  


धारा-मग्ग-णिवाइअ-बल-पडिहअ-विरल-वाणरुण्णिअ-मग्गं  
भग्गं गलन्त-पहरण-सुण्णïओहअ-भुअं णिसाअर-सेण्णं  



अह हिअ-मच्छर-लहुआ एक्कक्कम-चक्खु-रक्खणाहिअ-हिअआ  
हिअआवडिअ-दहमुहा वलिआ पडिमुक्क-रण-भआ रअणिअरा  


वोच्छिण्ण-सन्धिअ-जसा होन्ति णिअत्त-समुह-ट्ठविअ-सोडीरा  
कï-बल-दुप्परिअल्ला सिढिलिअ-पडिवण्ण-रण-धुरा रअणिअरा  


तो भङ्ग-लज्जिआणं परिवड्ढिअ-पसर-हरिसिआण अ गरुअं  
रअणिअर-वाणराणं वरिआआरिअ-भडं पवट्टï जुज्झं  


सुग्गीवेण पअङ्घो सत्तच्छअ-पाअवेण दिण्ण-रण-सुहो  
वण-गअ-दाण-सुरहिणा वच्छुच्छलिअ-कुसुमट्टहासेण हओ  


दिविआहअस्स समरे सुरहिं उर-पडिअ-सरस-चन्दण-गन्धं  
असणिप्पहस्स जीअं अग्घाअन्त-सुहिओणिमिल्लस्स गअं  


हन्तूण वज्जमुट्ठिं हसï मïन्दो वि मुट्ठि-घाअ-णिसुद्धं  
आहित्थ-दिट्ठि-णिग्गअ-जलण-सिहाअम्ब-फुडिअ-लोअण-जुअलं  


कुविएण विज्जुमाली चिर-जुज्झिअ-हरिसिओ सुसेणेण कओ  
चलण-जुअलावलम्बिअ-णक्खुक्खित्त-खुडिओहअ-भुअ-प्फडिहो  


सहिअ-पहरं णलेण वि तवणस्स तलाहिघाअ-मोडिअ-कण्ठं  
णिहिअं देहम्मि सिरं देहो अद्ध-णिमिओ महि-अलम्मि कओ  


हन्तूण जम्बुमालिं झत्ति विहिण्णो अïञ्चिओ पवण-सुओ  
सअल-तल-गाढ-ताडण-भिण्णुच्छलिअ-सिर-मेअ-सित्त-दस-दिसं  


अह गेण्हï अïभूमिं इन्दï-वालि-तणआण रण-सोडीरं  
णिहएक्कमेक्क-परिअण-स-हत्थ-पडिवण्ण-संसअ-तुलारोहं  


बाणन्धआरिअ-दिसं धणु-मण्डल-परिगअं विसेसेइ परं  
आलोइउक्खआणिअ-मुक्क-पडन्तेहि गिरि-सहस्सेहि कई  


णिवडन्ति कुसुम-णिब्भर-मिलिअ-वलन्त-विडवोवऊढ-महुअरा  
विवïण्ण-प्फल-लहुआ धुअ-मज्झ-क्खुडिअ-पल्लवा दुम-णिवहा  


वालि-तणअं ण पावï गअणे गुप्पï दुमेहि सर-सङ्घाओ  
छिज्जन्ति अद्ध-वन्थे एन्ता दहमुह-सुअं ण लङ्घन्ति दुमा  


विक्खित्त-लोद्ध-कुसुमं सर-दलिउद्धाअमाण-चन्दण-गन्धं  
उद्धुअ-मन्दार-रअं सरस-लवङ्ग-दल-गब्भिणं होइ णहं  


आइकुलअं ७
इअ तं सम-पडिहत्थं वारं-वार-बल-दिण्ण-साहुक्कारं  
इन्दï-वालि-सुआणं परं पमाणं गअं पि वड्ढï जुज्झं  


दुम-कुसुम-मज्झ-णिग्गअ-सर-पुङ्खालग्ग-णिज्जमाण-महुअरं  
णिव्वावारोसरिअ-ट्ठिओहआविग्ग-सेण्ण-विम्हअ-दिट्ठं  


दहमुह-तणअ-विसज्जिअ-सर-भरिअ-णहङ्गणुप्पïअ-वालि-सुअं  
वालि-सुअ-रोस-पेसिअ-साल-सिला-सेल-रुद्ध-दहमुह-तणअं  


णिसिअर-सर-णिद्दारिअ-वाणर-देह-रुहिरारुण-दिसाहोअं  
वाणर-पहर-पअत्तिअ-रक्खस-रुहिरोह-कद्दमिअ-भूमि-अलं  


रिउ-सूल-दूमिओहीरमाण-वालि-सुअ-दिण्ण-वाणर-सोअं  
सेलाहिघाअ-मुच्छिअ-दहमुह-तणअ-भअ-भिण्ण-रअणिअर-बलं  


तारा-तणअ-विसेसिअ-रअणिअर-पअत्त-पवअ-सेण्ण-कलअलं  
मन्दोदरि-सुअ-दूमिअ-वाणर-परिओस-मुहल-रक्खस-लोअं  


भुअ-पडिअ-णिप्फल-प्फलिह-भङ्ग-हेला-हसन्त-वाणर-जोहं  
उर-भिण्ण-सिला-अल-मेहणाअ-मुक्कट्टहास-पण्डुरिअ-णहं  



अह इन्दïम्मि वालि-तणएण समराणुराअ-भग्गुच्छाहे  
णिहओ त्ति हसन्ति कई माआइ ठिअ त्ति हरिसिआ रअणिअरा  


इअ तेरहो आसासओ परिसमत्तो

# चüद्दहो आसासओ

अह णिप्फल-गअ-दिअसो जहिच्छिआसम्पडन्त-दहमुह-लम्भो  
जूरï लङ्काहिमुहो अलसाअन्त-हअ-रक्खसो रहुणाहो  


एएसु सुह-णिसण्णो ण णीइ समरं दसाणणो त्ति गणेन्तो  
इच्छï दिण्णाआसे रअणिअरेसु पडिमुञ्चिउं सर-णिवहे  


दिट्ठिम्मि पत्थिअम्मि अ आवडिअम्मि अ परे सर-णिसुम्भन्ते  
समरम्मि विसूरन्ता मोहुक्करिसिअ-दुमा भमन्ति पवङ्गा  


भेत्तूण तुरिअ-मुक्के अणुलोम-पहाविए सिला-सङ्घाए  
पढमं साहेन्ति परं विहडिअ-वाणर-मणोरहा राम-सरा  


छिज्जï करेण समअं पवए णल्लिअï रक्खसाण पहरणं  
पावï तुरिअ-विमुक्कं अणहं ण अ रक्खसं पवङ्ग-पहरणं  


भिण्णे वच्छम्मि सिला गिरि-सिहरं छिण्ण-पाडिअ-सिर-ट्ठाणे  
णिवडï सराहिसन्धिअ-परक्कमेहि पवएहि रोस-विमुक्कं  


सï सन्धिओ च्चिअ सरो रहुणाहस्स सï चक्कलïअं च धणुं  
अच्छिज्जï अ सराहअ-सï-पल्हत्थन्त-रक्खस-सिरेहि मही  


विसमालग्ग-हुअवहा विसहर-रेअविअ-बिल-मुह-पडिच्छन्दा  
दीसन्ति बाण-मग्गा रक्खस-देहेसु से ण दीसन्ति सरा  


उक्करिसन्तस्स करे पत्थन्तस्स हिअए रसन्तस्स मुहे  
दीसन्ति णवर पडिआ णिवद्ध-सिर-पडण-सूइआ राम-सरा  


जो जत्थ च्चिअ दिट्ठो सुओ जहिं जस्स विअलिओ वि णिणाओ  
चलिओ अ जो जहिं चिअ तस्स तहिं चेअ णिवडिआ राम-सरा  


हअ-हत्थि-भड-तुरङ्गा दीहा दीसन्ति तम्मि रक्खस-सेण्णे  
अग्ग-क्खन्ध-पअत्ता कूलं भेत्तूण णिग्गआ राम-सरा  


जं चिअ उअलद्ध-भअं काहिइ समअं पडाइअव्वारम्भं  
तं राम-सराहिहअं दिट्ठं णवर पडिअं णिसाअर-सेण्णं  


इअ तं बाणुक्कित्तं पडन्त-सम-काल-दिट्ठ-सिर-सङ्घाअं  
सुअ-सारणावसेसं खणेण रक्खस-बलं कअं रहुवïणा  


ताव अ सलोहिआरुण-रक्खस-बल-णिव्विसेस-सञ्झा-तिमिरो  
परमत्थओ चिरस्स व णिव्वाओ गलिअ-रक्खस-भओ दिअहो  


अह उग्गाहिअ-चाओ एक्को वालि-सुअ-मोडिअ-रहुप्पïओ  
सञ्चरï मेहणाओ णिअअ-च्छवि-मेलिअन्धआरम्मि णहे  


तो णिट्ठविअ-णिसिअरा इन्दïणा गरुअ-वेर-मूलाहारा  
समअं चिअ सच्चविआ अद्दिट्ठेण विहिणेव्व दहरह-तणआ  


मुअï अ सअम्भु-दिण्णे ताण भुअङ्ग-मुह-णिग्गआणल-जीहे  
णीसेस-णिहअ-रक्खस-वीसत्थ-पलम्बिओहअ-भुआण सरे  


तो भिण्णङ्गअ-देसा णिद्दारिअ-बीअ-बाहु-पाअडिअ-मुहा  
राहव-देहम्मि ठिआ तिअ-सन्दाणिअ-भुआ भुअङ्गम-बाणा  


णिद्धोआअस-णीला णिन्ति विसाणल-फुलिङ्ग-पज्जलिअ-मुहा  
धणु-सन्धाण-विमुक्का अüव्व-णाराअ-विब्भमा भुअïन्दा  


णिवडन्ति विज्जु-मुहला तार-समब्भहिअ-लोह-लट्ठि-च्छाआ  
कसण-जलओअराहि व रक्खस-माअन्धआरिअ-णहाहि सरा  


पढुमं रवि-बिम्ब-णिहा पलüक्का-सण्णिहा णहद्ध-पडन्ता  
भिन्दन्ता होन्ति सरा दर-णिब्भिण्ण-भमिआ भुआसु भुअङ्गा  


बज्झन्ति दहरह-सुआ दर-भग्ग-मणोरहा किलिम्मन्ति सुरा  
अद्दिट्ठ-मेहणाआ उण्णामिअ-पव्वआ भमन्ति पवङ्गा  


रसï णहम्मि णिसिअरो भिण्णमभिण्ण-हिअअं दिसासु कï-बलं  
भिज्जन्तो वि ण भिज्जï रिउ-दंसण-दिण्ण-लोअणो दासरही  


रोसाणल-पज्जलिअं जलन्त-वडवा-मुहाणल-पडिच्छन्दं  
अङ्गेसु लद्ध-पसरा हिअअं से णवर परिहरन्ति भुअङ्गा  


ताण भुअङ्ग-परिगआ दुक्ख-पहुप्पन्त-विअड-भोगावेढा  
जाआ थिर-णिक्कम्पा मलअ-अडुप्पण्ण-चन्दण-दुम व्व भुआ  


तह पडिवण्ण-धणु-सरा सर-णिब्भिज्जन्त-णिच्चल-भुअ-प्फलिहा  
दट्ठोट्ठ-मेत्त-लक्खिअ-णिप्फल-रोस-लहुआ कआ रहु-तणआ  


सर-णिब्भिण्ण-सरीरा जाआ आलोअ-मग्गिअव्वावअवा  
दरि-दिट्ठ-पत्तणन्तर-णिहित्त-सङ्खाअ-लोहिआ रहु-तणआ  


सर-सीविओरु-जुअलं सङ्कीलिअ-विहल-णिच्चल-ट्ठिअ-चलणं  
णिअलिअ-देहावअवं सञ्चरिअव्वं पि रहु-सुआण अवहअं  


तो सुर-हिअएहि समं पडिअं विहलन्त-पढम-सण्ठिअ-बाणं  
अद्दिट्ठ-रिउ-विसज्जिअ-सर-पहरङ्कुसिअ-वाम-हत्थाहि धणुं  


उद्धाइओ अ सहसा विवलाअ-विमाण-तडिम-पच्छिम-देसे  
सुर-वहु-विसमक्कन्दो एक्कमुहाहअ-रसन्त-तन्ति-च्छाओ  


तो पडिओ रहुणाहो भञ्जन्तो तिहुवणस्स आसा-बन्धं  
सीह-णहङ्कुस-पहओ तुङ्गं आसण्ण-पाअवं व वण-गओ  


पडिअस्स अ रहुवïणो पडिओ अणुमग्गअं सुमित्ता-तणओ  
उद्ध-ट्ठिअस्स पणओ पल्हत्थस्स व दुमस्स छाआ-णिवहो  


धरणि-पडिएसु तेसु अ णिव्वण्णन्त-समुहोणअ-भरुव्वत्ता  
उत्ताणिएक्क-चक्का सुराण तंस-तडिमा चिरं आसि रहा  


हिअअ-पडणे व्व मूढं रï-पडणे व्व सहसा तमम्मि णिवडिअं  
राम-पडणम्मि जाअं सिर-पडणे व्व गअ-जीविअं तेल्लोक्कं  


अह राम-परित्ताणं सुण्ण-दिसा-मुह-पलोअण-णिरुच्छाहं  
भअ-णिच्चल-पुञ्जïअं ण मुअï पडिअं पि राहवं कï-सेण्णं  


दीणं भग्गुच्छाहं उव्विग्ग-मणं विसाअ-पेल्लिअ-हिअअं  
राहव-विइण्ण-णअणं आलेक्ख-गअं व सण्ठिअं कï-सेण्णं  


पडिअस्स वि रहुवïणो दीसन्तो देइ पवअ-वï-संलावं  
अविसाअ-महग्घविओ सासअ-धीर-धरिओ मुहस्स पसाओ  


णवरि अ विहीसण-जलाहअच्छिणा वाणराहिवेण णह-अरो  
पासम्मि धणु-सहाओ दिट्ठो कअ-पेसणो दसाणण-तणओ  


तो रोस-तुलिअ-पव्वअ-सहसुद्धाइअ-पहाविओ सुग्गीओ  
लङ्कं भअ-विवलाअं अहिलेऊण णवरं ठिओ रअणिअरं  


इन्दïणा विणिवेइअ-राहव-णिहण-सुहिओ णिसाअर-णाहो  
आसाइअ-जणअ-सुआ-समागमोवाअ-णिव्वुओ ऊससिओ  


अह णिसिअरीहि दहमुह-वअणाणिअ-दिट्ठ-सरस-खण-वेहव्वा  
मुक्कक्कन्द-विसण्ठुल-दर-विलविअ-मुच्छिआ कआ जणअ-सुआ  


तो गअ-मोहुम्मिल्लो पेच्छन्तो राहवो सुमित्ता-तणअं  
परिदेविउं पüत्तो तक्खण-पब्भट्ठ-सअल-सीआ-दुक्खो  


जस्स सअलं तिहुअणं आरुहï धणुम्मि संसअं आरूढे  
सो वि हओ सोमित्ती णत्थि वणे जं ण एइ विहि-परिणामो  


अह वाअं कअ-कज्जो मज्झ कए मुक्क-जीविओ सोमित्ती  
णिप्फल-वूढ-भुअ-भरो णवर मए च्चेअ लहुइओ अप्पाणो  


अह जम्पï सुग्गीवं महुरं उच्छाह-दाविअ-परिच्छेअं  
वअणं सहसोवत्थिअ-मरणावत्था-ववट्ठविअ-गम्भीरं  


णिव्वूढं धीर तुमे इमो वि उअहुत्त-भुअ-बलो कï-लोओ  
कम्मं इमेण वि कअं जअ-णिव्वडिअ-जस-दुक्करं मारुइणा  


आवद्ध-बन्धु-वेरं जं मे ण णिआ विभीसणं राअ-सिरी  
दुक्खेण एण अ महं अविहाविअ-बाण-वेअण-रसं हिअअं  


ता वच्चसु मा मुज्झसु तुरिअं तेणेअ सेउ-बन्धेण तुमं  
पेच्छसु बन्धव-वग्गं दुक्खं कालस्स जाणिउं परिणामं  


तो तिव्व-रोस-लङ्घिअ-विहुआणण-दुक्ख-धरिअ-बाहुप्पीडो  
रहुवïणो पडिवअणं भणï अदाऊण वाणरे पवअ-वई  


वच्चह लक्खण-सहिअं णव-पल्लव-रïअ-वीर-सअणत्थरणं  
पावेह वाणर-उरिं अविहाविअ-बाण-वेअणं रहुणाहं  


अन्त्यकुलअं
अहअं पि विज्जु-पडणाइरित्त-सम्पाअ-गहिअ-पव्विद्ध-धणुं  
अद्धोहरिआसाइअ-वलिअ-भुअक्खित्त-मोडिअ-गआ-विहलं  


खन्धद्धन्तोवाहिअ-करजुअलोलुग्ग-चन्दहास-क्खग्गं  
अक्कन्त-चलण-ताडिअ-दलिअ-रहाहोमुहोसरन्त-पहरणं  


भग्ग-पुरिल्ल-विसण्ठुल-भुअ-जुअलुक्खुडिअ-सेस-णिप्फल-बाहुं  
वज्ज-णिह-हत्थ-णिवडन्त-दिण्ण-दढ-मुट्ठि-भिण्ण-वच्छद्धन्तं  


भुअ-णिव्वालिअ-कड्ढिअ-खुडिअक्केक्क-विसरन्त-पव्विद्ध-सिरं  
णिप्फल-सीआ-सन्धिअ-णक्खुक्खुडिअ-हिअअं करेमि दहमुहं  



इअ अज्जं चेअ मए णिहअम्मि दसाणणे णिआ किक्किन्धं  
अणुमरिहिइ व मरन्तं दच्छिहि व जिअन्त-राहवं जणअ-सुआ  


विसहर-बाण त्ति इमे विहीसणेण विणिवारिए सुग्गीए  
आढत्तो चिन्तेउं मन्तं हिअएण गारुडं रहुणाहो  


णवरि अ सहसुच्छिप्पन्त-साअरद्धन्त-धुव्वमाण-सुवेलं  
जाअं खर-वाआहअ-किरन्त-रक्खस-कलेवरं धरणि-अलं  


जुग्गअं
पेच्छï अ कणअ-पेहुण-बहलुज्जोअ-पडिसारिअ-महा-तिमिरं  
णव-पिञ्छ-मüअ-पम्हं थिर-पिट्ठि-णिहित्त-महुमहासण-मग्गं  


दुव्वार-वासवाउह-घाअ-विमुक्केक्क-पिञ्छ-पाअड-वच्छं  
रामो पाआलञ्छिअ-कण्ठ-वलन्त-ट्ठिओरअ-धरं गरुडं  



तो कअ-राम-पणामे गरुडे ओवïअ-समुह-सण्ठिअ-दिट्ठे  
दोण्ह वि मुक्क-सरीरा ण विणज्जï ते कहिं गआ सर-णिवहा  


अह सर-बन्ध-विमुक्को विणआ-तणओवऊहण-क्खअ-रहिओ  
अप्पाहिअत्थ-मन्तो जाओ गअ-गरुड-दारुणो रहुणाहो  


अह सर-बन्ध-विमुक्के सोऊण णिसाअराहिवो रहुणाहे  
आअअ-गरुडासङ्को धुम्मक्खम्मि सअलं णिमेइ रण-भरं  


सो रोसेण रहेण व उच्छाहेण व णिसाअर-बलेण समं  
णीइ भुअं व पहरिसं वहमाणो विक्कमं व वेरावन्धं  


तो सो रक्खस-णिवहो सह धुम्मक्खेण साअरद्धन्त-णिहो  
वडवा-मुहाणलस्स व सञ्चरण-पहम्मि मारुअ-सुअस्स ठिओ  


अह दारुणावसाणे कï-रक्खस-सेण्ण-वïअरम्मि पअत्ते  
सम्भारिअक्ख-णिहणो ओत्थरï सरेहि मारुइं धुम्मक्खो  


तो तस्स सर-णिघाए रोमन्तर-लग्ग-णिप्फले धुअमाणो  
अक्कमण-मोडिअ-रहो हिअ-धुम्मक्ख-धणु-सण्ठिओ हसï कई  


भग्गो भुअम्मि फलिहो वच्छुच्छलिअ-दलिअं ण इट्ठं मुसलं  
धुम्मक्ख-रोस-मुक्कं पवअस्स जहिं तहिं विराइ पहरणं  


जुग्गअं
तो दीह-वाम-कर-अल-पडिवण्णावेढणोणअ-गलुद्देसं  
रुम्भन्त-जीव-णिग्गम-वच्छब्भन्तर-भमन्त-सीह-णिणाअं  


खण-वावारि-विसण्ठुल-गलन्त-पहरण-पलम्बिओहअ-हत्थं  
कुणï पभञ्जण-तणओ उद्धुट्ठिअ-मुक्क-जीविअं धुम्मक्खं  



अह पडिए धुम्मक्खे हअ-सेसम्मि अ गए णिसाअर-सेण्णे  
दहमुह-समुहाणत्तं णिन्तं पेच्छï अकम्पणं पवण-सुओ  


तं पि विइण्णोर-त्थल-वीसत्थोहरिअ-णिट्ठिआउह-णिवहं  
ओसुम्भï हणुमन्तो एक्केक्क-क्खुडिअ-विप्पïण्णावअवं  


अह दहमुह-सन्दिट्ठो हणुमन्ताघाअ-सम-तुलग्ग-प्फिडिओ  
पडिओ णीलस्स मुहे अलद्ध-समर-सुह-दूमिअस्स पहत्थो  


णवरि अ पत्थाणे च्चिअ बाणो कालाअसो पहत्थ-विमुक्को  
पडिओ णीलस्स उरे वण-पडिभिण्ण-रुहिरुग्गमेण पिसुणिओ  


वेओवत्तिअ-विडवं मुअï कई वि सुर-हत्थि-परिमल-सुरहिं  
गï-मग्ग-लग्ग-भमरं पडिसोत्त-पसारिअंसुअं कप्प-दुमं  


बोलन्त-जलहरस्स व तो से आसार-जल-लव-त्थवअ-णिहो  
आगम-मग्गम्मि ठिओ धुअ-विडव-क्खलिअ-मोत्तिआ-फल-णिवहो  


तो तस्स भुअ-विमुक्को भग्गो वण-भरिअ-मोत्तिअ-प्फल-वअरो  
भज्जन्त-विडव-विअलिअ-सिअंसुआवीअ-पहर-रुहिरम्मि उरे  


समअं वञ्चेइ सरे थएइ समअं कई दुमेहि णह-अलं  
समअं तेण विमुक्को चüद्दिसं पाअडो सिला-सङ्घाओ  


विअलन्त-दुम-च्छेआ सर-घाअ-दलन्त-विअलिअ-सिला-णिवहा  
दीसन्ति दलिअ-पव्वअ-वोच्छिज्जन्तोज्झरा णह-अलुद्देसा  


गिरि-धाउ-रअ-क्खüरो अंस-विपल्हत्थ-बहल-केसर-णिवहो  
सञ्झाअव-विच्छुरिओ सजलो व्व घणो णहम्मि दीसï णीलो  


णवरि अ गअणद्धन्ते ओवडणक्खित्त-धणु-णिअत्त-त्थिमिओ  
तह धरिओ विअ दीसï पढम-विमुक्केहि सर-समूहेहि कई  


अह णिसिअरेण मुसलं णीलस्स ललाट-वट्ट-पच्चुप्फलिअं  
मज्झम्मि धरेन्त-रवं समुहागअ-तुरिअ-वञ्चिअं पडिवण्णं  


गेण्हï अ जलण-तणओ सुवेल-सिहरद्ध-लग्ग-मेह-च्छाअं  
विअड-पहत्थोर-त्थल-सम-वित्थार-कढिणत्तणं कसण-सिलं  


दूर-समुप्पïएण अ णीलेण सिला-अलोत्थअम्मि दिणअरे  
जाओ णहम्मि दिअसो तक्खण-बद्ध-तिमिरा महि-अलम्मि णिसा  


अह णीलस्स पहत्थो रणाणुराएण सहिअ-गाढ-प्पहरो  
घाअब्भन्तर-भिण्णो गलन्त-जीअ-रुहिरो गओ धरणि-अलं  


इअ सिरि-पवरसेण-विरïए दहमुहवहे महाकव्वे चüद्दहो आसासओ

# पञ्चरहो आसासओ

अह णिहअम्मि पहत्थे बन्धु-वहामरिस-णिन्त-बाहुप्पीडो  
चलिओ सिहि-पच्चुग्गअ-हुङ्कार-भरेन्त-दस-दिसो दहवअणो  


तह कुविएण पहसिअं कराल-मुह-कन्दरा-भरेन्त-दस-दिसं  
जह से भअ-तुण्हिक्को भवण-क्खम्भेसु परिअणो वि णिलुक्को  


तो रक्खस-परिवारं णिअ-पाअ-भरोणमन्त-पच्छिम-तडिमं  
सारहिणा रुब्भन्तं चडुल-तुरङ्गम-धअं रहं आरूढो  


हुङ्कारेण सहाए खुहिअ-महा-कलअलेण लङ्का-मज्झे  
पुर-सेण्ण-कलअलेण अ णाओ चलिओ त्ति वाणरेहि दहमुहो  


णवरि अ मुह-णिवहोवरि-दुक्ख-पहुत्त-धवलाअवत्त-च्छाओ  
णिग्गन्तूण पुरीओ भञ्जï भग्ग-रण-मच्छरं कï-सेण्णं  


तो मुह-मेत्त-वलन्ता पच्छिम-केसर-सडाहअग्ग-क्खन्धा  
भग्गाणुमग्ग-लग्गा पेच्छन्ति दसाणणं पवङ्गम-णिवहा  


तो ते भिण्ण-पअट्टे दहवअणक्कन्त-दिण्ण-विद्दविअ-पए  
पम्हट्ठ-जहा-भणिए भणï समुप्पण्ण-रण-भए जलण-सुओ  


मा मुञ्चह समर-धुरं एस समुक्खित्त-मलअ-सिहरद्धन्तो  
जस्स कएण पडाअह तं चिअ वो हरï जीविअं पवअ-वई  


सीआहिअ-हिअएण अ अह सो त्ति दसाणणेण सारहि-सिट्ठो  
ण वि तह रामो त्ति चिरं जह तीअ पिओ त्ति सबहुमाणं दिट्ठो  


अह राम-सराहिहओ पवएहि परम्मुहोहसिज्जन्त-रहो  
छिण्ण-पडिआअवत्तो लङ्काहिमुहो गओ णिसाअर-णाहो  


तो तेण लहुइअ-जसं पत्त-विणासेण मुक्क-सोडीर-पअं  
पडिवोहणं अआले सुहोवसुत्तस्स कुम्भअण्णस्स कअं  


सो वि अ जम्भाअन्तो अआल-पडिवोह-गरुइअ-सिरद्धन्तो  
णीअ हसिऊण सुइरं लहुअं सोऊण राम-वह-सन्देसं  


ओच्छुण्ण-रï-रह-वहो जाओ देहस्स से कणअ-पाआरो  
ऊरु-पएसालग्गो दर-खलिओ व्व तवणिज्ज-राअ-परिअरो  


लङ्घिअ-पाआरस्स अ तो से विवलाअ-मअर-पक्कग्गाहा  
जाणु-प्पमाण-सलिला जाआ फडिहा-गआ समुद्दद्धन्ता  


तो तं पेच्छन्त च्चिअ पच्छाहुत्ता णिअत्त-रण-वावारा  
हत्थ-पडन्त-धराहर-विसमक्कन्ता पडाइआ कï-णिवहा  


अह सेलेहि तरूहि अ फलिहेहि अ मोग्गरेहि हन्तूण दढं  
दढ-दण्डाउह-मग्गण-मुसलेहि खणेण वाणर-बलं सअलं  


तो पवआइ गआइं तुरआइ अ रक्खसाइ लोहिअ-मत्तो  
राम-सराघाअ-धुओ णिअअ-बले पर-बले पअत्तो खत्तुं  


चिर-जुज्झिअस्स तो से दोण्ह वि राम-धणु-णिग्गअ-सराहिहआ  
पढमं धरणीअ भुआ पच्छा छेअ-रुहिरोज्झरा पल्हत्था  


एक्को रुद्ध-णï-मुहो अणुवेलं णिवडिओ सुवेलो व्व भुओ  
साअर-लद्धत्थामो बीओ से बीअ-सेउ-बन्ध व्व ठिओ  


आअण्ण-कड्ढिएण अ तो से चक्कलिअ-सिहि-सिहेण रण-मुहे  
रहुवï-सरेण तुङ्गं चक्केण व राहुणो सिरं उक्खुडिअं  


गअणुण्णएण तेण अ पवण-भरेन्त-मुह-कन्दरा-मुहलेणं  
छिण्ण-पडिएण वि कओ चüत्थ-तुङ्ग-सिहरुग्गमो व्व तिऊडो  


पडिए अ कुम्भअण्णे दूर-पलाअ-दर-भग्ग-पक्कग्गाहो  
देह-भरन्तुच्छङ्गो पब्बालेइ वडवा-मुहं मअरहरो  


तो कुम्भअण्ण-णिहणं सोऊण दसाणणो पहत्थब्भहिअं  
रोसाअव-रज्जन्तं पुणो वि हसिऊण धुणï मुह-सङ्घाअं  


णिन्तस्स अ तं वेलं अमरिस-परिवड्ढिअस्स भवणुच्छङ्गे  
खम्भन्तर-वित्थारा ते च्चिअ वच्छ-त्थलस्स से ण पहुत्ता  


दर-णिग्गअस्स णवरि अ उग्घाडिअ-वच्छ-भरिअ-भवणुच्छङ्गो  
जाणु-पडिउट्ठिओ से जम्पï हसिऊण मेहणाओ त्ति सुओ  


णिम्माविअम्मि कज्जे साहस-गरुए वि अप्पण च्चिअ गुरुणा  
पुत्तेण पुत्त-सरिसं पुत्त-प्फरिसं ण पाविओ होइ पिआ  


कीस ममम्मि धरेन्ते माणुस-मेत्तस्स दहरह-सुअस्स कए  
इअ णीसि अप्पण च्चिअ लहुअन्तो अम्ह रक्खस-उलस्स जसं  


उक्खअ-भुअङ्ग-रअणं णिसुढिअ-णन्दण-वणं पलोट्टिअ-सेलं  
अप्पाणं व ण आणसि समं समत्थस्स तिहुअणस्स भर-सहं  


किं णिहणेमि रण-मुहे सरेक्क-सोसविअ-साअरं रहुणाहं  
ओ सत्त वि अज्जं चिअ वलन्त-वडवा-मुहे मलेमि समुद्दे  


जुग्गअं
इअ विण्णविअ-दहमुहो पच्छिम-सारहि-कर-ट्ठविअ-सीसक्को  
आवद्ध-कवअ-मन्थर-पअ-विक्कम-भर-णमन्त-वित्थअ-तडिमं  


धअ-सिहर-ट्ठिअ-जलहर-मुच्चन्तासणि-पडिप्फलिअ-सूर-करं  
समर-तुरिओ विलग्गï रहं सुआसण्ण-राम-धणु-णिग्घोसो  



इअ वारिअ-दहवअणो दहवअणाणत्ति-विलïउक्खित्त-भरो  
णीइ रहं आरूढो रक्खस-परिवारिओ दसाणण-तणओ  


जो दहमुहग्ग-दारे तुरिअ-पहाविअ-रहस्स जो णअरि-मुहे  
खोहेन्तस्स कï-बलं सो च्चिअ वेओ अ से पअत्त-हलहलो  


अह राम-बद्ध-लक्खो पढमुद्धाइअ-पवङ्गम-क्खविअ-बलो  
वाणर-जोहेहि समं जलण-सुएण वरिओ दसाणण-तणओ  


णीलेण गण्ड-सेलं दिविएण दुमं सिला-अलं मारुइणा  
दारेइ सरेहि समं णलेण मुक्कं च मलअ-सिहर-क्खण्डं  


तो भग्ग-पवअ-सेण्णं णिउम्भिला-हुत्त-सच्चविअ-पत्थाणं  
वारेह मेहणाअं विभीसणेण भणिओ सुमित्ता-तणओ  


तो माआहि सरेहि अ सेलेहि अ जुज्झिअस्स रक्खस-सरिसं  
सोमित्तिणा णिसुद्धं पिआमहत्थेण मेहणाअस्स सिरं  


सोऊण इन्दï-वहं मुअï सरोसं दसाणणो बाह-जलं  
अब्भुत्तिअ-दीवाणं णिवडï तुप्पं व तक्खणं सहुआसं  


णिहए अ मेहणाए परिअत्तन्तेण तक्खणं चिअ विहिणा  
रोस-विसाएहि समं हत्थेहि व दोहि आहओ दहवअणो  


णीसेस-णिहअ-बन्धू तो सो एक्को वि बहु-भुआ-दुप्पेच्छो  
भीसण-मुह-सङ्घाओ रक्खस-लोओ व्व णिग्गओ दहवअणो  


जुग्गअं
णवरि अ पवण-पणोल्लिअ-कसण-पलाआ-दरन्धआरिअ-सूरं  
परिणअ-मत्तेरावण-मअ-पब्बालिअ-तुरङ्ग-केसर-भारं  


चक्क-मल-मïलिओअर-धअ-वड-पुसिअ-ससि-बिम्ब-पच्छिम-भाअं  
धणअ-गआ-भङ्गुग्गअ-सिहि-जालालुङ्खिअं रहं आरूढो  



दट्ठूण अ तं णिन्तं पीआ मङ्गल-मणाहि रअणिअरीहिं  
जत्तो च्चिअ उप्पण्णा तेहिं चिअ लोअणेहि बाह-त्थवआ  


तो तेण कर-अल-ट्ठिअ-सेलोज्झर-सलिल-णिव्वरिअ-वच्छ-अडं  
दिट्ठीहि अ बाणेहि अ तुलिअं जाइ लहुअं पवङ्गम-सेण्णं  


पासावडिअम्मि वि से विहीसणे पवअ-सेण्ण-कअ-परिवारे  
दीणो त्ति सोअरो त्ति अ अमरिस-रस-सन्धिओ वि उल्ललï सरो  


विसहिअ-पढम-प्पहरो णवरि अ रोसेण सन्धिउब्भड-बाणो  
इन्दासणीअ व दुमो सत्तीअ उरम्मि लक्खणो णिब्भिण्णो  


सो वि अ पवण-सुआणिअ-धराहरोसहि-विइण्ण-जीअब्भहिओ  
तह-सन्धिअ-चाव-सरो णिसाअरेहि सह जुज्झिउं आढत्तो  


कुलअं
अह रामो वि णिअच्छï तुरअ-खुर-प्पहर-विहल-जलहर-वट्ठं  
ठिअ-वज्जहरालम्बिअ-कणअ-धअ-क्खम्भ-णिम्महन्त-परिमलं  


वाम-भुअ-गहिअ-पग्गह-माअलि-भर-णमिअ-दीहर-धुरा-दण्डं  
भिज्जन्त-मेह-सीहर-तण्णाओणअ-णिसण्ण-चामर-पम्हं  


ससि-णिहस-तुसारोल्लिअ-रवि-अर-वसुआअ-धअ-वड-सिहद्धन्तं  
उण्णअ-पच्छिम-तडिमं णिवडन्तं खअ-वïं व सग्गाहि रहं  



तो रामो माअडिणा पढम-दराभासणुम्मुह-पसण्ण-मुहो  
तिअस-बहुमाण-गरुअं दूरअरोणामिआणणेण पणमिओ  


देइ अ रह-पुञ्जïअं उहअ-कर-क्खिवण-पाअडिअ-वित्थारं  
कवअं तिहुअण-वïणो अब्भन्तर-लग्ग-णिम्महन्त-परिमलं  


तं च कवअं सुराहिव-सव्वङ्ग-पहुत्त-लोअण-सुह-प्फरिसं  
सीआ-विरहोलुग्गे जाअं थोअ-सिढिलं रहुवïस्स उरे  


महि-अलम् ओइण्णेण अ सुर-वï-हत्थ-परिमास-सï-दुल्ललिअं  
आरूढस्स रहं से कवअं सव्वङ्गिअं कअं माअडिणा  


तो णील-रवि-सुएहिं समल्लिओ राहवं सुमित्ता-तणओ  
भणï धरणीअ तक्खण-विलïअ-धणु-गब्भिणं णिमेऊण करं  


वीसमü तुम्ह चावं अडणि-मुह-प्फिडिअ-सिढिल-जीआ-बन्धं  
अïरा पेच्छ विराअं ममम्मि णीले व्व रवि-सुए व्व दहमुहं  


गरुअम्मि कुणसु कोवं लहुए दहमुह-वहम्मि मुअसु अमरिसं  
तुङ्गं तडं णिसुम्भï ण अ णï-वप्पं सम-त्थलिं व वण-गओ  


पज्जत्तस्स समत्थं दहिउं अद्धच्छि-पेच्छिएण वि तिउरं  
रहुवï किं व ण सुव्वï आणत्ती तिणअणस्स तिअसेहि कआ  


तो दहवअणालोअण-रोसुग्गअ-सेअ-लङ्घिअ-णिलाड-अडो  
पुलïअ-णील-रवि-सुओ पणअं पडिभणï लक्खणं रहुणाहो  


णिव्वूढ-जम्पिआणं आसङ्घï तुम्ह ववसिअं मह हिअअं  
किं उण भरो व्व होहिइ सअं-अणिट्ठविअ-दहमुहो मज्झ भुओ  


कुम्भस्स पहत्थस्स अ दूसह णिहणेण इन्दïस्स अ समरे  
दसकण्ठं मुह-वडिअं केसरिणो वण-गअं व मा हरह महं  


ताण अ कहं पअत्तं वोच्छिन्दन्तस्स दहमुहस्स रण-मुहे  
उम्मूलिउं पअत्तो अग्ग-क्खन्धम्मि कï-बलं सर-णिवहो  


तो दोण्ह वि सम-सारं बाण-वह-प्फिडिअ-तिअस-पेक्खिज्जन्तं  
एक्कअर-मरण-गरुअं जाअं रामस्स दहमुहस्स अ जुज्झं  


तो कड्ढिऊण चावं कुण्डल-मणि-किरण-घडिअ-जीआ-बन्धं  
मुक्को रामस्स उरे पढमं हअ-बन्धुणा दहमुहेण सरो  


वेअ-पडिएण तेण अ तह धीरो वि परिकम्पिओ रहुणाहो  
अप्पाण-णिव्विसेसं सअलं जह णेण कम्पिअं तेल्लोक्कं  


रहुणाहस्स वि बाणो अणुपरिवाडि-घडिअ-प्फुडिअ-केऊरं  
दहवअण-भुअ-णिहाअं ताल-वण-क्खन्ध-परिअएण अïगओ  


अण्णं सन्धिअ-बाणं रहसाअड्ढिअ-णिराअ-वट्ठं अण्णं  
समअं रक्खस-वïणो अण्णं सर-लहुइओअरं होइ धणुं  


सï-सन्धिअ-णिन्त-सरं अवङ्ग-देस-सï-लग्ग-जीआ-बन्धं  
दीसï सï-मुक्क-सरं सï-मण्डलिअ-विअडोअरं राम-धणुं  


वामो पसारिअ च्चिअ दाहिण-हत्थो अवङ्ग-देस-णिवडिओ  
चावेसु अ तह णिमिआ ताणं दीसन्ति अन्तरालेसु सरा  


दहमुह-विसज्जिएण अ सरेण सीआ-विओअ-सï-सन्तत्तं  
हिअअं अमुक्क-धीरं णिहाअ-भिण्णं पि राहवेण ण णाअं  


रहुणाह-पेसिएण अ सरेण समुहागअस्स रक्खस-वïणो  
भिण्णो णिडाल-वट्टो ण अ से फुड-भिउडि-विरअणा विद्दविआ  


तो से मुच्छा-विहलो लोहिअ-णीसन्द-भरिअ-लोअण-णिवहो  
वारं-वार-पअट्टो भमिओ बाहु-सिहरेसु मुह-सङ्घाओ  


तो गअ-मोहुम्मिल्लो णअण-हुआसण-पïत्त-पत्तण-पम्हं  
मुअï सरोसाअड्ढिअ-बिइअ-मुहावङ्ग-मिलिअ-पुङ्खं बाणं  


तो सो खआणल-णिहो किरण-सहस्सेहि णिब्भरेन्त-दस-दिसो  
रहुवï-सर-राहु-मुहे पन्थद्धे सूर-मण्डलो व्व णिउड्डो  


रहुणाहो वि सधीरं उक्करिसेऊण अग्ग-हत्थेण सरं  
आसण्ण-लाइअव्वं पेच्छï फुल्ल-कमलाअरं व दहमुहं  


रामो सन्धेइ सरं विभीसणन्तेण वलï रक्खस-लच्छी  
दहमुह-विणास-पिसुणं फुरï अ सीआइ तक्खणं वामच्छं  


वामं णिसिअर-णअणं रहुवïणो दाहिणं च फुन्दï णअणं  
बन्धु-वह-रज्ज-पिसुणं पप्फुरï विहीसणस्स लोअण-जुअलं  


वच्छ-भरन्तुच्छङ्गे सन्धिअ-बाणे धणुम्मि कड्ढिज्जन्ते  
राम-सर-पत्तणेहि व उप्पुसिआ सुर-वहूण बाह-त्थवआ  


णवरि अ सो रहुवïणा वारं वारेण चन्दहास-च्छिण्णो  
एक्केण सरेण लुओ एक्कमुहो दहमुहस्स मुह-सङ्घाओ  


अविहत्त-कण्ठ-गरुओ छिण्णो वि दसाणणस्स होइ भअअरो  
धरणि-अलुत्तिण्णस्स व णिअअ-च्छेअ-पडिउट्ठिओ मुह-णिवहो  


तस्स हअस्स रण-मुहे रक्खस-णाहस्स अहिमुहं अप्पाणो  
दसहि वि मुहेहि समअं सिहा-करालो व्व हुअवहो णिक्कन्तो  


अह णिहअम्मि दहमुहे ऊससिअम्मि अ समन्तओ तेल्लोक्के  
वअणम्मि अ उप्पुसिआ भिउडी ओआरिअं च रामेण धणुं  


णिद्दअ-बन्धुप्पित्था जाणन्ती विक्कमं णिसाअर-वïणो  
माअ त्ति परिगणेन्ती ण मुअï णिहअं पि रावणं राअ-सिरी  


ताहे विभीसणस्स वि अन्तो-हिअअम्मि बन्धु-णेहुप्पण्णो  
दासरहिणो वि पुरओ मुक्को च्चिअ लोअणेहि बाह-त्थवओ  


णिहअम्मि अ दहवअणे विहीसणो णिन्दिआमरत्तण-सद्दो  
परिदेविउं पüत्तो मरण-समब्भहिअ-दुक्ख-दिण्णाआसो  


जो च्चिअ जेऊण जमं दिट्ठो इच्छा-सुहं तुमे जम-लोओ  
दीसिहिसि कह णु पत्थिव इण्हिं तं चेअ सेस-जण-सामण्णं  


एक्केण रक्खसाहिव पुव्वं अवहीरिओवएसेण वि ते  
सम-णिहणेण रण-मुहे पडिमुक्कं णवर कुम्भअण्णेण तुहं  


पत्थिव तुमं मुअन्तो सम-सुह-दुक्खेहि बन्धवेहि अमुक्कं  
जï हं धम्म-पहाणो धम्म-पहाणाण को गणिज्जü पुरओ  


आहासï अ रहुवïं मरण-समोब्भहिअ-रुद्ध-बाहुप्पीडो  
बन्धु-वहागअ-दुक्खो गिम्हुम्हा-सुक्ख-णï-मुहो व्व महिहरो  


पहु वीसज्जेहि महं ता दहमुह-कुम्भअण्ण-चलण-णिवडिओ  
पच्छा पर-लोअ-गअं छिवामि सीसम्मि मेहणाअं च सुअं  


महि-अल-पडिअ-विसण्ठुल-विहीसण-विलाव-जाअअणुअम्पेण  
रामेण वि पवण-सुओ आणत्तो रक्खसाहिवï-सक्कारे  


णिहअम्मि अ दहवअणे आसङ्घन्तेण जणअ-तणआ-लम्भं  
सुग्गीवेण वि दिट्ठो पच्चुवआरस्स साअरस्स व अन्तो  


काऊण अ सुर-कज्जं रहुवï-वीसज्जिएण कï-अण-पुरओ  
जलहर-गुप्पन्त-धओ सग्गाहिमुहो रहो कओ माअडिणा  


घेत्तूण जणअ-तणअं कञ्चण-लट्ठिं व हुअवहम्मि विसुद्धं  
पत्तो पुरिं रहुवई काउं भरहस्स सप्फलं अणुराअं  


एत्थ समप्पï एअं सीआ-लम्भेण जणिअ-रामब्भुअअं  
रावणवह त्ति कव्वं अणुराअङ्कं समत्थ-जण-णिव्वेसं  


इअ सिरि-पवरसेण-विरïए कालिदास-कए दहमुहवहे महाकव्वे पञ्चरहो आसासओ परिसमत्तो

# अथाधिकानि स्कन्धकानि

सञ्झा-पणाम-घडिओ गिरि-तणआ-विहुअ-वाम-हत्थ-विहडिओ  
हसिऊण मुक्क-सलिलो एक्क-करेण णिअमञ्जली जेण कओ  


गरुए वि समर-कज्जे विअसन्ति च्चिअ रसं लिहन्ति समत्था  
बद्ध-प्फलम्मि कुसुमे बोलीणो होइ महुअराण अवसरो  


एन्ति वलन्ति वलन्ता राम-सराघाअ-लङ्घिअ-णहाहोआ  
थोरा-सरिसा तुङ्गा मणि-पव्वअ व्व  


जलण-प्पहाणुविद्धं आवत्त-भमन्त-पव्वअ-दुमालग्गं  
सम्बन्ध-रअण-पुप्फं फुरï फुरन्त-प्पहं पवाल-किसलअं  


मसिणिअ-मीण-क्खन्धा अïन्ति णिब्भिण्ण-महिहरन्तर-सरिआ  
भिज्जन्त-रोस-लङ्घिअ-मुह-लग्ग-भुअङ्गम-प्फणा राम-सरा  


पलअ-घणेहि व खुब्भï वेवï उप्पाअ-मारुएहि व उअही  
खअ-सूरेहि व झिज्जï रसï सरेहि तिअसेहि व महिज्जन्तो  


बाणोसारिअ-सलिला थोअं भिज्जन्त-पाअडिअ-सिप्पि-उडा  
विअसन्ति विअसिआअव-ओअट्टन्त-मणि-गब्भिणा पुलिण-वहा  


सीस-रïअञ्जलि-उडो सर-विअणा-दूमिआणणो सलिलणिही  
पाएसु दासरहिणो पवण-वस-क्खित्त-पाअवो व्व णिवडिओ  


वाणर-चरणक्कन्तं उच्चलिअ-समुद्द-सलिल-गहिओआसं  
चलï चल-पाअव-लअं कम्पï कम्पिअ-धराहरं महि-वेढं  


विसम-विसट्टन्त-सिला-अल-सिहरुप्पïअ-भीअ-किण्णर-मिहुणा  
ओज्झर-मुक्कक्कन्दा उम्मूलिज्जन्ति वाणरेहि महिहरा  


आइद्ध-महिहर-णिहं उअहि-जल-पलोट्ट-मेह-अड-पब्भारं  
पडï व पुरओ-हुत्तं टङ्क-च्छेअम्मि सेउ-बन्धस्स मुहं  


बज्झन्तम्मि समुद्दे सोऊण वि कलअलं महा-कï-सेण्णं  
जाअं तक्खण-विहलं भअ-भीअ-विसण्ठुलं दसाणण-हिअअं  


रअणीअ सामल-मुहं दंसण-गलिअ-तिमिरंसुअ-सुहालोअं  
विक्खित्त-किरण-हारं चन्दं णव-जोव्वणे थणं व मलेन्तं  


पुलअं जणेन्ति दसकन्धरस्स सरहस-राम-सरा सरीरम्मि  
जणअ-तणआ-थण-प्फंस-महग्घ-कर-अल-कड्ढिअ-धणु-विमुक्का  


इत्यधिकानि स्कन्धकानि