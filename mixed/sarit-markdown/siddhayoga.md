ओंं तत्सद्ब्रह्मणे नमः ।

वृन्दप्रणीतो वृन्दमाधवापरनामा सिद्धयोगः । श्रीकण्ठदत्तविरचितव्याख्याकुसुमावल्याख्यटीकासमेतः ।

# अधिकार १

ध्यात्वा शिवं परमतत्त्वविचारवेद्यं चण्डीमभीष्टफलदां सगणं गणेशम् ॥  
धन्वन्तरिं मुनिवरं मुनिसुश्रुतादीनात्रेयमुग्रतपसं मनसा प्रणम्य ॥ १ ॥  


नानामतप्रथितदृष्टफलप्रयोगैः प्रस्ताववाक्यसहितैरिह सिद्धयोगः ॥  
वृन्देन मन्दमतिनाऽऽत्महितार्थिनाऽयं संलिख्यते गदविनिश्चयजक्रमेण ॥ २ ॥  


रोगमादौ परीक्षेत ततोऽनन्तरमौषधम् ॥  
ततः कर्म भिषक्पश्चाज्ज्ञानपूर्वं समाचरेत् ॥ ३ ॥  


यस्तु रोगमविज्ञाय कर्माण्यारभते भिषक् ॥  
अप्यौषधविधानज्ञस्तस्य सिद्धिर्यदृच्छया ॥ ४ ॥  


यस्तु रोगविशेषज्ञः सर्वभैषज्यकोविदः ॥  
देशकालविशेषज्ञस्तस्य सिद्धिरसंशयम् ॥ ५ ॥  


आदावन्ते रुजां ज्ञाने प्रयतेत चिकित्सकः ॥  
साध्यासाध्यविभागज्ञस्ततः कुर्याच्चिकित्सितम् ॥ ६ ॥  


नास्ति रोगो विना दोषैर्यस्मात्तस्माद्विचक्षणः ॥  
अनुक्तमपि दोषाणां लिङ्गैर्व्याधिमुपाचरेत् ॥ ७ ॥  


विकारनामाकुशलो न जिह्वीयात्कथञ्चन ॥  
न हि सर्वविकाराणां नामतोऽस्ति ध्रुवा स्थितिः ॥ ८ ॥  


स एव कुपितो दोषः समुत्थानविशेषतः ॥  
स्थानान्तरगतश्चापि विकारान्कुरुते बहून् ॥ ९ ॥  


दर्शनस्पर्शनप्रश्नैर्व्याधिज्ञानं त्रिधा मतम् ॥  
आयुरादि दृशा स्पर्शाच्छीतादि प्रश्नतोऽपरम् ॥ १० ॥  


कृच्छ्रोपायः सुखोपायो द्विविधः साध्य उच्यते ॥  
असाध्यो द्विविधो ज्ञेयो याप्यो यश्चाप्रतिक्रियः ॥ ११ ॥  


याप्याः केचित्प्रकृत्यैव साध्या याप्या उपेक्षया ॥  
स्वभावाद्व्याधयोऽसाध्याः केचिद्याप्या उपेक्षिताः ॥ १२ ॥  


साध्या याप्यत्वमायान्ति याप्याश्चासाध्यतां तथा ॥  
घ्नन्ति प्राणानसाध्यास्तु नराणामक्रियावताम् ॥ १३ ॥  


जातमात्रश्चिकित्स्यस्तु नोपेक्ष्योऽल्पतया गदः ॥  
वह्निशत्रुविषैस्तुल्यः स्वल्पोऽपि विकरोत्यसौ ॥ १४ ॥  


निवृत्तोऽपि पुनर्व्याधिः स्वल्पेनाऽऽयाति हेतुना ॥  
क्षीणे मार्गीकृते दोषे शेषः सूक्ष्म इवानलः ॥ १५ ॥  


तस्मात्तमनुबध्नीयात्प्रयोगेणानपायिना ॥  
यावन्न प्रकृतिस्थः स्याद्दोषतः प्राणतस्तथा ॥ १६ ॥  


व्याधेस्तत्त्वपरिज्ञानं वेदनायाश्च निग्रहः ॥  
एतद्वैद्यस्य वैद्यत्वं न वैद्यः प्रभुरायुषः ॥ १७ ॥  


कर्मजा व्याधयः केचिद्दोषजाः सन्ति चापरे ॥  
कर्मदोषोद्भवाश्चान्ये कर्मजास्तेष्वहेतुकाः ॥ १८ ॥  


यथाशास्त्रं सुनिर्णीतो यथाव्याधि चिकित्सितः ॥  
न शमं याति यो व्याधिः स ज्ञेयः कर्मजो बुधैः ॥  
स्वल्पदोषो गरीयान्यः स ज्ञेयः कर्मदोषजः ॥ १९ ॥  


कर्मक्षयात्कर्मकृतो दोषजः स्वशमौषधैः ॥  
कर्मदोषोद्भवो याति कर्मदोषक्षयात्क्षयम् ॥ २० ॥  


यथा विषं यथा शस्त्रं यथाऽग्निरशनिर्यथा ॥  
तथौषधमविज्ञातं विज्ञातममृतं यथा ॥ २१ ॥  


याभिः क्रियाभिर्जायन्ते शरीरे धातवः समाः ॥  
सा चिकित्सा विकाराणां कर्म तद्भिषजां मतम् ॥ २२ ॥  


उत्पद्यते हि साऽवस्था देशकालबलं प्रति ॥  
यस्यां कार्यमकार्यं स्यात्कर्म कार्यं विवर्जितम् ॥ २३ ॥  


स्वेदावरोधः सन्तापः सर्वाङ्गग्रहणं तथा ॥  
युगपद्यत्र रोगे तु स ज्वरो व्यपदिश्यते ॥ २४ ॥  


आमाशयस्थो हत्वाऽग्निं सामो मार्गान्पिधाय च ॥  
विदधाति ज्वरं दोषस्तस्माल्लङ्घनमाचरेत् ॥ २५ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

लङ्घनेन क्षयं नीते दोषे सन्धुक्षितेऽनले ॥  
विज्वरत्वं लघुत्वं च क्षुच्चैवास्योपजायते ॥ २६ ॥  


सद्यो भुक्तस्य सञ्जाते ज्वरे सामे विशेषतः ॥  
वमनं वमनार्हस्य शस्तमित्याह वाग्भटः ॥ २७ ॥  


अनुत्क्लिष्टेषु दोषेषु मोहाद्यस्तरुणे वमेत् ॥  
प्राप्नुयात्सोऽङ्गभङ्गादीन्हृद्रोगविषमज्वरान् ॥ २८ ॥  


अनवस्थितदोषाग्नेर्लङ्घनं दोषपाचनम् ॥  
ज्वरघ्नं दीपनं काङ्क्षारुचिलाघवकारकम् ॥ २९ ॥  


वमितं लङ्घयेत्प्राज्ञो लङ्घितं न तु वामयेत् ॥  
वमनं क्लेशबाहुल्याद्धन्याल्लङ्घनकर्शितम् ॥ ३० ॥  


अवेक्ष्य दोषं प्राणं च कार्यं स्यादपतर्पणम् ॥ ३१ ॥  


तद्धि मारुतक्षुत्तृष्णामुखशोषभ्रमान्विते ॥  
कार्यं न बाले वृद्धे वा न गर्भिण्यां न दुर्बले ॥  
न तथाऽध्वश्रमक्रोधशोककामक्षयज्वरे ॥ ३२ ॥  


बलाविरोधिना चैनं लङ्घनेनोपपादयेत् ॥  
बलाधिष्ठानमारोग्यं यदर्थोऽयं क्रियाक्रमः ॥ ३३ ॥  


वातमूत्रपुरीषाणां विसर्गे गात्रलाघवे ॥  
हृदयोद्गारकण्ठास्यशुद्धौ तन्द्राक्लमे गते ॥ ३४ ॥  


स्वेदे जाते रुचौ वाऽपि क्षुत्पिपासासहोदये ॥  
कृतं लङ्घनमादेश्यं निर्व्यथे चान्तरात्मनि ॥ ३५ ॥  


पर्वभेदोऽङ्गमर्दश्च कासः शोषो मुखस्य च ॥  
क्षुत्प्रणाशोऽरुचिस्तृष्णा दौर्बल्यं श्रोत्रनेत्रयोः ॥ ३६ ॥  


मनसः सम्भ्रमोऽभीक्ष्णमूर्ध्ववातस्तमो हृदि ॥  
देहाग्निबलहानिश्च लङ्घनेऽतिकृते भवेत् ॥ ३७ ॥  


विनाऽपि भेषजैर्व्याधिः पथ्यादेव निवर्तते ॥  
न तु पथ्यविहीनस्य भेषजानां शतैरपि ॥ ३८ ॥  


रक्तशाल्यादयः शस्ताः पुराणाः षष्टिकैः सह ॥  
यवाग्वोदनलाजाश्च ज्वरितानां ज्वरापहाः ॥ ३९ ॥  


दीपनी पाचनी लघ्वी ज्वरार्तानां ज्वरापहा ॥  
अन्नकाले हिता पेया यथास्वं पाचनैः कृता ॥ ४० ॥  


दाहच्छर्द्यर्दितं क्षामं निरन्नं तृष्णयाऽन्वितम् ॥  
शर्करामधुसंयुक्तं पाययेल्लाजतर्पणम् ॥ ४१ ॥  


श्रमोपवासानिलजे हितो नित्यं रसौदनः ॥ ४२ ॥  


मुद्गयूषौदनश्चापि देयः कफसमुत्थिते ॥  
स एव सितया युक्तः शीतः पित्तज्वरे हितः ॥ ४३ ॥  


मुद्गामलकयूषस्तु वातपित्तात्मके हितः ॥  
ह्रस्वमूलकयूषस्तु कफवातात्मके हितः ॥ ४४ ॥  


निम्बकूलकयूषस्तु हितः पित्तकफात्मके ॥  
यथास्वं पाचनैः सिद्धं वातपित्तकफात्मके ॥ ४५ ॥  


लघुना पञ्चमूलेन पिप्पल्या सह धान्यया ॥  
महत्या पञ्चमूल्या तु व्याघ्रीदुःस्पर्शगोक्षुरैः ॥ ४६ ॥  


सिद्धानि भिषगन्नानि प्रयुञ्जीत यथाक्रमम् ॥  
वातपित्ते श्लेष्मपित्ते कफवाते त्रिदोषजे ॥ ४७ ॥  


क्वाथ्यद्रव्याञ्जलिं क्षुण्णं श्रपयित्वा जलाढके ॥  
अर्धशृतेन तेनाथ यवाग्वाद्युपकल्पयेत् ॥ ४८ ॥  


वृद्धवैद्याः पलं द्रव्यं ग्राहयन्त्याढकेऽम्भसि ॥  
भेषजस्यातिबाहुल्यात्कदाचिदरुचिर्भवेत् ॥ ४९ ॥  


यदप्सु शृतशीतासु षडङ्गादि प्रयुज्यते ॥  
कर्षमात्रं ततो द्रव्यं साधयेत्प्रास्थिकेऽम्भसि ॥  
अर्धशृतं प्रयोक्तव्यं पाने पेयादिसंविधौ ॥ ५० ॥  


कर्षार्धं वा कणाशुण्ठ्योः कल्कद्रव्यस्य वा पलम् ॥ ५१ ॥  


विनीय पाचयेद्युक्त्या वारि प्रस्थेन चापरान् ॥  
यूषान्नरसकांश्चैव कल्पेनानेन साधयेत् ॥ ५२ ॥  


कफवातज्वरे देयं जलमुष्णं पिपासवे ॥  
पित्तमद्यविषोत्थेषु तिक्तकैः शृतशीतलम् ॥ ५३ ॥  


मुस्तापर्पटकोशीरचन्दनोदीच्यनागरैः ॥  
शृतशीतं जलं दद्यात्पिपासाज्वरशान्तये ॥ ५४ ॥  


पादशिष्टः कषायः स्याद्यः षोडशगुणाम्भसा ॥  
क्वथितोऽतः षडङ्गादिर्न निषिद्धो नवज्वरे ॥ ५५ ॥  


अरुचौ मातुलुङ्गस्य केसरं साज्यसैन्धवम् ॥  
धात्रीद्राक्षासितानां वा कल्कमास्येन धारयेत् ॥ ५६ ॥  


ज्वरितो हितमश्नीयाद्यद्यप्यस्यारुचिर्भवेत् ॥  
अन्नकाले ह्यभुञ्जानः क्षीयते म्रियतेऽपि वा ॥ ५७ ॥  


गुर्वभिष्यन्द्यकाले च ज्वरी नाद्यात्कथञ्चन ॥  
न तु तस्याहितं भुक्तमायुषे वा सुखाय वा ॥ ५८ ॥  


ज्वरितं ज्वरमुक्तं वा दिनान्ते भोजयेल्लघु ॥  
श्लेष्मक्षयविवृद्धोष्मा बलवाननलस्तदा ॥ ५९ ॥  


सातत्यात्स्वाद्वभावाच्च पथ्यं द्वेष्यत्वमागतम् ॥  
कल्पनाविधिभिस्तैस्तैः प्रियत्वं गमयेत्पुनः ॥ ६० ॥  


परिषेकान्प्रदेहांश्च स्नेहान्संशोधनानि च ॥  
दिवास्वप्नं व्यवायं च व्यायामं शिशिरं जलम् ॥  
क्रोधप्रवातभोज्यानि वर्जयेत्तरुणज्वरी ॥ ६१ ॥  


शोषच्छर्दिर्मदो मूर्छा भ्रमस्तृष्णा ह्यरोचकः ॥  
प्राप्नोत्युपद्रवानेतान्परिषेकादिसेवनात् ॥ ६२ ॥  


आसप्तरात्रात्तरुणं ज्वरमाहुर्मनीषिणः ॥  
मध्यं चतुर्दशाहं तु पुराणमत उत्तरम् ॥ ६३ ॥  


मृदौ ज्वरे लघौ देहे प्रचलेषु मलेषु च ॥  
पक्वं दोषं विजानीयाज्ज्वरे देयं तदौषधम् ॥ ६४ ॥  


दोषप्रकृतिवैकृत्यादेकेषां पक्वलक्षणम् ॥ ६५ ॥  


वातिकः सप्तरात्रेण दशरात्रेण पैत्तिकः ॥  
श्लैष्मिको द्वादशाहेन ज्वरः पाकं नियच्छति ॥ ६६ ॥  


पक्वो ह्यनिर्हृतो दोषो देहे तिष्ठन्महात्ययम् ॥  
विषमं वा ज्वरं कुर्याद्बलव्यापदमेव वा ॥ ६७ ॥  


सप्तरात्रात्परं केचिन्मन्यन्ते देयमौषधम् ॥  
दशरात्रात्परं केचिद्दातव्यमिति निश्चिताः ॥ ६८ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

न कषायं प्रशंसन्ति नराणां तरुणज्वरे ॥  
कषायेणाऽऽकुलीभूता दोषा जेतुं सुदुस्तराः ॥ ६९ ॥  


न तु कल्पनमुद्दिश्य कषायः प्रतिषिध्यते ॥  
यः कषायः कषायः स्यात्स वर्ज्यस्तरुणज्वरे ॥ ७० ॥  


दोषा बद्धाः कषायेण स्तम्भित्वात्तरुणज्वरे ॥  
स्तभ्यन्ते न विपच्यन्ते कुर्वन्ति विषमज्वरम् ॥ ७१ ॥  


पाययेद्दोषहरणं मोहादामज्वरे तु यः ॥  
स सुप्तं कृष्णसर्पं तु कराग्रेण परामृशेत् ॥ ७२ ॥  


पीताम्बुर्लङ्घितः क्षीणोऽजीर्णी भुक्तः पिपासितः ॥  
न पिबेदौषधं जन्तुः संशोधनमथेतरत् ॥ ७३ ॥  


रोगे शोधनसाध्ये तु यं विद्याद्दोषदुर्बलम् ॥  
तं समीक्ष्य भिषक्कुर्याद्दोषप्रच्यावनं मृदु ॥ ७४ ॥  


चले दोषे मृदौ कोष्ठे नेक्षेतात्र बलं नृणाम् ॥  
अव्यापद्दुर्बलस्यापि शोधनं हि तदा भवेत् ॥ ७५ ॥  


द्विचत्वारिंशता माषैरष्टादशनिबद्धकैः ॥  
पलं द्वादशबद्धं स्याद्गुञ्जाषट्कसमन्वितैः ॥ ७६ ॥  


उत्तमस्य पलं मात्रा त्रिभिश्चाक्षैश्च मध्यमे ॥  
जघन्यस्य पलार्धेन स्नेहक्वाथ्यौषधेषु च ॥ ७७ ॥  


क्वाथ्यद्रव्यपले वारि द्विरष्टगुणभिष्यते ॥  
चतुर्भागावशिष्टं तु पेयं पलचतुष्टयम् ॥ ७८ ॥  


दीप्तानलं महाकायं पाययन्त्यञ्जलिं जलम् ॥  
अन्ये त्वर्धं परित्यज्य प्रसृतिं तु चिकित्सकाः ॥ ७९ ॥  


क्वाथत्यागमनिच्छन्तस्त्वष्टभागावशेषितम् ॥  
पारम्पर्योपदेशेन वृद्धवैद्याः पलद्वयम् ॥ ८० ॥  


पाययेदातुरं सामं पाचनं सप्तमे दिने ॥  
शमनेनाथवा दृष्ट्वा निरामं तमुपाचरेत् ॥ ८१ ॥  


नागरं देवकाष्ठं च धान्यकं बृहतीद्वयम् ॥  
दद्यात्पाचनकं पूर्वं सर्वज्वरेषु पाचनम् ॥ ८२ ॥  


वीर्याधिकं भवति भेषजमन्नहीनं हन्यात्तदामयमसंशयमाशु चैव ॥  
तद्बालवृद्धवनितामृदवोऽथ पीत्वा ग्लानिं परां समुपयान्ति बलक्षयं च ॥ ८३ ॥  


अनुलोमानिलः स्वास्थ्यं क्षुत्तृष्णा सुमनस्कता ॥  
लघुत्वमिन्द्रियोद्गारशुद्धिर्जीर्णौषधाकृतिः ॥ ८४ ॥  


क्लमो दाहोऽङ्गसदनं भ्रमो मूर्छा शिरोरुजा ॥  
अरतिर्बलहानिश्च सावशेषौषधाकृतिः ॥ ८५ ॥  


औषधशेषे भुक्तं पीतं च तथौषधं हि शेषेऽन्ने ॥  
न करोति गदोपशमं प्रकोपयत्यन्यरोगांश्च ॥ ८६ ॥  


शीघ्रं विपाकमुपयाति बलं न हिंस्यादन्नावृतं न च मुहुर्वदनान्निरेति ॥  
प्राग्भक्तसेवितमथौषधमेतदेव दद्याच्च वृद्धशिशुभीरुवराङ्गनाभ्यः ॥ ८७ ॥  


बिल्वादिपञ्चमूलाम्बु पाचनं वातिके ज्वरे ॥  
न शोधयति यद्दोषान्समान्नोदीरयत्यपि ॥  
समी करोति यत्क्रुद्धांस्तत्संशमनमुच्यते ॥ ८८ ॥  


किराताब्दामृतोदीच्यबृहतीद्वयगोक्षुरैः ॥  
सस्थिराकलशीविश्वैः क्वाथो वातज्वरापहः ॥ ८९ ॥  


पिप्पलीसारिवाद्राक्षाशतपुष्पाहरेणुभिः ॥  
कृतः कषायः सगुडो हन्याच्छ्वसनजं ज्वरम् ॥ ९० ॥  


गुडूचीसारिवाद्राक्षाशतपुष्पापुनर्नवाः ॥  
सगुडोऽयं कषायः स्याद्वातज्वरविनाशनः ॥ ९१ ॥  


द्राक्षागुडूचीकाश्मर्यत्रायमाणाः ससारिवाः ॥  
निष्क्वाथ्य सगुडं क्वाथं पिबेद्वातज्वरापहम् ॥ ९२ ॥  


सक्षौद्रं पाचनं पैत्ते तिक्ताब्देन्द्रयवैः कृतम् ॥ ९३ ॥  


लोध्रोत्पलामृतापद्मसारिवाणां सशर्करः ॥  
क्वाथः पित्तज्वरं हन्यादथवा पर्पटोद्भवः ॥ ९४ ॥  


दुरालभापर्पटकप्रियङ्गूभूनिम्बवासाकटुरोहिणीनाम् ॥  
जलं पिबेच्छर्करयाऽवगाढं तृष्णास्रपित्तज्वरदाहयुक्तः ॥ ९५ ॥  


पटोलयवनिष्क्वाथो मधुना मधुरीकृतः ॥  
तीव्रपित्तज्वरामर्दी पानात्तृड्दाहनाशनः ॥ ९६ ॥  


एकः पर्पटकः श्रेष्ठः पित्तज्वरनिवर्हणः ॥  
किं पुनर्यदि युज्येत चन्दनोदीच्यनागरैः ॥ ९७ ॥  


विश्वाम्बुपर्पटोशीरघनचन्दनसाधितम् ॥  
दद्यात्सुशीतलं वारि तृट्छर्दिज्वरदाहनुत् ॥ ९८ ॥  


पर्पटामृतधात्रीणां क्वाथः पित्तज्वरं जयेत् ॥  
द्राक्षारग्वधयोश्चापि काश्मर्यस्याथवा पुनः ॥ ९९ ॥  


द्राक्षाभयापर्पटकाब्दतिक्ताक्वाथं सशम्याकफलं विदध्यात् ॥  
प्रलापमूर्छाभ्रमदाहशोषतृष्णान्विते पित्तभवे ज्वरे च ॥ १०० ॥  


पर्युषितं धान्यजलं प्रातः पीतं सशर्करं पुंसाम् ॥  
अन्तर्दाहं शमयेत्प्रवृद्धमपि तत्क्षणादेव ॥ १०१ ॥  


अम्लपिष्टैः सुशीतैर्वा पलाशतरुजैर्दिहेत् ॥  
बदरीपल्लवोत्थेन फेनेनारिष्टकस्य च ॥ १०२ ॥  


विदारी दाडिमं लोध्रं दधित्थं बीजपूरकम् ॥  
एभिः प्रदिह्यान्मूर्धानं तृड्दाहार्तस्य देहिनः ॥ १०३ ॥  


उत्तानसुप्तस्य गभीरताम्रकांस्यादिपात्रं प्रणिधाय नाभौ ॥  
तत्राम्बुधारा बहला पतन्ती निहन्ति दाहं त्वरितं सुशीता ॥ १०४ ॥  


वाप्यः कमलहासिन्यो दलयन्त्रगृहाः शुभाः ॥  
नार्यश्चन्दनदिग्धाङ्ग्यो दाहदैन्यहरा मताः ॥ १०५ ॥  


हर्म्ये शुभ्राभ्रसङ्काशे शशाङ्ककरशीतले ॥  
मलयोदकसिक्ते वा स्वप्यात्पित्तज्वरी नरः ॥ १०६ ॥  


जिह्वातालुगलक्लोमशोषे मूर्ध्नि तु दापयेत् ॥  
केसरं मातुलुङ्गस्य मधुसैन्धवसंयुतम् ॥ १०७ ॥  


पिप्पल्यादिकषायं तु पाचनं कफजे ज्वरे ॥  
कुष्ठमिन्द्रयवं मूर्वा पटोलं चापि साधितम् ॥  
पिबेन्मरिचसंयुक्तं सक्षौद्रं श्लैष्मिके ज्वरे ॥ १०८ ॥  


त्रिफला पटोलवासा छिन्नरुहा तिक्तरोहिणी च षड्ग्रन्था ॥  
मधुना श्लेष्मसमुत्थे दशमूलीवासकस्य वा क्वाथः ॥ १०९ ॥  


मात्राक्षौद्रघृतादीनां क्वाथस्नेहेषु चूर्णवत् ॥ ११० ॥  


आमलक्यभया कृष्णा चित्रकश्चेत्ययं गणः ॥  
सर्वज्वरकफातङ्कभेदी दीपनपाचनः ॥ १११ ॥  


कट्फलं पौष्करं शृङ्गी कृष्णा च मधुना सह ॥  
श्वासकासज्वरहरः श्रेष्ठो लेहः कफान्तकृत् ॥ ११२ ॥  


क्षौद्रोपकुल्यासंयोगः कासश्वासज्वरापहः ॥  
प्लीहानं हन्ति हिक्कां च बालानां तु प्रशस्यते ॥ ११३ ॥  


कर्षश्चूर्णस्य कल्कस्य गुटिकानां तु सर्वशः ॥  
द्रवशुक्त्याऽवलेढव्यः पातव्यश्च चतुर्द्रवः ॥ ११४ ॥  


मात्राया नास्त्यवस्थानं दोषमग्निं बलं वयः ॥  
व्याधिं द्रव्यं च कोष्ठं च वीक्ष्य मात्रां प्रयोजयेत् ॥ ११५ ॥  


संसृष्टदोषेषु हितं संसृष्टमथ पाचनम् ॥  
त्रिफलाशाल्मलीरास्नाराजवृक्षाटरूषकैः ॥  
शृतमम्बु हरेत्तूर्णं वातपित्तोद्भवं ज्वरम् ॥ ११६ ॥  


विश्वामृताब्दभूनिम्बैः पञ्चमूलीसामन्वितैः ॥  
कृतः कषायो हन्त्याशु वातपित्तोद्भवं ज्वरम् ॥ १७ ॥  


किराततिक्तममृतां द्राक्षामामलकीं शठीम् ॥  
निष्क्वाथ्य पित्तानिलजे तत्क्वाथं सगुडं पिबेत् ॥ ११८ ॥  


निदिग्धिकाबलारास्नात्रायमाणामृतायुतैः ॥  
मसूरविदलैः क्वाथो वातपित्तज्वरं जयेत् ॥ ११९ ॥  


गुडूची पर्पटं मुस्तं किरातं विश्वभेषजम् ॥  
वातपित्तज्वरे देयं पञ्चभद्रमिदं शुभम् ॥ १२० ॥  


किरातं नागरं मुस्तं गुडूचीं च कफाधिके ॥  
पाठोदीच्यमृणालैश्च सह पित्ताधिके पिबेत् ॥ १२१ ॥  


कण्टकार्यमृताभार्ङ्गीनागरेन्द्रयवासकम् ॥  
भूनिम्बं चन्दनं मुस्तं पटोलं कटुरोहिणी ॥ १२२ ॥  


कषायं पाययेदेनं पित्तश्लेष्मज्वरापहम् ॥  
दाहतृष्णाज्वरच्छर्दिकासहृत्पार्श्वशूलनुत् ॥ १२३ ॥  


गुडूचीनिम्बधान्याकं चन्दनं पद्मकानि च ॥ १२४ ॥  


एष सर्वज्वरान्हन्ति गुडूच्यादिस्तु दीपनः ॥  
हृल्लासारोचकच्छर्दिःपिपासादाहनाशनः ॥ १२५ ॥  


पटोलं चन्दनं मूर्वापाठातिक्तामृतागणः ॥  
पित्तश्लेष्मज्वरच्छर्दिदाहकण्डूविषापहः ॥ १२६ ॥  


सपत्रपुष्पवासाया रसः क्षौद्रसितायुतः ॥  
कफपित्तज्वरं हन्ति सासृक्पित्तं सकामलम् ॥ १२७ ॥  


सशर्करामक्षमात्रां कटुकामुष्णवारिणा ॥  
पीत्वा ज्वरं जयेज्जन्तुः कफपित्तसमुद्भवम् ॥ १२८ ॥  


पटोलं पिचुमन्दं च त्रिफलां मधुकं बलाम् ॥  
साधितोऽयं कषायः स्यात्पित्तश्लेष्मोद्भवे ज्वरे ॥ १२९ ॥  


दीपनं कफविच्छेदि पित्तवातानुलोमनम् ॥  
ज्वरघ्नं पाचनं भेदि शृतं धान्यपटोलयोः ॥ १३० ॥  


खर्परभृष्टपटस्थितकाञ्जिकसिक्तो हि वालुकास्वेदः ॥  
शमयति वातकफामयमस्तकशूलाङ्गभङ्गादीन् ॥ १३१ ॥  


स्रोतसां मार्दवं कृत्वा नीत्वा पावकमाशयम् ॥  
हत्वा वातकफस्तम्भं स्वेदो ज्वरमपोहति ॥ १३२ ॥  


मातुलुङ्गफलकेसरो धृतः सिन्धुजन्ममरिचान्वितो मुखे ॥  
हन्ति वातकफरोगमास्यगं शोषमाशुजडतामरोचकम् ॥ १३३ ॥  


पिप्पलीपिप्पलीमूलचव्यचित्रकनागरैः ॥  
दीपनीयः स्मृतो वर्गः कफानिलगदापहः ॥ १३४ ॥  


आरग्वधग्रन्थिकमुस्ततिक्ताहरीतकीभिः क्वथितः कषायः ॥  
सामे सशूले कफवातयुक्ते ज्वरे हितो दीपनपाचनश्च ॥ १३५ ॥  


पिप्पलीभिः शृतं तोयमनभिष्यन्दि दीपनम् ॥  
वातश्लेष्मविकारघ्नं प्लीहघ्नं ज्वरनाशनम् ॥ १३६ ॥  


मुस्तपर्पटदुस्पर्शगुडूचीविश्वभेषजम् ॥  
कफवातारुचिच्छर्दिदाहशोषज्वरापहम् ॥ १३७ ॥  


क्षुद्रामृतानागरपुष्कराह्वयैः कृतः कषायः कफमारुतोत्तरे ॥  
सश्वासकासारुचिपार्श्वरुक्करे ज्वरे त्रिदोषप्रभवेऽपि शस्यते ॥ १३८ ॥  


दशमूलीरसः पेयः कणायुक्तः कफानिले ॥  
अविपाकेऽतिनिद्रायां पार्श्वरुक्श्वासकासके ॥ १३९ ॥  


श्लेष्मनिग्रहमेवाऽऽदौ कुर्याद्व्याधौ त्रिदोषजे ॥  
निरस्ते श्लेष्मणि ह्यस्य स्रोतःसूद्धाटितेषु च ॥  
लाघवं जायते सद्यस्तन्द्रा चैवोपशाम्यति ॥ १४० ॥  


दुर्गेऽम्भसि यथा मज्जद्भाजनं त्वरया बुधः ॥  
गृह्णीयात्तलमप्राप्तं तथाऽभिन्यासपीडितम् ॥ १४१ ॥  


निद्रोपेतमभिन्यासं क्षीणं विद्याद्धतौजसम् ॥ १४२ ॥  


लङ्घनं वालुकास्वेदो नस्यं निष्ठीवनं तथा ॥  
अवलेहोऽञ्जनं चैव प्राक्प्रयोज्यं त्रिदोषजे ॥ १४३ ॥  


त्रिरात्रं पञ्चरात्रं वा दशरात्रमथापि वा ॥  
लङ्घनं सन्निपातेषु कुर्यादारोग्यदर्शनात् ॥ १४४ ॥  


दोषाणामेव सा शक्तिर्लङ्घने या सहिष्णुता ॥  
न तु दोषक्षये कश्चित्सहते लङ्घनादिकम् ॥ १४५ ॥  


कफपित्ते द्रवे धातू सहेते लङ्घनं महत् ॥  
आमक्षयादूर्ध्वमपि वायुर्न सहते क्षणम् ॥ १४६ ॥  


आर्द्रकस्वरसोपेतं सैन्धवं कटुकत्रयम् ॥  
आकण्ठं धारयेदास्ये निष्ठीवेच्च पुनः पुनः ॥ १४७ ॥  


तेनास्य हृद्गतः श्लेष्मा मन्यापार्श्वशिरोगलात् ॥  
लीनोऽप्याकृष्यते शुष्को लाघवं चास्य जायते ॥ १४८ ॥  


पर्वभेदो ज्वरो मूर्छा निद्राकासगलामयाः ॥  
मुखाक्षिगौरवं जाड्यमुत्क्लेशश्चोपशाम्यति ॥ १४९ ॥  


सकृद्द्वित्रिचतुः कुर्याद्दृष्ट्वा दोषबलाबलम् ॥  
एतद्धि परमं प्राहुर्भेषजं सन्निपातिनाम् ॥ १५० ॥  


मातुलुङ्गार्द्रकरसं कोष्णं त्रिलवणान्वितम् ॥  
अन्यद्वा सिद्धिविहितं नस्यं तीक्ष्णं प्रयोजयेत् ॥ १५१ ॥  


तेन प्रभिद्यते श्लेष्मा प्रभिन्नश्च प्रसिच्यते ॥  
शिरोत्दृदयकण्ठास्यपार्श्वरुक्चोपशाम्यति ॥ १५२ ॥  


मधूकसारसिन्धूत्थवचोषणकणाः समाः ॥  
श्लक्ष्णं पिष्ट्वाऽम्भसा नस्यं कुर्यात्सञ्ज्ञाप्रबोधनम् ॥ १५३ ॥  


शिरीषबीजगोमूत्रकृष्णामरिचसैन्धवैः ॥  
अञ्जनं स्यात्प्रबोधाय सरसोनशिलालकैः ॥ १५४ ॥  


कट्फलं पौष्करं शृङ्गी व्योषं यासश्च कारवी ॥  
श्लक्ष्णं चूर्णीकृतं चैतन्मधुना सह लेहयेत् ॥ १५५ ॥  


एषाऽवलेहिका हन्ति सन्निपातं सुदारुणम् ॥  
हिक्कां श्वासं च कासं च कण्ठरोधं नियच्छति ॥  
एतद्योज्यं कफोद्रेके चूर्णमार्द्रकजै रसैः ॥ १५६ ॥  


सर्वेषु सन्निपातेषु न क्षौद्रमवचारयेत् ॥  
शीतोपचारि क्षौद्रं स्याच्छीतं चात्र विरुध्यते ॥ १५७ ॥  


क्रियाभिस्तुल्यरूपाभिः क्रियासाङ्कर्यमिष्यते ॥  
भिन्नरूपतया तास्तु तन्न कुर्वन्ति दूषणम् ॥ १५८ ॥  


शस्तं सुलङ्घितस्याऽऽदौ विधाय कवलग्रहम् ॥  
लाजसक्तुकपथ्यं स्यात्सैन्धवेनावचूर्णितम् ॥ १५९ ॥  


रक्तपित्तहितत्वेन दाहज्वरहृतेस्तथा ॥  
सक्तवः शीतवीर्याः स्युर्लाजपूर्वा हिता न ते ॥ १६० ॥  


पाचनो दीपनो लाजमण्डस्तेनोष्ण इष्यते ॥ १६१ ॥  


अतोऽयं दशमूलादिसाधितो भिषजां मतः ॥  
तच्चेज्जीर्यत्यविघ्नेन ज्वरी जीवेत्तदा ध्रुवम् ॥ १६२ ॥  


पञ्चमुष्टिकयूषेण त्रिकण्टककृतेन वा ॥  
आ दोषशमनात्पथ्यं त्रिकण्टेनैव साधयेत् ॥ १६३ ॥  


यवकोलकुलत्थानां मुद्गमूलकशुण्ठयोः ॥  
एकैकं मुष्टिमाहृत्य पचेदष्टगुणे जले ॥ १६४ ॥  


पञ्चमुष्टिक इत्येष वातपित्तकफाषहः ॥  
शस्यते गुल्मशूले च श्वासे कासे क्षये ज्वरे ॥ १६५ ॥  


पञ्चमूली किरातादिर्गणो योज्यस्त्रिदोषजे ॥  
पित्तोत्कटे च मधुना कणया वा कफोत्कटे ॥ १६६ ॥  


बिल्वस्योनाकगम्भारीपाटलीगणकारिका ॥  
दीपनं श्लेष्मवातघ्नं पञ्चमूलमिदं महत् ॥ १६७ ॥  


शालिपर्णी पृथक्पर्णी बृहतीद्वयगोक्षुरम् ॥  
वातपित्तहरं वृष्यं कनीयः पञ्चमूलकम् ॥ १६८ ॥  


उभयं दशमूलं तु सन्निपातज्वरापहम् ॥  
कासे श्वासे च तन्द्रायां पार्श्वशूले च शस्यते ॥  
पिप्पलीचूर्णसंयुक्तं कण्ठहृद्ग्रहनाशनम् ॥ १६९ ॥  


चिरज्वरे वातकफोल्बणे वा त्रिदोषजे वा दशमूलमिश्रः ॥  
किराततिक्तादिगणः प्रयोज्यः शुद्ध्यर्थिने वा त्रिवृता विमिश्रः ॥ १७० ॥  


दशमूली शठी शृङ्गी पौष्करं सदुरालभम् ॥  
भार्गी कुटजबीजं च पटोलं कटुरोहिणी ॥ १७१ ॥  


अष्टादशाङ्ग इत्येष सन्निपातज्वरापहः ॥  
कासहृद्ग्रहपार्श्वार्तिश्वासहिक्कावमीहरः ॥ १७२ ॥  


भूनिम्बदारुदशमूलमहौषधाब्द-  
तिक्तेन्द्रबीजधनिकेभकणाकषायः ॥  
तन्द्राप्रलापकसनारुचिदाहमोह-  
श्वासादियुक्तमखिलं ज्वरमाशु हन्ति ॥ १७३ ॥  


द्राक्षाऽमृता शठी शृङ्गी मुस्तकं रक्तचन्दनम् ॥ १७४ ॥  


नागरं कटुकं पाठा भूनिम्बं सदुरालभम् ॥  
उशीरं पद्मकं धान्यं वालकं कण्टकारिका ॥ १७५ ॥  


पुष्करं पिचुमन्दं चाष्टादशाङ्गमिदं शुभम् ॥  
जीर्णज्वरारुचिश्वासकासश्वयथुनाशनम् ॥ १७६ ॥  


कट्फलं पौष्करं शृङ्गी मुस्तकं कटुकं शठी ॥  
समांशान्येकशो वाऽपि श्लक्ष्णचूर्णानि कारयेत् ॥ १७७ ॥  


आर्द्रकस्वरसक्षौद्रं लिह्यात्कफविनाशनम् ॥  
शूलानिलारुचिच्छर्दिकासश्वासक्षयापहम् ॥ १७८ ॥  


मुस्तापर्पटकोशीरदेवदारुमहौषधम् ॥  
त्रिफला धन्वयासश्च नीली कम्पिल्लकं त्रिवृत् ॥ १७९ ॥  


किराततिक्तकं पाठा बला कटुकरोहिणी ॥  
मधुकं पिप्पलीमूलं मुस्ताद्यो गण उच्यते ॥ १८० ॥  


अष्टादशाङ्गमुदितमेतद्वा सन्निपातनुत् ॥  
पित्तोत्तरे सन्निपाते हितं चोक्तं मनीषिभिः ॥  
मन्यास्तम्भ उरोघात उरःपार्श्वशिरोग्रहे ॥ १८१ ॥  


बृहत्यौ पौष्करं भार्गी शठी शृङ्गी दुरालभा ॥  
वत्सकस्य च बीजानि पटोलं कटुरोहिणी ॥ १८२ ॥  


बृहत्यादिर्गणः प्रोक्तः सन्निपातज्वरापहः ॥  
कासादिषु च सर्वेषु हितः सोपद्रवेषु च ॥ १८३ ॥  


शठी पुष्करमूलं च व्याघ्री शृङ्गी दुरालभा ॥  
गुडूची नागरं पाठा किरातं कटुरोहिणी ॥ १८४ ॥  


एष शठ्यादिको वर्गः सन्निपातज्वरापहः ॥  
कासहृद्ग्रहपार्श्वार्तिश्वासे तन्द्र्यां च शस्यते ॥ १८५ ॥  


स्वेदोद्गमे भृष्टकुलत्थचूर्णनिपातनं शस्तमिति ब्रुवन्ति ॥ १८६ ॥  


मृत्युश्च तस्मिन्बहुपिच्छिलत्वाच्छीतस्य जन्तोः परितः सरत्वात् ॥  
स्वेदो ललाटे हिमवान्नरस्य शीतार्दितस्यैति सुपिच्छिलश्च ॥  
कण्ठस्थितो यस्य न याति वक्षो नूनं यमस्यैति गृहं स मर्त्यः ॥ १८७ ॥  


त्रिवृद्विशालाकटुकात्रिफलारग्वधैः कृतः ॥  
सक्षारो भेदनः क्वाथः पेयः सर्वज्वरापहः ॥ १८८ ॥  


पित्तकफानिलवृद्ध्या दशदिवसद्वादशाहसप्ताहात् ॥  
हन्ति विमुञ्चति पुरुषं त्रिदोषजो धातुमलपाकात् ॥ १८९ ॥  


सप्तमी द्विगुणा या तु नवम्येकादशी तथा ॥  
एषा त्रिदोषमर्यादा मोक्षाय च वधाय च ॥ १९० ॥  


सन्निपाते प्रकम्पन्तं विलपन्तं च यो नरम् ॥  
भोजयेत्पिशितैः सार्धं स वैद्याख्यां व्रजेत्कथम् ॥ १९१ ॥  


सन्निपाते प्रकम्पन्तं विलपन्तं च यो घृतम् ॥  
भोजयेत्पाययेच्चापि तौ स्यातां च कथं शुभौ ॥ १९२ ॥  


सन्निपातेषु दाहार्तं यः सिञ्चेच्छीतवारिणा ॥  
आतुरः स कथं जीवेद्भिषग्वा स कथं भवेत् ॥ १९३ ॥  


सन्निपातार्णवे मग्नं योऽभ्युद्धरति मानवम् ॥  
कस्तेन न कृतो धर्मः कां तु पूजा न सोऽर्हति ॥ १९४ ॥  


मृत्युना सह योद्धव्यं सन्निपातं चिकित्सता ॥  
यश्च तत्र भवेज्जेता स जेताऽऽमयसङ्करे ॥ १९५ ॥  


सन्निपातान्तकर्णस्य शोफे महति दारुणे ॥ १९६ ॥  


रक्तावसेचनैः पूर्वं सर्पिष्पानैश्च तं जयेत् ॥  
प्रदेहैः कफपित्तघ्नैर्वमनैः कवलग्रहैः ॥ १९७ ॥  


बीजपूरकमूलानि अग्निमन्थस्तथैव च ॥  
सनागरं देवदारु रास्नाचित्रकपेषितम् ॥ १९८ ॥  


प्रलेपनमिदं श्रेष्ठं गलशोथविनाशनम् ॥  
कुलत्थं कट्फलं शुण्ठी कारवी च समांशकैः ॥  
सुखोष्णैर्लेपनं कार्यं कर्णमूले मुहुर्मुहुः ॥ १९९ ॥  


अभिचाराभिशापोत्थौ ज्वरौ होमादिना जयेत् ॥  
दानस्वस्त्ययनातिथ्यैरुत्पातग्रहपीडजौ ॥ २०० ॥  


ओषधीगन्धविषजौ विषपित्तप्रबाधनैः ॥  
जयेत्कषायैर्मतिमान्सर्वगन्धकृतैर्भिषक् ॥ २०१ ॥  


क्रोधजे पित्तजित्काम्या अर्थाः सद्वाक्यमेव च ॥ २०२ ॥  


अश्वासनेष्टलाभेन वायोः प्रशमनेन च ॥  
हर्षणैश्च शमं यान्ति कामशोकभयज्वराः ॥ २०३ ॥  


भूतविद्यासमुद्दिष्टैर्बन्धावेशनपूजनैः ॥  
जयेद्भूताभिषङ्गोत्थं मनःसान्त्वैश्च मानसम् ॥ २०४ ॥  


निदिग्धिकानागरकामृतानां क्वाथं पिबेन्मिश्रितपिप्पलीकम् ॥  
जीर्णज्वरारोचककासशूलश्वासाग्निमान्द्यार्दितपीनसेषु ॥ २०५ ॥  


हन्त्यूर्ध्वजानयं प्रायः सायं तेनोपयुज्यते ॥  
कासाजीर्णारुचिश्वासहृत्पाण्डुकृमिरोगनुत् ॥  
जीर्णज्वरेऽग्निमान्द्ये च शस्यते गुडपिप्पली ॥ २०६ ॥  


पिप्पलीचूर्णसंयुक्तः क्वाथश्छिन्नोद्भवोद्भवः ॥  
जीर्णज्वरकफध्वंसी पञ्चमूलीकृतोऽथवा ॥ २०७ ॥  


शिरोगौरवशूलघ्नमिन्द्रियप्रतिबोधनम् ॥  
जीर्णज्वरे रुचिकरं दद्याच्छीर्षविरेचनम् ॥ २०८ ॥  


सन्ततं विषमं वाऽपि क्षीणस्य सुचिरोत्थितम् ॥  
ज्वरं सम्भोजनैः पथ्यैर्ज्वरघ्नैः समुपाचरेत् ॥ २०९ ॥  


तण्डुलीयकवास्तूकबालमूलकपर्पटान् ॥ २१० ॥  


पटोलममृतापत्रं शाकार्थं दार्विपत्रिकाम् ॥  
मांसार्थमेणलावादीन्दद्याद्युक्त्या विचक्षणः ॥ २११ ॥  


ज्वरक्षीणस्य न हितं वमनं न विरेचनम् ॥  
कामं तु पयसा तस्य निरूहैर्वा हरेन्मलान् ॥ २१२ ॥  


अरोचके गात्रसादे वैवर्ण्येऽङ्गमलादिषु ॥  
शान्तज्वरोऽपि शोध्यः स्यादनुबन्धभयान्नरः ॥ २१३ ॥  


जीर्णज्वरे कफे क्षीणे क्षीरं स्यादमृतोपमम् ॥  
तदेव तरुणे पीतं विषवद्धन्ति मानवम् ॥ २१४ ॥  


कासाच्छ्वासाच्छिरःशूलात्पार्श्वशूलात्सपीनसात् ॥  
मुच्यते ज्वरितः पीत्वा पञ्चमूलीशृतं पयः ॥ २१५ ॥  


त्रिकण्टकवचाव्याघ्रीगुडनागरसाधितम् ॥  
वर्चोमूत्रविबन्धघ्नं शोषज्वरहरं पयः ॥ २१६ ॥  


द्रव्यादष्टगुणं क्षीरं क्षीरात्तोयं चतुर्गुणम् ॥  
क्षीरावशेषः कर्तव्यः क्षीरपाके त्वयं विधिः ॥ २१७ ॥  


पञ्चमूलीशृतं क्षीरं चतुगुर्णजलेन वा ॥  
शिंशपागण्डिकाभिर्वा धारोष्णं वा ज्वरापहम् ॥ २१८ ॥  


कृशानां ज्वरमुक्तानां मिथ्याहारविहारिणाम् ॥  
दोषः स्वल्पोऽपि संवृद्धो देहिनामनिलेरितः ॥ २१९ ॥  


सततान्येद्युष्कत्र्याख्यचतुर्थान्सप्रलेपकान् ॥  
कफस्थानविभागेन यथासङ्ख्यं करोति हि ॥ २२० ॥  


अहोरात्रादहोरात्रात्स्थानात्स्थानं प्रपद्यते ॥  
ततश्चाऽऽमाशयं प्राप्य दोषः कुर्याज्ज्वरं नृणाम् ॥ २२१ ॥  


समौ वातकफौ यस्य हीनपित्तस्य देहिनः ॥  
प्रायो रात्रौ ज्वरस्तस्य दिवा हीनकफस्य च ॥ २२२ ॥  


प्रलेपकस्त्वविषमः प्रायः क्लेशाय शोषिणाम् ॥  
कलिङ्गकाः पटोलस्य पत्रं च कटुरोहिणी ॥ २२३ ॥  


पटोलं सारिवा मुस्तं पाठा कटुकरोहिणी ॥  
निम्बं पटोलं त्रिफला मृद्वीकामुस्तवत्सकैः ॥ २२४ ॥  


किराततिक्तममृता चन्दनं विश्वभेषजम् ॥  
गुडूच्यामलकं मुस्तमर्धश्लोकसमापनाः ॥  
कषायाः शमयन्त्याशु पञ्च पञ्चविधं ज्वरम् ॥ २२५ ॥  


कषायाः सन्ततादीनां पञ्चैते चरकादिना ॥  
प्रलेपकं विहायैव तथा वातबलासकम् ॥ २२६ ॥  


गद्यम्--कषायाः क्रमेण व्यतिक्रमेण वा क्रियन्ते ॥ २२७ ॥  


अजाजी गुडसंयुक्ता विषमज्वरनाशिनी ॥  
अग्निमान्द्यं जयेत्सम्यग्वातरोगांश्च नाशयेत् ॥ २२८ ॥  


गुडप्रगाढां त्रिफलां पिबेद्वा विषमार्दितः ॥  
गुडूचीनिम्बधात्रीणां कषायं वा समाक्षिकम् ॥ २२९ ॥  


मुस्तामलकगुडूचीविश्वौषधकण्टकारिकाक्वाथः ॥  
पीतः सकणाचूर्णः समधुर्विषमज्वरं हन्ति ॥ २३० ॥  


प्रातः प्रातः ससर्पिर्वा रसोनमुपकल्पयेत् ॥  
पिप्पलीवर्धमानं वा पिबेत्क्षीररसाशनः ॥ २३१ ॥  


दिनमेकं तु विश्रम्य प्रत्येति स तृतीयकः ॥  
दिनद्वयं तु विश्रम्य प्रत्येति स चतुर्थकः ॥ २३२ ॥  


कर्म साधारणं जह्यात्तृतीयकचतुर्थकौ ॥  
अतस्तौ प्रतिकर्तव्यौ विशेषोदितभेषजैः ॥ २३३ ॥  


महौषधामृतामुस्तचन्दनोशीरधान्यकैः ॥  
क्वाथस्तृतीयकं हन्ति शर्करामधुयोजितः ॥ २३४ ॥  


अपामार्गजटा कट्यां लोहितैः सप्ततन्तुभिः ॥  
बद्धा वारे रवेस्तूर्णं ज्वरं हन्ति तृतीयकम् ॥ २३५ ॥  


गङ्गाया उत्तरे कूले अपुत्रस्तापसो मृतः ॥  
तस्मै तिलोदकं दद्यान्मुञ्चत्यैकाहिको ज्वरः ॥ २३६ ॥  


वासाधात्रीस्थिरादारुपथ्यानागरसाधितः ॥  
सितामधुयुतः क्वाथश्चातुर्थिकनिवारणः ॥ २३७ ॥  


अगस्तिपत्रस्वरसेन नस्यं निहन्ति चातुर्थिकमुग्ररूपम् ॥  
कफस्थानेषु वा तिष्ठन्दोषो द्वित्रिचतुर्षु वा ॥  
विपर्ययाख्यान्कुरुते विषमान्कष्टसाधनान् ॥ २३८ ॥  


रसोनकल्कं तिलतैलयुक्तं योऽश्नाति नित्यं विषमज्वरार्तः ॥  
विमुच्यते सोऽप्यचिराज्ज्वरेण वातामयैश्चापि सुघोररूपैः ॥ २३९ ॥  


रक्ताश्वमारपुष्पं च धात्री धान्यं वचामयम् ॥  
पिष्ट्वा कोष्णो ज्वरे कार्यो लेपो मूर्धरुजापहः ॥ २४० ॥  


पलङ्कषा निम्बपत्रं वचा कुष्ठं हरीतकी ॥  
सर्षपाः सयवाः सर्पिर्धूपनं ज्वरनाशनम् ॥ २४१ ॥  


बैडालं वा शकृद्योज्यं वेपमानस्य धूपने ॥ २४२ ॥  


सोमं सानुचरं देवं समातृगणमीश्वरम् ॥  
पूजयन्प्रयतः शीघ्रं मुच्यते विषमज्वरात् ॥ २४३ ॥  


विष्णुं सहस्रमूर्धानं चराचरपतिं विभुम् ॥  
स्तुवन्नामसहस्रेण ज्वरान्सर्वान्व्यपोहति ॥ २४४ ॥  


मूलं भूमिजयन्त्याश्च सहदेवोद्भवं तथा ॥  
तण्डुलीयकमूलं वा बद्धं मूर्ध्नि ज्वरापहम् ॥ २४५ ॥  


विषमज्वरेषु कर्तव्यमूर्ध्वं चाधश्च शोधनम् ॥  
शान्तिं नयेत्त्रिवृद्वाऽपि सक्षौद्रा विषमज्वरम् ॥ २४६ ॥  


मधुना वाऽभया लीढा हन्त्याशु विषमज्वरम् ॥  
ज्वरवेगं च कालं च चिन्तयञ्ज्वर्यते तु यः ॥  
तस्येष्टैरद्भुतैर्वाऽपि विषयैर्नाशयेत्स्मृतिम् ॥ २४७ ॥  


घृतं द्वादशरात्रात्तु देयं क्षीणकफे ज्वरे ॥ २४८ ॥  


पिप्पल्यश्चन्दनं मुस्तमुशीरं कटुरोहिणी ॥  
कलिङ्गकास्तामलकी सारिवाऽतिविषा स्थिरा ॥ २४९ ॥  


द्राक्षामलकबिल्वानि त्रायमाणा निदिग्धिका ॥  
सिद्धमेभिर्घृतं सद्यो ज्वरं जीर्णं व्यपोहति ॥ २५० ॥  


क्षयं कासं शिरःशूलं पार्श्वशूलमरोचकम् ॥  
अंसाभितापमग्निं च विषमं सन्नियच्छति ॥ २५१ ॥  


कल्काच्चतुर्गुणः स्नेहः स्नेहात्क्वाथश्चतुर्गुणः ॥  
क्वाथ्याच्चतुर्गुणं वारि क्वाथः क्वाथ्यसमो मतः ॥ २५२ ॥  


दशमूलीरसैः सर्पिः सक्षारैः पञ्चकोलकैः ॥  
सक्षीरं हन्ति तत्सिद्धं ज्वरकासाग्निमन्दताम् ॥  
वातपित्तकफव्याधीन्प्लीहानं वाऽपि पाण्डुताम् ॥ २५३ ॥  


पञ्चकोलैः ससिन्धूत्थैः पलिकैः पयसा समम् ॥  
सर्पिः प्रस्थं शृतं प्लीहविषमज्वरगुल्मनुत् ॥ २५४ ॥  


विशाला त्रिफला कौन्ती देवदार्वेलबालुकम् ॥ २५५ ॥  


स्थिरा नतं हरिद्रे द्वे सारिवे द्वे प्रियङ्गुका ॥  
नीलोत्पलैलामञ्जिष्ठादन्तीदाडिमकेसरम् ॥ २५६ ॥  


विडङ्गं पृश्निपर्णी च कुष्ठचन्दनपद्मकैः ॥  
तालीसपत्रं बृहती मालत्याः कुसुमं नवम् ॥ २५७ ॥  


अष्टाविंशतिभिः कल्कैरेतैरक्षसमन्वितैः ॥  
चतुर्गुणं जलं दत्त्वा घृतप्रस्थं विपाचयेत् ॥ २५८ ॥  


अपस्मारे ज्वरे कासे शोषे मन्देऽनले क्षये ॥  
वातरक्ते प्रतिश्याये तृतीयकचतुर्थके ॥ २५९ ॥  


छर्द्यर्शोमूत्रकृच्छ्रे च विसर्पोपद्रवेषु च ॥  
कण्डूपाण्ड्वामयोन्मादविषमेहगरेषु च ॥ २६० ॥  


भूतोपहतचित्तानां गद्गदानामरेतसाम् ॥  
शस्तं स्त्रीणां च वन्ध्यानामायुर्वर्णबलप्रदम् ॥ २६१ ॥  


अलक्ष्मीपापरक्षोघ्नं सर्वग्रहनिवारणम् ॥  
कल्याणकमिदं सर्पिः श्रेष्ठं पुंसवनेषु च ॥ २६२ ॥  


सुवर्चिकानागरकुष्ठमूर्वालाक्षानिशालोहितयष्टिकाभिः ॥  
तैलं ज्वरे षड्गुणतक्रसिद्धमभ्यञ्जनाच्छीतविदाहनुत्स्यात् ॥ २६३ ॥  


दध्नः ससारकस्यात्र तक्रं कट्वरमिष्यते ॥  
घृततैलगुडादींश्च एकाहान्नैव साधयेत् ॥  
उषितास्तु प्रकुर्वन्ति विशेषेण गुणान्यतः ॥ २६४ ॥  


स्नेहकल्को यदाऽङ्गुल्या वर्तितो वर्तिवद्भवेत् ॥  
वह्नौ क्षिप्ते च नो शब्दस्तदा सिद्धिं विनिर्दिशेत् ॥ २६५ ॥  


शब्दव्युपरमे प्राप्ते फेनस्योपरमे तथा ॥  
गन्धवर्णरसादीनां सम्पत्तौ सिद्धिमादिशेत् ॥ २६६ ॥  


घृतस्यैवं विपक्वस्य जानीयात्कुशलो भिषक् ॥  
फेनोऽतिमात्रं तैलस्य शेषं घृतवदादिशेत् ॥ २६७ ॥  


मुकुन्द गोविन्द हरे मुरारे वैकुण्ठ शौरे कुरु मेऽनुकम्पाम् ॥  
लोकत्रयत्राणविधानदक्ष क्षमस्व दोषं द्रुहिणाद्य वैद्य ॥ २६८ ॥  


चन्दनाद्यं हितं तैलं शोषाधिकारकीर्तितम् ॥  
तथा नारायणं तैलं जीर्णज्वरहरं परम् ॥ २६९ ॥  


मूर्वालाक्षाहरिद्रे द्वे मञ्जिष्ठा सेन्द्रवारुणी ॥  
बृहती सैन्धवं कुष्ठं रास्ना मांसी शतावरी ॥ २७० ॥  


आरनालाढकेनैवं तैलं प्रस्थं विपाचयेत् ॥  
तैलमङ्गारकं नाम सर्वज्वरविमोक्षणम् ॥ २७१ ॥  


अब्दादूर्ध्वं घृतं पक्वं हीनवीर्यं च तद्भवेत् ॥  
तैले विपर्ययं विद्यात्पक्वे चापक्व एव च ॥ २७२ ॥  


देहो लघुर्व्यपगतक्लममोहतापः पाको मुखे करणसौष्ठवमव्यथत्वम् ॥  
स्वेदः क्षवः प्रकृतियोगिमनोऽन्नलिप्सा कण्डूश्च मूर्ध्नि विगतज्वरलक्षणानि ॥ २७३ ॥  


व्यायामं च व्यवायं च स्नानं चङ्क्रमणानि च ॥  
ज्वरमुक्तो न सेवेत यावन्न बलवान्भवेत् ॥ २७४ ॥  


# अधिकार २

पृथगुक्तनिदानेन ज्वरातीसारनिर्णयः ॥  
कर्तव्यो भिषजा चात्र तत्क्रमेण विधिर्यतः ॥ १ ॥  


ज्वरातिसारयोरुक्तं भेषजं यत्पृथक्पृथक् ॥  
न तन्मिलितयोः कार्यमन्योन्यं वर्धयेद्यतः ॥ २ ॥  


अतस्तौ प्रतिकुर्वीत विशेषोदितभेषजैः ॥  
लङ्घनमुभयोरुक्तं मिलिते कार्यं विशेषतस्तदनु ॥  
उत्पलषष्ठकसिद्धं लाजामण्डादिकं सकलम् ॥ ३ ॥  


पृश्निपर्णीबलाबिल्वनागरोत्पलधान्यकैः ॥  
ज्वरातिसारी पेयां वा पिबेत्साम्लां शृतां नरः ॥ ४ ॥  


नागरातिविषामुस्ताभूनिम्बामृतवत्सकैः ॥  
सर्वज्वरहरः क्वाथः सर्वातीसारनाशनः ॥ ५ ॥  


पाठेन्द्रयवभूनिम्बमुस्तापर्पटकामृताः ॥  
जयन्त्याममतीसारं ज्वरं च समहौषधाः ॥ ६ ॥  


ह्रीवेरातिविषामुस्ताबिल्वनागरधान्यकम् ॥ ७ ॥  


पिबेत्पिच्छाविबन्धघ्नं शूलदोषामपाचनम् ॥  
सरक्तं हन्त्यतीसारं सज्वरं वाऽथ विज्वरम् ॥ ८ ॥  


गुडूच्यतिविषाधान्यशुण्ठीबिल्वाब्दवालकैः ॥  
पाठाभूनिम्बकुटजैश्चन्दनोशीरपद्मकैः ॥ ९ ॥  


कषायः शीतलः पेयो ज्वरातीसारशान्तये ॥  
हृल्लासारोचकच्छर्दिःपिपासादाहनाशनः ॥ १० ॥  


कलिङ्गातिविषाशुण्ठीकिराताम्बुयवासकम् ॥  
ज्वरातीसारसन्तापं नाशयेदविकल्पतः ॥ ११ ॥  


वत्सकस्य फलं दारु रोहिणी गजपिप्पली ॥  
श्वदंष्ट्रा पिप्पली धान्यं बिल्वं पाठा यवानिका ॥ १२ ॥  


द्वावप्येतौ सिद्धयोगौ श्लोकार्धेनाभिभाषितौ ॥  
ज्वरातिसारशमनौ विशेषाद्दाहनाशनौ ॥ १३ ॥  


पञ्चमूलीबलाविल्बगुडूचीमुस्तनागरैः ॥  
पाठाभूनिम्बह्रीवेरकुटजत्वक्पलैः शृतम् ॥ १४ ॥  


हन्ति सर्वानतीसाराञ्ज्वरदोषं वमिं तथा ॥  
सशूलोपद्रवं श्वासं कासं हन्यात्सुदुस्तरम् ॥ १५ ॥  


पञ्चमूलीति सामान्याद्योज्या पित्ते कनीयसी ॥  
महती पञ्चमूली तु वातश्लेष्माधिके हिता ॥ १६ ॥  


उत्पलं दाडिमत्वक्च पद्मकेसरमेव च ॥  
पिबेत्तण्डुलतोयेन ज्वरातीसारनाशनम् ॥ १७ ॥  


उशीरं वालकं मुस्तं धान्यकं बिल्वमेव च ॥  
समङ्गा धातकी रोध्रं विश्वं पाचनदीपनम् ॥ १८ ॥  


हन्त्यरोचकपिच्छामं विबन्धं सातिवेदनम् ॥  
सशोणितमतीसारं सज्वरं वाऽथ विज्वरम् ॥ १९ ॥  


दशमूलीकषायेण विश्वमक्षसमं पिबेत् ॥  
ज्वरे चैवातिसारे च सशोफे ग्रहणीगदे ॥ २० ॥  


विडङ्गाऽतिविषा मुस्तं दारु पाठा कलिङ्गकम् ॥  
मरिचेन समायुक्तं शोफातीसारनाशनम् ॥ २१ ॥  


गुडूचीचित्रबिल्वाब्दरक्तचन्दनवालकैः ॥  
कलिङ्गैकसमायुक्तैर्ज्वरातीसारशोफनुत् ॥ २२ ॥  


किराताब्दामृतानिम्बचन्दनोदीच्यवत्सकैः ॥  
शोषातीसारशमनं विशेषाज्ज्वरनाशनम् ॥ २३ ॥  


सिताञ्जनकणालाजमधुकं नीलमुत्पलम् ॥  
पित्तज्वरातिसारघ्नं प्रलीढं मधुना सह ॥ २४ ॥  


# अधिकार ३

लङ्घनमेकं मुक्त्वा न चान्यदस्तीह भेषजं बलिनः ॥  
समुदीर्णं दोषनिचयं शमयति तत्पाचयत्यपि च ॥ १ ॥  


धान्योदीच्यशृतं तोयं तृष्णादाहातिसारिणे ॥  
ह्रीवेरशृङ्गवेराभ्यां मुस्तपर्पटकेन वा ॥  
मुस्तोदीच्यशृतं तोयं देयं चातिपिपासवे ॥ २ ॥  


नागरातिविषामुस्तैः शृतं वा धान्यनागरैः ॥  
तृष्णाशूलातिसारघ्नं रोचनं दीपनं परम् ॥ ३ ॥  


ह्रीवेरशृङ्गवेराभ्यां मुस्तपर्पटकेन वा ॥  
आभ्यामेव सपाठाभ्यां सिद्धमाहारमाचरेत् ॥ ४ ॥  


शालिपर्ण्यादिकाद्यैस्तु साधितेन ससिन्धुजम् ॥  
मसूरजेन यूषेण पथ्यं स्याल्लाजसक्तुभिः ॥ ५ ॥  


गुर्वी पिण्डी खराऽत्यर्थं लघ्वी सैव विपर्ययात् ॥  
सक्तूनामाशु जीर्येत मृदुत्वादवलेहिका ॥ ६ ॥  


लाजमण्डकृतैर्योगैस्तैः कृता हस्तमण्डिका ॥ ७ ॥  


वस्त्रस्रुता यवागूर्वा प्रस्रुतं क्षुद्रभक्तकम् ॥  
सुनिषण्णकवार्ताककञ्चटं हितमुच्यते ॥ ८ ॥  


शालिपर्णी पृश्निपर्णी बृहती कण्टकारिका ॥  
बलाऽश्वदंष्ट्रा बिल्वानि पाठा नागरधान्यकम् ॥  
एतदाहारसंयोगे हितं सर्वातिसारिणाम् ॥ ९ ॥  


शाकमांसफलैर्युक्ता विलेप्योऽम्लाश्च दुर्जराः ॥ १० ॥  


शालिपर्णीबलाबिल्वैः पृथक्पर्ण्या च साधिता ॥  
दाडिमाऽम्ला हिता पेया पित्तश्लेष्मातिसारिणाम् ॥ ११ ॥  


धान्यपञ्चकसिद्धो वा धान्यविश्वकृतोऽपि वा ॥  
आहारो भिषजा योज्यो वातश्लेष्मातिसारिणाम् ॥ १२ ॥  


लघुना पञ्चमूलेन वातपित्ते प्रशस्यते ॥  
आमपक्वक्रमं हित्वा नातिसारे क्रिया यतः ॥  
अतः सर्वेऽतिसारास्तु ज्ञेयाः पक्वामलक्षणैः ॥ १३ ॥  


मज्जत्यामा गुरुत्वाद्विट् पक्वा तूत्प्लवते जले ॥  
विनाऽतिद्रवसङ्घातशैत्यश्लेष्मप्रदूषणात् ॥ १४ ॥  


शकृद्दुर्गन्धि साटोपविष्टम्भार्तिप्रसेकिनः ॥  
विपरितं निरामं तु कफात्पक्वं च मज्जति ॥ १५ ॥  


नाऽऽमे सङ्ग्रहणं दद्यादतीसारे कथञ्चन ॥  
अकाले सङ्गृहीतो हि विकारान्कुरुते बहून् ॥ १६ ॥  


शोथपाण्ड्वामयप्लीहकुष्ठगुल्मोदरज्वरान् ॥  
दण्डकालसकाध्मानग्रहण्यर्शोगदांस्तथा ॥ १७ ॥  


क्षीणधातुबलार्तस्य बहुदोषोऽतिनिःस्रुतः ॥  
आमोऽपि स्तम्भनीयः स्यात्पाचनान्मरणं व्रजेत् ॥ १८ ॥  


स्तोकं स्तोकं विबद्धं वा सशूलं योऽतिसार्यते ॥  
अभयापिप्पलीकल्कैः सुखोष्णैस्तं विरेचयेत् ॥ १९ ॥  


हरिद्रादिं वचादिं वा पिबेदामेषु बुद्धिमान् ॥  
खडयूषयवागूषु पिप्पल्यादिं च योजयेत् ॥ २० ॥  


धान्यनागरमुस्तं च वालकं बिल्वमेव च ॥  
आमशूलविबन्धघ्नं पाचनं वह्निदीपनम् ॥ २१ ॥  


पैत्ते धान्यचतुष्कं तु शुण्ठीत्यागाद्वदन्ति हि ॥ २२ ॥  


पक्वोऽसकृदतीसारो ग्रहणीमार्दवाद्यदा ॥  
प्रवर्तते तदा कार्यः क्षिप्रं साङ्ग्राहिको विधिः ॥ २३ ॥  


सलोध्रधातकी बिल्वं मुस्ताम्रास्थिकलिङ्गकम् ॥  
पिबेन्माहिषतक्रेण पक्वातीसारनाशनम् ॥ १ ॥  


पञ्चमूलीबलाविश्वधान्यकोत्पलबिल्वजाः ॥  
वातातिसारिणे देयास्तक्रेणान्यतमेन वा ॥ २४ ॥  


कञ्चटजम्बूदाडिमशृङ्गाटकपत्रबिल्वह्रीवेरम् ॥  
जलधरनागरसहितं गङ्गामपि वेगिनीं रुन्ध्यात् ॥ २५ ॥  


किराततिक्तकं मुस्तं वत्सकं सारसाञ्जनम् ॥  
पिबेत्पित्तातिसारघ्नं सक्षौद्रं वेदनापहम् ॥ २६ ॥  


पलं वत्सकबीजस्य श्रपयित्वा जलं पिबेत् ॥  
यो रसाशी जयेच्छीघ्रं स पैत्तं जठरामयम् ॥ २७ ॥  


कुटजातिविषामुस्तं हरिद्रापर्णिनीद्वयम् ॥  
सक्षौद्रशर्करं शस्तं पित्तश्लेष्मातिसारिणाम् ॥ २८ ॥  


कुटजत्वक्फलं मुस्तं क्वाथयित्वा पिबेज्जलम् ॥  
अतीसारं जयेदाशु शर्करामधुयोजितम् ॥ २९ ॥  


बिल्वचूतास्थिनिर्यूहः पतिः सक्षौद्रशर्करः ॥  
निहन्याच्छर्द्यतीसारं वैश्वानर इवाऽऽहुतिम् ॥ ३० ॥  


प्रियङ्ग्वञ्जनमुस्ताख्यं पाययेत्तु यथाबलम् ॥  
तृष्णातीसारच्छर्दिघ्नं सक्षौद्रं तण्डुलाम्बुना ॥ ३१ ॥  


पटोलयवधान्याकक्वाथः पेयः सुशीतलः ॥  
शर्करामधुसंयुक्तश्छर्द्यतीसारनाशनः ॥ ३२ ॥  


पृश्निपर्णीबलाबिल्वनागरोत्पलधान्यकैः ॥  
विडङ्गातिविषामुस्तदारुपाठाकलिङ्गकैः ॥  
मरिचेन समायुक्तं शोथातीसारनाशनम् ॥ १ ॥  


श्लेष्मातिसारे प्रथमं कार्यं लङ्घनपाचनम् ॥  
योज्यश्चामातिसारघ्नो यथोक्तो दीपनो गणः ॥ ३३ ॥  


त्र्यूषणातिविषाहिङ्गुवचासौवर्चलाभयाः ॥  
पीत्वोष्णेनाम्बुना जह्यादामातीसारमुद्धतम् ॥ ३४ ॥  


दलोत्थः स्वरसः पीतो विज्जलस्य समाक्षिकः ॥  
जयत्याममतीसारं क्वाथो वा कुटजत्वचः ॥ ३५ ॥  


कुटजत्वक्कृतः क्वाथो घनीभूतः सुशोभनः ॥  
लेहितोऽतिविषायुक्तः सर्वातीसारनुद्भवेत् ॥ ३६ ॥  


लेहे यत्रास्ति नो भागो निर्दिष्टो द्रवकल्कयोः ॥  
प्रायेण पादिकः कल्को द्रवात्कार्यो विजानता ॥  
इच्छन्त्यत्राष्टमांशेन क्वाथादतिविषारजः ॥ ३७ ॥  


तद्वत्कार्पासपर्कट्योः स्वरसः समधुर्मतः ॥ ३८ ॥  


कषायो मधुना पीतस्त्वचो दाडिमवत्सकात् ॥  
सद्यो जयेदतीसारं रक्तजं दुर्निवारकम् ॥ ३९ ॥  


गुडेन खादयेद्बिल्वं रक्तातीसारनाशनम् ॥  
आमशूलविबन्धघ्नं कुक्षिरोगविनाशनम् ॥ ४० ॥  


शल्लकीबदरीजम्बुप्रियालाम्रार्जुनत्वचः ॥  
पीताः क्षीरेण मध्वाढ्याः पृथक्शोणितवारणाः ॥ ४१ ॥  


पीत्वा शतावरीकल्कं पयसा क्षीरभुग्जयेत् ॥  
रक्तातिसारं पीत्वा वा तया सिद्धं घृतं नरः ॥ ४२ ॥  


सवत्सकः सातिविषः सबिल्वः सोदीच्यमुस्तश्च कृतः कषायः ॥  
सामे सशूले सहशोणिते च चिरप्रवृत्तेऽपि हितोऽतिसारे ॥ ४३ ॥  


भयशोकसमुद्भूते क्रिया चोभयशर्मदा ॥  
सर्वजे बहुवर्णत्वात्पुटपाकक्रिया मता ॥ ४४ ॥  


अवेदनं सुसम्पक्वं दीप्ताग्नेः सुचिरोत्थितम् ॥  
नानावर्णमतीसारं पुटपाकैरुपाचरेत् ॥ ४५ ॥  


स्निग्धं घनं कुटजवल्कमजन्तुजग्धमादाय तत्क्षणमतीव च पोथयित्वा ॥  
जम्बूपलाशपुटतण्डुलतोयसिक्तं बद्धं कुशेन च बहिर्घनपङ्कलिप्तम् ॥ ४६ ॥  


सुस्विन्नमेतदवपीड्य रसं गृहीत्वा क्षौद्रेण युक्तमतिसारवते प्रदद्यात् ॥  
कृष्णात्रिपुत्रमतपूजित एष योगः सर्वातिसारहरणेष्वयमेव राजा ॥ ४७ ॥  


भेषजत्वात्पलं पेयं पुटपाकरसस्य च ॥ ४८ ॥  


त्वक्पिण्डं दीर्घवृन्तस्य काश्मरीपर्णवेष्टितम् ॥  
मृदाऽवलिप्तं सुकृतमङ्गारेष्ववकूलयेत् ॥ ४९ ॥  


स्विन्नमुद्धृत्य निष्पीड्य रसमादाय यत्नतः ॥  
शीतीकृतं मधुयुतं पाययेदुदरामये ॥ ५० ॥  


पुटपाकस्य पाकोऽयं बहिरारक्तवर्णता ॥  
भेषजत्वात्पलं मानं सम्मतं स्वरसादिवत् ॥ ५१ ॥  


शतं कुटजमूलस्य क्षुण्णं तोयार्मणे पचेत् ॥  
क्वाथे पादावशेषेऽस्मिंंल्लेहे पूते पुनः पचेत् ॥  
सौवर्चलयवक्षारविडसैन्धवपिप्पलीः ॥ ५२ ॥  


धातकीन्द्रयवाजाजीचूर्णं दत्त्वा पलद्वयम् ॥  
लिह्याद्बदरमात्रं तु शीतं क्षौद्रेण सम्प्लुतम् ॥ ५३ ॥  


पक्वापक्वमतीसारं नानावर्णं सवेदनम् ॥  
दुर्वारं ग्रहणीरोगं जयेच्चैव प्रवाहिकाम् ॥ ५४ ॥  


तुलामथाऽऽर्द्रां गिरिमल्लिकायाः सङ्क्षुद्य पक्त्वा रसमाददीत ॥  
तस्मिन्सुपूते पलसम्मितानि श्लक्ष्णानि पिष्ट्वा सह शाल्मलेन ॥ ५५ ॥  


पाठासमङ्गातिविषाः समुस्ता बिल्वं च पुष्पाणि च धातकीनाम् ॥  
प्रक्षिप्य भूयो विपचेच्च तावद्दर्वीप्रलेपः स्वरसस्तु यावत् ॥ ५६ ॥  


पीतस्त्वसौ कालविदा जलेन मण्डेन वाऽजापयसाऽथवाऽपि ॥  
निहन्ति सर्वं त्वतिसारमुग्रं कृष्णं सितं लोहितपीतकं वा ॥ ५७ ॥  


दोषं ग्रहण्या विविधं च रक्तं पित्तं तथाऽर्शांसि स शोणितानि ॥  
असृग्दरं चैवमसाध्यरूपं निहन्त्यवश्यं कुटजाष्टकोऽयम् ॥ ५८ ॥  


तुलाद्रव्ये जलद्रोणो द्रोणे द्रव्यतुला मता ॥ ५९ ॥  


कुटजस्य पलं ग्राह्यमष्टभागे जले शृतम् ॥  
तथैव विपचेद्भयो दाडिमोदकसंयुतम् ॥  
यावच्च लसिकाभासं शृतं तमुपकल्पयेत् ॥ ६० ॥  


तस्यार्धकर्षं तक्रेण पिबेद्रक्तातिसारवान् ॥  
अवश्यमरणीयोऽपि न मृत्योर्याति गोचरम् ॥  
कुटजक्वाथतुल्योऽत्र दाडिमस्य रसो मतः ॥ ६१ ॥  


वत्सकस्य च बीजानि दार्व्याश्च त्वच उत्तमाः ॥  
पिप्पलीशृङ्गवेरं च लाक्षा कटुकरोहिणी ॥ ६२ ॥  


षड्भिरेतैर्घृतं सिद्धं पेयामण्डावचारितम् ॥  
अतीसारं जयेच्छीघ्रं त्रिदोषमपि दारुणम् ॥ ६३ ॥  


यथाऽमृतं तथा क्षीरमतीसारेषु पूजितम् ॥  
चिरोत्थितेषु तत्पेयमपां भागैस्त्रिभिः शृतम् ॥ ६४ ॥  


स्रुते रक्ते पुरीषे च वायुना विड्विवर्जितम् ॥  
प्रवाहिकेति तत्ख्यातं यत्फेनाभं प्रवर्तते ॥ ६५ ॥  


बालबिल्वं गुडं तैलं पिप्पली विश्वभेषजम् ॥  
लिह्याद्वाते प्रतिहते सशूले सप्रवाहिके ॥ ६६ ॥  


पयसा पिप्पलीकल्कः पीतो वा मरिचोद्भवः ॥  
त्र्यहान्निर्वाहिकां हन्याच्चिरकालसमुत्थिताम् ॥ ६७ ॥  


बिल्वपेशीं गुडं रोध्रं तैलं मरिचयोजितम् ॥  
लीढ्वा प्रवाहिकां हन्ति क्षिप्रं सुखमवाप्नुयात् ॥ ६८ ॥  


दध्ना ससारेण समाक्षिकेण भुञ्जीत निश्चारकपीडितस्तु ॥  
सुतप्तकुप्यक्वथितेन वाऽपि क्षीरेण शीतेन मधुप्लुतेन ॥ ६९ ॥  


गुददाहे प्रपाके वा पटोलमधुकाम्बुना ॥  
सेकादिकं प्रशंसन्ति च्छागेन पयसाऽथवा ॥ ७० ॥  


स्वेदो वा मूषिकामांसैर्गोवसाम्रक्षणं तथा ॥ ७१ ॥  


गुदनिःसरणे शस्तं चाङ्गेरीघृतमुत्तमम् ॥  
शोथादीनविरोधाच्च साधयेत्स्वैश्चिकित्सितैः ॥ ७२ ॥  


शोथं शूलं ज्वरं तृष्णां श्वासं कासमरोचकम् ॥  
छर्दि मूर्छां च हिक्कां च दृष्ट्वाऽतीसारिणं त्यजेत् ॥ ७३ ॥  


स्नानाभ्यङ्गावगाहं च गुरुस्निग्धादिभोजनम् ॥  
व्यायाममग्निसन्तापमतीसारी विवर्जयेत् ॥ ७४ ॥  


# अधिकार ४

ग्रहणीमाश्रितं दोषमजीर्णवदुपाचरेत् ॥  
अतीसारोक्तविधिना तस्याऽऽमं च विपाचयेत् ॥ १ ॥  


कपित्थबिल्वचाङ्गेरीतक्रदाडिमसाधिता ॥  
यवागूः पाचयत्यामं शकृत्संवर्तयत्यपि ॥ २ ॥  


लघुना पञ्चमूलेन पञ्चकोलेन पाठया ॥  
अन्नानि कल्पयेद्विद्वान्बिल्ववृक्षाम्लदाडिमैः ॥ ३ ॥  


ग्रहणीदोषिणां तक्रं दीपनं ग्राहि लाघवात् ॥  
पथ्यं मधुरपाकित्वान्न च पित्तप्रकोपणम् ॥ ४ ॥  


कषायोष्णविकाषित्वाद्रूक्षत्वाच्च कफे हितम् ॥  
वाते स्वाद्वम्लसान्द्रत्वात्सद्यस्कमविदाहि तत् ॥ ५ ॥  


शुठीं समुस्तां सविषां गुडूचीं पिबेज्जलेन क्वथितां समांशाम् ॥  
मन्दानलत्वे सततामतायामामेऽनुबन्धे ग्रहणीगदे च ॥ ६ ॥  


धान्यकातिविषोदीच्ययवानीमुस्तनागरम् ॥  
बलाद्विपर्णीबिल्वं च दद्याद्दीपनपाचनम् ॥ ७ ॥  


चित्रकं पिप्पलीमूलं द्वौ क्षारौ लवणानि च ॥  
व्योषं हिङ्ग्वजमोदां च चव्यं चैकत्र चूर्णयेत् ॥ ८ ॥  


गुटिका मातुलुङ्गस्य दाडिमस्य रसेन वा ॥  
कृता विपाचयत्यामं दीपयत्याशु चानलम् ॥ ९ ॥  


श्रीफलशलाटुकल्को नागरचूर्णेन मिश्रितः सगुडः ॥  
ग्रहणीगदमत्युग्रं तक्रभुजा शीलितो जयति ॥ १० ॥  


जम्बूदाडिमशृङ्गाटपाठाकञ्चटपल्लवैः ॥  
पक्वं पर्युषितं बालबिल्वं सगुडनागरम् ॥  
हन्ति सर्वानतीसारान्ग्रहणीमतिदुस्तराम् ॥ ११ ॥  


नागरातिविषामुस्ताक्वाथः स्यादामपाचनः ॥  
चूर्णं हिङ्ग्वष्टकं वाऽपि वातिकेऽष्टपलं घृतम् ॥ १२ ॥  


नागरातिविषामुस्तं धातकी सरसाञ्जनम् ॥  
वत्सकत्वक्फलं बिल्वं पाठां कटुकरोहिणीम् ॥ १३ ॥  


पिबेत्समांशं तच्चूर्णं सक्षौद्रं तण्डुलाम्बुना ॥  
पैत्तिके ग्रहणीदोषे रक्तं यच्चोपवेश्यते ॥ १४ ॥  


अर्शांस्यथ गुदे शूलं जयेच्चैव प्रवाहिकाम् ॥  
नागराद्यमिदं चूर्णं कृष्णात्रेयेण पूजितम् ॥ १५ ॥  


जलमष्टगुणं दत्त्वा पलं कण्डिततण्डुलात् ॥  
भावयित्वा ततो देयं तण्डुलोदककर्मणि ॥ १६ ॥  


भूनिम्बकटुकाव्योषमुस्तकेन्द्रयवान्समान् ॥  
द्वौ चित्रकाद्वत्सकत्वग्भागान्षोडश चूर्णयेत् ॥ १७ ॥  


गुडशीताम्बुना पीतं ग्रहणीदोषगुल्मनुत् ॥  
कामलाज्वरपाण्डुत्वमेहारुच्यतिसारजित् ॥ १८ ॥  


ग्रहण्यां श्लेष्मदुष्टायां वमितस्य यथाविधि ॥  
कट्वम्ललवणक्षारैस्तिक्तैश्चाग्निं विवर्धयेत् ॥ १९ ॥  


सर्वजायां ग्रहण्यां तु सामान्यो विधिरिष्यते ॥ २० ॥  


मसूरस्य कषायेण बिल्वगर्भं पचेद्धृतम् ॥  
हन्ति कुक्ष्यामयान्सर्वान्ग्रहणीपाण्डुकामलाः ॥  
व्रीहिप्राण्यङ्गयोः क्वाथं व्युषितं दोषलं विदुः ॥ २१ ॥  


मसूरस्य तुलाक्वाथे बिल्वगर्भं पचेद्घृतम् ॥  
भिन्नविट्के प्रशंसन्ति मसूरघृतमुत्तमम् ॥ २२ ॥  


त्र्यूषणत्रिफलाकल्के बिल्वमात्रे गुडात्पले ॥  
सर्पिरष्टपलं पक्त्वा मात्रां मन्दानलः पिबेत् ॥ २३ ॥  


बिल्वाग्निचव्यार्द्रकशृङ्गवेरक्वाथेन कल्केन च सिद्धमाज्यम् ॥  
सच्छागदुग्धं ग्रहणीगुदोत्थे शोथाग्निसादारुचिनुद्वरिष्ठम् ॥ २४ ॥  


मोचसिन्धूत्पलव्योषलज्जाबिल्वाम्बुधातकि ॥ २५ ॥  


सिद्धमाज्यमजाक्षीरे चाङ्गेरीरसवच्छिशोः ॥  
हन्याद्ग्रहण्यतीसारौ पथ्यापथ्याशिनो द्रुतम् ॥ २६ ॥  


पाठान्तरे कपित्थोऽपि विशत्यत्र घृते पुनः ॥  
नागरं पिप्पलीमूलं चित्रको हस्तिपिप्पली ॥ २७ ॥  


श्वदंष्ट्रा पिप्पली धान्यं बिल्वं पाठा यवानिका ॥  
चाङ्गेरीस्वरसे सर्पिः कल्कैरेभिर्विपाचितम् ॥ २८ ॥  


चतुर्गुणेन दध्ना च तद्घृतं कफवातनुत् ॥  
अर्शांसि ग्रहणीदोषं मूत्रकृच्छ्रं प्रवाहिकाम् ॥  
गुदभ्रंशार्तिमानाहं घृतमेतद्व्यपोहति ॥ २९ ॥  


मरीचं पिप्पलीमूलं नागरं पिप्पली तथा ॥ ३० ॥  


भल्लातकं यवानी च विडङ्गं हस्तिपिप्पली ॥  
हिङ्गु सौवर्चलं चैव बिडसैन्धवचव्यकम् ॥ ३१ ॥  


सामुद्रं सयवक्षारं चित्रको वचया सह ॥  
एतैरर्धपलैर्भागैर्घृतप्रस्थं विपाचयेत् ॥ ३२ ॥  


दशमूलीरसे सिद्धं पयसा द्विगुणेन च ॥  
मन्दाग्नीनां घृतं श्रेष्ठं ग्रहणीदोषनाशनम् ॥ ३३ ॥  


विष्टम्भमामदौर्बल्यप्लीहानमपकर्षति ॥  
कासं श्वासं क्षयं चापि दुर्नाम सभगन्दरम् ॥ ३४ ॥  


कफजान्हन्ति रोगांश्च वातजान्कृमिसम्भवान् ॥  
तान्सर्वान्नाशयत्याशु शुष्कं दार्वनलो यथा ॥ ३५ ॥  


विश्वौषधस्य गर्भेण दशमूलजले शृतम् ॥  
घृतं निहन्याच्छ्वयथुं ग्रहणीमामतामयम् ॥ ३६ ॥  


घृतं नागरकल्केन सिद्धं वातानुलोमनम् ॥  
ग्रहणीपाण्डुरोगघ्नं प्लीहकासज्वरापहम् ॥ ३७ ॥  


प्रस्थत्रयेणाऽऽमलकीरसस्य शुद्धस्य दत्त्वाऽर्धतुलां गुडस्य ॥  
चूर्णीकृतैर्ग्रन्थिकजीरचव्यव्योषेभकृष्णाहपुषाजमोदैः ॥ ३८ ॥  


विडङ्गसिन्धुत्रिफलायवानीपाठाग्निधान्यैश्च पलप्रमाणैः ॥  
दत्त्वा त्रिवृच्चूर्णपलानि चाष्टावष्टौ च तैलस्य पचेद्यथावत् ॥ ३९ ॥  


तं भक्षयेदक्षफलप्रमाणं यथेष्टचेष्टं त्रिसुगन्धियुक्तम् ॥  
अनेन सर्वे ग्रहणीविकाराः सश्वासकासस्वरभेदशोफाः ॥ ४० ॥  


शाम्यन्ति चायं चिरमन्तरग्नेर्हतस्य पुंस्त्वस्य च वृद्धिहेतुः ॥  
स्त्रीणां च वन्ध्यामयमाशु हन्यात्कल्याणको नाम गुडः प्रसिद्धः ॥ ४१ ॥  


तैले त्रिवृन्मनाग्भृष्ट्वा त्रिसुगन्धि पलं पलम् ॥  
सिद्धे निधेयमत्रैव गुडे कल्याणपूर्वके ॥ ४२ ॥  


लिङ्गैरसाध्यो ग्रहणीविकारो यैस्तैरतीसारगदो न सिध्येत् ॥  
वृद्धस्य नूनं ग्रहणीविकारो हत्वा तनुं नो न निवर्तते च ॥ ४३ ॥  


# अधिकार ५

त्रयो विकाराः प्रायेण ये परस्परहेतवः ॥  
अर्शांसि चातिसारश्च ग्रहणीदोष एव च ॥ १ ॥  


तेषामग्निबले हीने वृद्धिर्वृद्धे परिक्षयः ॥  
अग्निमूलं बलं पुंसां बलमूलं हि जीवितम् ॥  
तस्मादग्निं सदा रक्षेदेषु त्रिषु विशेषतः ॥ २ ॥  


दुर्नाम्नां साधनोपायश्चतुर्धा परिकीर्तितः ॥  
भेषजक्षारशस्त्राग्निसाध्यत्वादाद्य उच्यते ॥ ३ ॥  


यद्वायोरानुलोम्याय यदग्निबलवृद्धये ॥  
अन्नपानौषधं सर्वं तत्सेव्यं नित्यमर्शसैः ॥ ४ ॥  


वातातिसारवद्भिन्नवर्चांस्यर्शांस्युपाचरेत् ॥ ५ ॥  


उदावर्तविधानेन गाढविट्कानि चासकृत् ॥  
प्रवृत्तबहुलास्राणि पित्तशोणितनाशनैः ॥ ६ ॥  


विड्विबन्धे हितं तक्रं यवानीबिडसंयुतम् ॥  
न विरोहन्ति गुदजाः पुनस्तक्रसमाहताः ॥ ७ ॥  


स्रोतःसु तक्रशुद्धेषु रसः सम्यगुपैति यः ॥  
तेन पुष्टिर्बलं वर्णः प्रहर्षश्चोपजायते ॥  
वातश्लेष्मविकाराणां शतं च विनिवर्तते ॥ ८ ॥  


सगुडां पिप्पलीयुक्तामभयां घृतभर्जिताम् ॥  
त्रिवृद्दन्तीयुतां वाऽपि भक्षयेदानुलोमिकाम् ॥ ९ ॥  


तिलारुष्करसंयोगं भक्षयेदग्निवर्धनम् ॥  
कुष्ठरोगहरं श्रोष्ठमर्शसां नाशनं परम् ॥ १० ॥  


तिला भल्लातकं पथ्या गुडश्चेति समांशकम् ॥  
दुर्नामश्वासकासघ्नं प्लीहपाण्डुज्वरापहम् ॥ ११ ॥  


मृल्लिप्तं सौरणं कन्दं पक्त्वाऽग्नौ पुटपाकवत् ॥  
अद्यात्सतैललवणं दुर्नामविनिवृत्तये ॥ १२ ॥  


असितानां तिलानां प्राक् प्रकुञ्चं शीतवार्यनु ॥  
खादतोऽर्शांसि शाम्यन्ति द्विजदार्ढ्याङ्गपुष्टिदम् ॥ १३ ॥  


स्विन्नं वार्ताकफलं घोषायाः क्षारजेन सलिलेन ॥  
तद्घृतभृष्टं युक्तं गुडेन वा तृप्तितो योऽत्ति ॥ १४ ॥  


पिबति च तक्रं नूनं तस्याऽऽश्वेवातिवृद्धगुदजानि ॥  
यान्ति विनाशं पुंसः सहजान्यपि सप्तरात्रेण ॥ १५ ॥  


पित्तश्लेष्मप्रशमनी कच्छूकण्डूरुजापहा ॥  
गुदजान्नाशयत्याशु योजिता सगुडाऽभया ॥ १६ ॥  


चित्रकं हपुषा हिङ्गु दद्याद्वा तक्रसंयुतम् ॥ १७ ॥  


पञ्चकोलकयुक्तं वा तक्रमस्मै प्रदापयेत् ॥  
त्वचं चित्रकमूलस्य पिष्ट्वा कुम्भं प्रलेपयेत् ॥  
तक्रं वा दधि वा तत्र जातमर्शोहरं पिबेत् ॥ १८ ॥  


त्रिफलादशमूलाग्निनिकुम्भानां पलं पलम् ॥ १९ ॥  


वारि द्रोणे शृतं पादशेषे गुडतुलायुतः ॥  
आज्यभाण्डस्थितो मासं दन्त्यरिष्टो निषेवितः ॥ २० ॥  


गुदजकृम्युदावर्तग्रहणीपाण्डुरोगहा ॥  
अरिष्टादेस्तु सन्धानं धातकीलिप्तभाजने ॥ २१ ॥  


हरीतकीनां प्रस्थार्धं प्रस्थमामलकस्य च ॥  
कपित्थानां दशपलं ततोऽर्धेनेन्द्रवारुणी ॥ २२ ॥  


विडङ्गपिप्पलीलोध्रमरिचं सैलवालुकम् ॥  
द्विपलांशं जलस्यैतच्चतुर्द्रोणे विपाचयेत् ॥ २३ ॥  


द्रोणशेषरसे तस्मिन्पूते शीते प्रदापयेत् ॥  
गुडस्य द्विशतं तिष्ठेन्मासार्धं घृतभाजने ॥ २४ ॥  


पक्षादूर्ध्वं भवत्येवं ततो मात्रां यथाबलम् ॥  
अस्याभ्यासादरिष्टस्य गुदजा यान्ति सङ्क्षयम् ॥ २५ ॥  


ग्रहणीपाण्डुत्दृद्रोगप्लीहगुल्मोदरापहः ॥  
अष्टशोफारुचिहरो बलवर्णाग्निवर्धनः ॥ २६ ॥  


सिद्धोऽयमभयारिष्टः कामलाश्वित्रनाशनः ॥  
कृमिग्रन्थ्यर्बुदव्यङ्गराजयक्ष्मज्वरापहः ॥ २७ ॥  


पानपानमरिष्टादेः क्वाथपानसमं जगुः ॥  
भेषजत्वात्पलं केचित्प्रथमं मन्दलक्षणम् ॥ २८ ॥  


भल्लातकानि त्रिफला दन्ती चित्रकमेव च ॥  
समभागानि सर्वाणि सैन्धवं द्विगुणं भवेत् ॥ २९ ॥  


कपालसन्धौ तत्पक्वं मृदुना गोमयाग्निना ॥  
एतत्कल्याणलवणं श्रेष्ठमर्शोविकारिणाम् ॥ ३० ॥  


त्रिपलं शृङ्गवेरस्य चतुर्थं मरिचस्य च ॥  
पिप्पल्याः कुडवार्धं च चव्यायाः पलमेव च ॥ ३१ ॥  


तालीसपत्रस्य पलं पलार्धं केसरस्य च ॥  
द्विपले पिप्पलीमूलादर्धकर्षं च पत्रकात् ॥ ३२ ॥  


सूक्ष्मैलाकर्षमेकं तु कर्षं च त्वङ्मृणालयोः ॥  
गुडात्पलानि त्रिंशच्च चूर्णमेकत्र कारयेत् ॥ ३३ ॥  


अक्षप्रमाणा गुटिकाः प्राणदा इति विश्रुताः ॥  
पूर्वं भक्ष्यास्तु पश्चाच्च भोजनस्य यथाबलम् ॥ ३४ ॥  


मद्यं मांसरसं यूषं क्षीरं तोयं पिबेदनु ॥  
हन्यादर्शांसि सर्वाणि सहजान्यस्रजानि च ॥ ३५ ॥  


वातपित्तकफोत्थानि सन्निपातोद्भवानि च ॥  
पानात्यये मूत्रकृच्छ्रे वातरोगे गलग्रहे ॥ ३६ ॥  


विषमज्वरे च मन्देऽग्नौ पाण्डुरोगे तथैव च ॥  
कृमिहद्रोगिणां चैव गुल्मशूलार्तिनां तथा ॥ ३७ ॥  


श्वासकासपरीतानामेताः स्युरमृतोपमाः ॥  
शुण्ठ्याः स्थानेऽभया देया विड्ग्रहे पित्तपायुजे ॥ ३८ ॥  


प्राणदोऽयं सितां दत्त्वा चूर्णमानाच्चतुर्गुणाम् ॥  
अम्लपित्ताग्निमान्द्यादौ प्रयोज्यो गुदजातुरे ॥ ३९ ॥  


अनुपानं प्रयोक्तव्यं व्याधौ श्लेष्मभवे पलम् ॥  
पलद्वयं चानिलजे पित्तजे तु पलत्रयम् ॥ ४० ॥  


पथ्यापञ्चपलान्येकमजाज्या मरिचस्य च ॥  
पिप्पली पिप्पलीमूलं चव्यचित्रकनागराः ॥ ४१ ॥  


पलाभिवृद्धाः क्रमशो यवक्षारपलद्वयम् ॥  
भल्लातकपलान्यष्टौ कन्दस्तु द्विगुणो मतः ॥ ४२ ॥  


द्विगुणेन गुडेनैषां वटकानक्षसम्मितान् ॥  
कृत्वैकं भक्षयेत्प्रातस्तक्रमम्भोऽनु वा पिबेत् ॥ ४३ ॥  


मन्दाग्निं दीपयत्येष ग्रहणीपाण्डुरोगनुत् ॥  
काङ्कायनेन शिष्येभ्यः शस्त्रक्षाराग्निभिर्विना ॥  
भिषग्जितमिदं प्रोक्तं श्रेष्ठमर्शोविकारिणाम् ॥ ४४ ॥  


लवणोत्तमवह्निकलिङ्गयवांश्चिरबिल्वमहापिचुमन्दयुतान् ॥  
पिब सप्तदिनं मथितालुलितान्यदि मर्दितुमिच्छसि पायुरुहान् ॥ ४५ ॥  


शुण्ठीकणामरिचनागदलत्वगेलं चूर्णीकृतं क्रमविवर्धितमूर्ध्वमन्त्यात् ॥  
खादेदिदं समसितं गुदजाग्निमान्द्यगुल्मारुचिश्वसनकण्ठहृदामयेषु ॥ ४६ ॥  


सनागरारुष्करवृद्धदारकं गुडेन यो मोदकमत्युदारकम् ॥  
अशेषदुर्नामकरोगदारकं करोति वृद्धं सहसैव दारकम् ॥ ४७ ॥  


व्योषाग्न्यरुष्करविडङ्गतिलाभयानां  
चूर्णं गुडेन सहितं तु सदोपयोज्यम् ॥  
दुर्नामशोफगरकुष्ठशकृद्विबन्धा-  
नग्नेर्जयत्यबलतां कृमिपाण्डुतां च ॥ ४८ ॥  


चूर्णे चूर्णसमो ज्ञेयो मोदके द्विगुणो गुडः ॥ ४९ ॥  


चूर्णीकृताः षोडश सूरणस्य भागास्ततोऽर्धेन च चित्रकस्य ॥  
महौषधाद्द्वौ मरिचस्य चैको गुडेन दुर्नामजयाय पिण्डी ॥ ५० ॥  


मरिचमहौषधचित्रकसूरणभागा यथोत्तरं द्विगुणाः ॥  
सर्वसमो गुडभागः सेव्योऽयं मोदकः प्रसिद्धफलः ॥ ५१ ॥  


ज्वलनं ज्वलयति जाठरमुन्मूलयति शूलगुल्मगदान् ॥  
निःशेषयति श्वयथुं श्लीपदमर्शांसि नाशयत्याशु ॥ ५२ ॥  


षोडश सूरणभागा वह्नेरष्टौ महौषधस्यापि ॥  
अर्धेन भागयुक्तिर्मरिचस्य ततोऽपि चार्धेन ॥ ५३ ॥  


त्रिफलाकणासमूलातालीसारुष्करकृमिघ्नानाम् ॥  
भागा महौषधसमा दहनांशा तालमूली च ॥ ५४ ॥  


भागः सूरणतुल्यो दातव्यो वृद्धदारकस्यापि ॥  
भृङ्गैले मरिचांशे सर्वाण्येकत्र कारयेच्चूर्णम् ॥ ५५ ॥  


द्विगुणेन गुडेन युतः सेव्योऽयं मोदकः प्रकामधनैः ॥  
गुरुवृष्यभोज्यरहितेष्वितरेषूपद्रवं कुरुते ॥ ५६ ॥  


भस्मकमनेन जनितं पूर्वमगस्त्यस्य योगराजेन ॥  
भीमस्य मारुतेरपि महाशनौ येन तौ जातौ ॥ ५७ ॥  


अग्निबलमत्र हेतुर्न केवलं सूरणो महावीर्यः ॥  
प्रभवति शस्त्रक्षाराग्निभिर्विनाऽप्यर्शसामेषः ॥ ५८ ॥  


श्वयथुश्लीपदजिदयं हरति ग्रहणीं कफानिलजाम् ॥  
नाशयति वलीपलितं मेधां कुरुते वृषत्वं च ॥ ५९ ॥  


हिक्कां श्वासं कासं सराजयक्ष्मप्रमेहांश्च ॥  
प्लीहानं च तथोग्रं हन्त्याशु रसायनं पुंसाम् ॥ ६० ॥  


चव्यं त्रिकटुकं पाठां क्षारं कुस्तुम्बुरूणि च ॥  
यवानी पिप्पलीमूलमुभे च बिडसैन्धवे ॥ ६१ ॥  


चित्रकं बिल्वमभयां पिष्ट्वा सर्पिर्विपाचयेत् ॥  
शकृद्वातानुलोमार्थं जाते दध्नि चतुर्गुणे ॥ ६२ ॥  


प्रवाहिकां गुदभ्रंशं मूत्रकृच्छ्रं परिस्रवम् ॥  
गुदवङ्क्षणशूलं च घृतमेतद्व्यपोहति ॥ ६३ ॥  


पिप्पलीं मधुकं बिल्वं शताह्वां मदनं वचाम् ॥  
पुष्कराख्यं शठीं कुष्ठं चित्रकं देवदारु च ॥ ६४ ॥  


पिष्ट्वा तैलं विपक्तव्यं द्विगुणक्षीरसंयुतम् ॥  
अर्शसां मूढवातानां तच्छ्रेष्ठमनुवासनम् ॥ ६५ ॥  


गुदनिःसरणं शूलं मूत्रकृच्छ्रं प्रवाहिकाम् ॥  
कट्यूरुपृष्ठदौर्बल्यमानाहं वङ्क्षणाश्रयम् ॥ ६६ ॥  


पिच्छास्रावं गुदे शोथं वातवर्चोविनिग्रहम् ॥  
उत्थानं बहुशो यच्च जयेच्चैवानुवासनात् ॥ ६७ ॥  


त्रिवृत्तेजोवती दन्ती श्वदंष्ट्रा चित्रकः शठी ॥  
गवाक्षीविश्वमुस्ताह्वविडङ्गानि हरीतकी ॥ ६८ ॥  


पलोन्मितानि चैतानि पलान्यष्टावरुष्करात् ॥  
षट्पलं वृद्धदारस्य सूरणस्य तु षोडश ॥ ६९ ॥  


जलद्रोणद्वये क्वाथ्यं चतुर्भागावशेषितम् ॥  
पूतं तु तं रसं भूयः क्वाथ्येभ्यस्त्रिगुणो गुडः ॥ ७० ॥  


लेहं पचेत्तु तं तावद्यावद्दर्वीप्रलेपनम् ॥  
अबतार्य ततः पश्चाच्चूर्णानीमानि दापयेत् ॥ ७१ ॥  


त्रिवृत्तेजोवतीकन्दचित्रकान्द्विपलांशिकान् ॥  
एलात्वङ्मरिचं चापि नागाह्वं चापि षट्पलम् ॥ ७२ ॥  


द्वात्रिंशच्च पलान्येव चूर्णं दत्त्वा निधापयेत् ॥  
ततो मात्रां प्रयुञ्जीत जीर्णे क्षीररसाशनः ॥ ७३ ॥  


पञ्च गुल्मान्प्रमेहांश्च पाण्डुरोगं हलीमकम् ॥  
जयेदर्शांसि सर्वाणि तथा सर्वोदराणि च ॥ ७४ ॥  


दीपयेद्ग्रहणीं मन्दां यक्ष्माणं चापि कर्षति ॥  
पीनसे च प्रतिश्याय आढ्यवाते तथैव च ॥ ७५ ॥  


अयं सर्वगदेष्वेव कल्याणो लेह उत्तमः ॥  
दुर्नामारिरयं चाऽऽशु दृष्टो वारसहस्रशः ॥ ७६ ॥  


जीवन्त्येनं प्रयुञ्जानाः शतवर्षाण्यनामयाः ॥  
आयुषो दैर्घ्यजननो वलीपलितनाशनः ॥ ७७ ॥  


रसायनवरश्चैव मेधाजनन उत्तमः ॥  
गुडः श्रीबाहुशालोऽयं दुर्नामारिः प्रकीर्तितः ॥ ७८ ॥  


तोयपूर्णे यदा पात्रे क्षिप्तो न प्लवते गुडः ॥  
क्षिप्तस्तु निश्चलस्तिष्ठेत्पतितस्तु न शीर्यते ॥ ७९ ॥  


यदा दर्वीप्रलेपः स्याद्यदा वा तन्तुली भवेत् ॥  
एष पाको गुडादीनां सर्वेषां परिकीर्तितः ॥ ८० ॥  


सुखमर्दः सुखस्पर्शो गन्धवर्णरसान्वितः ॥  
पीडितो भजते मुद्रां गुडः पाकमुपागतः ॥ ८१ ॥  


भल्लातकसहस्रे द्वे जलद्रोणे विपाचयेत् ॥  
पादशेषे रसे तस्मिन्पचेद्गुडतुलां भिषक् ॥ ८२ ॥  


भल्लातकसहस्रार्धं छित्त्वा तत्रैव दापयेत् ॥  
सिद्धेऽस्मिंस्त्रिफलाव्योषयवानीमुस्तसैन्धवैः ॥ ८३ ॥  


कर्षांशैश्चूर्णितैर्दद्यात्त्वगेलापत्रकेसरम् ॥  
खादेदग्निबलापेक्षी प्रातरुत्थाय मानवः ॥ ८४ ॥  


कुष्ठार्शःकामलामेहग्रहणीगुल्मपाण्डुताः ॥  
हन्यात्प्लीहोदरं कासं कृमिरोगभगन्दरान् ॥  
भल्लातकगुडो ह्येष श्रेष्ठश्चार्शोविकारिणाम् ॥ ८५ ॥  


दशमूल्यमृता भार्ङ्गी श्वदंष्ट्रा चित्रकं शठी ॥ ८६ ॥  


भल्लातकसहस्रं तु पलांशं क्वाथयेद्बुधः ॥  
दत्त्वा गुडतुलामेकां लेहीभूतं समुद्धरेत् ॥ ८७ ॥  


माक्षिकं पिप्पलीं तैलमौरुबूकं च दापयेत् ॥  
कुडवं कुडवं चात्र त्वगेलामरिचं तथा ॥ ८८ ॥  


अर्शःकासमुदावर्तं पाण्डुत्वं शोफमेव च ॥  
नाशयेद्वह्निसादं च गुडो भल्लातकः स्मृतः ॥ ८९ ॥  


चित्रकं त्रिफला मुस्तं ग्रन्थिकं चविकाऽमृता ॥  
हस्तिपिप्पल्यपामार्गदण्डोत्पलकुठेरकाः ॥ ९० ॥  


एषां चतुष्पलान्भागाञ्जलद्रोणे विपाचयेत् ॥  
भल्लातकसहस्रे द्वे छित्त्वा तत्रैव दापयेत् ॥ ९१ ॥  


तेन पादावशेषेण लोहपात्रे पचेद्भिषक् ॥  
तुलार्धं तीक्ष्णलोहस्य घृतस्य कुडवद्वयम् ॥ ९२ ॥  


त्र्यूषणं त्रिफलां वह्निं सैन्धवं बिडमौद्भिदम् ॥  
सौवर्चलं विडङ्गं च पलिकांशं प्रकल्पयेत् ॥ ९३ ॥  


कुडवं वृद्धदारस्य तालमूल्यास्तथैव च ॥  
सूरणस्य पलान्यष्टौ चूर्णं कृत्वा विनिक्षिपेत् ॥ ९४ ॥  


सिद्धे शीते प्रदातव्यं मधुनः कुडवद्वयम् ॥  
प्रातर्भोजनकाले वा ततः खादेद्यथाबलम् ॥ ९५ ॥  


अर्शांसि ग्रहणीदोषं पाण्डुरोगमरोचकम् ॥  
कृमिगुल्माश्मरीमेहाञ्शूलं चाऽऽशु व्यपोहति ॥ ९६ ॥  


करोति शुक्रोपचयं वलीपलितनाशनम् ॥  
रसायनमिदं श्रेष्ठं सर्वरोगहरं परम् ॥ ९७ ॥  


रक्तार्शसामुपेक्षेत रक्तमादौ स्रवद्भिषक् ॥  
दुष्टास्रे निगृहीते तु शूलानाहावसृग्गदाः ॥ ९८ ॥  


कुटजत्वङ्निर्यूहः सनागरः स्निग्धरक्तसङ्ग्रहणः ॥  
त्वग्दाडिमस्य तद्वत्सनागरश्चन्दनरसश्च ॥ ९९ ॥  


चन्दनकिराततिक्तकधन्वयवासाः सनागराः क्वथिताः ॥  
रक्तार्शसां प्रशमना दार्वीत्वगुशीरनिम्बाश्च ॥ १०० ॥  


नवनीततिलाभ्यासात्केसरनवनीतशर्कराभ्यासात् ॥  
दधिसरमथिताभ्यासाद्गुदजाः शाम्यन्ति रक्तवहाः ॥ १०१ ॥  


समङ्गोत्पलमोचाह्वतिरीटतिलचन्दनैः ॥  
छागीक्षीरं प्रयोक्तव्यं गुदजे शोणितापहम् ॥ १०२ ॥  


कुटजफलवल्कलकेसरनीलोत्पललोध्रधातकीकल्कैः ॥  
सिद्धं घृतं विधेयं शूले रक्तार्शसां भिषजा ॥ १०३ ॥  


कुटजत्वक्पलशतं जलद्रोणे विपाचयेत् ॥  
अष्टभागावशेषं तु कषायमवतारयेत् ॥ १०४ ॥  


वस्त्रपूतं पुनः क्वाथं पचेल्लेहत्वमागतम् ॥  
भल्लातकं विडङ्गानि त्रिकटु त्रिफलां तथा ॥ १०५ ॥  


रसाञ्जनं चित्रकं च कुटजस्य फलानि च ॥  
वचामतिविषां बिल्वं प्रत्येकं तु पलं पलम् ॥ १०६ ॥  


त्रिंशत्पलानि गुडस्य चूर्णीकृत्य निधापयेत् ॥  
मधुनः कुडवं दद्याद्धृतस्य कुडवं तथा ॥ १०७ ॥  


एष लेहस्तु शमयेदर्शोरक्तसमुद्भवम् ॥  
वातिकं पैत्तिकं चैव श्लैष्मिकं सान्निपातिकम् ॥ १०८ ॥  


ये च दुर्नामजा रोगास्तान्सर्वान्नाशयत्यपि ॥  
अम्लपित्तमतीसारं पाण्डुरोगमरोचकम् ॥ १०९ ॥  


ग्रहणीमार्दवं कार्श्यं श्वयथुं कामलामपि ॥  
अनुपानं घृतं दद्यान्मधु तक्रं जलं पयः ॥  
रोगानीकवधार्थाय कौटजो लेह उच्यते ॥ ११० ॥  


तोये कालकमुष्ककस्य विपचेद्भस्माढकं षड्गुणे  
पात्रे लोहमये दृढे विपुलधीर्दर्व्या शनैर्घट्टयेत् ॥  
दग्ध्वाऽग्नौ बहुशङ्खनाभिशकलान्पूतावशेषे क्षिपे-  
द्यद्येरण्डजनालमेष दहति क्षारो वरो वाक्शतात् ॥ १११ ॥  


पानाय भावनायाथ परिस्राव्यं चतुर्गुणम् ॥ ११२ ॥  


द्वैगुण्यं नाऽऽढकेऽप्यत्र भागमात्रोपलक्षणात् ॥  
अच्छपैच्छिल्यरक्तत्वे क्षाराम्भो ग्राह्यमिष्यते ॥ ११३ ॥  


पानीयः प्रतिसारणीय इति च क्षारो द्विधा  
शस्यते तत्राऽऽद्यो गरगुल्मकादिशमने दुर्नामकादौ परः ॥  


तुर्येणाष्टमकेन षोडशभवेनांशेन संव्यूहिमो  
मध्यः श्रेष्ठ इति क्रमेण विहितः क्षारोदकाच्छङ्खकः ॥ ११४ ॥  


भावितं रजनीचूर्णैः स्नुहीक्षीरे पुनः पुनः ॥  
बन्धनात्सुदृढं सूत्रं छिनत्त्यर्शोभगन्दरम् ॥ ११५ ॥  


प्राग्दक्षिणं ततो वामं पृष्ठजं वाऽग्रजं क्रमात् ॥  
पञ्चतिक्तेन संस्नेह्य दहेत्क्षारेण वह्निना ॥  
वातजं श्लेष्मजं चार्शः क्षारेणास्रजपित्तजे ॥ ११६ ॥  


गोजीशेफालिकापत्रैरर्शः संलिख्य लेपयेत् ॥ ११७ ॥  


क्षारेण वाक्शतं तिष्ठेद्यन्त्रद्वारं पिधाय च ॥  
तं चापनीय वीक्षेत पक्वजम्बुफलोपमम् ॥ ११८ ॥  


यदि तत्स्यात्तदा भद्रं नो चेल्लिम्पेत्तथा पुनः ॥  
तत्तुषाम्बुप्लुतं साज्ययष्टीकल्केन लेपयेत् ॥ ११९ ॥  


न निम्नं तालकर्णाभं वह्निदग्धे स्थितास्रकम् ॥  
निर्वाप्य मधुसर्पिर्भ्यां वह्निसञ्जातवेदनम् ॥ १२० ॥  


सम्यग्दग्धे तुगाक्षीरीप्लक्षचन्दनगैरिकैः ॥  
सामृतैः सर्पिषा युक्तैरालेपं कारयेद्भिषक् ॥ १२१ ॥  


मुद्दूर्तमुपवेश्योऽसौ तोयसम्पूर्णभाजने ॥  
क्षारमुष्णाम्बुना(नो) पास्यो(स्यं) विबन्धे मूत्रवर्चसोः ॥ १२२ ॥  


दाहे वस्त्यादिजे लेपः शतधौतेन सर्पिषा ॥  
नवान्नमाषतक्रादि सेव्यं पाकाय मात्रया ॥ १२३ ॥  


पिबेद्व्रणविशुद्ध्यर्थं वराक्वाथं सगुग्गुलुम् ॥  
जीर्णशाल्यन्नमुद्गादि पथ्यं तिक्ताज्यसैन्धवम् ॥ १२४ ॥  


रूढसर्वव्रणं वैद्यः क्षारं दत्त्वाऽनुवासयेत् ॥  
पिप्पल्याद्येन तैलेन सेवेद्दीपनभेषजम् ॥ १२५ ॥  


महान्ति गुरुमूलानि च्छित्त्वैवं बलिनो दहेत् ॥  
चर्मकीलं तथा छित्त्वा दहेदन्यतरेण वा ॥ १२६ ॥  


पक्वजम्बूसमो वर्णः क्षारदग्धे प्रशस्यते ॥  
वेगावरोधं स्त्रीपृष्ठयानमुत्कटकासनम् ॥  
यथास्वं दोषलं चान्नमर्शसां परिवर्जयेत् ॥ १२७ ॥  


# अधिकार ६

समस्य रक्षणं कार्यं विषमे वातनिग्रहः ॥  
तीक्ष्णे पित्तप्रतीकारो मन्दे श्लेष्मविशोधनम् ॥ १ ॥  


त्रिकटुकमजमोदा सैन्धवं जीरके द्वे समधरणधृतानामष्टमो हिङ्गुभागः ॥  
प्रथमकवलभुक्तं सर्पिषा चूर्णमेतत्प्रबलयति हुताशं वातरोगान्निहन्ति ॥ २ ॥  


आदौ मण्डं पिबेदुष्णं हिङ्गुसौवर्चलान्वितम् ॥  
विषमोऽपि समस्तेन मन्दो दीप्येत पावकः ॥ ३ ॥  


क्षुद्बोधनो बस्तिविशोधनश्च प्राणप्रदः शोणितवर्धनश्च ॥  
ज्वरापहारी कफपित्तहन्ता वायुं जयेदष्टगुणो हि मण्डः ॥ ४ ॥  


सुतण्डुलानां प्रसृतिद्वयं च तदर्धमुद्गं कटुकं सतक्रम् ॥  
कुस्तुम्बरीसैन्धवहिङ्गुतैलमेभिश्च सर्वैः क्रियते हि मण्डः ॥ ५ ॥  


वर्धमानो भवेत्तीक्ष्णो भस्मकाख्यो महानलः ॥  
तस्मात्तं माहिषैः सर्पिर्दधिक्षीरैर्जयेद्भिषक् ॥ ६ ॥  


यत्किञ्चिद्गुरु मेध्यं च श्लेष्मकारि च भेषजम् ॥  
सर्वं तदत्यग्निहितं भुक्त्वा प्रस्वपनं दिवा ॥ ७ ॥  


हरीतकी भक्ष्यमाणा नागरेण गुडेन च ॥  
सैन्धवोपहिता वाऽपि सातत्येनाग्निदीपनी ॥ ८ ॥  


भोजनाग्रे सदा पथ्यं जिह्वाकण्ठविशोधनम् ॥  
अग्निसन्दीपनं हृद्यं लवणार्द्रकभक्षणम् ॥ ९ ॥  


सिन्धूत्थपथ्यमगधोद्भववह्निचूर्णमुष्णाम्बुना पिबति यः खलु नष्टवह्निः ॥  
तस्याऽऽमिषेण सघृतेन वरं नवान्नं भस्मी भवत्यशितमात्रमपि क्षणेन ॥ १० ॥  


विश्वाभयागुडूचीनां कषायेण षडूषणम् ॥  
पिबेच्छ्लेष्मणि मन्देऽग्नौ त्वक्पत्रसुरभीकृतम् ॥ ११ ॥  


सिन्धूत्थहिङ्गुत्रिफलायवानीव्योषैर्गुडांशैर्गुटिकां प्रकुर्यात् ॥  
तां भक्षयेत्तृप्तिमवाप्नुवन्ना भुञ्जीत मन्दाग्निरपि प्रभूतम् ॥ १२ ॥  


गुडेन शुण्ठीमथवोपकुल्यां पथ्यातृतीयामथ दाडिमं च ॥  
आमेष्वजीर्णेषु गुदामयेषु वर्चोविबन्धेषु च नित्यमद्यात् ॥ १३ ॥  


विडङ्गभल्लातकचित्रकामृताः सनागरास्तुल्यगुडेन सर्पिषा ॥  
लिहन्ति ये मन्दहुताशना नरा भवन्ति ते वाडवतुल्यवह्नयः ॥ १४ ॥  


हरीतकी धान्यतुषोदसिद्धा सपिप्पली सैन्धवहिङ्गुयुक्ता ॥  
सोद्गारधूमं भृशमप्यजीर्णं विजित्य सद्यो जनयेद्धुताशम् ॥ १५ ॥  


ग्लानिगौरवविष्टम्भभ्रममारुतमूढताः ॥  
विबन्धोऽतिप्रवृत्तिर्वा सामान्याजीर्णलक्षणम् ॥ १६ ॥  


प्रायेणाऽऽहारवैषम्यादजीर्णं जायते नृणाम् ॥  
तन्मूलो रोगसङ्घातस्तद्विनाशाद्विनश्यति ॥  
वचालवणतोयेन वान्तिरामे प्रशस्यते ॥ १७ ॥  


अन्नं विदग्धं हि नरस्य शीघ्रं शीताम्बुना वै परिपाकमेति ॥  
तद्ध्यस्य शैत्येन निहन्ति पित्तमाक्लेदिभावान्निपतत्यधस्तात् ॥ १८ ॥  


विष्टब्धे स्वेदनं कार्यं पेयं च लवणोदकम् ॥  
रसशेषे दिवास्वप्नो लङ्घनं वातवर्जनम् ॥ १९ ॥  


व्यायामप्रमदाध्ववाहनरतक्लान्तानतीसारिणः  
शूलश्वासवतस्तृषापरिगतान्हिक्कामरुत्पीडितान् ।  
क्षीणान्क्षीणकफाञ्शिशून्मदहतान्वृद्धान्रसाजीर्णिनो  
रात्रौ जागरितान्नरान्निरशनान्कामं दिवा स्वापयेत् ॥ २० ॥  


धान्यनागरसंसिद्धं तोयं दद्याद्विचक्षणः ॥  
आमाजीर्णप्रशमनं शूलघ्नं बस्तिशोधनम् ॥ २१ ॥  


पथ्यापिप्पलिसंयुक्तं चूर्णं सौवर्चलं पिबेत् ॥  
मस्तुनोष्णोदकेनापि बुद्ध्वा दोषगतिं भिषक् ॥ २२ ॥  


चतुर्विधमजीर्णं च मन्दानलमथारुचिम् ॥  
आध्मानं वातगुल्मं च शूलं चाऽऽशु नियच्छति ॥ २३ ॥  


भवेदजीर्णं प्रति यस्य शङ्का स्निग्धस्य जन्तोर्बलिनोऽन्नकाले ॥  
पूर्वं सशुण्ठीमभयामशङ्को भुञ्जीत सम्प्राश्य हितं हिताशी ॥ २४ ॥  


विदह्यते यस्य तु भुक्तमात्रं दह्येत हृत्कोष्ठगलं च यस्य ॥  
द्राक्षासितामाक्षिकसम्प्रयुक्तां लीढ्वाऽभयां वै स सुखं लभेत ॥ २५ ॥  


प्रातराशे त्वजीर्णे तु सायमाशो न दुष्यति ॥  
सायमाशे त्वजीर्णे तु प्रातराशो हि दुष्यति ॥ २६ ॥  


हिङ्गुभागो भवेदेको वचा च द्विगुणा भवेत् ॥ २७ ॥  


पिप्पली त्रिगुणा देया शृङ्गवेरं चतुर्गुणम् ॥  
यवानिका पञ्चगुणा षड्गुणा च हरीतकी ॥ २८ ॥  


चित्रकं सप्तगुणितं कुष्ठं चाष्टगुणं भवेत् ॥  
एतद्वातहरं चूर्णं पीतमात्रं प्रसन्नया ॥ २९ ॥  


पिवेद्दध्ना मस्तुना वा सुरया कोष्णवारिणा ॥  
सोदावर्तमजीर्णं च प्लीहानमुदरं तथा ॥ ३० ॥  


अङ्गानि यस्य शीर्यन्ते विषं वा येन भक्षितम् ॥  
अर्शोघ्नं दीपनं चैव शूलघ्नं गुल्मनाशनम् ॥ ३१ ॥  


कासं श्वासं निहन्त्याशु तथैव क्षयनाशनम् ॥  
चूर्णमग्निमुखं नाम न क्वचित्प्रतिहन्यते ॥ ३२ ॥  


द्वौ क्षारौ चित्रकं पाठा करञ्जं लवणानि च ॥  
सूक्ष्मैला पत्रकं भार्ङ्गी कृमिघ्नं हिङ्गु पुष्करम् ॥ ३३ ॥  


शठी दार्वी त्रिवृन्मुस्तं वचा चेन्द्रयवास्तथा ॥  
धात्री जीरकवृक्षाम्लश्रेयसी चोपकुञ्चिका ॥ ३४ ॥  


अम्लवेतसमम्लीका दाडिमं सकटुत्रिकम् ॥  
भल्लातकाजमोदं च यवानी सुरदारु च ॥ ३५ ॥  


अभयाऽतिविषा श्यामा हपुषाऽऽरग्वधं समम् ॥  
तिलमुष्ककशिग्रूणां कोकिलाक्षपलाशयोः ॥ ३६ ॥  


क्षाराणि लोहकिट्टं च तप्तं गोमूत्रसेचितम् ॥  
समभागानि सर्वाणि सूक्ष्मचूर्णानि कारयेत् ॥ ३७ ॥  


मातुलुङ्गरसेनैव भावयेच्च दिनत्रयम् ॥  
दिनत्रयं तु शुक्तेन आर्द्रकस्वरसेन च ॥ ३८ ॥  


अत्यग्निकारकं चूर्णं प्रदीप्ताग्निसमप्रभम् ॥  
उपयुक्तं विधानेन नाशयत्यचिराद्गदान् ॥ ३९ ॥  


अजीर्णकमथो गुल्मान्प्लीहानं गुदजानि च ॥  
उदराण्यन्त्रवृद्धिं च अष्ठीलां वातशोणितम् ॥ ४० ॥  


प्रणुदत्युल्बणान्रोगान्नष्टमग्निं प्रदीपयेत् ॥  
समस्तव्यञ्जनोपेतं भक्तं दत्त्वा तु भोजने ॥ ४१ ॥  


दापयेदस्य चूर्णस्य बिडालपदमात्रकम् ॥  
गोदोहमात्रात्तत्सर्वं द्रवी भवति सोष्मकम् ॥ ४२ ॥  


पिप्पली पिप्पलीमूलं चित्रकं हस्तिपिप्पली ॥  
हिङ्गु चव्याजमोदे च पञ्चैव लवणानि च ॥ ४३ ॥  


द्वौ क्षारौ हपुषा चैव दद्यादर्धपलोन्मितान् ॥  
दधिकाञ्जिकशुक्तानि घृतमात्रासमानि च ॥ ४४ ॥  


आर्द्रकस्य रसप्रस्थे घृतप्रस्थं विपाचयेत् ॥  
एतदग्निघृतं नाम मन्दाग्नीनां प्रशस्यते ॥ ४५ ॥  


अर्शसां नाशनं श्रेष्ठं तथा गुल्मोदरापहम् ॥  
ग्रन्थ्यर्बुदापचीकासकफमेदोनिलानपि ॥ ४६ ॥  


नाशयेद्ग्रहणीदोषं श्वयथुं सभगन्दरम् ॥  
ये च बस्तिगता रोगा ये च कुक्षिसमाश्रिताः ॥  
सर्वांस्तान्नाशयत्याशु सूर्यस्तम इवोदितः ॥ ४७ ॥  


वह्नेर्द्विपञ्चमूलस्य क्वाथे पलशतद्वये ॥ ४८ ॥  


अमृताया रसस्यैके पूतेऽस्मिन्नभयाढकम् ॥  
पचेद्गुडतुलां दत्त्वा यावदापाकलक्षणम् ॥ ४९ ॥  


अन्येद्युस्तत्र मधुनः सुशीतकुडवद्वयम् ॥  
प्रक्षिपेत्त्रिसुगन्धस्य त्रिकटोश्च पलद्वयम् ॥ ५० ॥  


प्रत्येकं स्याद्यवक्षाराद्यु(च्छु) क्तिस्तस्मिन् रसायने ॥  
उत्तमं कथितं पुंसामश्विभ्यामग्निवृद्धये ॥ ५१ ॥  


जीर्यत्यपि च काष्ठानि कासश्वासक्षयकृमीन् ॥  
गुल्मोदरार्शःशूलानि सान्त्रवृद्धीनि हन्ति च ॥ ५२ ॥  


योगशतैरप्यजितांस्त्र्यहाज्जयति पीनसान् ॥  
पाठान्तरे चात्र प्रविशति धात्रीरसपलशतम् ॥ ५३ ॥  


प्रस्थं तण्डुलतोयतस्तुषजलात्प्रस्थत्रयं चाम्लतः  
प्रस्थार्धं दधितोऽपि मूलकपलान्यष्टौ गुडान्मानिके ॥  
मान्यौ शोधितशृङ्गवेरशकलाद्द्वे सिन्ध्वजाज्योः  
पले द्वे कृष्णोषणयोर्निशापलयुगं निक्षिप्य भाण्डे दृढे ॥ ५४ ॥  


स्निग्धे धान्ययवादिराशिनिहितं त्रीन्वासरान्वासये-  
द्ग्रीष्मे तोयधरात्यये च चतुरो वर्षासु पुष्पागमे ॥  
षट्शीतेऽष्ट दिनान्यतः परमिदं विस्राव्य सञ्चूर्णये-  
च्चातुर्जातपलेन संहितमिदं शुक्तं च चुक्रं च तत् ॥  
हन्याद्वातकफामदोषजनितान्नानाविधानामया-  
न्दुर्नामानिलशूलगुल्मजठरान्हत्वाऽनलं दीपयेत् ॥ ५५ ॥  


यन्मस्त्वादि शुचौ भाण्डे सगुडक्षौद्रकाञ्जिकम् ॥  
धान्यराशौ त्रिरात्रस्थं शुक्तं चुक्रं तदुच्यते ॥ ५६ ॥  


गुडक्षौद्रारनालानि समस्तूनि यथोत्तरम् ॥  
शंसन्ति द्विगुणान्भागान्सम्यक्चुक्रस्य सिद्धये ॥ ५७ ॥  


कुष्ठसैन्धवयोः कल्कं चुक्रतैलसमन्वितम् ॥  
विषूच्यां मर्दनं कोष्णं खल्लीशूलनिवारणम् ॥ ५८ ॥  


करञ्जनिम्बशिखरीगुडूच्यर्जकवत्सकैः ॥  
पीतः कषायो वमनाद्धोरां हन्ति विषूचिकाम् ॥ ५९ ॥  


व्योषं करञ्जस्य फलं हरिद्रां मूलं समावाप्य च मातुलुङ्ग्याः ॥  
छायाविशुष्का गुटिकाः कृतास्ता हन्युर्विषूचीं नयनाञ्जनेन ॥ ६० ॥  


त्वक्पत्ररास्नागुरुशिग्रुकुष्ठैरम्लप्रपिष्टैः सवचाशताह्वैः ॥  
उद्वर्तनं खल्लिविषूचिकाघ्नं तैलं विपक्वं च तदर्थकारि ॥ ६१ ॥  


पिपासायामनुत्क्लेशे लवङ्गस्याम्बु शस्यते ॥  
जातीफलस्य वा शीतं शृतं भद्रघनस्य वा ॥ ६२ ॥  


विषूच्यामतिवृद्धायां पार्ष्ण्योर्दाहः प्रशस्यते ॥ ६३ ॥  


सरुक्चाऽऽनद्धमुदरमम्लपिष्टैश्च लेपयेत् ॥  
दारुहैमवतीकुष्ठशताह्वाहिङ्गुसैन्धवैः ॥ ६४ ॥  


तक्रेण युक्तं यवचूर्णमुष्णं सक्षारमर्ति जठरे निहन्यात् ॥  
स्वेदो घटैर्वा बहुबाष्पपूर्णैरुष्णैस्तथाऽन्यैरपि पाणितापैः ॥ ६५ ॥  


तीव्रार्तिरपि नाजीर्णी पिबेच्छूलघ्नमौषधम् ॥  
दोषच्छन्नोऽनलो नालं पक्तुं दोषौषधाशनम् ॥ ६६ ॥  


सुवामितं साधु विरेचितं च सुलङ्घितं वा मनुजं विदित्वा ॥  
पेयादिभिर्दीपनपाचनीयैः सम्यक्क्षुधार्तं समुपक्रमेत ॥ ६७ ॥  


# अधिकार ७

पारसीययवानी पीता पर्युषितवारिणा प्रातः ॥  
गुडपूर्वा कृमिजालं कोष्ठगतं पातयत्याशु ॥ १ ॥  


पारिभद्रकपत्रोत्थं रसं क्षौद्रयुतं पिबेत् ॥  
कम्बुकस्य रसं वाऽपि पत्तूरस्याथवा रसम् ॥ २ ॥  


दीपनीयमन्नमण्डं विडङ्गं व्योषसंयुतम् ॥  
पाययेत्कृमिनाशाय अग्निं च कुरुते भृशम् ॥ ३ ॥  


लिह्याद्वाऽश्वशकृच्चूर्णं विडङ्गं वा समाक्षिकम् ॥  
विडङ्गपिप्पलीमूलशिग्रुभिर्मरिचेन च ॥  
तक्रसिद्धा यवागूः स्यात्कृमिघ्नी ससुवर्चिका ॥ ४ ॥  


मुस्ताखुपर्णीफलदारुशिग्रुक्वाथः सकृष्णाकृमिशत्रुकल्कः ॥  
मार्गद्वयेनापि चिरप्रवृत्तान्कृमीन्निहन्यात्कृमिजांश्च रोगान् ॥ ५ ॥  


आखुपर्णीदलैः पिष्टैः पिष्टकेन च पूलिकाम् ॥  
जग्ध्वा सौवीरकं चानु पिबेत्कृमिहरं परम् ॥ ६ ॥  


पलाशबीजस्वरसं पिबेद्वा क्षौद्रसंयुतम् ॥  
पिबेत्तद्बीजकल्कं वा तक्रेण कृमिनाशनम् ॥ ७ ॥  


सुरसादिगणं वाऽपि सर्वथैवोपयोजयेत् ॥ ८ ॥  


त्रिफला त्रिवृता दन्ती वचा कम्पिल्लकं तथा ॥  
सिद्धमेभिर्गवां मूत्रे सर्पिः कृमिविनाशनम् ॥ ९ ॥  


त्रिफलायास्त्रयः प्रस्था विडङ्गप्रस्थ एव च ॥  
दीपनं दशमूलं च लाभतस्तूपपादयेत् ॥ १० ॥  


पादशेषजलद्रोणे शृते सर्पिर्विपाचयेत् ॥  
प्रस्थोन्मितं सिन्धुयुतं तत्पेयं कृमिनाशनम् ॥ ११ ॥  


विडङ्गघृतमित्येतल्लेह्यं शर्करया सह ॥  
सर्वान्कृमीन्प्रणुदति मुक्तं वज्रमिवासुरान् ॥ १२ ॥  


रसेन्द्रेण समायुक्तो रसो धत्तूरपत्रजः ॥  
ताम्बूलपत्रजो वाऽथ लेपनं यौकनाशनम् ॥ १३ ॥  


क्षीराणि मांसानि घृतानि चैव दधीनि शाकानि च पर्णवन्ति ॥  
समासतोऽम्लान्मधुरान्हिमांश्च कृमीञ्जिघांसुः परिवर्जयेच्च ॥ १४ ॥  


# अधिकार ८

साध्यं तु पाण्ड्वामयिनं समीक्ष्य स्निग्धं घृतेनोर्ध्वमधश्च शुद्धम् ॥  
सम्पादयेत्क्षौद्रघृतप्रगाढैर्हरीतकीचूर्णयुतैः प्रयोगैः ॥ १ ॥  


पिबेद्धृतं वा रजनीविपक्वं स्यात्त्रैफलं तैल्वकमेव वाऽपि ॥  
विरेचनद्रव्यकृतं पिबेद्वा योगांश्च वैरेचनिकान्घृतेन ॥ २ ॥  


विधिः स्निग्धोऽथ वातोत्थे तिक्तशीतस्तु पैत्तिके ॥  
श्लैष्मिके कटुरूक्षोष्णः कार्यो मिश्रस्तु मिश्रके ॥  
द्विशर्करं त्रिवृच्चूर्णं पलार्धं पैत्तिके पिबेत् ॥ ३ ॥  


द्विपञ्चमूलीक्वथितं सविश्वं कफात्मके पाण्डुगदे पिबेद्वा ॥  
ज्वरेऽतिसारे श्वयथौ ग्रहण्यां श्वासेऽरुचौ कण्ठहृदामये च ॥ ४ ॥  


फलत्रिकामृतावासातिक्ताभूनिम्बनिम्बजः ॥  
क्वाथः क्षौद्रयुतो हन्यात्पाण्डुरोगं सकामलम् ॥ ५ ॥  


अयस्तिलत्र्यूषणकोलभागैः सर्वैः समं माक्षिकधातुचूर्णम् ॥  
तैर्मोदकः क्षौद्रयुतोऽनुतक्रं पाण्ड्वामये दूरगतेऽपि शस्तः ॥ ६ ॥  


अयोमलं तु सन्तप्तं भूयो गोमूत्रसेचितम् ॥ ७ ॥  


मधुसर्पिर्युतं चूर्णं सह भक्तेन योजयेत् ॥  
दीपनं चाग्निजननं शोथपाण्ड्वामयापहम् ॥ ८ ॥  


त्र्यूषणत्रिफलामुस्तविडङ्गचित्रकाः समाः ॥  
नवायोरजसो भागास्तच्चूर्णं मधुसर्पिषा ॥  
भक्षयेत्पाण्डुहृद्रोगकुष्ठार्शःकामलापहम् ॥ ९ ॥  


रेचनं कामलार्तस्य स्निग्धस्याऽऽदौ प्रयोजयेत् ॥  
ततः प्रशमनी कार्या क्रिया वैद्येन जानता ॥ १० ॥  


त्रिफलाया गुडूच्या वा दार्व्या निम्बस्य वा रसः ॥  
प्रातर्माक्षिकसंयुक्तः शीलितः कामलापहः ॥ ११ ॥  


अञ्जनं कामलार्तानां द्रोणपुष्पीरसः शुभः ॥  
निशागैरिकधात्रीणां चूर्णं वा सम्प्रकल्पयेत् ॥ १२ ॥  


नस्यं कर्कोटमूलं स्याद्घ्रेयं वा जालिनीफलम् ॥ १३ ॥  


अयोरजोव्योषविडङ्गचूर्णं लिहेद्धरिद्रां त्रिफलान्वितां वा ॥  
सशर्करा कामलिनां त्रिभण्डी हिता गवाक्षी सगुडा च शुण्ठी ॥ १४ ॥  


धात्रीलोहरजोव्योषनिशाक्षौद्राज्यशर्कराः ॥  
लेहो निवारयत्याशु कामलामुद्धतामपि ॥ १५ ॥  


दग्ध्वाऽक्षकाष्ठैर्मलमायसं तु गोमूत्रनिर्वापितमष्टवारान् ॥  
विचूर्ण्य लीढं मधुनाऽचिरेण कुम्भाह्वयं पाण्डुगदं निहन्ति ॥ १६ ॥  


पाण्डुरोगक्रियां सर्वां योजयेच्च हलीमके ॥  
कामलायां तु या दृष्टा साऽपि कार्या भिषग्वरैः ॥ १७ ॥  


हरिद्रात्रिफलानिम्बबलामधुकसाधितम् ॥  
सक्षीरं माहिषं सर्पिः कामलाहरमुत्तमम् ॥ १८ ॥  


मूर्वातिक्तानिशायासकृष्णाचन्दनपर्पटैः ॥  
त्रायन्तीवत्सभूनिम्बपटोलाम्बुददारुभिः ॥ १९ ॥  


अक्षमात्रैर्घृतं प्रस्थं सिद्धं क्षीरचतुर्गुणम् ॥  
पाण्डुताज्वरविस्फोटशोथार्शोरक्तपित्तजित् ॥ २० ॥  


व्योषं बिल्वं द्वे रजन्यौ त्रिफला द्विपुनर्नवम् ॥  
मुस्तमायोरजः पाठा विडङ्गं देवदारु च ॥ २१ ॥  


वृश्चिकाली च भार्ङ्गी च सक्षीरैस्तैः शृतं घृतम् ॥  
सर्वान्प्रशमयत्येतद्विकारान्मृत्तिकाकृतान् ॥ २२ ॥  


त्र्यूषणं त्रिफला मुस्तं विडङ्गं चव्यचित्रकौ ॥  
दार्वीत्वङ्माक्षिको धातुर्ग्रन्थिकं देवदारु च ॥ २३ ॥  


एषां द्विपलिकान्भागांश्चूर्णं कृत्वा पृथक्पृथक् ॥  
मण्डूरं द्विगुणं चूर्णाच्छुद्धमञ्जनसन्निभम् ॥ २४ ॥  


मूत्रे चाष्टगुणे पक्त्वा तस्मिंस्तु प्रक्षिपेत्ततः ॥  
उदुम्बरसमान्कुर्याद्वटकांस्तान्यथाग्नि च ॥ २५ ॥  


उपयुञ्जीत तक्रेण सात्म्यं जीर्णे च भोजयेत् ॥  
मण्डूरवटका ह्येते प्राणदाः पाण्डुरोगिणाम् ॥ २६ ॥  


कुष्ठान्यजरकं शोफमूरुस्तम्भकफामयान् ॥  
अर्शांसि कामलामेहं प्लीहानं नाशयन्ति च ॥ २७ ॥  


पुनर्नवा त्रिवृच्छुण्ठी पिप्पली मरिचानि च ॥  
विडङ्गं देवकाष्ठं च चित्रकं पुष्कराह्वयम् ॥ २८ ॥  


हरिद्रे द्वे च त्रिफला दन्ती च चविका तथा ॥  
कुटजस्य फलं तिक्ता पिप्पलीमूलमुस्तकम् ॥ २९ ॥  


एतानि समभागानि मण्डूरं द्विगुणं ततः ॥  
मूत्रे चाष्टगुणे पक्त्वा धारयेत्स्निग्धभाजने ॥  
पाण्डुशोथोदरानाहशूलार्शःकृमिगुल्मनुत् ॥ ३० ॥  


पञ्चकोलं समरिचं देवदारु फलत्रिकम् ॥ ३१ ॥  


विडङ्गमुस्तयुक्ताश्च भागास्त्रिपलसम्मिताः ॥  
यावन्त्येतानि चूर्णानि मण्डूरं द्विगुणं ततः ॥ ३२ ॥  


पक्त्वाऽष्टगुणिते मूत्रे घनीभूते तदुद्धरेत् ॥  
ततोऽक्षमात्रान्वटकान्पिबेत्तक्रेण नक्तभुक् ॥ ३३ ॥  


पाण्डुरोगं जयत्येष मन्दाग्नित्वमरोचकम् ॥  
अर्शांसि ग्रहणीदोषमूरुस्तम्भं हलीमकम् ॥ ३४ ॥  


कृमिप्लीहानमुदरं गलरोगं च नाशयेत् ॥  
मण्डूरवज्रनामाऽयं रोगानीकप्रणाशनः ॥ ३५ ॥  


यवगोधूमशाल्यन्नं रसैर्जाङ्गलजैः शुभैः ॥  
मुद्गाढकीमसूराद्यैस्तयोर्भोजनमिष्यते ॥ ३६ ॥  


# अधिकार ९

नोद्रिक्तमादौ सङ्ग्राह्यमश्नतो बलिनस्तु यत् ॥  
हृत्पाण्डुग्रहणीरोगप्लीहगुल्मज्वरादिकृत् ॥ १ ॥  


ऊर्ध्वं प्रवृत्तदोषस्य पूर्वं लोहितपित्तिनः ॥  
अक्षीणबलमांसाग्नेः कर्तव्यमपतर्पणम् ॥ २ ॥  


पथ्यं सतीनयूषेण ससितैर्लाजसक्तुभिः ॥  
ऊर्ध्वगे रेचनं पूर्वमधोगे वमनं हितम् ॥ ३ ॥  


त्रिवृतात्रिफलाश्यामापिप्पलीशर्करामधु ॥  
मोदकः सन्निपातोत्थरक्तपित्तज्वरापहः ॥ ४ ॥  


मुस्तेन्द्रयवयष्ट्याह्वमदनाढ्यं पयोमधु ॥  
शिशिरं वमनं योज्यं रक्तपित्तहरं परम् ॥ ५ ॥  


शालिपर्ण्यादिना सिद्धा पेया पूर्वमधोगते ॥  
रक्तातीसारहन्ता च योज्यो विधिरशेषतः ॥ ६ ॥  


क्षीणमांसबलं बालं वृद्धं शोषसमन्वितम् ॥  
अवम्यमविरेच्यं च स्तम्भनैः समुपाचरेत् ॥ ७ ॥  


वृषपत्राणि निष्पीड्य रसं समधुशर्करम् ॥  
पिबेत्तेन शमं याति रक्तपित्तं सुदारुणम् ॥ ८ ॥  


आटरूषकनिर्यूहे प्रियङ्गुं मृत्तिकाञ्जने ॥  
विनीय लोध्रं सक्षौद्रं रक्तपित्तहरं पिबेत् ॥ ९ ॥  


वासाकषायोत्पलमृत्प्रियङ्गुलोध्राञ्जनाम्भोरुहकेसराणि ॥  
पीत्वा सिताक्षौद्रयुतानि जह्यात्पित्तासृजो वेगमुदीर्णमाशु ॥ १० ॥  


वासायां विद्यमानायामाशायां जीवितस्य च ॥  
रक्तपित्ती क्षयी कासी किमर्थमवसीदति ॥ ११ ॥  


तालीसचूर्णयुक्तः पेयः क्षौद्रेण वासकस्वरसः ॥  
कफपित्तकासतमकश्वासस्वरभेदरक्तपित्तहरः ॥ १२ ॥  


आटरूषकमृद्वीकापथ्याक्वाथः सशर्करः ॥  
क्षौद्राढ्यः कसनश्वासरक्तपित्तनिबर्हणः ॥ १३ ॥  


समाक्षिकः फल्गुफलोद्भवो वा पीतो रसः शोणितमाशु हन्ति ॥ १४ ॥  


चन्दनेन्द्रयवाः पाठा कटुका सदुरालभा ॥  
गुडुची वासकं लोध्रं पिप्पलीक्षौद्रसंयुतम् ॥  
कफान्वितं जयेद्रक्तं कुष्ठकासज्वरापहम् ॥ १५ ॥  


कषायैर्विविधैर्योगैर्दीप्तेऽग्नौ विजिते कफे ॥  
रक्तपित्तं न चेच्छाम्येत्तत्र वातोल्बणे पयः ॥ १६ ॥  


छागं पयः स्यात्परमं प्रयोगे गवां शृतं पञ्चगुणे जले वा ॥  
सशर्करं माक्षिकसम्प्रयुक्तं विदारिगन्धादिगणे शृतं वा ॥ १७ ॥  


द्राक्षया पर्णिनीभिर्वा बलया मधुकेन वा ॥  
श्वदंष्ट्रया शतावर्या रक्तजित्साधितं पयः ॥ १८ ॥  


पक्वोदुम्बरकाश्मर्यपथ्याखर्जूरगोस्तनाः ॥  
मधुना घ्नन्ति संलीढा रक्तपित्तं पृथक्पृथक् ॥ १९ ॥  


खदिरस्य प्रियङ्गूणां कोविदारस्य शाल्मलेः ॥  
पुष्पचूर्णं तु मधुना लिहन्नारोग्यमश्नुते ॥ २० ॥  


लिहेत्तथा वास्तुकबीजचूर्णं क्षौद्रान्वितं तण्डुलजाह्वयं वा ॥  
लिह्याच्च लाजाञ्जनचूर्णमेकमेवं सिताक्षौद्रयुतां तुगाख्याम् ॥ २१ ॥  


वासकस्वरसे पथ्या सप्तधा परिभाविता ॥  
कृष्णा वा मधुना लीढा रक्तपित्तं द्रुतं जयेत् ॥ २२ ॥  


द्रवेण यावता चूर्णमेकीभूयाऽऽर्द्रतां व्रजेत् ॥  
तावत्प्रमाणं निर्दिष्टं भिषग्भिर्भावनाविधौ ॥ २३ ॥  


अभया मधुना युक्ता पाचनी दीपनी मता ॥  
श्लेष्माणं रक्तपित्तं च हन्ति शूलातिसारनुत् ॥ २४ ॥  


लोहगन्धिनि निश्वास उद्गारे धूमगन्धिनि ॥  
पृथ्वीकां शाणमात्रां च खादेद्द्विगुणशर्कराम् ॥ २५ ॥  


एलापत्रत्वचोऽर्धाक्षाः पिप्पल्यर्धपलं तथा ॥  
सितामधुकखर्जूरमृद्वीकाश्च पलोन्मिताः ॥ २६ ॥  


सञ्चूर्ण्य मधुसंयुक्ता गुटिकाः सम्प्रकल्पयेत् ॥  
अक्षमात्रां ततश्चैकां भक्षयेत्तां दिने दिने ॥ २७ ॥  


कासं श्वासं ज्वरं हिक्कां छर्दिं मूर्छां मदं भ्रमम् ॥  
रक्तनिष्ठीवनं तृष्णां पार्श्वशूलमरोचकम् ॥ २८ ॥  


शोषं प्लीहाढ्यवातांश्च स्वरभेदं क्षतक्षयम् ॥  
गुटिका तर्पणी वृष्या रक्तपित्तं च नाशयेत् ॥ २९ ॥  


नासाप्रवृत्तरुधिरं घृतभृष्टं श्लक्ष्णपिष्टमामलकम् ॥  
सेतुरिव तोयवेगं रुणद्धि मूर्ध्नि प्रलेपेन ॥ ३० ॥  


घ्राणप्रवृत्ते जलमाशु देयं सशर्करं नासिकया पयो वा ॥  
द्राक्षारसं क्षीरघृतं पिबेद्वा सशर्करं चेक्षुरसं हिमं वा ॥ ३१ ॥  


नस्यं दाडिमपुष्पोत्थो रसो दूर्वाभवोऽथवा ॥  
आम्रास्थिजः पलाण्डोर्वा नासिकास्रुतरक्तजित् ॥  
मेढ्रगेऽतिप्रवृत्ते तु बस्तिरुत्तरसञ्ज्ञितः ॥ ३२ ॥  


सच्छागदुग्धश्च सशर्करश्च रसो हितो दाडिमपुष्पजश्च ॥ ३३ ॥  


शृतं क्षीरं पिबेद्वाऽपि पञ्चमूल्या तृणाह्वया ॥  
दूर्वासोत्पलकिञ्जल्कमञ्जिष्ठा सैलवालुका ॥ ३४ ॥  


सितासितमुशीरं च मुस्तचन्दनपद्मकैः ॥  
विपचेत्कार्षिकैरेतैः सर्पिराजं सुखाग्निना ॥ ३५ ॥  


तण्डुलाम्बु त्वजाक्षीरं दत्त्वा चैव चतुर्गुणम् ॥  
तत्पानं वमतो रक्तं नावनं नासिकागते ॥ ३६ ॥  


कर्णाभ्यां यस्य गच्छेत्तु तस्य कर्णौ प्रपूरयेत् ॥  
चक्षुःस्राविणि रक्ते च पूरयेत्तेन चक्षुषी ॥ ३७ ॥  


मेढ्रपायुप्रवृत्ते च वस्तिकर्मसु तद्धितम् ॥  
रोमकूपप्रवृत्ते च तदभ्यङ्गे प्रयोजयेत् ॥ ३८ ॥  


वासां सशाखां सपलाशमूलां कृत्वा कषायं कुसुमानि चास्याः ॥  
प्रदाय कल्कं विपचेद्घृतं तु सक्षौद्रमाश्वेव निहन्ति रक्तम् ॥ ३९ ॥  


शणस्य कोविदारस्य वृषस्य ककुभस्य च ॥  
कल्काढ्यत्वात्प्रशंसन्ति पुष्पकल्कं चतुष्पलम् ॥ ४० ॥  


शतावरीदाडिमतित्तिडीककाकोलिमेदे मधुकं विदारीम् ॥  
पिष्ट्वा च मूलं फलपूरकस्य घृतं पचेत्क्षीरचतुर्गुणं च ॥  
कासज्वरानाहविबन्धशूलं तद्रक्तपित्तं च घृतं निहन्ति ॥ ४१ ॥  


शतावर्यास्तु मूलानां रसप्रस्थद्वयं मतम् ॥ ४२ ॥  


तत्समं च भवेत्क्षीरं घृतप्रस्थं विपाचयेत् ॥  
जीवकर्षभकौ मेदा महामेदा तथैव च ॥ ४३ ॥  


काकोली क्षीरकाकोली मृद्वीका मधुकं तथा ॥  
मुद्गपर्णी माषपर्णी विदारी रक्तचन्दनम् ॥ ४४ ॥  


शर्करामधुसंयुक्तं सिद्धं विस्रावयेद्भिषक् ॥  
रक्तपित्तविकारेषु वातरक्तगदेषु च ॥ ४५ ॥  


क्षीणशुक्रे च दातव्यं वाजीकरणमुत्तमम् ॥  
अंसदाहं शिरोदाहं ज्वरं पित्तसमुद्भवम् ॥ ४६ ॥  


योनिशूलं च दाहं च मूत्रकृच्छ्रं च पैत्तिकम् ॥  
एतान्रोगान्निहन्त्याशु च्छन्नाभ्रमिव मारुतः ॥ ४७ ॥  


शतावरीसर्पिरिदं बलवर्णाग्निवर्धनम् ॥  
शतावरीघृते चास्मिञ्शर्करामधु पादिकम् ॥  
मध्वेव पादिकं देयं वासासर्पिषि सम्मतम् ॥ ४८ ॥  


कुष्माण्डकात्पलशतं सुस्विन्नं निष्कुलीकृतम् ॥ ४९ ॥  


पचेत्तदा घृतप्रस्थे शनैस्ताम्रमये दृढे ॥  
यदा मधुनिभः पाकस्तदा खण्डशतं न्यसेत् ॥ ५० ॥  


पिप्पलीशृङ्गवेराभ्यां द्वे पले जीरकस्य च ॥  
त्वगेलापत्रमरिचधान्यकानां पलार्धकम् ॥ ५१ ॥  


न्यसेच्चूर्णीकृतं तत्र दर्व्या सङ्घट्टयेत्तदा ॥  
लेहीभूते सुशीते च दद्यात्क्षौद्रं घृतार्धकम् ॥ ५२ ॥  


तद्यथाग्निबलं खादेद्रक्तपित्ती क्षतक्षयी ॥  
कासश्वासतमश्छर्दितृष्णाज्वरनिपीडितः ॥ ५३ ॥  


वृष्यं पुनर्नवकरं बलवर्णप्रसादनम् ॥  
उरःसन्धानकरणं बृंहणं स्वरबोधनम् ॥ ५४ ॥  


अश्विभ्यां निर्मितं श्रेष्ठं कूष्माण्डकरसायनम् ॥  
खण्डकामलकीन्यायाद्रसप्रस्थद्वयोक्तितः ॥ ५५ ॥  


खण्डकूष्माण्डके पात्रं स्विन्नकूष्माण्डकद्रवात् ॥  
अन्यत्र खण्डकूष्माण्डात्सम्मतः सकलो रसः ॥  
युक्तसर्पिषि कूष्माण्डे पाको गन्धेन मुद्रया ॥ ५६ ॥  


पञ्चाशच्च पलं स्विन्नकूष्माण्डात्प्रस्थमाज्यतः ॥ ५७ ॥  


पक्वं पलशतं खण्डं वासाक्वाथाढके पचेत् ॥  
शुभाधात्रीघनाभार्ङ्गीत्रिसुगन्धैश्च कार्षिकैः ॥ ५८ ॥  


ऐलेयविश्वधान्याकमरिचैश्च पलांशकैः ॥  
पिप्पलीकुडवं चैव मधुमानीं प्रदापयेत् ॥ ५९ ॥  


कासं श्वासं क्षयं हिक्कां रक्तपित्तं हलीमकम् ॥  
हृद्रोगमम्लपित्तं च पीनसं च व्यपोहति ॥ ६० ॥  


तुलामादाय वासायाः पचेदष्टगुणे जले ॥  
तेन पादावशेषेण पाचयेदाढकं भिषक् ॥ ६१ ॥  


चूर्णानामभयानां तु खण्डाच्छुद्धाच्छतं तथा ॥  
द्वे पले पिप्पलीचूर्णात्सिद्धशीते च माक्षिकात् ॥ ६२ ॥  


कुडवं पलमानं च चातुर्जातं सुचूर्णितम् ॥  
क्षिप्त्वा विलोडितं खादेद्रक्तपित्ती यथाबलम् ॥ ६३ ॥  


कासश्वासगृहीतश्च यक्ष्मणा च निपीडितः ॥ ६४ ॥  


शतावरी छिन्नरुहा वृषो मुण्डितिका बला ॥ ६५ ॥  


तालमूली च गायत्री त्रिफलायास्त्वचस्तथा ॥  
भार्ङ्गी पुष्करमूलं च पृथक्पञ्च पलानि च ॥ ६६ ॥  


जलद्रोणे विपक्तव्यमष्टभागावशेषितम् ॥  
दिव्यौषधिहतस्यापि माक्षिकेण हतस्य च ॥ ६७ ॥  


पलद्वादशकं देयं रुक्मलोहस्य चूर्णितम् ॥  
खण्डतुल्यं घृतं देयं पलषोडशकं बुधैः ॥ ६८ ॥  


पचेत्ताम्रमये पात्रे गुडपाको मतो यथा ॥  
प्रस्थार्धं मधुनो देयं शुभाश्मजतुकं त्वचम् ॥ ६९ ॥  


शृङ्गी विडङ्गं कृष्णा च शुण्ठ्यजाजी पलं मतम् ॥  
त्रिफला धान्यकं पत्रं द्व्यक्षं मरिचकेसरम् ॥ ७० ॥  


चूर्णं दत्त्वा सुमथितं स्निग्धभाण्डे निवासयेत् ॥  
यथाकालं प्रयुञ्जीत बिडालपदकं ततः ॥ ७१ ॥  


गव्यक्षीरानुपानं च सेव्यं मांसरसं पयः ॥  
गुरुवृष्यान्नपानानि स्निग्धमांसादि बृंहणम् ॥ ७२ ॥  


रक्तपित्तं क्षयं कासं पक्तिशूलं विशेषतः ॥  
वातरक्तं प्रमेहं च शीतपित्तं वमिं क्लमम् ॥ ७३ ॥  


श्वयथुं पाण्डुरोगं च कुष्ठं प्लीहोदरं तथा ॥  
आनाहं मूत्रसंस्रावमम्लपित्तं निहन्ति च ॥ ७४ ॥  


चक्षुष्यं बृंहणं वृष्यं माङ्गल्यं प्रीतिवर्धनम् ॥  
आरोग्यपुत्रदं श्रेष्ठं कायाग्निबलवर्धनम् ॥ ७५ ॥  


श्रीकरं लाघवकरं खण्डखाद्यं प्रकीर्तितम् ॥  
छागं पारावतं मांसं तित्तिरिः क्रकरः शशः ॥ ७६ ॥  


कुलिङ्गाः कृष्णसाराश्च तेषां मांसानि योजयेत् ॥  
नारिकेलपयःपानं सुनिषण्णकवास्तुकम् ॥ ७७ ॥  


शुष्कमूलकजीवाख्यं पटोलं बृहतीफलम् ॥  
फलं वार्ताकपक्वाम्रं खर्जूरं स्वादुदाडिमम् ॥ ७८ ॥  


ककारपूर्वकं यच्च मांसं चानूपसम्भवम् ॥  
वर्जनीयं विशेषेण खण्डखाद्यं प्रकुर्वता ॥ ७९ ॥  


यच्च पित्तज्वरे प्रोक्तं बहिरन्तश्च भेषजम् ॥  
रक्तपित्ते हितं तच्च क्षतक्षीणहितं च यत् ॥ ८० ॥  


शालिषष्टिकगोधूमचणमुद्गमसूरिकाः ॥  
श्यामाकाश्च प्रियङ्ग्वश्च भोजनं रक्तपित्तिनः ॥ ८१ ॥  


पटोलनिम्बवेत्राग्रतण्डुलीयादयो हिताः ॥  
पारावतकपोताद्याः शशैणहरिणास्तथा ॥ ८२ ॥  


वृषस्य स्वरसं कृत्वा द्रव्यैरेभिः प्रयोजयेत् ॥  
प्रियङ्गुमृत्तिकालोध्रमञ्जनं चेति चूर्णयेत् ॥ ८३ ॥  


एतच्चूर्णं पाययेत्तद्रसैः क्षौद्रसमन्वितैः ॥  
नासिकामुखपायुभ्यो यानि मेढ्राच्च वेगितम् ॥ ८४ ॥  


रक्तपित्तं स्रवद्धन्ति सिद्ध एष प्रयोगराट् ॥  
यच्च शस्त्रक्षतेनैव रक्तं तिष्ठति वेगितम् ॥  
तदप्यनेन चूर्णेन तिष्ठत्येवावचूर्णितम् ॥ ८५ ॥  


सामान्योदितयोगेषु द्रव्यशक्तिं समीक्ष्य हि ॥  
प्रयोज्यो रक्तपित्तादौ योगो वातादिजे गदे ॥ ८६ ॥  


# अधिकार १०

शालिषष्टिकगोधूमयवमुद्गादयः शुभाः ॥  
मद्यानि जाङ्गलाः पक्षिमृगाः शस्ता विशुष्यतः ॥ १ ॥  


सपिप्पलीकं सयवं सकुलत्थं सनागरम् ॥  
सदाडिमं सामलकं स्निग्धमाजं रसं पिबेत् ॥ २ ॥  


तेन षड्विनिवर्तन्ते विकाराः पीनसादयः ॥  
द्रव्यतो द्विगुणं मांसं सर्वतोऽष्टगुणं जलम् ॥  
पादस्थं संस्कृतं चाऽऽज्ये षडङ्गो यूष उच्यते ॥ ३ ॥  


धान्याकपिप्पलीविश्वदशमूलीजलं पिबेत् ॥  
पार्श्वशूलज्वरश्वासपीनसादिनिवृत्तये ॥ ४ ॥  


अश्वगन्धामृताभीरुदशमूलीबलावृषाः ॥  
पुष्करातिविषे घ्नन्ति क्षयं क्षीररसाशिनः ॥ ५ ॥  


दशमूलीबलारास्नापुष्करैः सुरदारुभिः ॥  
नागरैः क्वथितं पेयं क्षयकासादिशान्तये ॥ ६ ॥  


ककुभत्वङ्नागबलावानरिबीजानि चूर्णितं पयसि ॥  
पक्वं मधुघृतयुक्तं ससितं यक्ष्मादिकासहरम् ॥ ७ ॥  


मधुताप्यविडङ्गाश्मजतुलोहघृतामयाः ॥  
घ्नन्ति यक्ष्माणमत्युग्रं सेव्यमाना हिताशिना ॥ ८ ॥  


कृष्णाद्राक्षासितालेहः क्षयहा क्षौद्रतैलवान् ॥  
मधुसर्पिर्युतो वाऽश्वगन्धाकृष्णासितोद्भवः ॥ ९ ॥  


शर्करामधुसंयुक्तं नवनीतं लिहन्क्षयी ॥  
क्षीराशी लभते पुष्टिमतुल्ये वाऽऽज्यमाक्षिके ॥ १० ॥  


सितोपलातुगाक्षीरीपिप्पलीबहुलात्वचः ॥ ११ ॥  


अन्त्यादूर्ध्वं द्विगुणितं लेहयेन्मधुसर्पिषा ॥  
चूर्णितं प्राशयेद्वाऽपि श्वासकासकफातुरम् ॥ १२ ॥  


पार्श्वशूलिनमल्पाग्निं सुप्तजिह्वमरोचिनम् ॥  
हस्तपादांसदाहेषु ज्वरे रक्ते तथोर्ध्वगे ॥ १३ ॥  


दशमूलीशृतात्क्षीरात्सर्पिर्यदुदियान्नवम् ॥  
तत्कणामधुसंयुक्तं घृतं स्वरविशोधनम् ॥ १४ ॥  


शिरोंसपार्श्वशूलघ्नं श्वासकासज्वरापहम् ॥  
सिद्धं जगति विख्यातं शोषिणां परमौषधम् ॥ १५ ॥  


शतपुष्पां नतं कुष्ठं मधुकं देवदारु च ॥  
पिष्ट्वा लेपः ससर्पिष्कः पृष्ठपार्श्वांसरुक्षु च ॥ १६ ॥  


चूर्णं काकुभमिष्टं वासकरसपरिभावितं बहून्वारान् ॥  
घृतमधुसितोपलाभिर्लेह्यं क्षयकासरक्तपित्तहरम् ॥ १७ ॥  


एलाजमोदामलकाभयाक्षगायत्रिनिम्बासनशालसारान् ॥  
विडङ्गभल्लातकचित्रकांश्च कटुत्रिकाम्भोदसुराष्ट्रजांश्च ॥ १८ ॥  


पक्त्वा जले तेन पचेत्तु सर्पिस्तस्मिन्सुसिद्धे त्ववतारिते च ॥  
त्रिंशत्पलान्यत्र सितोपलाया दद्यात्तुगाक्षीरिपलानि षट् च ॥ १९ ॥  


प्रस्थे घृतस्य द्विगुणं च दद्यात्क्षौद्रं ततो मन्थहतं विदध्यात् ॥  
पलं पलं प्रातरतो लिहेच्च पश्चात्पिबेत्क्षीरमतन्द्रितश्च ॥ २० ॥  


एतद्धि मेध्यं परमं पवित्रं चक्षुष्यमायुष्यतमं तथैव ॥  
यक्ष्माणमाशु व्यपहन्ति नूनं पाण्ड्वामयं चापि भगन्दरं च ॥ २१ ॥  


श्वासं च हन्ति स्वरभेदकासहृत्प्लीहगुल्मग्रहणीगदांश्च ॥  
न चात्र किञ्चित्परिवर्जनीयं रसायनं चैतदुपास्यमानम् ॥ २२ ॥  


बला विदारी ह्रस्वा च पञ्चमूली पुनर्नवा ॥  
पञ्चानां क्षीरिवृक्षाणां शृङ्गा मुष्ट्यंशका अपि ॥ २३ ॥  


एषां कषाये द्विक्षीरे विदार्याजरसांशके ॥  
जीवनीयैः पचेत्कल्कैरक्षमात्रैर्घृताढकम् ॥ २४ ॥  


सितापलानि पूते च शीते द्वात्रिंशतं क्षिपेत् ॥  
गोधूमपिप्पलीवांशीचूर्णं शृङ्गाटकस्य च ॥ २५ ॥  


समाक्षिकं कौडविकं तत्सर्वं खजमूर्छितम् ॥  
स्त्यानं सर्पिर्गुडान्कृत्वा भूर्जपत्रेण वेष्टयेत् ॥ २६ ॥  


ताञ्जग्ध्वा पालिकान्क्षीरं मद्यं चानु पिबेत्कफे ॥  
शोषे कासे क्षतक्षीणे श्रमस्त्रीभारकर्षिते ॥ २७ ॥  


रक्तनिष्ठीवने तापे पीनसे चोरसः क्षते ॥  
हिताः पार्श्वशिरःशूले भेदे च स्वरवर्णयोः ॥  
द्रोणे वारिगुडे चास्मिन्नथ षोडशिकं जलम् ॥ २८ ॥  


बिल्वाग्निमन्थश्योनाककाश्मर्यः पाटली बला ॥ २९ ॥  


पर्ण्यश्चतस्रः पिप्पल्यः श्वदंष्ट्रा बृहतीद्वयम् ॥  
शृङ्गी तामलकी द्राक्षा जीवन्ती पुष्करागुरुः ॥ ३० ॥  


अभया चामृता ऋद्धिर्जीवकर्षभकौ शठी ॥  
मुस्ता पुनर्नवा मेदा सूक्ष्मैलोत्पलचन्दनम् ॥ ३१ ॥  


विदारी वृषमूलानि काकोली काकनासिका ॥  
एषां पलोन्मितान्भागाञ्शतान्यामलकस्य च ॥ ३२ ॥  


पञ्च दद्यात्तदैकध्यं जलद्रोणे विपाचयेत् ॥  
ज्ञात्वा गतरसं द्रव्यं रसं गृह्णीत गालितम् ॥ ३३ ॥  


तच्चाऽऽमलकमुद्धृत्य निष्कुलं तैलसर्पिषोः ॥  
पलद्वादशके भृष्ट्वा दत्त्वा चार्धतुलां भिषक् ॥ ३४ ॥  


मत्स्यण्डिकायाः पूताया लेहवत्साधु साधयेत् ॥  
षट्पलं मधुनश्चात्र सिद्धशीते प्रदापयेत् ॥ ३५ ॥  


चतुष्पलं तुगाक्षीर्याः पिप्पल्या द्विपलं तथा ॥  
पलमेकं निदध्याच्च त्वगेलापत्रकेसरात् ॥ ३६ ॥  


इत्ययं च्यवनप्राशः परमुक्तो रसायने ॥  
कासश्वासहरश्चैव विशेषेणोपदिश्यते ॥ ३७ ॥  


क्षीणक्षतानां वृद्धानां बालानां चाङ्गवर्धनः ॥  
स्वरक्षयमुरोरोगं हृद्रोगं वातशोणितम् ॥ ३८ ॥  


पिपासां मूत्रशुक्रस्थान्दोषांश्चैवापकर्षति ॥  
अस्य मात्रां प्रयुञ्जीत योपरुन्ध्यान्न भोजनम् ॥  
च्यवनोऽस्य प्रयोगाच्च सुवृद्धोऽभूत्पुनर्युवा ॥ ३९ ॥  


मेधां स्मृतिं कान्तिमनामयत्वमायुष्प्रकर्षं बलमिन्द्रियाणाम् ॥  
स्त्रीषु प्रहर्षं परमाग्निदीप्तिं वर्णप्रसादं पवनानुलोम्यम् ॥ ४० ॥  


रसायनस्यास्य नरः प्रयोगाल्लभेत जीर्णोऽपि कुटीप्रवेशात् ॥  
जराकृतं रूपमपास्य पूर्वं बिभर्ति रूपं नवयौवनानाम् ॥ ४१ ॥  


केचिदिच्छन्ति मत्स्यण्ड्याः स्थाने तु सितशर्कराम् ॥  
मृदुकल्कसमः पाको भृष्टधात्र्याः प्रशस्यते ॥ ४२ ॥  


दशमूलीस्वयङ्गुप्ताशङ्खपुष्पीशठीबलाः ॥ ४३ ॥  


हस्तिपिप्पल्यपामार्गपिप्पलीमूलचित्रकान् ॥  
भार्ङ्गी पुष्करमूलं च द्विपलांशं यवाढकम् ॥ ४४ ॥  


हरीतकीशतं चैव जले पञ्चाढके पचेत् ॥  
यवैः स्विन्नैः कषायं तं पूतं तत्राभयाशतम् ॥ ४५ ॥  


पचेद्गुडतुलां दत्त्वा कुडवं च पृथग्घृतात् ॥  
तैलात्सपिप्पलीचूर्णात्सिद्धे शीते च माक्षिकात् ॥ ४६ ॥  


कुडवं पलमानं च चातुर्जातं सुचूर्णितम् ॥  
लिह्याद्द्वे चाभये नित्यमतः खादेद्रसायनात् ॥ ४७ ॥  


तद्वलीपलितं हन्याद्वर्णायुर्बलवर्धनम् ॥  
पञ्च कासान्क्षयं श्वासं हिक्कां च विषमज्वरम् ॥ ४८ ॥  


गुल्ममेहग्रहण्यर्शोहृद्रोगारुचिपीनसान् ॥  
अगस्त्यभिहितं धन्यमिदं श्रेष्ठं रसायनम् ॥ ४९ ॥  


यथोद्दिष्टगुणं कुर्वत्पित्तं च कुरुते यदि ॥  
तदा सायं गुडो योज्य एष एवाल्पमात्रया ॥ ५० ॥  


पादशेषे कषाये च स्विन्नास्तास्ता हरीतकीः ॥  
भर्जिता घृततैलेन पचेदालोहितोदयात् ॥ ५१ ॥  


जीवन्तीं कुटजं द्राक्षां फलानि कुटजस्य च ॥  
शठीं पुष्करमूलं च व्याघ्रीं गोक्षुरकं बलाम् ॥ ५२ ॥  


नीलोत्पलं तामलकीं त्रायमाणां दुरालभाम् ॥  
पिप्पलीं च समं पिष्ट्वा घृतं वैद्यो विपाचयेत् ॥ ५३ ॥  


एतद्व्याधिसमूहस्य रोगेशस्य समुत्थितम् ॥  
रूपमेकादशविधं सर्पिरुग्रं व्यपोहति ॥ ५४ ॥  


पिप्पलीगुडसंसिद्धं छागक्षीरयुतं घृतम् ॥  
एतदग्निविवृद्ध्यर्थं सर्पिश्च क्षयकासिनाम् ॥ ५५ ॥  


पिप्पलीपिप्पलीमूलचव्यचित्रकनागरैः ॥  
सयावशूकैः सक्षीरैः स्रोतसां शोधनं घृतम् ॥  
[कल्कोऽत्र पादिकः कार्यः क्षीरं चापि चतुर्गुणम्] ॥ ५६ ॥  


यष्टीबलागुडूच्यल्पपञ्चमूलीतुलां पचेत् ॥ ५७ ॥  


शूर्पेऽपामष्टभागस्थे तत्र पात्रं पचेद्घृतम् ॥  
धात्रीविदारीक्षुरसत्रिपात्रे पयसोऽर्मणे ॥ ५८ ॥  


सुपिष्टैर्जीवनीयैश्च पाराशरमिदं घृतम् ॥  
ससैन्यं राजयक्ष्माणमुन्मूलयति शीलितम् ॥ ५९ ॥  


छागमांसतुलां गृह्य साधयेन्नल्वणेऽम्भसि ॥  
पादशेषेण तेनैव सर्पिः प्रस्थं विपाचयेत् ॥ ६० ॥  


ऋद्धिर्वृद्धिश्च मेदे द्वे जीवकर्षभकौ तथा ॥  
काकोली क्षीरकाकोली कल्कैः पृथक्पलोन्मितैः ॥ ६१ ॥  


सम्यक्सिद्धं च विज्ञाय शीते तस्मिन्प्रदापयेत् ॥  
शर्करायाः पलान्यष्टौ मधुनः कुडवं क्षिपेत् ॥ ६२ ॥  


पलं पलं पिबेत्प्रातर्यक्ष्माणं हन्ति दुस्तरम् ॥  
क्षतक्षयं पञ्च कासान्पार्श्वशूलमरोचकम् ॥ ६३ ॥  


स्वरक्षयमुरोरोगं श्वासं हन्यात्सुदारुणम् ॥  
बल्यं मांसकरं वृष्यमग्निसन्दीपनं परम् ॥ ६४ ॥  


तोयद्रोणद्वितये मांसं छागस्य पलशतं पक्त्वा ॥  
जलमष्टांशं सुकृतं तस्मिन्विपचेद्घृतप्रस्थम् ॥ ६५ ॥  


कल्केन जीवनीयानां कुडवेन तु मांससर्पिरिदम् ॥  
पित्तानिलं निहन्यात्तज्जानपि रसकयोजितं पीतम् ॥ ६६ ॥  


कासश्वासावुग्रौ यक्ष्माणं पार्श्वहृद्रुजं घोराम् ॥  
अध्वव्यवायशोषं शमयति नातःपरं किञ्चित् ॥ ६७ ॥  


द्विपञ्चमूलस्य पचेत्कषाये प्रस्थद्वये मांसरसस्य चैके ॥  
कल्कं बलायाः सुनियोज्य गर्भं सिद्धं पयःप्रस्थयुतं घृतं च ॥  
सर्वाभिघातोत्थितयक्ष्मशूलक्षतक्षयं कासहरं प्रदिष्टम् ॥ ६८ ॥  


बलां श्वदंष्ट्रां बृहतीं कलशीं धावनीं स्थिराम् ॥  
निम्बं पर्पटकं मुस्तं त्रायमाणां दुरालभाम् ॥ ६९ ॥  


कृत्वा कषायं पेष्यार्थं दद्यात्तामलकीं शठीम् ॥  
द्राक्षां पुष्करमूलं च मेदामामलकानि च ॥ ७० ॥  


घृतं पयसि तत्सिद्धं सर्पिर्ज्वरहरं परम् ॥  
क्षयकासप्रशमनं शिरःपार्श्वरुजापहम् ॥ ७१ ॥  


चन्दनाम्बुनखं वाप्यं यष्टीशैलेयपद्मकम् ॥ ७२ ॥  


मञ्जिष्ठा सरलं दारु शठ्येलापूतिकेसरम् ॥  
पत्रं चैलं मुरा मांसी कङ्कोलं वनिताऽम्बुदम् ॥ ७३ ॥  


हरिद्रे सारिवे तिक्तालवङ्गागुरुकुङ्कुमम् ॥  
त्वग्रेणुनलिका चैभिस्तैलं मस्तुचतुर्गुणम् ॥ ७४ ॥  


लाक्षारससमं सिद्धं ग्रहघ्नं बलवर्धनम् ॥  
अपस्मारज्वरोन्मादपापालक्ष्मीविनाशनम् ॥  
आयुष्पुष्टिकरं चैव वशीकरणमुत्तमम् ॥ ७५ ॥  


ज्वरसन्तापदौर्बल्ये लाक्षातैलं प्रयोजयेत् ॥  
बालरोगाधिकारोक्तं पारम्पर्योपदेशतः ॥ ७६ ॥  


बलाऽश्वगन्धा श्रीपर्णी बहुपत्री पुनर्नवा ॥  
पयसा नित्यमभ्यस्ताः शमयन्ति क्षतक्षयम् ॥ ७७ ॥  


इक्ष्वालिकाविश्वगन्धापद्मकेसरचन्दनैः ॥  
घृतं पयोमधुयुतं सन्धानार्थं पिबेत्क्षयी ॥ ७८ ॥  


घृतं बलानागबलार्जुनाम्बुसिद्धं सयष्टीमधुपादकल्कम् ॥  
हृद्रोगशूलक्षतरक्तपित्तशोषानिलासृक्शमयत्युदीर्णम् ॥ ७९ ॥  


हितमत्र विशेषेण खण्डकूष्माण्डसञ्ज्ञितम् ॥ ८० ॥  


शुक्रायत्तं बलं पुंसां मलायत्तं हि जीवितम् ॥  
तस्माद्यत्नेन संरक्षेद्यक्ष्मिणो मलरेतसी ॥ ८१ ॥  


नित्यं स्वदेहपूजी भक्तो भैषज्यदेवतागुरुषु ॥  
छागं मांसपयोऽश्नञ्जीवति यक्ष्मी चिरं धृतिमान् ॥ ८२ ॥  


उपद्रवांश्च स्वरवैकृतादीञ्जयेद्यथास्वं प्रसमीक्ष्य शास्त्रम् ॥  
शोकं स्त्रियः क्रोधमसूयनं च त्यजे-  
दुदारान्विषयान्भजेच्च ॥  
गुरून्द्विजातींस्त्रिदशांश्च पूजये-  
त्कथाश्च पुण्याः शृणुयाद्द्विजेभ्यः ॥ ८३ ॥  


कासातिसारपार्श्वार्तिस्वरभेदारुचिज्वरैः ॥  
त्रिभिर्वा पीडितं लिङ्गैः श्वासकासासृगामयैः ॥ ८४ ॥  


भक्तद्वेषो ज्वरः श्वासः कासः शोणितदर्शनम् ॥  
स्वरभेदश्च जायेत षड्रूपे राजयक्ष्मणि ॥ ८५ ॥  


परं दिनसहस्रं तु यदि जीवति मानवः ॥  
सुभिषग्भिरुपक्रान्तस्तरुणः शोषपीडितः ॥ ८६ ॥  


# अधिकार ११

पञ्चमूलीकृतः क्वाथः पिप्पलीचूर्णसंयुतः ॥  
रसान्नमश्नतो नित्यं वातकासमुदस्यति ॥ १ ॥  


भार्ङ्गीद्राक्षाशठीशृङ्गीपिप्पलीविश्वभेषजैः ॥  
गुडतैलयुतो लेहो हितो मारुतकासिनाम् ॥ २ ॥  


चूर्णिता विश्वदुःस्पर्शाशृङ्गीद्राक्षाशठीसिताः ॥  
लीढ्वा तैलेन वातोत्थं कासं जयति दुस्तरम् ॥ ३ ॥  


बलाद्विबृहतीवासाद्राक्षाभिः क्वथितं जलम् ॥  
पित्तकासहरं पेयं शर्करामधुयोजितम् ॥ ४ ॥  


शरादिपञ्चमूलस्य पिप्पलीद्राक्षयोस्तथा ॥  
कषायेण शृतं क्षीरं पिबेत्समधुशर्करम् ॥ ५ ॥  


द्राक्षामधुकखर्जूरपिप्पलीमरिचान्वितम् ॥  
पित्तकासहरं ह्येतल्लिह्यान्माक्षिकसर्पिषा ॥ ६ ॥  


खर्जूरपिप्पलीद्राक्षासितालाजाः समांशकाः ॥  
मधुसर्पिर्युतो लेहः पित्तकासहरः परः ॥ ७ ॥  


मुद्गामलाभ्यां यवदाडिमाभ्यां कर्कन्धुना मूलकशुण्ठकेन ॥  
शुण्ठीकणाभ्यां च कुलत्थकेन यूषो नवाङ्गः कफकासहन्ता ॥ ८ ॥  


पौष्करं कट्फलं भार्ङ्गीपिप्पलीविश्वसाधितम् ॥  
पिबेत्क्वाथं कफोद्रेके कासे श्वासे च हृद्ग्रहे ॥ ९ ॥  


स्वरसं शृङ्गवेरस्य माक्षिकेण समन्वितम् ॥  
पाययेच्छ्वासकासघ्नं प्रतिश्यायकफापहम् ॥ १० ॥  


पार्श्वशूले ज्वरे श्वासे कासे श्लेष्मसमुद्भवे ॥  
पिप्पलीचूर्णसंयुक्तं दशमूलीजलं पिबेत् ॥ ११ ॥  


कट्फलं कत्तृणं भार्ङ्गी मुस्तं धान्यवचाभयाः ॥  
शुण्ठी पर्पटकं शृङ्गी सुराह्वं च जले शृतम् ॥ १२ ॥  


मधुहिङ्गुयुतं पेयं कासे वातकफात्मके ॥  
कण्ठरोगेषु मुख्येषु श्वासहिक्काज्वरेषु च ॥ १३ ॥  


तालीसपत्रं मरिचं नागरं पिप्पली शुभा ॥  
यथोत्तरं भागवृद्ध्या त्वगेले चार्धभागिके ॥ १४ ॥  


पिप्पल्यष्टगुणा चात्र प्रदेया सितशर्करा ॥  
श्वासकासारुचिच्छर्दिप्लीहत्दृत्पार्श्वशूलनुत् ॥ १५ ॥  


पाण्डुज्वरातिसारघ्नं मूढवातानुलोमनम् ॥  
कल्पयेद्गुटिकां चैव चूर्णं पक्त्वा सितोपलाम् ॥ १६ ॥  


गुटिका ह्यग्निसंयोगाच्चूर्णाल्लघुतराः स्मृताः ॥  
वातश्लेष्मकृते कासे तालीसाद्यं प्रयोजयेत् ॥  
पित्तयुक्ते भवेच्छ्रेष्ठं वंशरोचनयाऽन्वितम् ॥ १७ ॥  


वासकस्वरसः पेयो मधुयुक्तो हिताशिना ॥  
पित्तश्लेष्मकृते कासे रक्तपित्ते विशेषतः ॥ १८ ॥  


कासे च क्षतजे बल्यैर्बृंहणैर्जीवनैरपि ॥  
शमनं पित्तकासोक्तैरन्यैश्च मधुरौषधैः ॥ १९ ॥  


मधुकं पिप्पली द्राक्षा लाक्षा शृङ्गी शतावरी ॥ २० ॥  


द्विगुणा च तुगाक्षीरी सिता सर्वैश्चतुर्गुणा ॥  
लेहयेन्मधुसर्पिर्भ्यां क्षतकासनिवृत्तये ॥ २१ ॥  


पिप्पली पद्मकं लाक्षा सम्पक्वं बृहतीफलम् ॥  
घृतक्षौद्रयुतो लेहः क्षतकासनिबर्हणः ॥ २२ ॥  


मुखे धृताऽभया शुण्ठी कणया वा विभीतकम् ॥  
विभीतकमथैकं वा कासश्वासौ व्यपोहति ॥ २३ ॥  


पथ्याशुण्ठीघनगुडैर्गुटिकां धारयेन्मुखे ॥  
सर्वेषु श्वासकासेषु केवलं वा विभीतकम् ॥ २४ ॥  


मनःशिलाले मरिचमांसीमुस्तेङ्गुदैः पिबेत् ॥  
धूमं तस्यानु च पयः सुखोष्णं सगुडं पिबेत् ॥ २५ ॥  


एष कासान्पृथग्द्वन्द्वसर्वदोषसमुत्थितान् ॥  
शतैरपि प्रयोगाणामसाध्यान्साधयेद्द्रुतम् ॥ २६ ॥  


मनःशिलालिप्तदलं बदर्यातपशोषितम् ॥  
सक्षीरं धूमपानं च महाकासनिवारणम् ॥ २७ ॥  


कर्षः कर्षांशपलं पलद्वयं स्यात्ततोऽर्धकर्षश्च ॥  
मरिचस्य पिप्पलीनां दाडिमगुडयावशूकानाम् ॥ २८ ॥  


सर्वौषधैरसाध्या ये कासाः सर्ववैद्यविनिर्मुक्ताः ॥  
अपि पूयं छर्दयतां तेषामिदमौषधं परमम् ॥ २९ ॥  


अर्कच्छल्लीशिले तुल्ये ततोऽर्धेन कटुत्रिकम् ॥  
चूर्णितं वह्निनिक्षिप्तं पिबेद्धूमं च योगवित् ॥ ३० ॥  


भक्षयेदथ ताम्बूलं पिबेद्दुग्धमथाम्बु वा ॥  
कासाः पञ्चविधा यान्ति शान्तिमाशु न संशयः ॥  
कण्टकारीकृतः क्वाथः सकृष्णः सर्वकासहा ॥ ३१ ॥  


लवङ्गजातीफलपिप्पलीनां भागान्प्रकल्प्याक्षसमानमीषाम् ॥  
पलार्धमेकं मरिचस्य दद्यात्पलानि चत्वारि महौषधस्य ॥ ३२ ॥  


सितासमं चूर्णमिदं प्रसह्य रोगांस्त्विमानाशु बलान्निहन्ति ॥  
कासज्वरारोचकमेहगुल्मश्वासाग्निमान्द्यग्रहणीप्रदोषान् ॥ ३३ ॥  


दशमूलीकषायेण भार्ङ्गीकल्कं पचेद्घृतम् ॥  
दक्षतित्तिरिनिर्यूहे तत्परं वातकासजित् ॥ ३४ ॥  


दशमूलाढके प्रस्थं घृतस्याक्षसमैः पचेत् ॥  
पुष्कराह्वशठीबिल्वसुरसव्योषहिङ्गुभिः ॥ ३५ ॥  


पयोनुपानं तत्पेयं कासे वातकफात्मके ॥  
श्वासरोगेषु सर्वेषु कफवातात्मकेषु च ॥ ३६ ॥  


समूलपत्रशाखायाः कण्टकार्या रसाढके ॥ ३७ ॥  


घृतप्रस्थे बलाव्योषविडङ्गशठिचित्रकैः ॥  
सौवर्चलयवक्षारबिल्वामलकपौष्करैः ॥ ३८ ॥  


वृश्चीव(र)बृहतीपथ्यायवानीदाडिमर्द्धिभिः ॥  
द्राक्षापुनर्नवाचव्यदुरालम्भाम्लवेतसैः ॥ ३९ ॥  


शृङ्गीतामलकीभार्ङ्गीरास्नागोक्षुरकैः पचेत् ॥  
कल्कैस्तत्सर्वकासेषु हिक्काश्वासेषु शस्यते ॥  
कण्टकारीघृतं सर्वकफव्याधिविनाशनम् ॥ ४० ॥  


कण्टकारीगुडूचीभ्यां पृथक् त्रिंशत्पले रसे ॥  
प्रस्थः सिद्धो घृताद्वातकासनुद्वह्निदीपनः ॥ ४१ ॥  


द्रोणेऽपां साधयेद्रास्नादशमूलीशतावरीः ॥ ४२ ॥  


पलिकान्मानिकांशांस्त्रीन्कुलत्थं बदरं यवम् ॥  
तुलार्धं छागमांसस्य पादशेषेण तेन च ॥ ४३ ॥  


घृताढकं समक्षीरं जीवनीयैः पलोन्मितैः ॥  
सिद्धं तद्दशभिः कल्कैर्नस्यपानानुवासनैः ॥ ४४ ॥  


सर्वेषु वातरोगेषु यथावस्थं प्रयोजयेत् ॥  
पञ्च कासाञ्छिरःकम्पं योनिवङ्क्षणवेदनाम् ॥ ४५ ॥  


सर्वाङ्गैकाङ्गरोगांश्च सप्लीहोर्ध्वानिलाञ्जयेत् ॥  
तथा श्वासं क्षयं चैव पार्श्वशूलमरोचकम् ॥ ४६ ॥  


जीवकर्षभकौ मेदे काकोल्यौ मधुकं सहे ॥  
जीवन्ती जीवनीयोऽयं मधुरो जीवनो गणः ॥ ४७ ॥  


घृतं रास्नाबलाव्योषश्वदंष्ट्राकल्कपाचितम् ॥  
कण्टकारीरसे पानात्पञ्चकासनिषूदनम् ॥ ४८ ॥  


दशमूलीचतुष्प्रस्थे रसे प्रस्थोन्मितं हविः ॥  
सक्षारैः पञ्चकोलैस्तु कल्कितं साधु साधितम् ॥  
कासहृत्पार्श्वशूलघ्नं हिक्काश्वासनिबर्हणम् ॥ ४९ ॥  


तालीसवह्निदीप्यकचविकाम्लवेतसव्योषैः ॥  
तुल्यैस्त्रिसुगन्धियुतैर्गुडेन गुटिका प्रकर्तव्या ॥ ५० ॥  


कासश्वासारोचकपीनसहृत्कण्ठवाग्विरोधेषु ॥  
ग्रहणीगुदोद्भवेषु च गुटिका व्योषान्तिका नाम ॥ ५१ ॥  


# अधिकार १२

कोलमज्जाञ्जनं लाजातिक्ताकाञ्चनगैरिकम् ॥  
कृष्णा धात्री सिता शुण्ठी कासीसं दधिनाम च ॥ १ ॥  


पाटल्याः सफलं पुष्पं कृष्णा खर्जूरमुस्तकम् ॥  
षडेते पादिका लेहा हिक्काघ्ना मधुसंयुताः ॥ २ ॥  


मधुकं मधुसंयुक्तं पिप्पली शर्करान्विता ॥  
नागरं गुडसंयुक्तं हिक्काघ्नं नावनत्रयम् ॥ ३ ॥  


स्तन्येन मक्षिकाविष्ठा नस्यं वाऽलक्तकाम्बुना ॥  
योज्यं हिक्काभिभूताय स्तन्यं वा चन्दनान्वितम् ॥ ४ ॥  


मधुसौवर्चलोपेतं मातुलुङ्गरसं पिबेत् ॥  
हिक्कार्तो मधुना लिह्याच्छुण्ठीधात्रीकणान्वितम् ॥ ५ ॥  


कृष्णामलकशुण्ठीनां चूर्णं मधुसितायुतम् ॥  
मुहुर्मुहुः प्रयोक्तव्यं हिक्काश्वासनिवारणम् ॥ ६ ॥  


प्राणावरोधतर्जनविस्मापनशीतवारिपरिषेकैः ॥  
चित्रैः कथाप्रयोगैः शमयेद्धिक्कां मनोभिघातैश्च ॥ ७ ॥  


हिक्काश्वासातुरे पूर्वं तैलाक्ते स्वेद इष्यते ॥  
ऊर्ध्वाधः शोधनं शक्ते दुर्बले शमनं मतम् ॥ ८ ॥  


हिक्काश्वासी पिबेद्भार्ङ्गीं सविश्वामुष्णवारिणा ॥  
नागरं वा सिताभार्ङ्गीसौवर्चलसमन्वितम् ॥ ९ ॥  


अभयानागरकल्कं पुष्करयवशूकमरिचकल्कं वा ॥  
तोयेनोष्णेन पिबेद्धिक्की श्वासी च तच्छान्त्यै ॥ १० ॥  


तृषितो दशमूलस्य क्वाथं वा देवदारुणः ॥  
मदिरां वा पिबेद्युक्त्या हिक्काश्वासप्रपीडितः ॥ ११ ॥  


शृङ्गीकटुत्रिकफलत्रिककण्टकारीभार्ङ्गीसपुष्करजटा लवणानि पञ्च ॥  
चूर्णं पिबेदशिशिरेण जलेन हिक्काश्वासोर्ध्ववातकसनारुचिपीनसेषु ॥ १२ ॥  


शठीचोरकजीवन्तीत्वङ्मुस्तं पुष्कराह्वयम् ॥  
सुरसस्तामलक्येलापिप्पल्यगुरुनागरम् ॥ १३ ॥  


वालकं च समं चूर्णं कृत्वाऽष्टगुणशर्करम् ॥  
सर्वदा तमके श्वासे हिक्कायां च प्रयोजयेत् ॥ १४ ॥  


कासमर्दकपत्राणां यूषः सौभाञ्जनस्य च ॥  
शुष्कमूलकयूषश्च हिक्काश्वासनिवारणः ॥ १५ ॥  


यत्किञ्चित्कफवातघ्नमुष्णं वातानुलोमनम् ॥  
भेषजं पानमन्नं वा हिक्काश्वासेषु तद्धितम् ॥ १६ ॥  


अमृतानागरफञ्जीव्याघ्रीपर्णाससाधितः क्वाथः ॥  
पीतः सकणाचूर्णः कासश्वासौ जयत्याशु ॥ १७ ॥  


सनागराभयातुल्या कासश्वासौ व्यपोहति ॥  
दशमूलीकषायश्च पुष्करेणावचूर्णितः ॥ १८ ॥  


कासश्वासप्रशमनः पार्श्वहृच्छूलनाशनः ॥  
कुलत्थनागरव्याघ्रीवासाभिः क्कथितं जलम् ॥  
पीतं पुष्करसंयुक्तं श्वासकासनिवारणम् ॥ १९ ॥  


गुडं कटुकतैलेन मिश्रयित्वा समं लिहेत् ॥  
त्रिसप्ताहप्रयोगेण श्वासं निर्मूलतो जयेत् ॥ २० ॥  


द्राक्षाहरीतकीकृष्णाकर्कटाख्यादुरालभाः ॥  
विलिहन्मधुसर्पिर्भ्यां श्वासान्हन्ति सुदारुणान् ॥ २१ ॥  


हिंस्राविडङ्गपूतीकत्रिफलाव्योषचित्रकैः ॥ २२ ॥  


द्विक्षीरं सर्पिषः प्रस्थं चतुर्गुणजलान्वितम् ॥  
कोलमात्रैः पचेत्तद्धि श्वासकासौ व्यपोहति ॥ २३ ॥  


अर्शांस्यरोचकं गुल्मं शकृद्भेदं क्षयं तथा ॥  
कोलस्थानेऽत्र कर्षः स्यादन्यतोदृष्टहेतुना ॥ २४ ॥  


शतं गृहीत्वा भार्ङ्ग्यास्तु दशमूल्यास्तथा परम् ॥  
शतं हरीतकीनां च पचेत्तोये चतुर्गुणे ॥ २५ ॥  


पादावशेषे तस्मिंस्तु रसे वस्त्रपरिस्रुते ॥  
आलोड्य च तुलां पूतां गुडस्य त्वभयां ततः ॥ २६ ॥  


पुनः पचेच्च मृद्वग्नौ यावल्लेहत्वमागतम् ॥  
शीते च मधुनश्चात्र षट्पलानि प्रदापयेत् ॥ २७ ॥  


त्रिकटु त्रिसुगन्धं च पालिकं च पृथक्पृथक् ॥  
कर्षद्वयं यवक्षारं सञ्चूर्ण्य प्रक्षिपेत्ततः ॥ २८ ॥  


भक्षयेदभयामेकां लेहस्यार्धपलं लिहेत् ॥  
श्वासं सुदारुणं हन्ति कासं पञ्चविधं तथा ॥ २९ ॥  


स्वरवर्णप्रदो लेहो जठराग्निप्रदीपनः ॥  
हरीतकीशतैकस्य वारिप्रस्थमिहाधिकम् ॥ ३० ॥  


कुलत्थो दशमूलं च तथैव द्विजयष्टिका ॥  
शतं शतं च सङ्गृह्य जलद्रोणे विपाचयेत् ॥ ३१ ॥  


पादावशेषे तस्मिंस्तु गुडस्यार्धतुलां क्षिपेत् ॥  
शीतीभूते च पक्वे च मधुनोऽष्टौ पलानि च ॥ ३२ ॥  


षट्पलानि तुगाक्षीर्याः पिप्पल्याश्च पलद्वयम् ॥  
त्रिसुगन्धिसुगन्धं तं खादेदग्निबलं प्रति ॥ ३३ ॥  


कासं श्वासं ज्वरं हिक्कां नाशयेत्तमकं तथा ॥  
योगसन्दर्शनादत्र वृद्धवैद्योपदेशतः ॥ ३४ ॥  


जलं चतुर्गुणं देयमल्पत्वाद्द्रोणवारिणः ॥  
मानसान्निध्यसंवादाद्द्विपलं त्रिसुगन्धिनः ॥ ३५ ॥  


# अधिकार १३

आद्यो कोष्णजलं पेयं जग्ध्वा घृतगुडौदनम् ॥  
क्षीरानुपानं पित्तोत्थे पिबेत्सर्पिरतन्द्रितः ॥ १ ॥  


पिप्पली पिप्पलीमूलं मरिचं विश्वभेषजम् ॥  
पिबेन्मूत्रेण मतिमान्कफजे स्वरसङ्क्षये ॥  
स्वरोपघाते मेदोत्थे कफवद्विधिरिष्यते ॥ २ ॥  


क्षयजे सर्वजे वाऽपि प्रत्याख्यायाऽऽचरेत्क्रियाम् ॥ ३ ॥  


चव्याम्लवेतसकटुत्रिकतित्तिडीकतालीसजीरकतुगादहनैः समांशैः ॥  
चूर्णं गुडप्रमृदितं त्रिसुगन्धियुक्तं वैस्वर्यपीनसकफारुचिषु प्रशस्तम् ॥ ४ ॥  


बदरीपत्रकल्कं वा घृतभृष्टं ससैन्धवम् ॥  
स्वरोपघाते कासे च लेहमेनं प्रयोजयेत् ॥ ५ ॥  


शर्करामधुमिश्राणि शृतानि मधुरैः सह ॥  
पिबेत्पयांसि यस्योच्चैर्वदतोऽभिहतः स्वरः ॥ ६ ॥  


व्याघ्रीस्वरसविपक्वं रास्नावाट्यालगोक्षुरव्योषैः ॥  
सर्पिः स्वरोपघातं हन्यात्कासं च पञ्चविधम् ॥ ७ ॥  


शुष्कद्रव्यमुपादाय स्वरसानामसम्भवे ॥  
उदकेऽष्टगुणे साध्यं ग्राह्यं पादावशेषितम् ॥ ८ ॥  


# अधिकार १४

वान्तो वचाद्भिरनिले विधिवत्पिबेच्च स्नेहोष्णतोयमदिरान्यतमेन चूर्णम् ॥  
कृष्णाविडङ्गयवभस्महरेणुभार्ङ्गीरास्नैलहिङ्गुलवणोत्तमनागराणाम् ॥ १ ॥  


पित्ते गुडाम्बुमधुरैर्वमनं प्रशस्तं लेहः ससैन्धवसितामधुसर्पिरिष्टः ॥  
निम्बाम्बुवामितवतः कफजेऽनुपानं राजद्रुमाम्बु मधुना सह दीप्यकाढ्यम् ॥  
चूर्णं यदुक्तमथवाऽनिलजे तदेव  
सर्वैश्च सर्वकृतमेवमुपक्रमेत ॥ २ ॥  


बस्तिं समीरणे पित्ते विरेकं वमनं कफे ॥  
कुर्याद्धृद्यानुकूलानि हर्षणं च मनोघ्नजे ॥ ३ ॥  


इच्छाविनाशभयजेषु तु बाधकेषु  
भावान्भवाय वितरेत्खलु शक्यरूपान् ॥  
अर्थेषु चातिपतितेषु पुनर्भवाय पौराणिकैः श्रुतिपथैरनुमानयेत्तम् ॥ ४ ॥  


सात्म्यान्स्वदेशचरितान्विविधांश्च भक्ष्या-  
न्पानानि मूलफलखाडवरागलेहान् ॥  
सेवेद्रसांश्च विविधान्विविधैः प्रयोगै-  
र्भुञ्जीत चापि लघुरूक्षमनःसुखानि ॥ ५ ॥  


अम्लिका गुडतोयं च त्वगेलामरिचान्वितम् ॥  
अभक्तच्छन्दरोगेषु शस्तं कवलधारणम् ॥ ६ ॥  


कुष्ठसौवर्चलाजाजीशर्करामरिचं बिडम् ॥ ७ ॥  


धात्र्येलापद्मकोशीरपिप्पलीचन्दनोत्पलम् ॥  
लोध्रं तेजोवती पथ्या त्र्यूषणं सयवाग्रजम् ॥ ८ ॥  


आर्द्रदाडिमनिर्यासश्चाजाजीशर्करायुतम् ॥  
सतैलमाक्षिकाश्चैते चत्वारः कवलग्रहाः ॥  
चतुरोऽरोचकान्हन्युर्वाताद्येकजसर्वजान् ॥ ९ ॥  


त्रीण्यूषणानि त्रिफला रजनीद्वयं च चूर्णीकृतानि यवशूकविमिश्रितानि ॥  
क्षौद्रान्वितानि वितरेन्मुखधावनार्थमन्यानि तिक्तकटुकानि च भेषजानि ॥ १० ॥  


कारव्यजाजीमरिचं द्राक्षावृक्षाम्लदाडिमम् ॥  
सौवर्चलगुडक्षौद्रं सर्वारोचकनाशनम् ॥ ११ ॥  


यवानी तित्तिडीकं च नागरं चाम्लवेतसम् ॥ १२ ॥  


दाडिमं बदरं चाम्लं कार्षिकाण्युपकल्पयेत् ॥  
धान्यसौवर्चलाजाजीवराङ्गं चार्धकार्षिकम् ॥ १३ ॥  


पिप्पलीनां शतं चैकं द्वे शते मरिचस्य च ॥  
शर्करायाश्च चत्वारि पलान्येकत्र चूर्णयेत् ॥ १४ ॥  


जिह्वाविशोधनं हृद्यं तच्चूर्णं भक्तरोचनम् ॥  
हृत्प्लीहपार्श्वशूलघ्नं विबन्धानाहनाशनम् ॥  
कासश्वासहरं ग्राहि ग्रहण्यर्शोविकारनुत् ॥ १५ ॥  


# अधिकार १५

आमाशयोत्क्लेशभवा हि सर्वाश्छर्द्यो मता लङ्घनमेव तस्मात् ॥  
प्राक्कारयेन्मारुतजां विमुच्य संशोधनं वा कफपित्तहारि ॥ १ ॥  


हन्यात्क्षीरोदकं पीतं छर्दिं पवनसम्भवाम् ॥  
ससैन्धवं पिबेत्सर्पिर्वातच्छर्दिनिवारणम् ॥ २ ॥  


मुद्गामलकयूषो वा ससर्पिष्कः ससैन्धवः ॥  
यवागूं मधुमिश्रां वा पञ्चमूलीकृतां पिबेत् ॥ ३ ॥  


पित्तात्मिकायामनुलोमनार्थं द्राक्षाविदारीक्षुरसैस्त्रिवृत्स्यात् ॥  
कफाशयस्थं त्वतिमात्रवृद्धं पित्तं हरेत्स्वादुभिरूर्ध्वमेव ॥ ४ ॥  


शुद्धस्य काले मधुशर्कराभ्यां लाजैश्च मन्थं यदि वाऽपि पेयाम् ॥  
प्रदापयेन्मुद्गरसेन वाऽपि शाल्योदनं जाङ्गलजै रसैर्वा ॥ ५ ॥  


चन्दनेनाक्षमात्रेण संयोज्याऽऽमलकीरसम् ॥  
पिबेन्माक्षिकसंयुक्तं छर्दिस्तेन निवर्तते ॥ ६ ॥  


कषायो भृष्टमुद्गस्य सलाजमधुशर्करः ॥  
छर्द्यतीसारतृड्दाहज्वरघ्नः सम्प्रकाशितः ॥ ७ ॥  


हरीतकीनां चूर्णं च लिह्यान्माक्षिकसंयुतम् ॥  
अधोभागीकृते दोषे छर्दिः क्षिप्रं निवर्तते ॥ ८ ॥  


क्वाथः पर्पटजः पीतः सक्षौद्रश्छर्दिनाशनः ॥  
गुडूचीत्रिफलारिष्टपटोलीक्वथितं जलम् ॥  
सक्षौद्रं शर्करायुक्तं छर्दिपित्ताम्लनाशनम् ॥ ९ ॥  


कफात्मिकायां वमनं प्रशस्तं सपिप्पलीसर्षपनिम्बतोयैः ॥  
पिण्डीतकैः सैन्धवसम्प्रयुक्तैर्बलाविरोधे कफशोधनार्थम् ॥ १० ॥  


विडङ्गत्रिफलाविश्वचूर्णं मधुयुतं पिबेत् ॥  
विडङ्गप्लवशुण्ठीनां हरेद्वा श्लेष्मजां वमिम् ॥ ११ ॥  


सजाम्बवं वा बदरस्य चूर्णं मुस्तायुतां कर्कटकस्य शृङ्गीम् ॥  
दुरालभां वा मधुसम्प्रयुक्तां लिह्यात्कफच्छर्दिविनिग्रहार्थम् ॥ १२ ॥  


तर्पणं मधुसंयुक्तं तिसृणामथ भेषजम् ॥ १३ ॥  


कृतं गुडूच्या विधिवत्कषायं हिमसञ्ज्ञितम् ॥  
तिसृष्वपि पिबेत्पथ्यं माक्षिकेण समायुतम् ॥ १४ ॥  


श्रीफलस्य गुडुच्या वा कषायो मधुसंयुतः ॥  
पेयश्छर्दित्रये शीतो मूर्वा वा तण्डुलाम्बुना ॥ १५ ॥  


जम्ब्वाम्रपल्लवगवेधुकधान्यसेव्य-  
ह्रीवेरवारि मधुना पिबतोऽल्पमल्पम् ॥  
छर्दिः प्रयाति शमनं त्रिसुगन्धियुक्ता  
लीढा निहन्ति मधुना च दुरालभा वा ॥ १६ ॥  


जात्या रसः कपित्थस्य पिप्पलीमरिचान्वितः ॥  
क्षौद्रेण युक्तो लेहोऽयं निहन्ति च्छर्दिमुल्बणाम् ॥ १७ ॥  


सौवर्चलमजाजी च शर्करा मरिचानि च ॥  
युक्तोऽयं मधुना लेहः श्रेष्ठश्छर्दिनिबर्हणः ॥ १८ ॥  


कोलमज्जाकणाधात्रीलाजाविश्वफलत्रिकम् ॥  
श्यामाञ्जनाब्दकोलास्थि मक्षिकाविट्सितायुतम् ॥ १९ ॥  


कणोषणकपित्थाम्बुत्वगेलापत्रकं समम् ॥  
सक्षौद्राः पादिका लेहाः षडेते छर्दिनाशनाः ॥ २० ॥  


कोलानलकमज्जानो मक्षिकाविट्सिता मधु ॥  
सकृष्णातण्डुलो लेहश्छर्दिमाशु नियच्छति ॥ २१ ॥  


लाजाकपित्थमधुमागधिकोषणानां  
क्षौद्राभयात्रिकटुधान्यकजीरकाणाम् ॥  
पथ्यामृतामरिचमाक्षिकपिप्पलीनां  
लेहास्त्रयः सकलवम्यरुचिप्रशान्त्यै ॥ २२ ॥  


एलालवङ्गगजकेसरकोलमज्जा-  
लाजाप्रियङ्गुघनचन्दनपिप्पलीनाम् ॥  
चूर्णानि माक्षिकसितासहितानि लीढ्वा  
छर्दिं निहन्ति कफमारुतपित्तजाताम् ॥ २३ ॥  


जम्ब्वाम्रपल्लवशृतं क्षौद्रं दत्त्वा सुशीतलं तोयम् ॥  
लाजैरवचूर्ण्य पिबेच्छर्द्यतिसारे परं सिद्धम् ॥ २४ ॥  


पवनघ्नीचिरोत्थासु प्रयोज्या छर्दिषु क्रिया ॥ २५ ॥  


छर्दिप्रसङ्गात्पवनो ह्यवश्यं धातुक्षयाद्वृद्धिमुपैति तस्मात् ॥  
चिरप्रवृत्तास्वनिलापहानि कार्याण्युपस्तम्भनबृंहणानि ॥ २६ ॥  


सर्पिर्गुडः क्षीरविमिश्रितानि कल्याणकत्र्यूषणजीवनानि ॥  
वृष्यास्तथा मांसरसाः सलेहाश्छर्दिं प्रसक्तां प्रशमं नयन्ति ॥ २७ ॥  


वीभत्सजां हृद्यतमैर्दौहृदीं काङ्क्षितैः फलैः ॥  
लङ्घनैर्वमनैश्चाऽऽमां सात्म्यैर्वा सात्म्यकोपजाम् ॥  
कृमिहृद्रोगवच्चापि साधयेत्कृमिजां वमिम् ॥ २८ ॥  


पद्मकामृतनिम्बानां धान्यचन्दनयोः पचेत् ॥  
कल्के क्काथे च हविषः प्रस्थं छर्दिनिवारणम् ॥  
तृष्णारुचिप्रशमनं दाहज्वरहरं परम् ॥ २९ ॥  


# अधिकार १६

तृष्णायां पवनोत्थायां सगुडं दधि शस्यते ॥  
रसाश्च बृंहणाः शीता गुडूच्या रस एव च ॥ १ ॥  


पञ्चाङ्गिकाः पञ्च गणा य उक्तास्तेष्वम्बु सिद्धं प्रथमे गणे वा ॥  
पिबेत्सुखोष्णं मनुजोऽल्पशश्च तृष्णोपरोधं न कदाऽपि कुर्यात् ॥  
पित्तोत्थितां पित्तहरैर्विपक्वं निहन्ति तोयं पय एव वाऽपि ॥ २ ॥  


काश्मर्यशर्करायुक्तं चन्दनोशीरपद्मकम् ॥  
द्राक्षामधुकसंयुक्तं पित्ततर्षे जलं पिबेत् ॥ ३ ॥  


ससारिवादौ तृणपञ्चमूलैस्तथोत्पलादौ मधुरे गणे वा ॥  
कुर्यात्कषायांस्तु तथैव युक्तान्मधूकपुष्पादिषु चापरेषु ॥ ४ ॥  


बिल्वाढकीधातकिपञ्चकोलदर्भेषु सिद्धं कफजां निहन्ति ॥  
हितं भवेच्छर्दितमेव चात्र तप्तेन निम्बप्रसवोदकेन ॥ ५ ॥  


सजीरकाण्यार्द्रकशृङ्गबेरसौवर्चलान्यर्धजलप्लुतानि ॥  
मद्यानि हृद्यानि च गन्धवन्ति पीतानि सद्यः शमयन्ति तृष्णाम् ॥ ६ ॥  


क्षतोद्भवां रुग्विनिवारणेन जयेद्रसानामसृजश्च पानैः ॥  
क्षयोत्थितां क्षीरजलं निहन्यान्मांसोदकं वाऽथ मधूदकं वा ॥ ७ ॥  


गुर्वन्नजामुल्लिखनैर्जयेत्तु क्षयादृते सर्वकृतां च तृष्णाम् ॥ ८ ॥  


लाजोदकं मधुयुतं घृतं गुडविमिश्रितम् ॥  
काश्मर्यशर्करायुक्तं पिबेत्तृष्णार्दितो नरः ॥ ९ ॥  


आम्रजम्बूकषायं वा पिबेन्माक्षिकसंयुतम् ॥  
छर्दिं सर्वां प्रणुदति तृष्णां चैवापकर्षति ॥ १० ॥  


गोस्तनेक्षुरसक्षीरयष्टीमधुमधूत्पलैः ॥  
नियतं नस्ततः (नासया) पीतैस्तृष्णा शाम्यति दारुणा ॥ ११ ॥  


क्षीरेक्षुरसमार्द्वीकक्षौद्रसीधुगुडोदकैः ॥  
वृक्षाम्लाम्लैश्च गण्डूषास्तालुशोषप्रणाशनाः ॥ १२ ॥  


वैशद्यं जनयत्यास्ये प्ररोहयति यद्व्रणान् ॥  
दाहतृष्णाप्रशमनं मधुगण्डूषधारणम् ॥ १३ ॥  


वारि शीतं मधुयुतमाकण्ठाच्च पिपासितम् ॥  
पाययेद्वामयेच्चापि तेन तृष्णा प्रशाम्यति ॥ १४ ॥  


अतिरूक्षदुर्बलानां शमयेत्तृष्णामिहाऽऽशु पयः ॥  
छागो वा घृतभृष्टः शीतो मधुरो रसो हृद्यः ॥ १५ ॥  


स्निग्धेऽन्ने भुक्ते या तृष्णा स्यात्तां गुडाम्बुना शमयेत् ॥ १६ ॥  


वटशृङ्गसितालोध्रं दाडिमं मधुकं मधु ॥  
पिबेत्तण्डुलतोयेन च्छर्दितृष्णानिवारणम् ॥ १७ ॥  


तालुशोषे पिबेत्सर्पिर्घृतमण्डमथापि वा ॥  
मूर्छाछर्दितृषादाहस्त्रीमद्यश्रमकर्शिताः ॥  
पिबेयुः शीतलं तोयं रक्तपित्ते मदात्यये ॥ १८ ॥  


धान्याम्लं मुखवैरस्यमलदौर्गन्ध्यनाशनम् ॥  
तदेवालवणं शीतं मुखशोषहरं परम् ॥ १९ ॥  


कोलदाडिमवृक्षाम्लचुक्रीकाचुक्रिकारसः ॥  
पञ्चाम्लको मुखालेपः सद्यस्तृष्णां नियच्छति ॥ २० ॥  


वटप्ररोहं मधुकुष्ठमुत्पलं सलाजचूर्णं गुटिकां प्रकल्पयेत् ॥  
सुसंहिता सा वदनेन धारिता तृष्णां प्रवृद्धामपि हन्ति सत्वरम् ॥ २१ ॥  


ओदनं रक्तशालीनां शीतं माक्षिकसंयुतम् ॥  
भोजयेत्तेन शाम्येते छर्दितृष्णे चिरोत्थिते ॥ २२ ॥  


तृष्यन्पूर्वामयक्षीणो न लभेत जलं यदि ॥  
मरणं दीर्घरोगं वा प्राप्नुयात्त्वरितं नरः ॥ २३ ॥  


सात्म्यान्नपानभैषज्यैस्तृष्णां तस्य जयेत्पुनः ॥  
तस्यां जितायामन्योऽपि व्याधिः शक्यश्चिकित्सितुम् ॥ २४ ॥  


तृषितो मोहमायाति मोहात्प्राणान्विमुञ्चति ॥  
तस्मात्सर्वास्ववस्थासु न क्वचिद्वारि वार्यते ॥ २५ ॥  


# अधिकार १७

सेकावगाहौ मणयः सहाराः शीताः प्रदेहा व्यजनानिलाश्च ॥  
शीतानि पानानि च गन्धवन्ति सर्वासु मूर्छास्वनिवारितानि ॥ १ ॥  


सिद्धानि वर्गे मधुरे पयांसि सदाडिमा जाङ्गलजा रसाश्च ॥  
तथा यवा लोहितशालयश्च मूर्छासु शस्ताः ससतीनमुद्गाः ॥ २ ॥  


यथादोषं कषायाणि ज्वरघ्नानि प्रयोजयेत् ॥  
रक्तजायां तु मूर्छायां हितः शीतक्रियाविधिः ॥ ३ ॥  


मद्यजायां वमेन्मद्यं निद्रां सेवेद्यथासुखम् ॥  
विषजायां विषघ्नानि भेषजानि प्रयोजयेत् ॥ ४ ॥  


कोलमज्जोषणोशीरकेसरं शीतवारिणा ॥  
पित्तमूर्छां जयेल्लीढा कृष्णा वा मधुसंयुता ॥ ५ ॥  


महौषधामृता क्षुद्रा पौष्करं ग्रन्थिकोद्भवम् ॥  
पिबेत्कणायुतं क्वाथं मूर्छायां च मदेषु च ॥ ६ ॥  


पिबेद्दुरालभाक्वाथं सघृतं भ्रमशान्तये ॥  
त्रिफलायाः प्रयोगो वा प्रयोगः पयसोऽपि वा ॥  
रसायनानां कौम्भस्य सर्पिषो वा प्रशस्यते ॥ ७ ॥  


अञ्जनान्यवपीडाश्च धूमः प्रधमनानि च ॥  
सूचीभिस्तोदनं शस्तं दाहः पीडा नखान्तरे ॥ ८ ॥  


लुञ्चनं केशलोम्नां च दन्तैर्दशनमेव च ॥  
आत्मगुप्तावघर्षश्च हितस्तस्यावबोधने ॥ ९ ॥  


# अधिकार १८

मन्थः खर्जूरमृद्वीकावृक्षाम्लाम्लिकदाडिमैः ॥  
परूषकैः सामलकैर्युक्तो मद्यविकारनुत् ॥ १ ॥  


सतीनमुद्गसम्मिश्रान्दाडिमामलकान्वितान् ॥  
द्राक्षामलकखर्जूरपरूषकरसेन वा ॥  
कल्पयेत्तर्पणान्यूषान्रसांश्च विविधात्मकान् ॥ २ ॥  


पथ्याक्वाथेन वा सिद्धं घृतं धात्रीरसेन वा ॥  
सर्पिः कल्याणकं वाऽपि मदमूर्छापहं पिबेत् ॥ ३ ॥  


छर्दिमूर्छातिसारं च मदं पूगफलोद्भवम् ॥  
सद्यस्तच्छमयेत्पीतमातृप्तेर्वारि शीतलम् ॥ ४ ॥  


वन्यकरीषघ्राणाज्जलपानाल्लवणभक्षणाद्वाऽपि ॥  
शाम्यति पूगफलमदश्चूर्णरुजाशर्कराकवलात् ॥ ५ ॥  


मद्यं सौवर्चलव्योषयुक्तं किञ्चिज्जलान्वितम् ॥  
जीर्णमद्ये प्रदातव्यं वातपानात्ययापहम् ॥ ६ ॥  


मुद्गयूषः सितायुक्तः स्वादुर्वा पैशितो रसः ॥  
पित्तपानात्यये योज्याः सर्वतश्च क्रिया हिमाः ॥ ७ ॥  


पानरोगे कफोद्भूते लङ्घनं च यथाबलम् ॥  
दीपनीयौषधोपेतं पिबेन्मद्यं समाहितः ॥ ८ ॥  


सर्वजे सर्वमेवेदं प्रयोक्तव्यं चिकित्सितम् ॥ ९ ॥  


आभिः क्रियाभिः सिद्धाभिः शान्तिं याति मदात्ययः ॥ १० ॥  


न चेन्मद्यक्रमं मुक्त्वा क्षीरमस्य प्रयोजयेत् ॥  
लङ्घनाद्यैः कफे क्षीणे जाते दौर्बल्यलाघवे ॥ ११ ॥  


ओजस्तुल्यगुणं क्षीरं विपरीतं च मद्यतः ॥  
क्षीरप्रयोगं मद्यं च क्रमेणाल्पाल्पमाचरेत् ॥ १२ ॥  


पयःपुनर्नवाक्वाथयष्टीकल्कप्रसाधितम् ॥  
घृतं पुष्टिकरं पानान्मद्यपानहतौजसाम् ॥ १३ ॥  


सौवर्चलमजाज्यश्च वृक्षाम्लं साम्लवेतसम् ॥  
त्वगेलामरिचार्धांशं शर्कराभागयोजितम् ॥ १४ ॥  


एतल्लघणमष्टाङ्गमग्निसन्दीपनं परम् ॥  
मदात्यये कफप्राये दद्यात्स्रोतोविशोधनम् ॥ १५ ॥  


चव्यं सौवर्चलं हिङ्गु पूरकं विश्वदीप्यकम् ॥  
चूर्णं मद्येन पातव्यं पानात्ययरुजापहम् ॥ १६ ॥  


जलप्लुतश्चन्दनभूषिताङ्गः स्रग्वी सभक्तां पिशितोपदंशाम् ॥  
पिबेत्सुरां नैव लभेत रोगान्मनोमतिघ्नं च मदं न याति ॥ १७ ॥  


द्राक्षाकपित्थफलदाडिमपानकं यत्तत्पानविभ्रमहरं मधुशर्कराढ्यम् ॥ १८ ॥  


# अधिकार १९

शतधौतघृताभ्यक्तं लिह्यात्तं यवसक्तुभिः ॥  
कोलामलकसंयुक्तैर्धान्याम्लैरपि बुद्धिमान् ॥ १ ॥  


छादयेत्तस्य सर्वाङ्गमारनालार्द्रवाससा ॥  
लामज्जेनाथ शुक्तेन चन्दनेनानुलेपयेत् ॥ २ ॥  


चन्दनाम्बुकणस्यन्दितालवृन्तोपवीजिते ॥  
स्वप्याद्दाहार्दितो जन्तुः कदलीदलसंस्तरे ॥ ३ ॥  


परिषेकावगाहौ च सेवेत व्यजनानि च ॥  
ससितं शिशिरं तोयं तृष्णादाहोपशान्तये ॥ ४ ॥  


क्षीरैः क्षीरकषायैश्च सुशीतैश्चन्दनान्वितैः ॥  
अन्तर्दाहं प्रशमयेदेतैश्चान्यैश्च शीतलैः ॥ ५ ॥  


कुशादिशालिपर्णीभिर्जीवकाद्येन साधितम् ॥  
तैलं घृतं वा दाहघ्नं वातपित्तविनाशनम् ॥ ६ ॥  


पित्तज्वरहरं यच्च दाहे तत्सर्वमिष्यते ॥  
फलिनीरोध्रसेव्याम्बुहेमपत्रकुटन्नटम् ॥  
कालीयकरसोपेतं दाहे शस्तं प्रलेपनम् ॥ ७ ॥  


श्लक्ष्णशुष्कघनो लेपश्चन्दनस्यापि दाहकृत् ॥  
त्वग्गतस्योष्मणो रोधाच्छीतकृत्त्वन्यथाऽगुरोः ॥ ८ ॥  


ह्रीवेरपद्मकोशीरचन्दनक्षोदवारिणा ॥  
सम्पूर्णामवगाहेत द्रोणीं दाहार्दितो नरः ॥ ९ ॥  


# अधिकार २०

वातिके स्नेहपानं प्राग्विरेकः पित्तसम्भवे ॥  
कफजे वमनं कार्यं परो बस्त्यादिकः क्रमः ॥ १ ॥  


यच्चोपदेक्ष्यते किञ्चिदपस्मारचिकित्सिते ॥  
उन्मादे तच्च कर्तव्यं सामान्याद्दोषदूष्ययोः ॥ २ ॥  


ब्राह्मीकूष्माण्डीफलषड्ग्रन्थाशङ्खपुष्पिकास्वरसाः ॥  
उन्मादहृतो दृष्टाः पृथगेते कुष्ठमधुमिश्राः ॥ ३ ॥  


दशमूलाम्बु सघृतं युक्तं मांसरसेन वा ॥  
ससिद्धार्थकचूर्णं वा केवलं वाऽनवं घृतम् ॥ ४ ॥  


उन्मादशान्तये पेयो रसो वा तालशाखजः ॥  
प्रयोज्यं सार्षपं तैलं नस्याभ्यञ्जनयोः सदा ॥ ५ ॥  


सिद्धार्थको वचा हिङ्गु करञ्जो देवदारु च ॥  
मञ्जिष्ठा त्रिफला श्वेता कटभीत्वक्कटुत्रिकम् ॥ ६ ॥  


समांशानि प्रियङ्गुश्च शिरीषो रजनीद्वयम् ॥  
बस्तमूत्रेण पिष्टोऽयमगदः पानमञ्जनम् ॥ ७ ॥  


नस्यमालेपनं चैव स्नानमुद्वर्तनं तथा ॥  
अपस्मारविषोन्मादकृत्यालक्ष्मीज्वरापहः ॥ ८ ॥  


भूतेभ्यश्च भयं हन्ति राजद्वारे च शस्यते ॥  
सर्पिरेतेन सिद्धं वा सगोमूत्रं तदर्थकृत् ॥ ९ ॥  


त्र्यूषणं हिङ्गु लवणं वचा कटुकरोहिणी ॥  
शिरीषं नक्तमालस्य बीजं श्वेताश्च सर्षपाः ॥ १० ॥  


गोमूत्रपिष्टैरेतैस्तु वर्तिर्नेत्राञ्जने हिता ॥  
चतुर्थकमपस्मारमुन्मादं च नियच्छति ॥ ११ ॥  


आश्वासयेत्सुहृद्वाक्यैर्धर्मकार्यार्थसंयुतैः ॥  
ब्रूयादिष्टविनाशं वा दर्शयेदद्भुतानि वा ॥ १२ ॥  


बद्धं सर्षपतैलाक्तमुत्तानं चाऽऽतपे न्यसेत् ॥  
कपिकच्छ्वाऽथ वा तप्तैर्लोहतैलजलैः स्पृशेत् ॥ १३ ॥  


कशाभिस्ताडयित्वा च सुबद्धं विजने गृहे ॥  
रुध्याच्चेतो हि विभ्रान्तं तथा व्रजति तत्सुखम् ॥ १४ ॥  


सर्पेणोद्धृतदंष्ट्रेण दान्तैः सिंहैर्गजैश्च तम् ॥  
त्रासयेच्छस्त्रहस्तैश्च शत्रुभिः सूकरैस्तथा ॥ १५ ॥  


अथ वा राजपुरुषा बहिर्नीत्वा सुसंयतम् ॥  
त्रासयेयुर्वधैरेनं तर्जयन्तो नृपाज्ञया ॥ १६ ॥  


देहदुःखभयेभ्योऽपि परं प्राणभयं मतम् ॥  
तेन तस्य शमं याति सर्वतो विप्लुतं मनः ॥ १७ ॥  


इष्टद्रव्याविनाशाच्च मनो यस्योपहन्यते ॥  
तस्य तत्सदृशप्राप्तैः सान्त्वाश्वासैः शमं नयेत् ॥ १८ ॥  


कामशोकभयक्रोधहर्षेर्ष्यालोभसम्भवान् ॥  
परस्परप्रतिद्वन्द्वैरेभिरेव शमं नयेत् ॥ १९ ॥  


बुद्ध्वा दोषं वयः सात्म्यं देशकालबलाबलम् ॥  
चिकित्सितमिदं कुर्यादुन्मादे दोषभूतजे ॥ २० ॥  


देवर्षिपितृगन्धर्वैरुन्मत्तस्य च बुद्धिमान् ॥  
वर्जयेदञ्जनादीनि तीक्ष्णानि क्रूरकर्म च ॥ २१ ॥  


सर्पिष्पानादिरागन्तोर्मन्त्रादिश्चेष्यते विधिः ॥  
पूजाबल्युपहारेष्टिहोममन्त्राञ्जनादिभिः ॥  
जयेदागन्तुमुन्मादं यथावद्विधिभिर्भिषक् ॥ २२ ॥  


कल्याणकं प्रयुञ्जीत महद्वा वैतसं घृतम् ॥  
तैलं नारायणं नाम महानारायणं तथा ॥ २३ ॥  


जटिला पूतना केशी चोरटी मर्कटी वचा ॥  
त्रायमाणा जया वीरा चोरकः कटुरोहिणी ॥ २४ ॥  


कायस्था सूकरी छत्रा सातिच्छत्रा पलङ्कषा ॥ २५ ॥  


महापुरुषदन्ता च वयस्था नाकुलीद्वयम् ॥  
कटम्भरा वृश्चिकाली स्थिरा चैतैः शृतं घृतम् ॥  
सिद्धं चतुर्थकोन्मादग्रहापस्मारनाशनम् ॥ २६ ॥  


महापैशाचिकं नाम घृतमेतद्यथाऽमृतम् ॥  
मेधाबुद्धिस्मृतिकरं बालानां चाङ्गवर्धनम् ॥ २७ ॥  


पञ्चमूल्यावकाश्मर्यौ रास्नैरण्डत्रिवृद्बलाः ॥  
मूर्वा शतावरी चेति क्वाथैर्द्विपलिकैरिमैः ॥ २८ ॥  


कल्याणकस्य चाङ्गेन वैतसं नाम तद्घृतम् ॥  
सर्वचेतोविकाराणां शमनं कीर्तितं परम् ॥ २९ ॥  


कार्यः कषायो द्विगुणाष्टतोयैः पानीयकल्याणककल्कपादः ॥ ३० ॥  


हिङ्गुसौवर्चलव्योषैर्द्विपलांशैर्घृताढकम् ॥  
चतुर्गुणे गवां मूत्रे सिद्धमुन्मादनाशनम् ॥ ३१ ॥  


# अधिकार २१

वातिकं बस्तिभिः प्रायः पैत्तं प्रायो विरेचनैः ॥  
कफजं वमनैर्धीमानपस्मारमुपाचरेत् ॥ १ ॥  


ततस्तीक्ष्णं प्रयुञ्जीत भिषक्सम्यक्प्रबोधनम् ॥  
सर्वतः शुद्धदेहस्य स्यादुन्मादहरा क्रिया ॥ २ ॥  


मनोह्वातार्क्ष्यजं चैव शकृत्पारावतस्य च ॥  
अञ्जनं हन्त्यपस्मारमुन्मादं च विशेषतः ॥ ३ ॥  


यष्टीहिङ्गुवचावक्रशिरीषलशुनामयैः ॥  
साजमूत्रैरपस्मारे सोन्मादे नावनाञ्जने ॥ ४ ॥  


कपित्थाञ्शारदान्मुद्गान्मुस्तोशीरयवांस्तथा ॥  
सव्योषान्बस्तमूत्रेण पिष्ट्वा वर्तीः प्रकल्पयेत् ॥ ५ ॥  


अपस्मारे तथोन्मादे सर्पदष्टे गरार्दिते ॥  
विषपीते जलमृते चैताः स्युरमृतोपमाः ॥ ६ ॥  


पुष्योद्धृतं शुनः पित्तमपस्मारघ्नमञ्जनम् ॥  
तदेव सर्पिषा युक्तं धूपनं परमं स्मृतम् ॥ ७ ॥  


हृत्कम्पोऽक्षिरुजा यस्य स्वेदो हस्तादिशीतता ॥  
दशमूलीजलं तस्य कल्याणाज्यं च योजयेत् ॥ ८ ॥  


यः खादेत्क्षीरभक्ताशी माक्षिकेण वचारजः ॥  
अपस्मारं महाघोरं सुचिरोत्थं जयेद्ध्रुवम् ॥ ९ ॥  


शणस्त्रिवृत्तथैरण्डो दशमूलं शतावरी ॥  
रास्ना मागधिका शिग्रुः क्वाथ्यं द्विपलिकं भवेत् ॥ १० ॥  


विदारी मधुकं मेदे काकोल्यौ द्वे सिता तथा ॥  
खर्जूराभीरुमृद्वीकामुञ्जातं गोक्षुरस्तथा ॥ ११ ॥  


वैतसस्य घृतस्याङ्गैः पक्तव्यं सर्पिरुत्तमम् ॥  
महावैतससञ्ज्ञं तु सर्वापस्मारनाशनम् ॥ १२ ॥  


गरोन्मादप्रतिश्यायतृतीयकचतुर्थकान् ॥  
पापालक्ष्मीं जयत्येतत्सर्वग्रहनिवारणम् ॥ १३ ॥  


श्वासकासहरं चैव शुक्रार्तवविशोधनम् ॥  
द्रव्यमापोथितं क्वाथ्यं दत्त्वा षोडशिकं जलम् ॥  
पादशेषं च कर्तव्यमेष क्वाथविधिः स्मृतः ॥ १४ ॥  


ब्राह्मीरसे वचाकुष्ठशङ्खपुष्पीभिरेव च ॥  
पुराणं सर्पिरुन्मादग्रहापस्मारनाशनम् ॥ १५ ॥  


कूष्माण्डकरसे सर्पिरष्टादशगुणे पचेत् ॥  
यष्ट्याह्वकल्कं तत्पानमपस्मारहरं परम् ॥ १६ ॥  


गोशकृद्रसदध्यम्लक्षीरमूत्रैः समं घृतम् ॥  
सिद्धं चतुर्थकोन्मादग्रहापस्मारनाशनम् ॥ १७ ॥  


द्विपञ्चमूलं त्रिफलां रजन्यौ कटुकां वचाम् ॥  
सप्तपर्णमपामार्गं नीलिनीं कटुरोहिणीम् ॥ १८ ॥  


शम्याकं फल्गुमूलं च पौष्करं सदुरालभम् ॥  
द्विपलानि जलद्रोणे पक्त्वा पादरसे स्थिते ॥ १९ ॥  


भार्ङ्गीपाठात्रिकटुकं त्रिवृतां निचुलानि च ॥  
श्रेयसीमाढकीं रास्नां मूर्वां भूनिम्बचित्रकौ ॥ २० ॥  


सारिवे द्वे रोहिषं च भूतिकं मदयन्तिकाम् ॥  
क्षिपेत्पिष्ट्वाऽक्षमात्राणि तैः प्रस्थं सर्पिषः पचेत् ॥ २१ ॥  


गोशकृद्रसदध्यम्लक्षीरमूत्रैश्च तत्समैः ॥  
पञ्चगव्यमिदं ख्यातं महत्तदमृतोपमम् ॥ २२ ॥  


अपस्मारे तथोन्मादे श्वयथावुदरेषु च ॥  
गुल्मार्शःपाण्डुरोगेषु कामलायां हलीमके ॥  
अलक्ष्मीग्रहरक्षोघ्नं चातुर्थिकविनाशनम् ॥ २३ ॥  


# अधिकार २२

अभ्यङ्गः स्वेदनं बस्तिर्नस्यं स्नेहविरेचनम् ॥  
स्निग्धाम्ललवणं स्वादु वृष्यं वातामयापहम् ॥ १ ॥  


पटोलफलकैर्यूषो वृष्यो वातहरो लघुः ॥  
वाट्यालककृतो यूषः परं वातविनाशनः ॥ २ ॥  


पञ्चमूलीबलासिद्धं क्षीरं वातामये हितम् ॥  
शीतोष्णस्निग्धरूक्षाद्यैर्वातजो यो न शाम्यति ॥  
विकारस्तत्र विज्ञेयो दुष्टमेवास्ति शोणितम् ॥ ३ ॥  


वाजिगन्धा बलास्तिस्रो दशमूली महौषधम् ॥  
द्वे गृध्रनख्यौ रास्ना च गणोऽयं वातनाशनः ॥ ४ ॥  


आनूपमत्स्यैश्च सवेसवारैरुष्णैः प्रदेहः पवनापहः स्यात् ॥  
स्नेहैश्चतुर्भिर्दशमूलसिद्धैर्गन्धौषधैश्चानिलहा प्रदेहः ॥ ५ ॥  


निरस्थि पिशितं पिष्टं स्विन्नं घृतगुडान्वितम् ॥  
कृष्णामरिचसंयुक्तं वेसवार इति स्मृतः ॥ ६ ॥  


काकोल्यादिः सवातघ्नः सर्वाम्लद्रव्यसंयुतः ॥  
सानूपमांसः सुस्विन्नः सर्वस्नेहसमन्वितः ॥ ७ ॥  


सुखोष्णः स्पष्टलवणः साल्वणः परिकीर्तितः ॥  
तेनोपनाहं कुर्वीत सर्वदा वातरोगिणाम् ॥ ८ ॥  


काकोल्यादिर्गणो ग्राह्यो योज्योऽष्टवर्गसंयुतः ॥  
वातघ्नो भद्रदार्वादिर्वर्गोऽम्लो दाडिमादिकः ॥ ९ ॥  


सर्वस्नेहाश्चतुःस्नेहा लवणं सैन्धवादिकम् ॥  
अम्लादिभिश्च संस्कार्यं काकोल्यादित्रयं त्रिभिः ॥ १० ॥  


आमाशयगते वाते छर्दिताय यथाक्रमम् ॥  
देयः षट्चरणो योगः सप्तरात्रं सुखाम्बुना ॥ ११ ॥  


चित्रकेन्द्रयवाः पाठाकटुकातिविषाभयाः ॥  
महाव्याधिप्रशमनो योगः षट्चरणो मतः ॥ १२ ॥  


कर्षोऽष्टादशनिष्पावैर्धरणं त्र्यधिकैस्तु तैः ॥  
तेन षड्धरणो योगः सप्तरात्रं प्रयुज्यते ॥ १३ ॥  


पक्वाशयगते वाते कार्यं स्नेहविरेचनम् ॥  
वस्तयः शोधनीयाश्च प्राशाश्च लवणोत्तराः ॥ १४ ॥  


कार्यो बस्तिगते चापि विधिर्वस्तिविशोधनः ॥  
श्रोत्रादिषु प्रकुपिते कार्यश्चानिलहा क्रमः ॥ १५ ॥  


स्नेहाभ्यङ्गोपनाहांश्च मर्दनालेपनानि च ॥  
त्वङ्मांसासृक्शिराप्राप्ते कुर्याच्चासृग्विमोक्षणम् ॥ १६ ॥  


स्नेहोपनाहाग्निकर्मबन्धनोन्मर्दनानि च ॥  
स्नायुसन्ध्यस्थिसम्प्राप्ते कुर्याद्वाते विचक्षणः ॥ १७ ॥  


निगूढेऽस्थिगते वाते पाणिमन्थेन दारिते ॥  
नाडीं दत्त्वाऽस्थनि भिषक्चूषयेत्पवनं बली ॥ १८ ॥  


शुक्रप्राप्तेऽनिले कार्यं शुक्रदोषचिकित्सितम् ॥ १९ ॥  


वक्षस्त्रिकस्कन्धगतं वायुं मन्यागतं तथा ॥  
वमनं हन्ति नस्यं च कुशलेन प्रयोजितम् ॥ २० ॥  


माषबलाशुकशिम्बाकत्तृणरास्नाश्वगन्धोरुबूकाणाम् ॥  
क्वाथो नस्यनिपीतो रामठलवणान्वितः कोष्णः ॥ २१ ॥  


अपहरति पक्षवातं मन्यास्तम्भं सकर्णनादरुजम् ॥  
दुर्जयमर्दितवातं सप्ताहाज्जयति चावश्यम् ॥ २२ ॥  


माषिकं हिङ्गुसिन्धूत्थे जरणाद्यास्तु शाणिकाः ॥  
माषात्मगुप्तकैरण्डं शृतं वाट्यालकं पिबेत् ॥  
हिङ्गुसैन्धवसंयुक्तं पक्षाघातनिवारणम् ॥ २३ ॥  


पलमर्धपलं वाऽपि रसोनस्य सुकुट्टितम् ॥ २४ ॥  


हिङ्गुजीरकसिन्धूत्थैः सौवर्चलकटुत्रिकैः ॥  
चूर्णितैर्माषकोन्मानैरवचूर्ण्य विलोडितम् ॥ २५ ॥  


यथाग्निभक्षितं प्राता रुबूकक्वाथपानतः ॥  
दिने दिने प्रयोक्तव्यं मासमेकं निरन्तरम् ॥ २६ ॥  


वातरोगं निहन्त्याशु अर्दितं चापतन्त्रकम् ॥  
एकाङ्गरोगिणे चैव तथा सर्वाङ्गरोगिणे ॥ २७ ॥  


ऊरुस्तम्भे च गृध्रस्यां कृमिदोषे विशेषतः ॥  
कटिकुक्ष्यामयं हन्याज्जाठरं च विशेषतः ॥ २८ ॥  


माषपिष्टकृतिं जग्ध्वा नवनीतेन सोऽर्दिती ॥  
क्षीरमांसरसैर्भुक्त्वा दशमूलीजलं पिबेत् ॥ २९ ॥  


स्नेहाभ्यङ्गपरो बस्तिनस्यधूमपरायणः ॥  
अर्दितं स जयेत्सर्पिः पिबेदुत्तरभक्तकम् ॥ ३० ॥  


दशमूलीबलामाषक्वाथं तैलाज्यमिश्रितम् ॥  
सायं भुक्त्वा पिबेन्नस्यं विश्वाच्यामवबाहुके ॥ ३१ ॥  


मूलं बलायास्त्वथ पारिभद्रात्तथाऽऽत्मगुप्तास्वरसं पिबेद्वा ॥  
नस्यं तु यो माषरसेन कुर्यान्मासादसौ वज्रसमानबाहुः ॥ ३२ ॥  


पञ्चमूलीकृतः क्वाथो दशमूलकृतोऽथ वा ॥  
रूक्षः स्वेदस्तथा नस्यं मन्यास्तम्भे प्रशस्यते ॥ ३३ ॥  


बाहुशोषे पिबेद्भुक्त्वा सर्पिः कल्याणकं महत् ॥  
हृदयं यदि वा पृष्ठमुन्नतं क्रमशः सरुक् ॥  
ऊर्ध्वो वायुर्यदा कुर्यात्तदा तं कुब्जमादिशेत् ॥ ३४ ॥  


वातघ्नैर्दशमूल्या च नवं कुब्जमुपाचरेत् ॥  
स्नैहैर्मांसरसैर्वाऽपि प्रवृद्धं तं विवर्जयेत् ॥ ३५ ॥  


पिप्पल्यादिरजस्तूनीप्रतितून्योः सुखाम्बुना ॥  
पिबेद्वा स्नेहलवणं सघृतं क्षारहिङ्गु वा ॥ ३६ ॥  


आध्माने लङ्घनं पाणितापश्च फलवर्तयः ॥  
दीपनं पाचनं चैव वस्तिश्चैव विशोधनः ॥ ३७ ॥  


दारुहैमवतीकुष्ठैः सैन्धवक्षारहिङ्गुभिः ॥  
अम्लपिष्टैः सुखोष्णैश्च आध्मान उदरं दिहेत् ॥ ३८ ॥  


प्रत्याध्माने तु वमनं लङ्घनं दीपनं तथा ॥ ३९ ॥  


प्रत्यष्ठीलाष्ठीलिकयोर्गुल्माभ्यन्तरविद्रधेः ॥  
क्रिया हिङ्ग्वादिकं चात्र शस्यतेऽत्र विशेषतः ॥ ४० ॥  


विश्वाच्यां खञ्जपङ्ग्वोश्च दाहे हर्षे च पादयोः ॥  
कोष्टुशीर्षविकारे च विकारे वातकण्टके ॥  
शिरां यथोक्तां निर्विध्य चिकित्सा वातरोगवत् ॥ ४१ ॥  


जिह्वास्तम्भे क्रिया श्रेष्ठा सामान्योक्ता तथाऽर्दिते ॥  
शिरोग्रहे तु कर्तव्या शिरोगतमरुत्क्रिया ॥ ४२ ॥  


सहरिद्रा वचा कुष्ठं पिप्पली विश्वभेषजम् ॥ ४३ ॥  


अजाजी चाजमोदा च यष्टीमधुकसैन्धवम् ॥  
एतानि समभागानि श्लक्ष्णचूर्णानि कारयेत् ॥ ४४ ॥  


तच्चूर्णं सर्पिषाऽऽलोड्य प्रत्यहं भक्षयेन्नरः ॥  
एकविंशतिरात्रेण भवेच्छ्रुतिधरो नरः ॥ ४५ ॥  


मेघदुन्दुभिनिर्घोषो मत्तकोकिलनिस्वनः ॥  
जाड्यगद्गदमूकत्वं लेहः कल्याणको जयेत् ॥ ४६ ॥  


गुग्गुलुं क्रोष्टुशीर्षे तु गुडूचीत्रिफलाम्भसा ॥  
क्षीरेणैरण्डतैलं वा पिबेद्वा वृद्धदारकम् ॥ ४७ ॥  


श्यामासमालम्बुषाद्यं कार्यं वा वातरक्तनुत् ॥  
हृते रक्तेऽनिलहरो विधिः कृत्स्नः प्रशस्यते ॥ ४८ ॥  


दशमूलीबलारास्नागुडूचीविश्वभेषजम् ॥  
पिबेदेरण्डतैलेन गृध्रसीखञ्जपङ्गुषु ॥ ४९ ॥  


विशोध्यैरण्डबीजानि पिष्ट्वा क्षीरे विपाचयेत् ॥  
तत्पायसं कटीशूले गृध्रस्यां परमौषधम् ॥ ५० ॥  


पञ्चमूलीकषायं तु रुबुतैलत्रिवृद्युतम् ॥  
गृध्रसीगुल्मशूलं च पीतं सद्यो नियच्छति ॥ ५१ ॥  


तैलं घृतं वाऽर्द्रकमातुलुङ्ग्यो रसं सचुक्रं सगुडं पिबेद्वा ॥  
कट्यूरुपृष्ठत्रिकशूलगुल्मगृध्रस्युदावर्तहरः प्रदिष्टः ॥ ५२ ॥  


रास्नायास्तु पलं चैकं कर्षान्पञ्च च गुग्गुलोः ॥  
सर्पिषा वटिकां कृत्वा खादेद्वा गृध्रसीहराम् ॥ ५३ ॥  


शुण्ठीगन्धर्वबीजाभ्यां पिष्टाभ्यां पायसं कृतम् ॥  
भक्षितं कटिशूलं च गृध्रसीं हन्त्यसंशयम् ॥ ५४ ॥  


नाऽऽदौ बस्तिविधिं कुर्याद्यावदूर्ध्वं न शुध्यति ॥  
स्नेहो निरर्थकस्तत्र भस्मनीव हुतं यथा ॥ ५५ ॥  


गृध्रस्यार्तस्य जङ्घायां स्नेहस्वेदे कृते भृशम् ॥  
पद्भ्यां सम्मर्दितायां च सूक्ष्ममार्गेण गृध्रसीम् ॥ ५६ ॥  


अवतार्याङ्गुलौ सम्यक्कनिष्ठायां शनैः शनैः ॥  
ज्ञात्वा समुन्नतं ग्रन्थिं कण्डरायां व्यवस्थितम् ॥ ५७ ॥  


तं शस्त्रेण विदार्याऽऽशु प्रवालाङ्कुरसन्निभम् ॥  
समुद्धृत्याग्निना दग्ध्वा लिम्पेद्यष्ट्याह्वचन्दनैः ॥ ५८ ॥  


विध्येच्छिरामिन्द्रबस्तेरधस्ताच्चतुरङ्गुले ॥  
यदि नोपशमं गच्छेद्दहेत्पादकनिष्ठिकाम् ॥ ५९ ॥  


तैलमेरण्डजं वाऽपि गोमूत्रेण पिबेन्नरः ॥  
मासमेकं प्रयोगोऽयं गृध्रस्यूरुग्रहापहः ॥ ६० ॥  


रक्तावसेचनं कुर्यादभीक्ष्णं वातकण्टके ॥  
पिबेदेरण्डतैलं वा दहेत्सूचीभिरेव च ॥ ६१ ॥  


वायुः कट्याश्रितः क्रुद्धः सामो वा जनयेद्रुजम् ॥  
कटिग्रहः स एवोक्तः पङ्गुः सक्थिद्वयाश्रितः ॥ ६२ ॥  


दशमूलकषायेण पिबेद्वा नागराम्भसा ॥  
कटिशूलेषु सर्वेषु तैलमेरण्डसम्भवम् ॥ ६३ ॥  


पृथक्पलांशा त्रिफला पिप्पली च विचूर्णितम् ॥  
दशमूलाम्बुना भाव्यं त्वगेलार्धपलान्वितम् ॥ ६४ ॥  


दत्त्वा पलानि पञ्चैव गुग्गुलोर्वटकीकृतः ॥  
एष मांसरसाभ्यासाद्वातरोगानशेषतः ॥ ६५ ॥  


हन्ति सन्ध्यस्थिमज्जस्थान्वृक्षमिन्द्राशनिर्यथा ॥  
लेहवद्द्विगुणेनायमालोड्याऽऽलोड्य वाऽऽतपे ॥  
दशमूलाम्बुना शोष्यः सप्तवारांस्तु गुग्गुलुः ॥ ६६ ॥  


आभाऽश्वगन्धा हपुषा गुडूची शतावरी गोक्षुरकं समङ्गा ॥ ६७ ॥  


श्यामा शठी घोषवती यवानी सनागरा चेति समैश्च चूर्णैः ॥  
तुल्यं भवेत्कौशिकमत्र मध्ये देयं तथा सर्पिरतोऽर्धभागम् ॥ ६८ ॥  


अर्धाक्षमात्रं च ततः प्रयोगात्कृत्वाऽनुपानं सुरयाऽथ यूषैः ॥  
मद्येन वा कोष्णजलेन वाऽपि क्षीरेण वा मांसरसेन वाऽपि ॥ ६९ ॥  


कटिग्रहे गृध्रसिबाहुपृष्ठे हनुग्रहे जानुनि पादयुग्मे ॥  
सन्धिस्थिते चास्थिगते च वाते मज्जागते स्नायुगते च कोष्ठे ॥ ७० ॥  


रोगाञ्जयेद्वातकफानुविद्धान्वातेरितान्हृद्ग्रहयोनिदोषान् ॥  
भग्नास्थिविद्धेषु च खञ्जवाते त्रयोदशाङ्गं प्रवदन्ति सिद्धाः ॥ ७१ ॥  


दशमूलस्य निर्यूहे जीवनीयैः पलोन्मितैः ॥  
क्षीरेण च घृतं पक्वं तर्पणं पवनार्तिजित् ॥ ७२ ॥  


अश्वगन्धाकषायेण कल्कैः क्षीरं चतुर्गुणम् ॥  
घृतं पक्वं तु वातघ्नं वृष्यं मांसविवर्धनम् ॥ ७३ ॥  


आजं चर्मविनिर्मुक्तं त्यक्तशृङ्गखुरादिम् ॥  
पञ्चमूलीद्वयं सम्यग्जलद्रोणे विपाचयेत् ॥ ७४ ॥  


तेन पादावशेषेण घृतप्रस्थं विपाचयेत् ॥  
जीवनीयैः सयष्ट्याह्वैः क्षीरं चैव शतावरीम् ॥ ७५ ॥  


छागलाद्यमिदं नाम्ना सर्ववातविकारनुत् ॥  
अर्दिते कर्णशूले च बाधिर्ये मूकमिम्मिणे ॥ ७६ ॥  


जडगद्गदपङ्गूनां खञ्जे गृध्रसिकुब्जयोः ॥  
अपतानेऽपतन्त्रे च सर्पिरेतत्प्रशस्यते ॥ ७७ ॥  


द्वात्रिंशच्च पलान्यत्र देयानि दशमूलतः ॥  
घृते तैले च योगे च यद्द्रव्यं पुनरुच्यते ॥  
तज्ज्ञातव्यमिहाऽऽर्येण भागतो द्विगुणं भवेत् ॥ ७८ ॥  


एलामुरासरलशैलजदारुकौन्ती-  
चण्डाशठीनलदचम्पकहेमपुष्पम् ॥  
स्थौणेयगन्धरसपूतिदलं मृणाल-  
श्रीवासकुन्दुरुनखाम्बुवराङ्गकुष्ठम् ॥ ७९ ॥  


कालीयकं जलदकर्कटचन्दनश्री-  
र्जात्याः फलं सविकसं सहकुङ्कुमं च ॥  
स्पृक्कातुरुष्कलघु लाभतया विनीय  
तैलं बलाक्वथनदुग्धयुतं च दध्ना ॥ ८० ॥  


सार्धं पचेत्तु हितमेतदुदाहरन्ति  
वातामयेषु बलवर्णवपुष्प्रकाशि ॥ ८१ ॥  


बलानिष्क्वाथकल्काभ्यां तैलं पक्वं पयः समम् ॥  
सर्ववातविकारघ्नमेवं शैलेयपाचितम् ॥ ८२ ॥  


बलामूलकषायस्य दशमूलीकृतस्य च ॥  
यवकोलकुलत्थानां क्वाथस्य पयसस्तथा ॥ ८३ ॥  


अष्टावष्टौ शुभा भागास्तैलादेकस्तदेकतः ॥  
पचेदावाप्य मधुरं गणं सैन्धवसंयुतम् ॥ ८४ ॥  


तथाऽगुरुं सर्जरसं सरलं देवदारु च ॥  
मञ्जिष्ठां चन्दनं कुष्ठमेलां कालानुसारिवाम् ॥ ८५ ॥  


मांसीं शैलेयकं पत्रं तगरं सारिवाद्वयम् ॥  
शतावरीमश्वगन्धां शतपुष्पां पुनर्नवाम् ॥ ८६ ॥  


तत्साधुसिद्धं सौवर्णे राजते मृन्मये तथा ॥  
प्रक्षिप्य कलशे सम्यक्स्वनुगुप्तं निधापयेत् ॥ ८७ ॥  


बलातैलमिदं नाम्ना सर्ववातविकारनुत् ॥  
यथाबलमतो मात्रां सूतिकायै प्रदापयेत् ॥ ८८ ॥  


या च गर्भार्थिनी नारी क्षीणशुक्रश्च यः पुमान् ॥  
वातक्षीणे मर्महते मथितेऽभिहते तथा ॥ ८९ ॥  


भग्ने श्रमाभिपन्ने च सर्वथैवोपयुज्यते ॥  
एतदाक्षेपकादींश्च वातव्याधीनपोहति ॥ ९० ॥  


हिक्कां श्वासमधीमन्थं गुल्मं कासं सुदुस्तरम् ॥  
षण्मासानुपयुञ्जीत अन्त्रवृद्धिमपोहति ॥ ९१ ॥  


प्रत्यग्रधातुः पुरुषो भवेच्च स्थिरयौवनः ॥  
एतद्धि राज्ञा कर्तव्यं राजमात्राश्च ये नराः ॥  
सुखिनः सुकुमाराश्च धनिनश्चापि ये नराः ॥ ९२ ॥  


बिल्वोऽग्निमन्थः स्योनाकः पाटला पारिभद्रकः ॥  
प्रसारिण्यश्वगन्धा च बृहती कण्टकारिका ॥ ९३ ॥  


बला चातिबला चैव श्वदंष्ट्रा सपुनर्नवा ॥  
एषां दशपलान्भागांश्चतुर्द्रोणेऽम्भसः पचेत् ॥ ९४ ॥  


पादशेषं परिस्राव्य तैलपात्रं प्रदापयेत् ॥  
शतपुष्पा देवदारु मांसी शैलेयकं वचा ॥ ९५ ॥  


चन्दनं तगरं कुष्ठमेलापर्णीचतुष्टयम् ॥  
रास्ना तुरगगन्धा च सैन्धवं च पुनर्नवा ॥ ९६ ॥  


एषां द्विपलिकान्भागान्पेषयित्वा विनिक्षिपेत् ॥  
शतावरीरसं चैव तैलतुल्यं प्रदापयेत् ॥ ९७ ॥  


आजं वा यदि वा गव्यं क्षीरं दद्याच्चतुर्गुणम् ॥  
पाने बस्तौ तथाऽभ्यङ्गे भोज्ये नस्ये च शस्यते ॥ ९८ ॥  


अश्वो वा वातसम्भग्नो गजो वा यदि वा नरः ॥  
पङ्गुलः पीठसर्पी च तैलेनानेन सिध्यति ॥ ९९ ॥  


अधोभागे च ये वाताः शिरोमध्यगताश्च ये ॥  
मन्यास्तम्भे हनुस्तम्भे दन्तरोगे गलग्रहे ॥ १०० ॥  


यस्य शुष्यति चैकाङ्गं गतिर्यस्य च विह्वला ॥  
क्षीणेन्द्रिया नष्टशुक्रा ज्वरक्षीणाश्च ये नराः ॥ १०१ ॥  


बधिरा लल्लजिह्वाश्च स्वल्पमेधस एव च ॥  
अल्पप्रजा च या नारी या च गर्भं न विन्दति ॥ १०२ ॥  


वातार्तो वृषणो येषामन्त्रवृद्धिश्च दारुणा ॥  
एतत्तैलं वरं तेषां नाम्ना नारायणं स्मृतम् ॥ १०३ ॥  


शतावरी चांशुमती पृश्निपर्णी सहा बला ॥  
एरण्डस्य च मूलानि बृहत्याः पूतिकस्य च ॥ १०४ ॥  


गवेधुकस्य मूलानि तथा सहचरस्य च ॥  
एषां दशपलान्भागाञ्जलद्रोणे विपाचयेत् ॥ १०५ ॥  


पादावशेषे पूते च गर्भे चैव समावपेत् ॥  
पुनर्नवावचादारुशताह्वाचन्दनागुरु ॥ १०६ ॥  


शैलेयं तगरं कुष्ठमेलां मांसीं स्थिरां बलाम् ॥  
अश्वाह्वां सैन्धवं रास्नां पलार्धानि च योजयेत् ॥ १०७ ॥  


गव्याजपयसोः प्रस्थौ द्वौ द्वाऽवत्र प्रयोजयेत् ॥  
शतावरीरसप्रस्थं तैलं प्रस्थं विपाचयेत् ॥ १०८ ॥  


अस्य तैलस्य सिद्धस्य शृणु वीर्यमतः परम् ॥  
अश्वानां वातभग्नानां कुञ्जराणां नृणां तथा ॥ १०९ ॥  


तैलमेतत्प्रयोक्तव्यं सर्ववातविकारिणाम् ॥  
आयुष्मान्स नरः पीत्वा निश्चयेन दृढो भवेत् ॥ ११० ॥  


गर्भमश्वतरी विन्देत्किं पुनर्मानुषी तथा ॥  
हृच्छूलं पार्श्वशूलं च तथैवार्धावभेदकम् ॥ १११ ॥  


अपचीं गलगण्डं च वातरक्तं गलग्रहम् ॥  
कामलां पाण्डुरोगं चापस्मारं चापि नाशयेत् ॥ ११२ ॥  


तैलमतद्भगवता विष्णुना परिकीर्तितम् ॥  
नारायणमिति ख्यातं वातान्तकरणं शुभम् ॥ ११३ ॥  


शतं पक्त्वाऽश्वगन्धाया जलद्रोणेंऽशशेषितम् ॥  
विस्राव्य विपचेत्तैलं क्षीरं दत्त्वा चतुर्गुणम् ॥ ११४ ॥  


कल्कैर्मृणालशालूकविसकिञ्जल्कमालती--  
पुष्पैर्ह्वीवेरमधुकसारिवापद्मकेसरैः ॥ ११५ ॥  


मेदापुनर्नवाद्राक्षामञ्जिष्ठाबृहतीद्वयैः ॥  
एलैलवालुत्रिफलामुस्तचन्दनपद्मकैः ॥ ११६ ॥  


पक्वं रक्ताश्रयं वातं रक्तपित्तमसृग्दरम् ॥  
हन्यात्पुष्टिं बलं कुर्यात्कृशानां मांसवर्धनम् ॥ ११७ ॥  


रेतोयोनिविकारघ्नं व्रणदोषापकर्षणम् ॥  
षण्ढानपि वृषान्कुर्यात्पानाभ्यङ्गानुवासनैः ॥ ११८ ॥  


तैलं सङ्कुचितेऽभ्यङ्गो माषसैन्धवसाधितम् ॥  
बाहुशीर्षगते नस्यं पानं चोपरिभक्तिकम् ॥ ११९ ॥  


माषात्मगुप्तातिरसोरुबूक-  
रास्नाशताह्वालवणैः सुपिष्टैः ॥  
चतुर्गुणे माषबलाकषाये  
तैलं कृतं हन्ति च पक्षवातम् ॥ १२० ॥  


माषप्रस्थं समावाप्य पचेत्सम्यग्जलाढके ॥  
पादशेषे रसे तस्मिन्क्षीरं दद्याच्चतुर्गुणम् ॥ १२१ ॥  


प्रस्थं च तिलतैलस्य कल्कं दत्त्वाऽक्षसम्मितम् ॥  
जीवनीयानि यान्यष्टौ शतपुष्पां ससैन्धवाम् ॥ १२२ ॥  


रास्नात्मगुप्तामधुकं बलाव्योषत्रिकण्टकम् ॥  
पक्षघातेऽर्दिते वाते कर्णशूले सुदारुणे ॥ १२३ ॥  


मन्दश्रुतौ च श्रवणे तिमिरे च त्रिदोषजे ॥  
हस्तकम्पे शिरःकम्पे विश्वाच्यामवबाहुके ॥ १२४ ॥  


शस्तं कलायखञ्जे च पानाभ्यञ्जनबस्तिभिः ॥  
माषतैलमिति ख्यातमूर्ध्वजत्रुगदापहम् ॥ १२५ ॥  


माषातसीयवकुरण्टककण्टकारी-  
गोकण्टटुण्टुकजटाकपिकच्छुतोयैः ॥  
कार्पासकास्थिशणबीजकुलत्थकोल-  
क्वाथेन बस्तपिशितस्य रसेन वाऽपि ॥ १२६ ॥  


शुण्ठ्या समागधिकया शतपुष्पया च  
सैरण्डमूलसपुनर्नवया सरण्या ॥  
रास्नाबलामृतलताकटुकैर्विपक्वं  
माषाख्यमेतदवबाहुकहारि तैलम् ॥ १२७ ॥  


अर्धाङ्गशोषमपतानकमाढ्यवात-  
माक्षेपकं सभुजकम्पशिरःप्रकम्पम् ॥  
नस्येन बस्तिविधिना परिषेचनेन  
हन्यात्कटीजघनजानुरुजः समीरान् ॥ १२८ ॥  


माषक्वाथे बलाक्वाथे रास्नाया दशमूलजे ॥  
यवकोलकुलत्थानां छागमांसरसे पृथक् ॥ १२९ ॥  


प्रस्थे तैलस्य प्रस्थं च क्षीरं दत्त्वा चतुर्गुणम् ॥  
रास्नात्मगुप्तासिन्धूत्थशताह्वैरण्डमुस्तकैः ॥ १३० ॥  


जीवनीयबलाव्योषैः पचेदक्षसमैः पृथक् ॥  
हस्तकम्पे शिरःकम्पे बाहुशोषेऽवबाहुके ॥ १३१ ॥  


बाधिर्ये कर्णशूले च कर्णनादे च दारुणे ॥  
विश्वाच्यामर्दिते कुब्जे गृध्रस्यामपतानके ॥ १३२ ॥  


बस्त्यभ्यञ्जनपानेषु नावने च प्रयोजयेत् ॥  
माषतैलमिदं श्रेष्ठमूर्ध्वजत्रुगदापहम् ॥ १३३ ॥  


द्विपञ्चमूलीं निष्क्वाथ्य तैलात्षोडशभिर्गुणैः ॥  
माषाढकं साधयित्वा तं निर्यूहं चतुर्गुणम् ॥ १३४ ॥  


ग्राहयित्वा पचेत्तैलं प्रस्थं छागपयःसमम् ॥  
कल्कार्धं च समावाप्य भिषग्द्रव्याणि बुद्धिमान् ॥ १३५ ॥  


अश्वगन्धाशठीदारुबलारास्नाप्रसारणी ॥  
कुष्ठं परूषकं भार्ङ्गी द्वे विदार्यौ पुनर्नवा ॥ १३६ ॥  


मातुलुङ्गफलाजाज्यौ रामठं शतपुष्पिका ॥  
शतावरी गोक्षुरकं पिप्पलीमूलचित्रकम् ॥ १३७ ॥  


जीवनीयगणं सर्वं संहृत्य च ससैन्धवम् ॥  
तत्साधु सिद्धं विज्ञाय माषतैलमिदं महत् ॥ १३८ ॥  


पक्षघाते हनुस्तम्भे अर्दिते सापतन्त्रके ॥  
अवबाहुकविश्वाच्योः खञ्जषङ्गुलयोरपि ॥ १३९ ॥  


हस्तकम्पे शिरःकम्पे कुब्जवामनयोरपि ॥  
हनुमन्याग्रहे चैव साधिमन्थे च वातिके ॥ १४० ॥  


शुक्रक्षये कर्ण नादेकर्ण शूले च दारुणे ॥  
कलायखञ्जशमने भैषज्यमिदमादिशेत् ॥  
बस्त्यभ्यञ्जनपानेषु नावने च प्रयोजयेत् ॥ १४१ ॥  


माषस्यार्धाढकं दत्त्वा तुलार्धं दशमूलतः ॥ १४२ ॥  


पलानि च्छागमांसस्य त्रिंशद्द्रोणेऽम्भसः पचेत् ॥  
पूतशीते कषाये च चतुर्थांशावतारिते ॥ १४३ ॥  


प्रस्थं च तिलतैलस्य पयो दत्त्वा चतुर्गुणम् ॥  
आत्मगुप्तोरुबूकश्च शताह्वा लवणत्रयम् ॥ १४४ ॥  


जीवनीयानि मञ्जिष्ठा चव्यचित्रककट्फलम् ॥  
सव्योषं पिप्पलीमूलं रास्नामधुकसैन्धवम् ॥ १४५ ॥  


देवदार्वमृता कुष्ठं वाजिगन्धा वचा शठी ॥  
एतैरक्षसमैः कल्कैः साधयेन्मृदुवह्निना ॥ १४६ ॥  


पक्षाघातार्दिते वाते बाधिर्ये हनुसङ्ग्रहे ॥  
कर्णमन्याशिरःशूले तिमिरे च त्रिदोषजे ॥ १४७ ॥  


पाणिपादशिरोग्रीवाभ्रमणे मन्दचङ्क्रमे ॥  
कलायखञ्जपाङ्गुल्ये गृध्रस्यामवबाहुके ॥ १४८ ॥  


पाने वस्तौ तथाऽभ्यङ्गे नस्ये कर्णाक्षिपूरणे ॥  
तैलभेतत्प्रशंसन्ति सर्ववातरुजापहम् ॥ १४९ ॥  


केतकिमूलबलातिबलानां यद्बहुलेन रसेन विपक्वम् ॥  
तैलमनल्पतुषोदकसिद्धं मारुतमस्थिगतं विनिहन्ति ॥ १५० ॥  


वाजिगन्धाबलाविश्वदशमूल्यम्बुकल्कितम् ॥  
गृध्रस्यां तैलमैरण्डं पाने बस्तिषु शस्यते ॥ १५१ ॥  


रसोनकल्कस्वरसेन पक्वं तैलं पिबेद्यस्त्वनिलामयार्तः ॥  
तस्याऽऽशु नश्यन्ति हि वातरोगा ग्रन्था विशाला इव दुर्गृहीताः ॥ १५२ ॥  


प्रसारण्यास्तुलामश्वगन्धाया दशमूलतः ॥  
तुलां तुलां पृथग्वारिद्रोणे पक्त्वांऽशशेषिते ॥ १५३ ॥  


तैलाढकं चतुःक्षीरं दधितुल्यं द्विकाञ्जिकम् ॥  
द्विपलैर्ग्रन्थिकक्षारप्रसारण्यक्षसैन्धवैः ॥ १५४ ॥  


समञ्जिष्ठाग्नियष्ट्याह्वैः पलिकैर्जीवनीयकैः ॥  
शुण्ठ्याः पञ्चदलं दत्त्वा त्रिंशद्भल्लातकानि च ॥ १५५ ॥  


पचेद्बस्त्यादिना वातं हन्ति सन्धिशिरास्थितम् ॥  
पुंस्त्वोत्साहस्मृतिप्रज्ञाबलवर्णाग्निवृद्धये ॥ १५६ ॥  


प्रसारणीशतं क्षुण्णं पचेत्तोयार्मणे शुभे ॥  
पादशिष्टे समं तैलं दधि दद्यात्सकाञ्जिकम् ॥ १५७ ॥  


द्विगुणं च पयो दत्त्वा कल्कान्द्विपलिकांस्तथा ॥  
चित्रकं पिप्पलीमूलं मधुकं सैन्धवं वचाम् ॥ १५८ ॥  


शतपुष्पादेवदारुरास्नावारणपिप्पलीः ॥  
प्रसारण्याश्च मूलं च मांसीभल्लातकानि च ॥ १५९ ॥  


पचेन्मृद्वग्निना तैलं वातश्लेष्मामयापहम् ॥  
अशीतिं नरनारीस्थान्वातरोगान्व्यपोहति ॥ १६० ॥  


कौब्जं स्तिमितपङ्गुत्वं गृध्रसीं खुडुकार्दितम् ॥  
हनुपृष्ठशिरोग्रीवास्तम्भं चाऽऽशु नियच्छति ॥ १६१ ॥  


समूलपत्रामुत्पाट्य शरत्काले प्रसारणीम् ॥ १६२ ॥  


शतं ग्राह्यं सहचराच्छतावर्याः शतं तथा ॥  
बलाश्वगन्धात्मगुप्ताकेतकीनां शतं शतम् ॥ १६३ ॥  


पचेच्चतुर्गुणं तोये द्रवैस्तैलाढकं भिषक् ॥  
मस्तु मांसरसं चुक्रं पयश्चाऽऽढकमाढकम् ॥ १६४ ॥  


दध्याढकसमायुक्तं पाचयेन्मृदुनाऽग्निना ॥  
द्रव्याणां तु प्रदातव्या मात्रा चार्धपलानिका ॥ १६५ ॥  


तगरं मदनं कुष्ठं केसरं मुस्तकं त्वचम् ॥  
रास्ना सैन्धवपिप्यल्यौ मांसीमञ्जिष्ठयष्टिकम् ॥ १६६ ॥  


तथा मेदा महामेदा जीवकर्षभकौ पुनः ॥  
शतपुष्पा व्याघ्रनखं शुण्ठी देवाह्वमेव च ॥ १६७ ॥  


काकोली क्षीरकाकोली वचा भल्लातकं तथा ॥  
पेषयित्वा समानेतान्साधनीया प्रसारणी ॥ १६८ ॥  


नातिपक्वं न शीतं च सिद्धं पूतं निधापयेत् ॥  
यत्र यत्र प्रयोक्तव्यं तन्मे निगदतः शृणु ॥ १६९ ॥  


कुब्जानामथ पङ्गूनां वामनानां तथैव च ॥  
यस्य शुष्यति चैकाङ्गं ये च भग्नास्थिसन्धयः ॥ १७० ॥  


वातशोणितदुष्टानां वातोपहतचेतसाम् ॥  
स्त्रीमदक्षीणशुक्राणां वाजीकरणमुत्तमम् ॥ १७१ ॥  


बस्तौ पाने तथाऽभ्यङ्गे भोज्ये चैव प्रदापयेत् ॥  
प्रभुक्तं शमयत्याशु वातजान्विविधान्यदान् ॥ १७२ ॥  


शाखामूलदलैः प्रसारणितुलास्तिस्रः कुरण्टात्तुले  
छिन्नायाश्च तुले तुले रुबुकतो रास्नाशिरीषात्तुलाम् ॥  
देवाह्वाच्च सकेतकाद्धटशते निष्क्वाथ्य कुम्भांशके  
तोये तैलघटं तुषाम्बुकलशौ दत्त्वाऽऽढकं मस्तुनः ॥ १७३ ॥  


सुक्ताच्छागरसादथेक्षुरसतः क्षीराच्च दत्त्वाऽऽढकं  
स्पृक्काकर्कटजीवकाद्यविकसाकाकोलिकाकच्छुरा--  
सूक्ष्मैलाघनसारकुन्दुसरलाकाश्मीरमांसीनखैः  
कालीयोत्पलपद्मकाह्वयनिशाकङ्कोलकग्रन्थिकैः ॥ १७४ ॥  


चाम्पेयाभयचोचपूगकटुकाजातीफलाभीरुभिः  
श्रीवासामरदारुचन्दनवचाशैलेयसिन्धूद्भवैः ॥  
तैलाम्भोदकटम्भराङ्घ्रिनलिकावृश्चीवकच्चोरकैः  
कस्तुरीदशमूलकेतकिनतध्यामाश्वगधाम्बुभिः ॥ १७५ ॥  


कौन्तीतार्क्ष्यजशल्लकीफललघुश्यामाशताह्वामयै-  
र्भल्लातत्रिफलाब्जकेसरमहाश्यामालवङ्गान्वितैः ॥  
सव्योषैस्त्रिफलैर्महीयसि पचेन्मन्देन पात्रेऽग्निना  
पानाभ्यञ्जनबस्तिनस्यविधिना तन्मारुतं नाशयेत् ॥ १७६ ॥  


सर्वार्धाङ्गगतं तथाऽवयवगं सन्ध्यस्थिमज्जाश्रितं  
श्लेष्मोत्थानपि पैत्तिकांश्च शमयेन्नानाविधानामयान् ॥  
धातून्बृंहयते स्थिरं च कुरुते पुंसां नवं यौवनं  
वृद्धस्यापि बलं करोति सुमहद्वन्ध्यासु गर्भप्रदम् ॥ १७७ ॥  


पीत्वा तैलमिदं जरत्यपि सुतं सूतेऽमुना भूरुहाः  
सिक्ताः शोषमुपागताश्च फलिनः स्निग्धा भवन्ति स्थिराः ॥  
भग्नाङ्गाः सुदृढा भवन्ति मनुजा गावो हयाः कुञ्जराः ॥ १७८ ॥  


या गन्धं केतकीनां वहति परिमलं वर्णतः पिञ्जराभा  
स्वादे तिक्ता कटुर्वा लघुरपि तुलिता मर्दिता चिक्कणा या ॥  
दग्धा नो याति भूतिं चिमिचिमितिकरा चर्मगन्धा हुताशे  
सा शुद्धा शोभनीया वरमृगतनुजा राजयोग्या प्रदिष्टा ॥ १७९ ॥  


करतलजलमध्ये स्थापयित्वा महद्भिः  
पुनरपि तदवस्थं चिन्तनीयं मुहूर्तम् ॥  
यदि भवति सरक्तं तज्जलं पीतवर्णं  
न भवति मृगनाभिः कृत्रिमोऽसौ विकारः ॥ १८० ॥  


द्वे पले सैन्धवात्पञ्च शुण्ठ्या ग्रन्थिकचित्रकात् ॥  
द्वे द्वे भल्लातकास्थीनि विंशतिर्द्वे तथाऽऽढके ॥ १८१ ॥  


आरनालात्पचेत्प्रस्थं तैलमेतैरपत्यदम् ॥  
गृध्रस्यूरुग्रहार्तस्य सर्ववातविकारनुत् ॥ १८२ ॥  


# अधिकार २३

उत्तानमवगाढं च द्विविधं वातशोणितम् ॥  
त्वङ्मांसाश्रयमुत्तानं गम्भीरं त्वन्तराश्रयम् ॥ १ ॥  


पिण्डतैलादिनाऽभ्यङ्गः पानं तिक्तादिसर्पिषः ॥  
सेकलेपाद्यसृङ्मुक्तिः शोधनं चोभयोर्हितम् ॥  
गाढे विशेषतः सर्पिष्पानं शुद्धिः शिराव्यधः ॥ २ ॥  


गोधूमचूर्णं छगलीपयश्च सच्छागदुग्धो रुबुबीजकल्कः ॥  
लेपे विधेयं शतधौतसर्पिः सेके पयश्चाऽऽविकमेव शस्तम् ॥ ३ ॥  


अमृतानागरधान्यककर्षत्रितयेन पाचनं सिद्धम् ॥  
जयति सरक्तं वातं सामं कुष्ठान्यशेषाणि ॥ ४ ॥  


वत्सादन्युद्भवः क्वाथः पीतो गुग्गुलुसंयुतः ॥  
समीरणसमायुक्तंशोणितं सम्प्रसाधयेत् ॥ ५ ॥  


रास्नागुडूचीचतुरङ्गुलानामेरण्डतैलेन पिबेत्कषायम् ॥  
क्रमेण सर्वाङ्गजमप्यशेषं जयेदसृग्वातभवं विकारम् ॥ ६ ॥  


तिस्रोऽथ वा पञ्च गुडेन पथ्या जग्ध्वा पिबेच्छिन्नरुहाकषायम् ॥  
तद्वातरक्तं शमयत्युदीर्णमाजानुसम्भिन्नमपि ह्यवश्यम् ॥ ७ ॥  


घृतेन वातं सगुडा विबन्धं पित्तं सिताढ्या मधुना कफं च ॥  
वातास्रमुग्रं रुबुतैलमिश्रा शुण्ठ्याऽऽमवातं शमयेद्गुडूची ॥ ८ ॥  


अमृता वातपित्तघ्नी कफमेदोविशोषिणी ॥  
वातरक्तप्रशमनी कच्छूवीसर्पनाशिनी ॥ ९ ॥  


गुडूच्याः स्वरसं कल्कं चूर्णं वा क्काथमेव वा ॥  
प्रभूतकालमासेव्यं मुच्यते वातशोणितात् ॥ १० ॥  


दशमूलीशृतं क्षीरं सद्यः शूलविनाशनम् ॥  
परिषेकोऽनिलप्राये तद्वत्कोष्णेन सर्पिषा ॥ ११ ॥  


पटोलकटुकाभीरुत्रिफलामृतसाधितम् ॥  
क्वाथं पीत्वा जयेज्जन्तुः सदाहं वातशोणितम् ॥ १२ ॥  


धात्रीमुस्ताहरिद्राणां कषायं वा कफाधिके ॥ १३ ॥  


कोकिलाख्यामृताक्वाथे पिबेत्कृष्णां यथाबलम् ॥  
पथ्यभोजी त्रिसप्ताहान्मुच्यते वातशोणितात् ॥ १४ ॥  


कफरक्तप्रशमनं कच्छूवीसर्पनाशनम् ॥  
वातरक्तप्रशमनं हृद्यं गुडघृतं स्मृतम् ॥ १५ ॥  


सर्वेषु सगुडां पथ्यां गुडूचीक्वाथमेव वा ॥  
पिप्पलीवर्धमानं वा शीलयेत्सुसमाहितः ॥ १६ ॥  


त्रिफला निम्बमञ्जिष्ठा वचा कटुकरोहिणी ॥  
वत्सादनी दारुनिशा कषायो नवकार्षिकः ॥ १७ ॥  


वातरक्तं तथा कुष्ठं पामानं रक्तमण्डलम् ॥  
कृच्छ्रं कपालिकाकुष्ठं पानादेवापकर्षति ॥ १८ ॥  


कर्षादौ तु पलं यावद्दद्यात्षोडशिकं जलम् ॥  
ततस्तु कुडवं यावत्तोयमष्टगुणं भवेत् ॥ १९ ॥  


लाङ्गल्यास्त्वमृतसमं कन्दमुद्धृत्य यत्नतः ॥  
योजयेत्त्रिफललोहरजस्त्रिकटुकैः सह ॥ २० ॥  


गुग्गुल्वमृतवल्लीभिर्द्राक्षालुङ्गरसेन वा ॥  
त्रिफलाया रसैर्युक्ता गुटिकाः कोलसम्मिताः ॥  
भक्षयेन्मधुनाऽऽलोड्य शृणु कुर्वन्ति यत्फलम् ॥ २१ ॥  


पादस्फोटं महाघोरं सर्वाङ्गस्फोटनं च यत् ॥  
तत्सर्वं नाशयत्याशु असाध्यं चैव शोणितम् ॥ २२ ॥  


गुडूचीक्वाथकल्काभ्यां सपयस्कं घृतं शृतम् ॥  
हन्ति वातं तथा रक्तं कुष्ठं जयति दुस्तरम् ॥ २३ ॥  


एकद्वित्रिद्रवैर्द्रव्यं द्रवं कुर्याच्चतुर्गुणम् ॥  
क्षीरं स्नेहसमं दद्यात्क्षीरात्तोयं चतुर्गुणम् ॥ २४ ॥  


शतावरीकल्कगर्भं रसात्तस्माच्चतुर्गुणम् ॥  
क्षीरतुल्यं घृतं पक्वं वातशोणितनाशनम् ॥ २५ ॥  


बलाकषायकल्काभ्यां तैलं क्षीरचतुर्गुणम् ॥  
दशपाकं भवेदेतद्वातासृग्वातपित्तजित् ॥ २६ ॥  


धन्यं पुंसवनं चैव नराणां शुक्रवर्धनम् ॥  
रेतोयोनिविकारघ्नमेतद्वातविकारनुत् ॥ २७ ॥  


सारिवासर्जमञ्जिष्ठायष्टीसिक्थैः पयोन्वितम् ॥  
तैलं पक्वं प्रयोक्तव्यं पिण्डाख्यं वातशोणिते ॥ २८ ॥  


सारिवासर्जयष्ट्याह्वैर्मधूच्छिष्टैः पयोन्वितैः ॥  
साध्यमेरण्डतैलं वा वातरक्तरुजापहम् ॥ २९ ॥  


समधूच्छिष्टमञ्जिष्ठं ससर्जरससारिवम् ॥  
पिण्डतैलमिति ख्यातं वातरक्तरुजापम् ॥ ३० ॥  


शुद्धां पचेन्नागबलातुलां तु जलार्मणे पादकषायशिष्टाम् ॥  
विस्राव्य तैलाढकमत्र दद्यादजापयस्तैलविमिश्रितं तु ॥ ३१ ॥  


नतस्य यष्टीमधुकस्य कल्कं पृथक्पृथक्पञ्चपलं विपक्वम् ॥  
तद्वातरक्तं शमयत्युदीर्णं बस्तिप्रदानेन हि सप्तरात्रात् ॥ ३२ ॥  


पीतं दशाहेन करोत्यरोगं तैलोत्तमं ह्यश्विमतं प्रदिष्टम् ॥ ३३ ॥  


वरमहिषलोचनोदरसन्निभवर्णस्य गुग्गुलोः प्रस्थम् ॥  
प्रक्षिप्य तोयराशौ त्रिफलां च यथोक्तपरिमाणाम् ॥ ३४ ॥  


द्वात्रिंशच्छिन्नरुहापलानि देयानि यत्नेन ॥  
विपचेत्तदप्रमत्तो दर्व्या सङ्घट्टयन्मुहुर्यावत् ॥ ३५ ॥  


अर्धक्षपितं तोयं जातं ज्वलनस्य सम्पर्कात् ॥  
अवतार्य वस्त्रपूतं पुनरपि सम्पादयेदयःपात्रे ॥ ३६ ॥  


सान्द्रीभूते तस्मिन्नवतार्य हिमोपलप्रख्ये ॥  
त्रिफलाचूर्णार्धपलं त्रिकटोश्चूर्णं षडक्षपरिमाणम् ॥ ३७ ॥  


कृमिरिपुचूर्णार्धपलं कर्षं कर्षं त्रिवृद्दन्त्योः ॥  
पलमेकं तु गुडूच्या दत्त्वा सञ्चूर्ण्य यत्नेन ॥ ३८ ॥  


उपयुज्य चानुपानं यूषं तोयं सुगन्धिसलिलेन ॥  
इच्छाहारविहारी भेषजमुपयुज्य सर्वकालमिदम् ॥ ३९ ॥  


तनुरोधि वातशोणितमेकजमथ द्वन्द्वजं चिरोत्थं च ॥  
जयति स्रुतं परिशुष्कं स्फुटितं चाऽऽजानु यच्चापि ॥ ४० ॥  


व्रणकासकुष्ठगुल्मश्वयथूदरपाण्डुरोगमेहांश्च ॥  
मन्दाग्निं च विबन्धं प्रमेहपिटिकाश्च नाशयत्याशु ॥ ४१ ॥  


सततं निषेव्यमाणः कालवशाद्धन्ति सर्वगदान् ॥  
अभिभूय जरादोषं प्रयाति कैशोरकं रूपम् ॥ ४२ ॥  


प्रस्थमेकं गुडूच्याश्च अर्धप्रस्थं तु गुग्गुलोः ॥  
प्रत्येकं त्रिफलायाश्च तत्प्रमाणं विनिर्दिशेत् ॥ ४३ ॥  


सर्वमेकत्र सङ्क्षुद्य क्वाथयेन्नल्वणेऽम्भसि ॥  
पादशेषं परिस्राव्य पुनरग्नावधिश्रयेत् ॥ ४४ ॥  


तावत्पचेत्कषायं तं यावत्सान्द्रत्वमागतम् ॥  
दन्तीव्योषविडङ्गानि गुडूची त्रिफलात्वचः ॥ ४५ ॥  


ततश्चार्धपलं पूतं गृह्णीयाच्च प्रति प्रति ॥  
कर्षं तु त्रिवृतायाश्च सर्वमेकत्र चूर्णयेत् ॥ ४६ ॥  


तस्मिन्सुसिद्धं विज्ञाय कवोष्णे निक्षिपेद्बुधः ॥  
ततश्चाग्निबलं ज्ञात्वा तस्य मात्रां प्रयोजयेत् ॥ ४७ ॥  


वातरक्तं तथा कुष्ठं गुदजान्यग्निसादनम् ॥  
दुष्टव्रणं प्रमेहांश्च आमवातं भगन्दरम् ॥ ४८ ॥  


नाड्याढ्यवातं श्वयथुं सर्वानेतान्व्यपोहति ॥  
अश्विभ्यां निर्मितः पूर्वममृताद्यो हि गुग्गुलुः ॥ ४९ ॥  


अमृतायाश्च द्विप्रस्थं प्रस्थमेकं तु गुग्गुलोः ॥  
प्रत्येकं त्रिफलाप्रस्थं वर्षाभूप्रस्थमेव च ॥ ५० ॥  


सर्वमेकत्र सङ्क्षुद्य क्वाथयेन्नल्वणेऽम्भसि ॥  
पुनः पचेत्पादशेषं यावत्सान्द्रत्वमागतम् ॥ ५१ ॥  


दन्तीचित्रकमूलानां कणाविश्वफलत्रिकम् ॥  
गुडूचीत्वग्विडङ्गानां प्रत्येकार्धपलान्वितम् ॥ ५२ ॥  


त्रिवृताकर्षमेकं तु सर्वमेकत्र चूर्णयेत् ॥  
सिद्धमुष्णे क्षिपेत्तत्र अमृतागुग्गुलोः पलम् ॥ ५३ ॥  


यथावह्निबलं खादेदम्लपित्ती विशेषतः ॥  
वातरक्तं तथा कुष्ठं गुदजान्यग्निसादनम् ॥ ५४ ॥  


दुष्टव्रणप्रमेहांश्च आमवातं भगन्दरम् ॥  
नाड्याढ्यवातश्वयथून्हन्यात्सर्वामयानयम् ॥  
अश्विभ्यां निर्मितो ह्येष अमृतागुग्गुलुः पुरा ॥ ५५ ॥  


शतावरी नागबला वृद्धदारकमुच्चटा ॥ ५६ ॥  


पुनर्नवाऽमृता कृष्णा वाजिगन्धा त्रिकण्टकम् ॥  
पृथग्दश पलान्येषां श्लक्ष्णचूर्णानि कारयेत् ॥ ५७ ॥  


तदर्धशर्करायुक्तं चूर्णं सम्मर्दयेद्बुधः ॥  
स्थापयेत्सुदृढे भाण्डे मध्वर्धाढकसंयुतम् ॥ ५८ ॥  


घृतप्रस्थेन चाऽऽलोड्य त्रिसुगन्धिपलेन च ॥  
तं खादेदिष्टचेष्टान्नो यथावह्निबलं नरः ॥ ५९ ॥  


वातरक्तं क्षयं कुष्ठं कासं पित्तसमुद्भवम् ॥  
वातपित्तकफोत्थांश्च रोगानन्यांश्च तद्विधान् ॥ ६० ॥  


हत्वा करोति पुरुषं वलीपलितवर्जितम् ॥  
योगसारामृतो नाम लक्ष्मीकान्तिविवर्धनः ॥ ६१ ॥  


दिवास्वप्नादि सन्तापं व्यायामं मैथुनं तथा ॥  
कटूष्णगुर्वभिष्यन्दिलवणाम्लानि वर्जयेत् ॥ ६२ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

# अधिकार २४

स्नेहासृक्स्राववमनं बस्तिकर्म विरेचनम् ॥  
विवर्जयेदाढ्यवाते तैश्च तस्य विरोधतः ॥ १ ॥  


तस्मादत्र सदा कार्यं स्वेदलङ्घनरूक्षणम् ॥  
आममेदःकफाधिक्यान्मारुतं परिरक्षता ॥ २ ॥  


यत्स्मात्कफप्रशमनं न च मारुतकोपनम् ॥  
तत्सर्वं सर्वदा कार्यमूरुस्तम्भस्य भेषजम् ॥ ३ ॥  


भोज्याः पुराणश्यामाककोद्रवोद्दालशालयः ॥  
जाङ्गलैरघृतैर्मांसैः शाकैश्चालवणैर्हितैः ॥ ४ ॥  


रूक्षणाद्वातकोपश्चेन्निद्रानाशार्तिसूचकः ॥  
स्नेहस्वेदक्रमस्तत्र कार्यो वातामयापहः ॥ ५ ॥  


प्रतारयेत्प्रतिस्रोतो नदीं शीतजलां शिवाम् ॥  
सरश्च विमलं शीतं स्थिरतोयं पुनः पुनः ॥ ६ ॥  


यथा विशुष्केऽस्य कफे शान्तिमूरुग्रहो व्रजेत् ॥  
शरीरबलमग्निं च कार्यैषा रक्षता क्रिया ॥ ७ ॥  


शिलाजतुं गुग्गुलुं वा पिप्पलीमथ नागरम् ॥  
ऊरुस्तम्भे पिबेन्मूत्रैर्दशमूलरसेन वा ॥ ८ ॥  


भल्लातकामृताशुण्ठी दारुपथ्यापुनर्नवाः ॥  
पञ्चमूलीद्वयोन्मिश्रा ऊरुस्तम्भनिबर्हणाः ॥ ९ ॥  


पिप्पलीपिप्पलीमूलं भल्लातकफलानि च ॥  
कल्कं मधुयुतं पीत्वा ऊरुस्तम्भाद्विमुच्यते ॥ १० ॥  


त्रिफलाचव्यकटुकं ग्रन्थिकं मधुना लिहेत् ॥  
ऊरुस्तम्भविनाशाय पुरं मूत्रेण वा पिबेत् ॥ ११ ॥  


लिह्याद्वा त्रिफलाचूर्णं क्षौद्रेण कटुकायुतम् ॥  
सुखाम्बुना पिबेद्वाऽपि चूर्णं षट्चरणं नरः ॥ १२ ॥  


पिप्पलीवर्धमानं वा माक्षिकेण गुडेन वा ॥  
ऊरुस्तम्भे प्रशंसन्ति गण्डीरारिष्टमेव च ॥ १३ ॥  


पलाभ्यां पिप्पलीमूलनागरादष्टकट्वरः ॥  
तैलप्रस्थः समो दध्ना गृध्रस्यूरुग्रहापहः ॥  
सैन्धवाद्यं हितं तैलममृताद्यो हि गुग्गुलुः ॥ १४ ॥  


# अधिकार २५

लङ्घनं स्वेदनं तिक्तं दीपनानि कटूनि च ॥  
विरेचनं स्नेहपानं बस्तयश्चाऽऽममारुते ॥ १ ॥  


शठी शुण्ठ्यभया चोग्रा देवाह्वाऽतिविषाऽमृता ॥  
कषायमामवातस्य पाचनं रूक्षभोजनम् ॥ २ ॥  


शठीविश्वौषधीकल्कं वर्षाभूक्वाथसंयुतम् ॥  
सप्तरात्रं पिबेज्जन्तुरामवातविपाचने ॥ ३ ॥  


दशमूलामृतैरण्डरास्नानागरदारुभिः ॥  
क्वाथो रुबूकतैलेन सामं हन्त्यनिलं गुरुम् ॥ ४ ॥  


दशमूलीकषायेण पिबेद्वा नागराम्भसा ॥  
कुक्षिबस्तिकटीशूले तैलमेरण्डसम्भवम् ॥ ५ ॥  


रास्नां गुडूचीमैरण्डं देवदारु महौषधम् ॥  
पिबेत्सर्वाङ्गगे वाते सामे सन्ध्यस्थिमज्जगे ॥ ६ ॥  


रास्नामृतारग्वधदेवदारुत्रिकण्टकैरण्डपुनर्नवानाम् ॥  
क्वाथं पिबेन्नागरचूर्णमिश्रं जङ्घोरुजानुत्रिकपृष्ठशूली ॥ ७ ॥  


शुण्ठीगोक्षुरकक्वाथः प्रातः प्रातर्निषेवितः ॥  
सामे वाते कटीशूले पाचनो रुग्विनाशनः ॥  
यवक्षारसमायुक्तो मूत्रकृच्छ्रविनाशनः ॥ ८ ॥  


महौषधगुडूच्योस्तु क्वाथं पिप्पलिसंयुतम् ॥  
पिबेदामे सरुक्शोफे कटीशूले विशेषतः ॥ ९ ॥  


आमवाते कणायुक्तं दशमूलीजलं पिबेत् ॥  
खादेद्वाऽप्यभयाविश्वं गुडूचीं नागरेण वा ॥ १० ॥  


एरण्डतैलयुक्तां हरीतकीं भक्षयेन्नरो विधिवत् ॥  
आमानिलार्तियुक्तो गृध्रसिवृद्ध्यर्दितो नित्यम् ॥ ११ ॥  


कर्षं नागरचूर्णस्य काञ्जिकेन पिबेत्सदा ॥  
आमवातप्रशमनं कफवातहरं परम् ॥ १२ ॥  


पञ्चकोलकचूर्णं च पिबेदुष्णेन वारिणा ॥  
मन्दाग्निशूलगुल्मामकफारोचकनाशनम् ॥ १३ ॥  


अमृतानागरगोक्षुरुमुण्डितिकावरुणकैः कृतं चूर्णम् ॥  
मस्त्वारनालपीतमामानिलनाशनं ख्यातम् ॥ १४ ॥  


मणिमन्थस्य भागौ द्वौ यवान्यास्तद्वदेव च ॥  
भागास्त्रयोऽजमोदाया नागराद्भागपञ्चकम् ॥ १५ ॥  


दश द्वौ च हरीतक्याः श्लक्ष्णचूर्णीकृताः शुभाः ॥  
मस्त्वारनालतक्रेण सर्पिषोष्णोदकेन वा ॥ १६ ॥  


पीतं जयत्यामवातं गुल्महृद्बस्तिजान्गदान् ॥  
प्लीहानं ग्रन्थिशूलादीनर्शांस्यानाहमेव च ॥ १७ ॥  


विबन्धं जाठरान्रोगांस्तथा वै हस्तपादजान् ॥  
वातानुलोमनमिदं चूर्णं वैश्वानरं स्मृतम् ॥ १८ ॥  


अलम्बुषां गोक्षुरकं गुडूचीं वृद्धदारकम् ॥ १९ ॥  


पिप्पलीं त्रिवृतां मुस्तं वरुणं सपुनर्नवम् ॥  
त्रिफलां नागरं चैव सूक्ष्मचूर्णानि कारयेत् ॥ २० ॥  


मस्त्वारनालतक्रेण पयोमांसरसेन वा ॥  
आमवातं निहन्त्याशु श्वयथुं सन्धिसंस्थितम् ॥ २१ ॥  


शतपुष्पा विडङ्गानि सैन्धवं मरिचं समम् ॥  
चूर्णमुष्णाम्बुना पीतमग्निसन्दीपनं परम् ॥ २२ ॥  


हिङ्गु चव्यं विडं शुण्ठी कृष्णाजाजी सपौष्करम् ॥  
भागोत्तरमिदं चूर्णं पीतं वातामजिद्भवेत् ॥ २३ ॥  


चित्रकं पिप्पलीमूलं यवानीं कारवीं तथा ॥  
विडङ्गान्यजमोदां च जीरकं सुरदारु च ॥ २४ ॥  


चव्यैलासैन्धवं कुष्ठं रास्नागोक्षुरधान्यकम् ॥  
त्रिफलामुस्तकं व्योषं त्वगुशीरं यवाग्रजम् ॥ २५ ॥  


तालीसपत्रं पत्रं च सूक्ष्मचूर्णानि कारयेत् ॥  
यावन्त्येतानि द्रव्याणि तावन्मात्रं तु गुग्गुलुम् ॥ २६ ॥  


सम्मर्द्य सर्पिषा गाढं स्निग्धभाण्डे निधापयेत् ॥  
अतो मात्रां प्रयुञ्जीत यथेच्छाहारवानपि ॥ २७ ॥  


योगराज इति ख्यातो योगोऽयममृतोपमः ॥  
आमवाताढ्यवातादीन्कृमिदुष्टव्रणानपि ॥ २८ ॥  


प्लीहगुल्मोदरानाहदुर्नामानि विनाशयेत् ॥  
अग्निं च कुरुते दीप्तं तेजोवृद्धिबलं तथा ॥  
वातरोगाञ्जयत्येष सन्धिमज्जागतानपि ॥ २९ ॥  


अलम्बुषागोक्षुरकत्रिफलानागरामृताः ॥  
यथोत्तरं भागवृद्ध्या श्यामाचूर्णं तु तत्समम् ॥ ३० ॥  


पिबेन्मस्तुसुरातक्रकाञ्जिकोष्णोदकेन वा ॥  
पीतं जयत्यामवातं सशोफं वातशोणितम् ॥ ३१ ॥  


त्रिकजानूरुसन्धिस्थं ज्वरारोचकनाशनम् ॥  
अलम्बुषाद्यमिदं चूर्णं रोगानीकविनाशनम् ॥ ३२ ॥  


हरीतक्यक्षधात्रीभिः प्रसिद्धा त्रिफला क्रमात् ॥  
प्रत्येकं तेन चामुष्माद्भागवृद्धिर्यथोत्तरम् ॥ ३३ ॥  


पथ्याविश्वयवानीभिस्तुल्याभिश्चूर्णितं पिबेत् ॥ ३४ ॥  


तक्रेणोष्णोदकेनापि अथवा काञ्जिकेन तु ॥  
आमवातं निहन्त्याशु शोथं मन्दाग्नितामपि ॥ ३५ ॥  


अजमोदमरिचपिप्पलिविडङ्गसुरदारुचित्रकशताह्वाः ॥  
सैन्धवपिप्पलिमूलं भागा नवकस्य पलिकाः स्युः ॥ ३६ ॥  


शुण्ठी दशपलिका स्यात्पलानि तावन्ति वृद्धदारस्य ॥  
पथ्यापलानि पञ्च च सर्वं चैकत्र कारयेच्चूर्णम् ॥ ३७ ॥  


समगुडवटकान्कृत्वा चूर्णं वाऽप्युष्णवारिणा पिबतः ॥  
नश्यन्त्यामानिलजाः सर्वे रोगास्तु कोष्ठगताः ॥ ३८ ॥  


विश्वाचीप्रतितूनीतूनीरोगाश्च गृध्रसी चोग्रा ॥  
कटिबस्तिजानुगुदजं स्फुटनं चैवास्थिजङ्घयोस्तीव्रम् ॥ ३९ ॥  


श्वयथुः सर्वाङ्गसन्धिषु ये चान्ये चाऽऽमवातसम्भूताः ॥  
सर्वे प्रयान्ति नाशं तम इव सूर्यांशुविध्वस्तम् ॥ ४० ॥  


नागरक्वाथकल्काभ्यां घृतप्रस्थं विपाचयेत् ॥  
चतुर्गुणेन तेनाथ केवलेनोदकेन वा ॥ ४१ ॥  


वातश्लेष्मप्रशमनमग्निसन्दीपनं परम् ॥  
नागरं घृतमित्युक्तं कट्यामशूलनाशनम् ॥ ४२ ॥  


अमृतायाः कषायेण कल्केन च महौषधात् ॥  
मृद्वग्निना घृतं सिद्धं वातरक्तहरं परम् ॥ ४३ ॥  


आमवाताढ्यवातादीन्कृमिकुष्ठव्रणानि च ॥  
अर्शांसि गुल्मरोगांश्च नाशयेदाशु योजितम् ॥ ४४ ॥  


हिङ्गु त्रिकटुकं चव्यं मणिमन्थं तथैव च ॥  
कल्कान्कृत्वा तु पलिकान्घृतप्रस्थं विपाचयेत् ॥ ४५ ॥  


आरनालाढकं दत्त्वा तत्सर्पिर्जठरापहम् ॥  
शूलं विबन्धमानाहमामवातं कटीग्रहम् ॥  
नाशयेद्ग्रहणीदोषं मन्दाग्नेर्दीपनं परम् ॥ ४६ ॥  


पुष्ट्यर्थं पयसा साध्यं दध्ना विण्मूत्रसङ्ग्रहे ॥  
दीमनार्थं मतिमता मस्तुना च प्रकीर्तितम् ॥ ४७ ॥  


सर्पिर्नागरकल्केन सौवीरकचतुर्गुणम् ॥  
सिद्धमग्निकरं श्रेष्ठमामवातहरं परम् ॥ ४८ ॥  


सिद्धार्थकखलिप्रस्थं सुधौतं निस्तुषं जले ॥ ४९ ॥  


मण्डप्रस्थं विनिक्षिप्य स्थापयेद्दिवसत्रयम् ॥  
धान्यराशौ ततो दद्यात्सञ्चूर्ण्य पलिकानि तु ॥ ५० ॥  


अलम्बुषा गोक्षुरकं शतपुष्पा पुनर्नवा ॥  
प्रसारणी वरुणत्वक्शुण्ठी मदनमेव च ॥ ५१ ॥  


सम्यक्पाकं च विज्ञाय सिद्धा तण्डुलमिश्रिता ॥  
भृष्टा सर्षपतैलेन हिङ्गुसैन्धवसंयुता ॥ ५२ ॥  


भक्षिता लवणोपेता जयेदामं महारुजम् ॥  
एकजं द्वन्द्वजं साध्यं सान्निपातिकमेव च ॥ ५३ ॥  


कट्यूरुवातमानाहं जानुगं त्रिकमारुतम् ॥  
उदावर्तहरा पेया बलवर्णाग्निकारिणी ॥ ५४ ॥  


पलशतं रसोनस्य तिलस्य कुडवं तथा ॥  
हिङ्गुत्रिकटुकं क्षारौ द्वौ पञ्च लवणानि च ॥ ५५ ॥  


शतपुष्पा तथा कुष्ठं पिप्पली मूत्रचित्रकौ ॥  
अजमोदा यवानी च धान्यकं चापि बुद्धिमान् ॥ ५६ ॥  


प्रत्येकं च पलं चैषां श्लक्ष्णचूर्णानि कारयेत् ॥  
घृतभाण्डे दृढे चैव स्थापयेद्दिनषोडश ॥ ५७ ॥  


प्रक्षिप्य तैलमानीं च प्रस्थार्धं काञ्जिकस्य च ॥  
खादेत्कर्षप्रमाणं तु तोयं मद्यं पिबेदनु ॥ ५८ ॥  


आमवाते तथा वाते सर्वाङ्गैकाङ्गसंस्थिते ॥  
अपस्मारेऽनले मन्दे कासे श्वासे गरेषु च ॥  
सोन्मादे वातभग्ने च शूले जन्तुषु शस्यते ॥ ५९ ॥  


रसोनस्य शतं क्षुण्णं तदर्धं निस्तुषात्तिलात् ॥  
पात्रे गव्यस्य तक्रस्य पिष्टैर्द्रव्यैः समं क्षिपेत् ॥ ६० ॥  


धान्यं त्रिकटुकं चव्यं चित्रकं गजपिप्पली ॥  
अजमोदा त्वगेले च ग्रन्थिकं च पलांशकम् ॥ ६१ ॥  


शर्करायाः पलान्यष्टौ पलार्धं मरिचस्य च ॥  
कुष्ठाजाज्योश्च चत्वारि मधुनः कुडवं तथा ॥ ६२ ॥  


आर्द्रकस्य च चत्वारि सर्पिषोऽष्टौ पलानि च ॥  
तिलतैलस्य तावन्ति शुक्लस्यापि च विंशतिम् ॥ ६३ ॥  


सिद्धार्थकस्य चत्वारि राजिकायास्तथैव च ॥  
कर्षप्रमाणं दातव्यं हिङ्गु लवणपञ्चकम् ॥ ६४ ॥  


एकीकृत्य दृढे कुम्भे धान्यमध्ये निधापयेत् ॥  
द्वादशाहात्समुद्धृत्य प्रातः खादेद्यथाबलम् ॥ ६५ ॥  


सुरा सौवीरकं सीधुं मद्यं चानु पिबेन्नरः ॥  
जीर्णे यथेप्सितं भोज्यं दधिपिष्टकवर्जितम् ॥ ६६ ॥  


एष मासोपयोगेन सर्वान्व्याधीन्नियच्छति ॥  
अशीतिं वातजान्रोगांश्चत्वारिंशच्च पैत्तिकान् ॥ ६७ ॥  


विंशतिं श्लैष्मिकांश्चैव प्रमेहांश्चैव विंशतिम् ॥  
उदराष्टकमर्शांसि गुल्मं पञ्चविधं तथा ॥ ६८ ॥  


अष्टादशविधं कुष्ठं क्षयरोगहरं परम् ॥  
वेपथुं गुल्मशूलं च स्तम्भं चाऽऽशु व्यपोहति ॥ ६९ ॥  


च्युतसन्ध्यस्थिभग्नानां सन्धानकरणं भवेत् ॥  
दृष्टिवर्णकरं वृष्यमायुष्यं बलवर्धनम् ॥ ७० ॥  


क्षुष्णं रसोनपलशतमसिततिलानां पलानि पञ्चाशत् ॥  
घृतलिप्तभाजनस्थे तक्रेण समेन तत्कुर्यात् ॥ १ ॥  

 
विंशतिपलानि चुक्रात्सगुडार्द्रकमातुलुङ्गमेतावत् ॥  
तिलतैलानि च तावत्तावन्त्येवात्र सर्पिषो दद्यात् ॥ २ ॥  

 
शतपुष्पागजपिप्पलिदाडिमवृक्षाम्लधातकीमुस्तम् ॥  
त्र्यूषणकुष्ठजयानि द्राक्षा सैला सजीरकद्वितया ॥ ३ ॥  

  
सुरदारु सिन्धु सबिडं सौवर्चलरोमकं च सामुद्रम् ॥  
पलसम्मितानि कृत्वा श्लक्ष्णचूर्णवद्दापयेन्मतिमान् ॥ ४ ॥  

 
आलोड्य धान्यराशौ सप्ताहांस्त्रीन्न्यसेच्च कृतरक्षः ॥  
उद्धृत्य तदनु सिद्धं सुतिथिमुहूर्ते तथा सुनक्षत्रे ॥ ५ ॥  

 
त्वक्पत्रैलाकेसरकर्पूरलवङ्गजातिचूर्णेन ॥  
सुरभीकृतं च नरः खादेद्द्विपलोन्मितं पिण्डम् ॥ ६ ॥  

 
अत्यर्थोष्णविवर्जी तृषितश्च पिबेत्सुरां यथेष्टम् ॥  
अमृतादमृताख्योऽयं रसोनपिण्डः पराशरेणोक्तः ॥ ७ ॥  

 
हतपतितच्युतभग्नसन्धिविमुक्तास्थिभग्नदेहानाम् ॥  
अस्मात्परं नराणां न ह्यस्ति भेषजं वाऽन्यत् ॥ ८ ॥  

 
बलवर्णवह्निजननं स्मृतिमेधाबुद्धिवर्धनं धन्यम् ॥  
शमयति सर्वविकाराञ्शतशोऽन्यैर्भेषजैरजितान् ॥ ९ ॥  


दधिमत्स्यगुडक्षीरपोतकीमाषपिष्टकम् ॥  
वर्जयेदामवातार्तो मांसमानूपजं च यत् ॥ ७१ ॥  


अभिष्यन्दकरा ये च ये चान्ये गुरुपिच्छिलाः ॥  
वर्जनीयाः प्रयत्नेन आमवातार्दितैर्नरैः ॥ ७२ ॥  


# अधिकार २६

वमनं लङ्घनं स्वेदः पाचनं फलवर्तयः ॥  
क्षारश्चूर्णानि गुटिकाः शस्यन्ते शूलशान्तये ॥ १ ॥  


आशुकारी हि पवनस्तस्मात्तं त्वरया जयेत् ॥  
तस्य शूलाभिपन्नस्य स्वेद एव सुखावहः ॥ २ ॥  


वातात्मकं हन्त्यचिरेण शूलं स्नेहेन युक्तस्तु कुलत्थयूषः ॥  
ससैन्धवव्योषयुतः सलावः सहिङ्गुसौवर्चलदाडिमाढ्यः ॥ ३ ॥  


शूले निरन्नकोष्ठेऽद्भिरुष्णाभिश्चूर्णिताः पिबेत् ॥  
हिङ्गुप्रतिविषाव्योषवचासौवर्चलाभयाः ॥ ४ ॥  


बलापुनर्नवैरण्डबृहतीद्वयगोक्षुरैः ॥  
सहिङ्गुलवणं पीतं सद्यो वातरुजं जयेत् ॥ ५ ॥  


तुम्बुरूण्यभयाहिङ्गु पौष्करं लवणत्रयम् ॥  
पिबेद्यवाम्बुना वातशूलगुल्मापतन्त्रकी ॥ ६ ॥  


विश्वमेरण्डजं मूलं क्वाथयित्वा जलं पिबेत् ॥  
हिङ्गुसौवर्चलोपेतं सद्यः शूलनिवारणम् ॥ ७ ॥  


हिङ्गुपुष्करमूलाभ्यां हिङ्गुसौवर्चलेन वा ॥  
विश्वैरण्डयवक्वाथः पीतः शूलनिवारणः ॥ ८ ॥  


तद्वद्रुबुयवक्वाथो हिङ्गुसौवर्चलान्वितः ॥  
यवानीहिङ्गुसिन्धूत्थक्षारसौवर्चलाभयाः ॥  
सुरामण्डेन पातव्या वातशूलनिवारणः ॥ ९ ॥  


सौवर्चिकाम्लिकाजाजीमरिचैर्द्विगुणोत्तरैः ॥  
मातुलुङ्गरसैः पिष्टा गुटिकाऽनिलशूलनुत् ॥ १० ॥  


हिङ्ग्वम्लकृष्णामलकं यवानी-  
क्षाराभयासैन्धवतुल्यभागम् ॥  
चूर्णं पिबेद्वारुणिमण्डमिश्रं  
शूले प्रवृद्धेऽनिलजे शिवाय ॥ ११ ॥  


तिलैश्च गुटिकां कृत्वा भ्रामयेज्जठरोपरि ॥  
गुटिका शमयत्याशु शूलं चैवातिदुःसहम् ॥ १२ ॥  


नाभिलेपाज्जयेच्छूलं मदनः काञ्जिकान्वितः ॥  
जीवन्तीमूलकल्को वा सतैलः पार्श्वशूलहा ॥ १३ ॥  


गुडः शालिर्यवाः क्षीरं सर्पिष्पानं विरेचनम् ॥  
जाङ्गलानि च मांसानि भेषजं पित्तशूलिनाम् ॥ १४ ॥  


पैत्ते तु शूले वमनं पयोम्बुरसैस्तथेक्षोः सपटोलनिम्बैः ॥ १५ ॥  


शीतावगाहाः सुखिनः प्रवाता भाण्डानि कांस्यानि जलप्लुतानि ॥  
अन्यानि शस्तानि च शीतलानि सचन्दनाश्चन्द्रकराः सुशीताः ॥ १६ ॥  


कांस्यराजतताम्राणिं भाजनानि च सर्वतः ॥  
परिपूर्णानि तोयस्य शूलस्योपरि निक्षिपेत् ॥ १७ ॥  


विरेचनं पित्तहरं च शस्तं रसाश्च शस्ताः शशलावकानाम् ॥  
सन्तर्पणं लाजमधूपपन्नं योगाः सुशीता मधुसम्प्रयुक्ताः ॥ १८ ॥  


छर्द्यां ज्वरे पित्तभवे च शूले घोरेऽपि दाहे तृषितेऽतिमात्रम् ॥  
यवस्य पेयां मधुना विमिश्रां पिबेत्सुशीतां मनुजः सुखार्थी ॥ १९ ॥  


धात्र्या रसं विदार्या वा त्रायन्तीगोस्तनाम्बुना ॥  
पिबेत्सशर्करं मद्यं पित्तशूलनिषूदनम् ॥ २० ॥  


शतावरीरसं क्षौद्रयुक्तं प्रातः पिबेन्नरः ॥  
दाहशूलोपशान्त्यर्थं सर्वपित्तामयापहम् ॥ २१ ॥  


शतावरीसयष्ट्याह्ववाट्यालकुशगोक्षुरैः ॥  
शृतशीतं पिबेत्तोयं सगुडक्षौद्रशर्करम् ॥  
पित्तासृग्दाहशूलघ्नं सद्योदाहज्वरापहम् ॥ २२ ॥  


त्रिफलानिम्बयष्ट्याह्वकटुकारग्वधैः शृतम् ॥  
पाययेन्मधुसम्मिश्रं दाहशूलोपशान्तये ॥ २३ ॥  


बृहत्यौ गोक्षुरैरण्डकुशकाशेक्षुवालिकाः ॥  
पीताः पित्तभवं शूलं सद्यो हन्युः सुदारुणम् ॥ २४ ॥  


प्रलिह्यात्पित्तशूलघ्नं धात्रीचूर्णं समाक्षिकम् ॥ २५ ॥  


श्लेष्मात्मके लङ्घनच्छर्दनानि शिरोविरेकं मधुसीधुपानम् ॥  
मधूनि गोधूमयवानरिष्टान्सेवेत रूक्षान्कटुकांश्च सर्वान् ॥ २६ ॥  


लवणत्रयसंयुक्तं पञ्चकोलं सरामठम् ॥  
सुखोष्णेनाम्बुना पातुं कफशूले प्रदापयेत् ॥ २७ ॥  


बिल्वमूलमथैरण्डं चित्रकं विश्वभेषजम् ॥  
हिङ्गुसैन्धवसंयुक्तं सद्यः शूलहरं परम् ॥ २८ ॥  


मातुलुङ्गरसो वाऽपि शिग्रुक्वाथस्ततः परः ॥  
सक्षारो मधुना पीतः पार्श्वहृद्बस्तिशूलनुत् ॥ २९ ॥  


विदारीदाडिमरसः सव्योषलवणान्वितः ॥  
क्षौद्रयुक्तो जयत्याशु शूलं दोषत्रयोद्भवम् ॥ ३० ॥  


एरण्डफलमूलानि बृहतीद्वयगोक्षुरम् ॥  
पर्णिन्यः सहदेवा च सिंहपुच्छीक्षुवालिका ॥ ३१ ॥  


तुल्यैरेतैः शृतं तोयं यवक्षारयुतं पिबेत् ॥  
पृथग्दोषभवं शूलं हन्यात्सर्वभवं तथा ॥ ३२ ॥  


गोमूत्रशुद्धं मण्डूरं त्रिफलाचूर्णसंयुतम् ॥  
विलिहन्मधुसर्पिर्भ्यां शूलं हन्ति त्रिदोषजम् ॥ ३३ ॥  


शङ्खचूर्णं सलवणं सहिङ्गु व्योषसंयुतम् ॥  
उष्णोदकेन तत्पीतं शूलं हन्ति त्रिदोषजम् ॥ ३४ ॥  


आमशूले क्रिया कार्या कफशूलविनाशिनी ॥  
सेव्यमामहरं सर्वं यद्यदग्निविवर्धनम् ॥ ३५ ॥  


एरण्डबिल्वबृहतीद्वयमातुलुङ्ग-  
पाषाणभित्त्रिकटमूलकृतः कषायः ॥  
सक्षारहिङ्गुलवणो रुबुतैलमिश्रः  
श्रोण्यंसमेढ्रहृदयस्तनरुक्षु पेयः ॥ ३६ ॥  


सहिङ्गुतुम्बुरुव्योषयवानीचित्रकाभयाः ॥  
सक्षारलवणं चूर्णं पिबेत्प्रातः सुखाम्बुना ॥ ३७ ॥  


विण्मूत्रानिलशूलघ्नं पाचनं वह्निदीपनम् ॥  
चित्रकग्रन्थिकैरण्डशुण्ठीधान्यं जले शृतम् ॥ ३८ ॥  


शूलानाहविबन्धेषु सहिङ्गुविडसैन्धवम् ॥  
दीप्यकं सैन्धवं पथ्या नागरं च चतुःसमम् ॥  
चूर्णं शूलं जयत्याशु सन्नस्याग्नेश्च दीपनम् ॥ ३९ ॥  


समाक्षिकं बृहत्यादिं पिबेत्पित्तानिलात्मके ॥  
व्यामिश्रं वा विधिं कुर्याच्छूले मारुतपित्तजे ॥ ४० ॥  


पटोलत्रिफलारिष्टक्वाथं मधुयुतं पिबेत् ॥  
पित्तश्लेष्मज्वरच्छर्दिर्दाहशूलोपशान्तये ॥ ४१ ॥  


पित्तजे कफजे वाऽपि क्रिया या कथिता पृथक् ॥  
एकीकृत्य प्रयुञ्जीत तां शूले कफपित्तजे ॥ ४२ ॥  


वमनं रेचनं चैव वीक्ष्य दोषबलाबलम् ॥  
कर्तव्यं कफपित्तोक्तं यथायोग्यं भिषग्जितम् ॥ ४३ ॥  


चूर्णं समं रुचकहिङ्गुमहौषधानां  
शुण्ठ्यम्बुना कफसमीरणसम्भवासु ॥  
हृत्पार्श्वपृष्ठजठरार्तिविषूचिकासु  
पेयं तथा यवरसेन तु विड्विबन्धे ॥ ४४ ॥  


क्वाथेन चूर्णपानं यत्तत्र क्वाथप्रधानता ॥  
प्रवर्तते न तेनात्र चूर्णापेक्षी चतुर्द्रवः ॥ ४५ ॥  


हिङ्गुनः स्वल्पमानोक्तेः समशब्दे सहार्थता ॥ ४६ ॥  


विश्वोरुबूकदशमूलयवाम्भसा च  
द्विक्षारहिङ्गुलवणत्रयपुष्कराणाम् ॥  
चूर्णं पिबेद्धृदयपार्श्वकटीग्रहाम-  
पक्वाशयांसभृशरुग्ज्वरगुल्मशूली ॥ ४७ ॥  


हिङ्गु सौवर्चलं पथ्या बिडसैन्धवतुम्बुरु ॥  
पौष्करं च पिबेच्चूर्णं दशमूलयवाम्भसा ॥ ४८ ॥  


पार्श्वहृत्कटिपृष्ठांसशूले तन्द्रापतानके ॥  
शोथे श्लेष्मप्रसेके च गलरोगे च शस्यते ॥ ४९ ॥  


रसोनं मद्यसम्मिश्रं पिबेत्प्रातः प्रकाङ्क्षितः ॥  
वातश्लेष्मभवं शूलं निहन्तुं वह्निदीपनम् ॥ ५० ॥  


हिङ्गु त्रिकटुकं कुष्ठं यवक्षारं ससैन्धवम् ॥  
मातुलुङ्गरसोपेतं प्लीहशूलापहं रजः ॥ ५१ ॥  


तीक्ष्णायश्चूर्णसंयुक्तं त्रिफलाचूर्णमुत्तमम् ॥  
प्रयोज्यं मधुसर्पिर्भ्यां सर्वशूलनिवारणम् ॥ ५२ ॥  


मूत्रान्तःपाचितां शुष्कां लोहचूर्णसमन्विताम् ॥  
सगुडामभयामद्यात्सर्वशूलप्रशान्तये ॥ ५३ ॥  


वाते निरूहाः सविरेचनाश्च  
क्षीरप्रयोगा मधुराश्च पित्ते ॥  
तिक्ताः कषायाः कटुकास्तथैव  
वाम्यश्च शूले कफसन्निविष्टे ॥ ५४ ॥  


नागरं पिप्पली बिल्वं कारवी चव्यचित्रकम् ॥  
हिङ्गुदाडिमवृक्षाम्लवचाक्षाराम्लवेतसम् ॥ ५५ ॥  


वर्षाभूः कृष्णलवणमजाजी बीजपूरकम् ॥  
दधि त्रिगुणितं सर्पिस्तत्सिद्धं दाधिकं स्मृतम् ॥ ५६ ॥  


गुल्मार्शःप्लीहहृत्पार्श्वशूलयोनिरुजापहम् ॥  
दोषसंशमनं श्रेष्ठं दाधिकं परमं स्मृतम् ॥ ५७ ॥  


कम्बलावृतगात्रस्य प्राणायामं प्रकुर्वतः ॥  
कटुतैलाक्तसक्तूनां धूपः शूलापहः परः ॥ ५८ ॥  


वेदना च तृषा मूर्छा आनाहो गौरवारुची ॥  
कासः श्वासश्च हिक्का च शूलस्योपद्रवाः स्मृताः ॥ ५९ ॥  


व्यायामं मैथुनं मद्यं लवणं कटुकानि च ॥  
वेगरोधं शुचं क्रोधं वर्जयेच्छूलि वैदलम् ॥ ६० ॥  


# अधिकार २७

लङ्घनं वमनं शस्तं विरेकश्चानुवासनम् ॥  
निरूहो वाजिगन्धादिर्माधुतैलिकबस्तयः ॥ १ ॥  


विडङ्गतण्डुलव्योषत्रिवृद्दन्ति सचित्रकम् ॥  
सर्वाण्येतानि चाऽऽहृत्य सूक्ष्मचूर्णानि कारयेत् ॥ २ ॥  


गुडेन मोदकान्कृत्वा भक्षयेत्प्रातरुत्थितः ॥  
उष्णोदकानुपानं च दद्यादग्निविवर्धनम् ॥  
जयेत्त्रिदोषजं शूलं परिणामसमुद्भवम् ॥ ३ ॥  


नागरतिलगुडकल्कं पयसा संसाध्य यः पुमानद्यात् ॥  
उग्रं परिणतिशूलं तस्यापैतीह सप्तरात्रेण ॥ ४ ॥  


एरण्डवह्निशम्बूकवर्षाभूगोक्षुरं समम् ॥  
अन्तर्दग्ध्वा पिबेदद्भिरुष्णाभिः शूलशान्तये ॥ ५ ॥  


शम्बूकजं भस्म पीतं जलेनोष्णेन तत्क्षणात् ॥  
पक्तिजं विनिहन्त्येतच्छूलं विष्णुरिवासुरान् ॥ ६ ॥  


शम्बूकं त्र्यूषणं चैव पञ्चैव लवणानि च ॥  
समांशां गुटिकां कृत्वा कलम्बकरसेन वा ॥ ७ ॥  


प्रातर्भोजनकाले वा भक्षयेत्तु यथाबलम् ॥  
शूलाद्विमुच्यते जन्तुः सहसा परिणामजात् ॥ ८ ॥  


यः पिबति सप्तरात्रं सक्तूनेकान्कलाययूषेण ॥  
स जयति परिणामरुजं चिरजामपि किमुत नूतनजाम् ॥ ९ ॥  


लोहचूर्णं वरायुक्तं विलीढं मधुसर्पिषा ॥  
पक्तिशूलं च शमयेत्तन्मलं वा प्रयोजितम् ॥ १० ॥  


कृष्णाभयालोहचूर्णं लिह्यात्समधुशर्करम् ॥  
परिणामभवं शूलं सद्यो हन्ति सुदारुणम् ॥ ११ ॥  


पथ्यालोहरजः शुण्ठीचूर्णं माक्षिकसर्पिषा ॥  
परिणामरुजं हन्ति वातपित्तकफात्मिकाम् ॥ १२ ॥  


सामुद्रं सैन्धवं क्षारो रुचकं रोमकं विडम् ॥ १३ ॥  


दन्ती लोहरजःकिट्टं त्रिवृत्सूरणकं समम् ॥  
दधिगोमूत्रपयसा मन्दपावकपाचितम् ॥ १४ ॥  


तद्यथाग्निबलं चूर्णं पिबेदुष्णेन वारिणा ॥  
जीर्णे जीर्णे च भुञ्जीत माषादिघृतभोजनम् ॥ १५ ॥  


नाभिशूलं हरेन्नूनं गुल्मप्लीहकृतं च यत् ॥  
विद्रध्यष्ठीलिकं हन्ति कफवातोद्भवं तथा ॥ १६ ॥  


शूलानामपि सर्वेषामौषधं नास्त्यतः परम् ॥  
परिणामसमुत्थस्य विशेषेणान्तकृन्मतम् ॥ १७ ॥  


सपिप्पलीगुडं सर्पिः पचेत्क्षीरे चतुर्गुणे ॥  
विनिहन्त्यम्लपित्तं च शूलं च परिणामजम् ॥ १८ ॥  


क्वाथेन कल्केन च पिप्पलीनां सिद्धं घृतं माक्षिकसम्प्रयुक्तम् ॥  
क्षीरानुपस्यैव निहन्त्यवश्यं शूलं प्रवृद्धं परिणामसञ्ज्ञम् ॥ १९ ॥  


कोलाग्रन्थिकशृङ्गबेरचपलाक्षारैः समं चूर्णितं  
मण्डूरं सुरभीजलेऽष्टगुणिते पक्त्वाऽथ सान्द्रीकृतम् ॥  
तं खादेदशनादिमध्यविरतौ प्रायेण दुग्धान्नभु-  
ग्जेतुं वातकफामयान्परिणतं शूलं च शूलानि च ॥ २० ॥  


कोलाग्रन्थिकसहितैर्विश्वौषधमागधीयवक्षारैः ॥  
प्रस्थमयोमलरजसः पलांशिकैश्चूर्णितैर्मिश्रैः ॥ २१ ॥  


अष्टगुणमूत्रयुक्तं क्रमपाकात्पिण्डतां नयेत्सर्वम् ॥  
कोलप्रमाणगुटिकास्तिस्रो भोज्यादिमध्यविरतौ च ॥ २२ ॥  


रससर्पिर्यूषपयोमांसैरश्नन्नरो निवारयति ॥  
अन्नविवर्तनशूलं गुल्मप्लीहाग्निसादांश्च ॥ २३ ॥  


मण्डूरस्य पलान्यष्टौ गोमूत्रेऽर्धाढके पचेत् ॥  
क्षीरप्रस्थं च तत्सिद्धं पक्तिशूलहरं नृणाम् ॥ २४ ॥  


मण्डूरस्य पलान्यष्टौ गोमूत्रेऽष्टगुणे पचेत् ॥  
चपलानागरक्षारपिप्पलीमूलपिप्पलीः ॥ २५ ॥  


सञ्चूर्णानि क्षिपेत्तस्मिन्पलांशाः सान्द्रतां गते ॥  
गुटिकाः कल्पयेत्तेन पक्तिशूलनिवारणीः ॥ २६ ॥  


संशोध्य चूर्णितं कृत्वा मण्डूरस्य पलाष्टकम् ॥  
शतावरीरसस्याष्टौ दध्नस्तु पयसस्तथा ॥ २७ ॥  


पलान्यादाय चत्वारि तथा गव्यस्य सर्पिषः ॥  
विपचेत्सर्वमेकत्र यावत्पिण्डत्वमागतम् ॥ २८ ॥  


सिद्धं तद्भक्षयेन्मध्ये भोजनस्याग्रतोऽपि वा ॥  
वातात्मकं पित्तभवं शूलं च परिणामजम् ॥ २९ ॥  


निहन्त्येव हि योगोऽयं मण्डूरस्य न संशयः ॥  
रसो गन्धः शुभः पाके वर्तिः स्याद्गाढमर्दनात् ॥ ३० ॥  


विडङ्गं चित्रकं चव्यं त्रिफला त्र्यूषणानि च ॥  
नवभागानि चैतानि लोहकिट्टसमानि च ॥ ३१ ॥  


गोमूत्रं द्विगुणं दत्त्वा मूत्रार्धिकगुडान्वितम् ॥  
शनैर्मृद्वग्निना पक्त्वा सुसिद्धं पिण्डतां गतम् ॥ ३२ ॥  


स्निग्धभाण्डे विनिक्षिप्य भक्षयेत्कोलमात्रया ॥  
प्राङ्मध्यान्तक्रमेणैव भोजनस्य प्रयोजितः ॥ ३३ ॥  


योगोऽयं शमयत्याशु पक्तिशूलं सुदारुणम् ॥  
कामलां पाण्डुरोगं च शोथं मन्दाग्नितामपि ॥ ३४ ॥  


अर्शांसि ग्रहणीदोषं कृमिगुल्मोदराणि च ॥  
नाशयेदम्लपित्तं च स्थौल्यं चैवापकर्षति ॥ ३५ ॥  


वर्जयेच्छुष्कशाकानि विदाह्यम्लकटूनि च ॥  
पक्तिशूलान्तको ह्येष गुडो मण्डूरसञ्ज्ञितः ॥  
शूलार्तानां कृपाहेतोस्तारया परिकीर्तितः ॥ ३६ ॥  


अक्षामलकशिवानां स्वरसैः पक्वं सुलोहजं रेणुम् ॥  
सगुडं यद्युपयुङ्क्ते मुञ्चति शुली त्रिदोषजं शूलम् ॥ ३७ ॥  


धात्रीचूर्णस्याष्टौ पलानि चत्वारि लोहचूर्णस्य ॥ ३८ ॥  


यष्टीमधुकरजश्च द्विपलं दद्यात्पटे घृष्टम् ॥  
अमृताक्वाथेनैतच्चूर्णं भाव्यं तु सप्ताहम् ॥ ३९ ॥  


चण्डातपे विशुष्कं भूयः पिष्ट्वा नवे घटे स्थाप्यम् ॥  
घृतमधुना संयुक्तं भक्तादौ मध्यतोऽन्ते च ॥ ४० ॥  


त्रीनपि वारान्खादेत्पथ्यं दोषानुबन्धेन ॥  
भक्तस्याऽऽदौ नाशयति दोषान्पित्तानिलोद्भूतान् ॥ ४१ ॥  


मध्येन्नं विष्टम्भं जयति नृणां विदह्यते नान्नम् ॥  
पानान्नकृतान्दोषान्भक्तान्ते शीलितं जयति ॥ ४२ ॥  


एवं जीर्यति चान्ने शूलं नॄणां सुकष्टमपि ॥  
हरति च सहसा युक्तो योगश्चायं जरत्पित्तम् ॥ ४३ ॥  


चक्षुष्यं पलितघ्नं कफपित्तभवाञ्जयेद्रोगान् ॥  
प्रसादयति च रक्तं पाण्डुत्वं कामलां जयति ॥ ४४ ॥  


स्विन्नपीडितकूष्माण्डात्तुलार्धं भृष्टमाज्यतः ॥  
प्रस्थार्धे खण्डतुल्यं तु पचेदामलकीरसात् ॥ ४५ ॥  


प्रस्थे सुस्विन्नकूष्माण्डरसप्रस्थे च घट्टयन् ॥  
दर्व्या पाकं गते तस्मिंश्चूर्णीकृत्य विनिक्षिपेत् ॥ ४६ ॥  


द्वे द्वे पले कणाजाजीशुण्ठीनां मरिचस्य च ॥  
पलं तालीसधान्याकं चतुर्जातकमुस्तकम् ॥ ४७ ॥  


कर्षप्रमाणं प्रत्येकं प्रस्थार्धं माक्षिकस्य च ॥  
पक्तिशूलं निहन्त्येतद्दोषत्रयकृतं च यत् ॥ ४८ ॥  


छर्द्यम्लपित्तमूर्छाश्च श्वासकासावरोचकम् ॥  
हृच्छूलं रक्तपित्तं च पृष्ठशूलं च नाशयेत् ॥  
रसायनमिदं श्रेष्ठं खण्डामलकसञ्ज्ञितम् ॥ ४९ ॥  


कलायचूर्णभागौ द्वौ लोहचूर्णस्य चापरः ॥  
कारवेल्लपलाशानां रसेनैव विमर्दितम् ॥ ५० ॥  


कर्षमात्रां ततश्चैकां भक्षयेद्गुटिकां नरः ॥  
मण्डानुपाना सा हन्ति जरत्पित्तं सुदारुणम् ॥ ५१ ॥  


लिह्याद्वा त्रैफलं चूर्णमयश्चूर्णसमायुतम् ॥  
यष्टीचूर्णेन वा युक्तं लिह्यात्क्षौद्रेण तद्गदे ॥ ५२ ॥  


पित्तान्तं वमनं कृत्वा कफान्तं च विरेचनम् ॥ ५३ ॥  


अन्नद्रवे तु तत्कार्यं जरत्पित्ते यदीरितम् ॥  
आमपक्वाशये शुद्धे गच्छेदन्नद्रवः शमम् ॥ ५४ ॥  


माषेण्डरी सतुषिका स्विन्ना सर्पिर्युता हिता ॥  
गोधूममण्डकं तत्र सर्पिषा गुडसंयुतम् ॥  
ससितं शीतदुग्धेन मृदितं वा हितं मतम् ॥ ५५ ॥  


अन्नद्रवे दुश्चिकित्स्यो दुर्विज्ञेयो महागदः ॥  
तस्मात्तस्य प्रशमने परं यत्नं समाचरेत् ॥ ५६ ॥  


अन्नद्रवे जरत्पित्ते वह्निर्मन्दो भवेद्यतः ॥  
तस्मादत्रान्नपानानि मात्राहीनानि कल्पयेत् ॥ ५७ ॥  


अन्नद्रवे तु यत्प्रोक्तं जरत्पित्तेऽपि तद्धितम् ॥  
इति सङ्क्षेपतः प्रोक्तमन्नद्रवचिकित्सितम् ॥ ५८ ॥  


# अधिकार २८

त्रिवृत्सुधापत्रतिलादिशाकग्राम्यौदकानूपरसैर्यवान्नम् ॥  
अन्यैश्च सृष्टानिलमूत्रविड्भिरद्यात्प्रसन्नागुडसीधुपायी ॥ १ ॥  


आस्थापनं मारुतजे स्निग्धस्विन्नस्य शस्यते ॥  
पुरीषजे तु कर्तव्यो विधिरानाहिकस्तु यः ॥  
क्षीरवैतरणौ बस्ती युञ्ज्यात्तत्र चिकित्सकः ॥ २ ॥  


श्यामा दन्ती द्रवन्ती स्नुङ्महाश्यामा स्नुही त्रिवृत् ॥ ३ ॥  


सप्तला शङ्खिनी श्वेता राजवृक्षः सतिल्वकः ॥  
कम्पिल्लकः करञ्जश्च हेमक्षीरीत्ययं गणः ॥ ४ ॥  


सर्पिस्तैलरजःक्वाथकल्केष्वन्यतमेन तु ॥  
उदावर्तोदरानाहविषगुल्मविनाशनः ॥ ५ ॥  


त्रिवृत्कृष्णाहरीतक्यो द्विचतुष्पञ्चभागिकाः ॥  
गुटिका गुडतुल्यास्ता विड्विबन्धगदापहाः ॥ ६ ॥  


हरीतकी यवक्षारः पीलुनी त्रिवृता तथा ॥  
घृतैश्चूर्णमिदं पेयमुदावर्तविनाशनम् ॥ ७ ॥  


हिङ्गुकुष्ठवचास्वर्जिबिडं चेति द्विरुत्तरम् ॥  
पीतं मद्येन तच्चूर्णमुदावर्तहरं परम् ॥ ८ ॥  


खण्डपलं त्रिवृतासममुपकुल्याकर्षचूर्णितं श्लक्ष्णम् ॥  
प्राग्भोजने च समधु विडालपदकं लिहेत्प्राज्ञः ॥ ९ ॥  


एतद्गाढपुरीषे पित्ते च कफे च विनियोज्यम् ॥  
स्वादुर्नृपयोग्योऽयं चूर्णो नाराचको नाम्ना ॥ १० ॥  


हिङ्गुमाक्षिकसिन्धूत्थैः पक्त्वा वर्ति सुवर्तिताम् ॥  
घृताभ्यक्तां गुदे दद्यादुदावर्तविनाशिनीम् ॥ ११ ॥  


मदनं पिप्पली कुष्ठं वचा गौराश्च सर्षपाः ॥  
गुडक्षारसमायुक्ता फलवर्तिः प्रशस्यते ॥ १२ ॥  


आगारधूमसिन्धूत्थतैलयुक्ताम्लमूलकम् ॥  
क्षुण्णनिर्गुण्डिपत्रं वा स्विन्ने पायौ क्षिपेद्बुधः ॥ १३ ॥  


सौवर्चलाढ्यां मदिरां मूत्रे त्वभिहते पिबेत् ॥  
एलां वाऽप्यथ मद्येन क्षीरवारि पिबेद्बुधः ॥  
दुस्पर्शास्वरसं वाऽपि कषायं ककुभस्य च ॥ १४ ॥  


ईर्वारुबीजं तोयेन पिबेद्वाऽलवणीकृतम् ॥  
पञ्चमूलीशृतं क्षीरं द्राक्षारसमथापि वा ॥ १५ ॥  


सर्वथैवोपयुञ्जीत मूत्रकृच्छ्राश्मरीविधिम् ॥ १६ ॥  


स्नेहैः स्वेदैरुदावर्तं जृम्भजं समुपक्रमेत् ॥  
अश्रुमोक्षोऽश्रुजे कार्यः स्निग्धस्विन्नस्य यत्नतः ॥ १७ ॥  


क्षवजे क्षवपत्रेण घ्राणस्थेनाऽऽनयेत्क्षवम् ॥  
उद्गारजे क्रमोपेतं स्नैहिकं धूममाचरेत् ॥ १८ ॥  


छर्द्याघातं यथादोषं नस्यस्नेहादिभिर्जयेत् ॥  
बस्तिशुद्धिकरावापं चतुर्गुणजलं पयः ॥ १९ ॥  


आवारिनाशात्क्वथितं पीतवन्तं प्रकामतः ॥  
रमयेयुः प्रिया नार्यः शुक्रोदावर्तिनं नरम् ॥ २० ॥  


अत्राभ्यङ्गावगाहाश्च मदिराश्चरणायुधाः ॥  
शालिः पयो निरूहाश्च हितं मैथुनमेव च ॥ २१ ॥  


क्षुद्विघाते हितं स्निग्धमुष्णमल्पं च भोजनम् ॥  
तृष्णाघाते पिबेत्मन्थं यवागूं चापि शीतलाम् ॥ २२ ॥  


रसेनाद्यात्सुविश्रान्तः श्रमश्वासातुरो नरः ॥  
निद्राघाते पिबेत्क्षीरं स्वप्याच्चेष्टकथा नरः ॥ २३ ॥  


# अधिकार २९

आनाहेऽपि प्रयुञ्जीत उदावर्तहरां क्रियाम् ॥  
द्विरुत्तरं हिङ्गु वचा सकुष्ठा सुवर्चिका चैव विडङ्गचूर्णम् ॥  
सुखाम्बुनाऽऽनाहविषूचिकार्तिहृद्रोगगुल्मोर्ध्वसमीरणघ्नम् ॥ १ ॥  


वचाभयाचित्रकयावशूकान्सपिप्पलीकातिविषान्सकुष्ठान् ॥  
उष्णाम्बुनाऽऽनाहविमूढवातान्पीत्वा जयेदाशु हितौदनाशी ॥ २ ॥  


त्रिवृद्धरीतकी श्यामाः स्नुहीक्षीरेण भावयेत् ॥  
वटिका मूत्रपीतास्ताः श्रेष्ठाश्चाऽऽनाहभेदिकाः ॥ ३ ॥  


राढधूमविडव्योषगुडमूत्रैर्विपाचिता ॥  
गुदेऽङ्गुष्ठसमा वर्तिर्निधेयाऽऽनाहशूलनुत् ॥ ४ ॥  


वर्तिस्त्रिकटुकसैन्धवसर्षपगृहधूमकुष्ठमदनफलैः ॥  
मधुनि गुडे वा पाय्वीरिताऽङ्गुष्ठप्रमाणवर्तिरियम् ॥ ५ ॥  


दृष्टफला शनैः शनैः प्रणिहिता गुदे घृताभ्यक्ता ॥  
आनाहोदावर्तप्रशमनी जठरगुल्मनिवारणी ॥ ६ ॥  


मूलकं शुष्कमार्द्रं च वर्षाभूमूलपञ्चकम् ॥ ७ ॥  


आरेवतफलं चाप्सु तेन पक्त्वा पचेद्घृतम् ॥  
तत्पीतमात्रं शमयेदुदावर्तमशेषतः ॥ ८ ॥  


# अधिकार ३०

लघ्वन्नं दीपनं स्निग्धमुष्णं वातानुलोमनम् ॥  
बृंहणं च भवेत्सर्वं तद्धितं सर्वगुल्मिनाम् ॥ १ ॥  


गुल्मिनामनिलशान्तिरुपायैः सर्वशो विधिवदाचरणीया ॥  
मारुतेऽत्र विजितेऽन्यमुदीर्णं दोषमल्पमपि कर्म निहन्यात् ॥ २ ॥  


स्रोतसां मार्दवं कृत्वा जित्वा मारुतमुल्बणम् ॥  
भित्त्वा विबन्धं स्निग्धस्य स्वेदो गुल्ममपोहति ॥ ३ ॥  


प्रागेव वातिके गुल्मे सुस्निग्धं स्वेदितं नरम् ॥  
रेचितं स्नेहरेकैश्च निरूहैः सानुवासनैः ॥  
उपाचरेद्भिषक्प्राज्ञो मात्राकालविवेकतः ॥ ४ ॥  


सुखोष्णा जाङ्गलरसाः सुस्निग्धा व्यक्तसैन्धवाः ॥  
कटुत्रिकसमायुक्ता हिताः पानेषु गुल्मिनाम् ॥ ५ ॥  


कुम्भीपिण्डेष्टकास्वेदान्कारयेत्कुशलो भिषक् ॥ ६ ॥  


उपनाहाश्च कर्तव्याः सुखोष्णाः साल्वणादयः ॥  
स्थानावसेको रक्तस्य बाहुमध्ये शिराव्यधः ॥  
स्वेदोऽनुलोमनं चैव प्रशस्तं सर्वगुल्मिनाम् ॥ ७ ॥  


मातुलुङ्गरसो हिङ्गु दाडिमं विडसैन्धवम् ॥  
सुरामण्डेन पातव्यं वातगुल्मरुजापहम् ॥ ८ ॥  


पिबेदेरण्डतैलं वा वारुणीमण्डमिश्रितम् ॥  
तदेव तैलं पयसा वातगुल्मी पिबेन्नरः ॥ ९ ॥  


स्वर्जिकाकुष्ठसहितः क्षारः केतकिजोऽपि वा ॥  
तैलेन पीतः शमयेद्गुल्मं पवनसम्भवम् ॥ १० ॥  


वातगुल्मप्रतीकारे प्रकुप्यति यदा कफः ॥  
शस्तमुल्लेखनं तत्र चूर्णाद्याश्च कफापहाः ॥ ११ ॥  


यदि कुप्यति वा पित्तं विरेकस्तत्र भेषजम् ॥  
दोषघ्नैरप्यशान्ते तु गुल्मे शोणितमोक्षणम् ॥ १२ ॥  


काकोल्यादिमहातिक्तवासाद्यैः पित्तगुल्मिनम् ॥  
स्नेहितं स्रंसयेत्पश्चाद्योजयेद्बस्तिकर्मणा ॥ १३ ॥  


स्निग्धोष्णजे पित्तगुल्मे कम्पिल्लं मधुना लिहेत् ॥  
रेचनार्थी रसं वाऽथ द्राक्षायाः सगुडं पिबेत् ॥ १४ ॥  


दाहशूलादिसङ्क्षोभस्वप्ननाशारुचिज्वरैः ॥  
विदह्यमानं जानीयाद्गुल्मं तमुपनाहयेत् ॥ १५ ॥  


पक्वस्तु पीडितोन्नामी बहिस्तुङ्गोऽल्पवेदनः ॥  
श्यावो बस्तिनिभस्तत्र व्यधः शोधनरोपणम् ॥ १६ ॥  


स्वयमूर्ध्वमधो वाऽपि स चेद्दोषः प्रवर्तते ॥  
द्वादशाहमुपेक्षेत रक्षन्नन्नैरुपद्रवान् ॥ १७ ॥  


परं तु शोधनं सर्पिः शुद्धे समधु तिक्तकम् ॥ १८ ॥  


स्नेहोपनाहनस्वेदतीक्ष्णस्रंसनबस्तिभिः ॥  
योगैश्च वातगुल्मोक्तैः श्लेष्मगुल्ममुपाचरेत् ॥ १९ ॥  


पञ्चमूलीशृतं तोयं पुराणं वारुणीरसम् ॥  
कफगुल्मी पिबेत्काले जीर्णमार्द्वीकमेव च ॥ २० ॥  


यवानीचूर्णितं तक्रं विडेन लवणीकृतम् ॥  
पिबेत्सन्दीपनं वातमूत्रवर्चोनुलोमनम् ॥  
व्यामिश्रदोषे व्यामिश्र एष एव क्रियाक्रमः ॥ २१ ॥  


सन्निपातोत्थिते गुल्मे त्रिदोषघ्नो विधिर्हितः ॥ २२ ॥  


वचाऽभया विडं शुण्ठीहिङ्गुकुष्ठाग्निदीप्यकाः ॥  
द्वित्रिषट्चतुरेकाष्टसप्तपञ्चांशकाः क्रमात् ॥ २३ ॥  


चूर्णं मद्यादिभिः पीतं गुल्मानाहोदरापहम् ॥  
शूलार्शःश्वासकासघ्नं ग्रहणीदीपनं परम् ॥ २४ ॥  


यवानीहिङ्गुसिन्धूत्थक्षारसौवर्चलाभयाः ॥  
सुरामण्डेन पातव्या गुल्मशूलनिषूदनाः ॥ २५ ॥  


पूतीकपत्रगजचिर्भटचव्यवह्नि-  
व्योषं च संस्तरचितं लवणोपधानम् ॥  
दग्ध्वा विचूर्ण्य दधिमस्तुयुतं प्रयोज्यं  
गुल्मोदरश्वयथुपाण्डुगुदोद्भवेषु ॥ २६ ॥  


हिङ्गुपुष्करमूलानि तुम्बुरूणि हरीतकी ॥  
श्यामा बिडं सैन्धवं च यवक्षारं महौषधम् ॥ २७ ॥  


यवक्वाथोदकेनैतद्घृतभृष्टं तु पाययेत् ॥  
तेनास्य भिद्यते गुल्मः सशूलः सपरिग्रहः ॥ २८ ॥  


वचा हरीतकी हिङ्गु सैन्धवं साम्लवेतसम् ॥  
यवक्षारं यवानीं च पिबेदुष्णेन वारिणा ॥ २९ ॥  


एतद्धि गुल्मनिचयं सशूलं सपरिग्रहम् ॥  
भिनत्ति सप्तरात्रेण वह्निवृद्धिं करोति च ॥ ३० ॥  


पिप्पलीपिप्पलीमूलाजाजीचित्रकसैन्धवैः ॥  
युक्ता पीता सुरा हन्ति गुल्ममाशु सुदुस्तरम् ॥ ३१ ॥  


नादेयीकुटजार्कशिग्रुबृहतीस्नुग्बिल्वभल्लातक-  
व्याघ्रीकिंशुकपारिभद्रकजटापामार्गनीपाग्निकान् ॥  
वासामुष्ककपाटलाः सलवणा दग्ध्वा जले पाचितं  
हिङ्ग्वादिप्रतिवापमेतदुदितं गुल्मोदराष्ठीलिषु ॥ ३२ ॥  


हिङ्गूग्रगन्धाविडशुण्ट्यजाजीहरीतकीपुष्करमूलकुष्ठम् ॥  
भागोत्तरं चूर्णितमेतदिष्टं गुल्मोदराजीर्णविषूचिकासु ॥ ३३ ॥  


त्रिफलाकाञ्चनक्षीरीसप्तलानीलिनीवचाः ॥  
त्रायन्तीहपुषातिक्तात्रिवृत्सैन्धवपिप्पलीः ॥ ३४ ॥  


पिबेद्विचूर्ण्य मूत्रोष्णवारिमांसरसादिभिः ॥  
सर्वगुल्मोदरप्लीहकुष्ठार्शःशोषपीडितः ॥ ३५ ॥  


शताह्वाचिरबिल्वत्वग्दारुभार्गीकणोद्भवः ॥  
कल्कः पीतो हरेद्गुल्मं तिलक्वाथेन रक्तजम् ॥ ३६ ॥  


तिलक्वाथो गुडव्योषहिङ्गुभार्गीयुतो भवेत् ॥  
पानं रक्तभवे गुल्मे नष्टे पुष्पे च योषिताम् ॥ ३७ ॥  


पीतो धात्रीरसो युक्त्या किंशुकक्षारसाधितः ॥  
क्षारत्र्यूषणसंयुक्ता मदिरा चास्रगुल्मनुत् ॥ ३८ ॥  


विशेषमपरं चास्य शृणु रक्तप्रसादनम् ॥  
पलाशक्षारतोयेन सिद्धं सर्पिः पिबेच्च सा (?) ॥  
उष्णैर्वा भेदयेद्भिन्ने विधिरासृग्दरो हितः ॥ ३९ ॥  


हपुषाव्योषपृथ्वीकाचव्यचित्रकसैन्धवैः ॥  
साजाजीपिप्पलीमूलदीप्यकैर्विपचेद्घृतम् ॥ ४० ॥  


सकोलमूलकरसं सक्षीरदधिदाडिमम् ॥  
तत्परं वातगुल्मघ्नं शूलानाहविबन्धनुत् ॥ ४१ ॥  


योन्यर्शोग्रहणीदोषश्वासकासारुचिज्वरान् ॥  
पार्श्वहृद्बस्तिशूलं च घृतमेतद्व्यपोहति ॥ ४२ ॥  


पञ्चप्रभृति यत्र स्युर्द्रवाणि स्नेहसंविधौ ॥  
तत्र स्नेहसमान्याहुरर्वाक्तु स्याच्चतुर्गुणम् ॥ ४३ ॥  


जलद्रोणे विपक्तव्या विंशतिः पञ्च चाभयाः ॥  
दन्त्याः पलानि तावन्ति चित्रकस्य तथैव च ॥ ४४ ॥  


ततोऽष्टभागशेषेण पचेद्दन्तीसमं गुडम् ॥  
ताश्चाभयास्त्रिवृच्चूर्णात्तैलाच्चापि चतुष्पलम् ॥ ४५ ॥  


पलमेकं कणाशुण्ठ्योः सिद्धे लेहेऽथ शीतले ॥  
क्षौद्रार्धकुडवं दद्याच्चातुर्जातपलं तथा ॥ ४६ ॥  


ततो लेहपलं लीढ्वा जग्ध्वा चैकां हरीतकीम् ॥  
स्निग्धो विरिच्यते दोषः प्रस्थमद्याद्रसौदनम् ॥ ४७ ॥  


प्लीहश्वयथुगुल्मार्शोहृत्पाण्डुग्रहणीगदाः ॥  
शाम्यन्त्पुत्क्लेशविषमज्वरकुष्ठान्यरोचकाः ॥ ४८ ॥  


त्र्यूषणत्रिफलाधान्यविडङ्गचव्यचित्रकैः ॥  
कल्कीकृतैर्घृतं सिद्धं सक्षीरं वातगुल्मनुत् ॥ ४९ ॥  


द्राक्षामधुकखर्जूरं विदारीं सशतावरीम् ॥  
परूषकाणि त्रिफलां साधयेत्पलसम्मिताम् ॥ ५० ॥  


जलाढके पादशेषे रसमामलकस्य च ॥  
घृतमिक्षुरसं क्षीरमभयाकल्कपादिकम् ॥ ५१ ॥  


साधयेत्तु घृतं सिद्धं शर्कराक्षौद्रपादिकम् ॥  
पित्तगुल्महरं सर्पिः सर्वपित्तामयापहम् ॥ ५२ ॥  


सव्योषक्षारलवणं दशमूलशृतं घृतम् ॥  
कफगुल्मं हरत्याशु सहिङ्गुबिडदाडिमम् ॥ ५३ ॥  


पिप्पलीपिप्पलीमूलचव्यचित्रकनागरैः ॥  
पलिकैः सवयक्षारैर्घृतप्रस्थं विपाचयेत् ॥ ५४ ॥  


क्षीरप्रस्थेन तत्सर्पिर्हन्ति गुल्मं कफात्मकम् ॥  
ग्रहणीपाण्डुहृद्रोगप्लीहकासज्वरापहम् ॥ ५५ ॥  


धात्रीफलानां स्वरसे षडङ्गं विपचेद्घृतम् ॥  
शर्करासैन्धवोपेतं तद्धितं सर्वगुल्मिनाम् ॥ ५६ ॥  


वृश्चीवमुरुबूकं च वर्षाभूबृहतीद्वयम् ॥  
चित्रकं च जलद्रोणे पचेत्पादावशेषितम् ॥ ५७ ॥  


मागधीचित्रकक्षौद्रलिप्ते कुम्भे निधापयेत् ॥  
मधुनः प्रस्थमावाप्य पथ्याचूर्णार्धसंयुतम् ॥ ५८ ॥  


तुषोषितं दशाहं तं जीर्णभक्तः पिबेन्नरः ॥  
अरिष्टोऽयं जयेद्गुल्ममविपाकं सुदुस्तरम् ॥ ५९ ॥  


वल्लूरं मूलकं मत्स्याञ्शुष्कशाकानि वैदलम् ॥  
न खादेद्वालुकं गुल्मी मधुराणि फलानि च ॥ ६० ॥  


# अधिकार ३१

वातोपसृष्टे हृदये वामयेत्स्निग्धमातुरम् ॥  
द्विपञ्चमूलीक्वाथेन सस्नेहलवणेन च ॥ १ ॥  


पिप्पल्येला वचा हिङ्गु यवक्षारोऽथ सैन्धवम् ॥  
सौवर्चलमथो शुण्ठी अजमोदावचूर्णितम् ॥ २ ॥  


फलधान्याम्लकौलत्थदधिमद्यासवादिभिः ॥  
पाययेच्छुद्धदेहं च स्नेहेनान्यतमेन वा ॥ ३ ॥  


नागरं वा पिबेदुष्णं कषायं चाग्निवर्धनम् ॥  
कासश्वासानिलहरं शूलहृद्रोगनाशनम् ॥ ४ ॥  


श्रीपर्णीमधुकक्षौद्रसितागुडजलैर्वमेत् ॥  
पित्तोपसृष्टे हृदये सेवेत मधुरैः शृतम् ॥  
घृतं कषायांश्चोद्दिष्टान्पित्तज्वरविनाशनान् ॥ ५ ॥  


शीताः प्रदेहाः परिषेचनानि तथा विरेको हृदि पित्तदुष्टे ॥  
द्राक्षासिताक्षौद्रपरूषकैः स्याच्छुद्धे च पित्तापहमन्नपानम् ॥ ६ ॥  


पिष्ट्वा पिबेच्चापि सितां जलेन यष्ट्याह्वयं तिक्तकरोहिणीं च ॥ ७ ॥  


अर्जुनस्य त्वचा सिद्धं क्षीरं योज्यं हृदामये ॥  
सितया पञ्चमूल्या वा बलया मधुकेन वा ॥ ८ ॥  


घृतेन दुग्धेन गुडाम्भसा वा पिबन्ति चूर्णं ककुभत्वचो ये ॥  
हृद्रोगजीर्णज्वरपित्तरक्तं हत्वा भवेयुश्चिरजीविनस्ते ॥ ९ ॥  


वचानिम्बकषायाभ्यां वान्तं हृदि कफोत्थिते ॥  
वातहृद्रोगहृच्चूर्णं पिप्पल्यादि च पाययेत् ॥ १० ॥  


त्रिदोषजे लङ्घनमादितः स्यादन्नं च सर्वेषु हितं विधेयम् ॥  
हीनातिमध्यत्वमवेक्ष्य चैव कार्यं त्रयाणामपि कर्म शस्तम् ॥ ११ ॥  


चूर्णं पुष्करजं लिह्यान्माक्षिकेण समायुतम् ॥  
हृच्छूलश्वासकासघ्नं क्षयहिक्कानिवारणम् ॥ १२ ॥  


तैलाज्यगुडविपक्वं चूर्णं गोधूमपार्थजं वाऽपि ॥  
पिबति पयोऽनु च स भवेज्जितसकलहृदामयः पुरुषः ॥ १३ ॥  


गोधूमककुभचूर्णं छागपयोगव्यसर्पिषा पक्वम् ॥  
मधुशर्करासमेतं शमयति हृद्रोगमुद्धतं पुंसाम् ॥ १४ ॥  


मूलं नागबलायास्तु चूर्णं दुग्धेन पाययेत् ॥  
हृद्रोगकासश्वासघ्नं ककुभस्य च वल्कलम् ॥ १५ ॥  


रसायनं परं बल्यं वातजिन्मासयोजितम् ॥  
संवत्सरप्रयोगेण जीवेद्वर्षशतं ध्रुवम् ॥ १६ ॥  


हिङ्गूग्रगन्धाबिडविश्वकृष्णाकुष्ठाभयाचित्रकयावशूकम् ॥  
पिबेत्ससौवर्चलपौष्कराढ्यं यवाम्भसा शूलहृदामयघ्नम् ॥ १७ ॥  


दशमूलकषायं तु लवणक्षारयोजितम् ॥  
श्वासकासं सहृद्रोगं गुल्मशूलं च नाशयेत् ॥ १८ ॥  


कृमिहृद्रोगिणं स्निग्धं भोजयेत्पिशितौदनम् ॥  
दध्ना च पललोपेतं त्र्यहं पश्चाद्विरेचयेत् ॥  
सुगन्धिभिः सलवणैर्योगैः साजाजिशर्करैः ॥ १९ ॥  


विडङ्गगाढं धान्याम्लं पाययेद्धितमुत्तमम् ॥ २० ॥  


कृमिजे च पिबेन्मूत्रं विडङ्गामयसंयुतम् ॥  
हृदि स्थिताः पतन्त्येवमधस्तात्कृमयो नृणाम् ॥ २१ ॥  


यवान्नं वितरेच्चास्मै सविडङ्गमतः परम् ॥ २२ ॥  


मुख्यं शतार्धं च हरीतकीनां सौवर्चलस्यापि पलद्वयं च ॥  
पक्वं घृतं वल्लभकेति नाम्ना हृच्छ्वासगुल्मोदरमारुतघ्नम् ॥ २३ ॥  


श्वदंष्ट्रोशीरमञ्जिष्ठाबलाकाश्मर्यकत्तृणम् ॥  
दर्भमूलं पृथक्पर्णी पलाशर्षभकौ स्थिरम् ॥ २४ ॥  


पलिकान्साधयेत्तेषां रसे क्षीरचतुर्गुणे ॥  
कल्कैः स्वगुप्तर्षभकमेदाजीवन्तिजीवकैः ॥ २५ ॥  


शतावर्यर्धि(यृद्धि)मृद्वीकाशर्कराश्राविणीबिसैः ॥  
प्रस्थः सिद्धो घृताद्वातपित्तहृद्रोगशूलनुत् ॥ २६ ॥  


मूत्रकृच्छ्रप्रमेहार्शःकासश्वासक्षयापहः ॥  
धनुःस्त्रीमद्यभाराध्वखिन्नानां बलमांसदः ॥ २७ ॥  


घृतं बलानागबलार्जुनाम्बुसिद्धं सयष्टीमधुकल्कपादम् ॥  
हृद्रोगशूलक्षयरक्तपित्तकासानिलासृक्शमयत्युदीर्णम् ॥ २८ ॥  


पार्थस्य कल्कस्य रसेन सिद्धं शस्तं घृतं सर्वहृदामयेषु ॥ २९ ॥  


# अधिकार ३२

अश्मरीशान्तिविधयो य उक्ताः प्रसमीक्ष्य तान् ॥  
यथादोषं प्रयुञ्जीत स्नेहादिमपि च क्रमम् ॥ १ ॥  


अभ्यञ्जनस्नेहनिरूहबस्तिस्वेदोपनाहोत्तरबस्तिसेकान् ॥  
स्थिरादिभिर्वातहरैश्च सिद्धान्दद्याद्रसांश्चानिलमूत्रकृच्छ्रे ॥ २ ॥  


अमृतानागरं धात्रीवाजिगन्धात्रिकण्टकान् ॥  
प्रपिबेद्वातरोगार्तः शूलवान्मूत्रकृच्छ्रवान् ॥ ३ ॥  


सेकावगाहाः शिशिराः प्रदेहा  
ग्रैष्मो विधिर्बस्तिपयोविरेकाः ॥  
द्राक्षाविदारीक्षुरसैर्घृतैश्च  
कृच्छ्रेषु पित्तप्रभवेषु कार्यः ॥ ४ ॥  


कुशः काशः शरो दर्भ इक्षुश्चेति तृणोद्भवम् ॥  
पित्तकृच्छ्रहरं पञ्चमूलं बस्तिविशोधनम् ॥  
एतत्सिद्धं पयः पीतं मेढ्रगं हन्ति शोणितम् ॥ ५ ॥  


शतावरीकाशकुशश्वदंष्ट्राविदारिशालीक्षुकसेरुकाणाम् ॥  
क्वाथं सुशीतं मधुशर्कराक्तं पिबञ्जयेत्पैत्तिकमूत्रकृच्छ्रम् ॥ ६ ॥  


हरीतकीगोक्षुरराजवृक्षपाषाणभिद्धन्वयवासकानाम् ॥  
क्वाथं पिबेन्माक्षिकसम्प्रयुक्तं कृच्छ्रे सदाहे सरुजे विबन्धे ॥ ७ ॥  


गुडेनाऽऽमलकं वृष्यं श्रमघ्नं तर्पणं प्रियम् ॥  
पित्तासृग्दाहशूलघ्नं मूत्रकृच्छ्रनिवारणम् ॥ ८ ॥  


मूत्रेण सुरया वाऽपि कदलीस्वरसेन वा ॥  
कफकृच्छ्रविनाशाय श्लक्ष्णं पिष्ट्वा त्रुटिं पिबेत् ॥ ९ ॥  


तक्रेण पिष्टं शितिमारकस्य बीजं पिबेत्कृच्छ्रविनाशनाय ॥  
पिबेत्तथा तण्डुलधावनेन प्रवालचूर्णं कफमूत्रकृच्छ्रे ॥ १० ॥  


सर्वं त्रिदोषप्रभवे तु वायोः  
स्थानानुपूर्व्या प्रसमीक्ष्य कार्यम् ॥  
त्रिभ्योऽधिके प्राग्वमनं कफे स्या-  
त्पित्ते विरेकः पवने तु बस्तिः ॥ ११ ॥  


बृहतीधावनीपाठायष्टीमधुकलिङ्गकाः ॥  
पाचनीयो बृहत्यादिः कृच्छ्रे दोषत्रयापहः ॥ १२ ॥  


गुडेन मिश्रितं क्षीरं कदुष्णं कामतः पिबेत् ॥  
मूत्रकृच्छ्रेषु सर्वेषु शर्करावातरोगनुत् ॥ १३ ॥  


तथाऽभिघातजे कुर्यात्सद्यो व्रणचित्सितम् ॥  
मूत्रकृच्छ्रे सदा चास्य कार्या वातहरी क्रिया ॥ १४ ॥  


स्वेदचूर्णक्रियाभ्यङ्गबस्तयः स्युः पुरीषजे ॥ १५ ॥  


क्वाथं गोक्षुरबीजस्य यवक्षारयुतं पिबेत् ॥  
मूत्रकृच्छ्रं शकृज्जं च पीतः शीघ्रं निवारयेत् ॥ १६ ॥  


शर्कराश्मरिकृच्छ्रे च शर्कराश्मरिनाशनम् ॥  
लेह्यं शुक्रविबन्धोत्थे शिलाजतु समाक्षिकम् ॥ १७ ॥  


वृष्यैर्बृंहितधातोश्च विधेयाः प्रमदोत्तमाः ॥  
एलाहिङ्गुयुतं क्षीरं सर्पिर्मिश्रं पिबेन्नरः ॥  
मूत्रदोषविशुद्ध्यर्थं शुक्रदोषहरं च तत् ॥ १८ ॥  


त्रिकण्टकारग्वधदर्भकाश-  
दुरालभापर्वतभेदपथ्याः ॥  
निघ्नन्ति पीता मधुनाऽश्मरीं च  
सम्प्राप्तमृत्योरपि मूत्रकृच्छ्रम् ॥ १९ ॥  


एलाश्मभेदकशिलाजतुपिप्पलीनां  
चूर्णानि तण्डुलजलैर्लुलितानि पीत्वा ॥  
यद्वा गुडेन सहितान्यवलिह्य चैता-  
न्यासन्नमृत्युरपि जीवति मूत्रकृच्छ्री ॥ २० ॥  


अयोरजः सूक्ष्मपिष्टं मधुना सह योजितम् ॥  
मूत्रकृच्छ्रं निहन्त्याशु त्रिभिर्लेहैर्न संशयः ॥ २१ ॥  


सितातुल्यो यवक्षारः सर्वकृच्छ्रविनाशनः ॥  
निदिग्धिकारसो वाऽथ सक्षौद्रः कृच्छ्रनाशनः ॥ २२ ॥  


शतावरीकाशकुशश्वदंष्ट्रा-  
विदारिकेक्ष्वामलकेषु सिद्धम् ॥  
सर्पिः पयो वा सितया विमिश्रं  
कृच्छ्रेषु पित्तप्रभवेषु योज्यम् ॥ २३ ॥  


त्रिकण्टकैरण्डकुशाद्यभीरुकर्कारुकेक्षुस्वरसेन सिद्धम् ॥  
सर्पिर्गुडार्धांशयुतं प्रपेयं कृच्छ्राश्मरीमूत्रविघातदोषे ॥ २४ ॥  


# अधिकार ३३

स्नेहस्वेदोपपन्नस्य हितं स्नेहविरेचनम् ॥  
ततः संशुद्धदेहस्य हिताश्चोत्तरबस्तयः ॥ १ ॥  


पाटल्या यावशूकाच्च पारिभद्रात्तिलादपि ॥  
क्षारोदकेन मदिरां त्वगेलोषणसंयुताम् ॥  
पिबेद्गुडोपदंशान्वा लिह्यादेतान्पृथक्पृथक् ॥ २ ॥  


त्रिफलाकल्कसंयुक्तं लवणं वाऽपि पाययेत् ॥  
निदिग्धिकायाः स्वरसं पिबेद्वा तान्तवस्रुतम् ॥ ३ ॥  


जले कुङ्कुमकल्कं वा सक्षौद्रमुषितं निशि ॥  
सतैलं पाटलाभस्म क्षारवद्वा परिस्रुतम् ॥ ४ ॥  


कल्कमीर्वारुबीजानामक्षमात्रं ससैन्धवम् ॥  
धान्याम्लयुक्तं पीत्वैव मूत्राघाताद्विमुच्यते ॥ ५ ॥  


सुरां सौवर्चलवतीं मूत्राघाती पिबेन्नरः ॥ ६ ॥  


दाडिमाम्बुयुतं मुख्यमेलाबीजं सनागरम् ॥  
पीत्वा सुरां सलवणां मूत्राघाताद्विमुच्यते ॥ ७ ॥  


पिबेच्छिलाजतु क्वाथे गणे वीरतरादिके ॥  
रसं दुरालभाया वा कषायं वासकस्य वा ॥ ८ ॥  


त्रिकण्टकैरण्डशतावरीभिः सिद्धं षयो वा तृणपञ्चमूले ॥  
गुडप्रगाढं सघृतं पयो वा रोगेषु कृच्छ्रादिषु शस्तमेतत् ॥ ९ ॥  


शृतशीतपयोन्नाशी चन्दनं तण्डुलाम्बुना ॥  
पिबेत्सशर्करं श्रेष्ठमुष्णवाते सशोणिते ॥ १० ॥  


स्त्रीणामतिप्रसङ्गेन शोणितं यस्य सिच्यते ॥  
मैथुनोपरमश्चास्य बृंहणीयो हितो विधिः ॥  
ताम्रचूडवसातैलं हितं चोत्तरबस्तिषु ॥ ११ ॥  


स्वगुप्ताफलमृद्वीकाकृष्णेक्षुरसितारजः ॥  
समांशमर्धभागानि क्षीरक्षौद्रघृतानि च ॥ १२ ॥  


सर्वं सम्यग्विमथ्याक्षमात्रं लीढ्वा पयः पिबेत् ॥  
हन्ति शुक्रक्षयोत्थांश्च दोषान्वन्ध्यासुतप्रदम् ॥ १३ ॥  


चित्रकं सारिवा चैव बला कालानुसारिवा ॥ १४ ॥  


द्राक्षाविशालापिप्पल्यस्तथा चित्रफला भवेत् ॥  
तथैव मधुकं दद्याद्दद्यादामलकानि च ॥ १५ ॥  


घृताढकं पचेदेतैः कल्कैरक्षसमन्वितैः ॥  
क्षीरद्रोणे जलद्रोणे तत्सिद्धमवतारयेत् ॥ १६ ॥  


शीतं परिस्रुतं चैव शर्कराप्रस्थसंयुतम् ॥  
तुगाक्षीर्याश्च तत्सर्वं मतिमान्प्रतिमिश्रयेत् ॥ १७ ॥  


ततो मितं पिबेत्काले यथादोषं यथाबलम् ॥  
वातरेताः पित्तरेताः श्लेष्मरेताश्च यो भवेत् ॥ १८ ॥  


रक्तरेता ग्रन्थिरेताः पिबेदिच्छन्नरोगिताम् ॥  
जीवनीयं च वृष्यं च सर्पिरेतन्महागुणम् ॥ १९ ॥  


प्रजाहितं च धन्यं च सर्वरोगहरं शिवम् ॥  
सर्पिरेतत्प्रयुञ्जीत स्त्री गर्भं लभतेऽचिरात् ॥ २० ॥  


असृग्दोषं जयेच्चापि योनिदोषांश्च संहतान् ॥  
मूत्रदोषेषु सर्वेषु कुर्यादेतच्चिकित्सितम् ॥ २१ ॥  


# अधिकार ३४

वरुणस्य त्वचं श्रेष्ठां शुण्ठीगोक्षुरसंयुताम् ॥  
यवक्षारगुडं दत्त्वा क्वाथयित्वा पिबेद्धिताम् ॥  
अश्मरीं वातजां हन्ति चिरकालानुबन्धिनीम् ॥ १ ॥  


वीरतरादिरित्येष गणो वातविकारनुत् ॥  
अश्मरीशर्करामूत्रकृच्छ्राघातरुजापहः ॥ २ ॥  


शुण्ठ्यग्निमन्थपाषाणशिग्रुवरुणगोक्षुरैः ॥ ३ ॥  


अभयारग्वधफलैः क्वाथं कुर्याद्विचक्षणः ॥  
रामठक्षारलवणचूर्णं दत्त्वा पिबेन्नरः ॥ ४ ॥  


अश्मरीमूत्रकृच्छ्रघ्नं दीपनं पाचनं परम् ॥  
हन्यात्कोष्ठाश्रितं वातं कट्यूरुगुदमेढ्रगम् ॥ ५ ॥  


पाषाणभेदो वसुको वशिरोऽश्मन्तकस्तथा ॥  
शतावरी श्वदंष्ट्रा च बृहती कण्टकारिका ॥ ६ ॥  


कपोतवङ्कार्तगलकाञ्चनोशीरगुच्छकाः ॥  
वृक्षादनी भल्लकश्च वरुणः शाकजं फलम् ॥ ७ ॥  


यवाः कुलत्थाः कोलानि कतकस्य फलानि च ॥  
ऊषकादिप्रतीवापमेषां क्वाथे शृतं घृतम् ॥  
भिनत्ति वातसम्भूतामश्मरीं क्षिप्रमेव च ॥ ८ ॥  


ऊषकादिः कफं हन्ति गणो मेदोविशोषणः ॥  
अश्मरीशर्करामूत्रशूलघ्नः कफगुल्मनुत् ॥ ९ ॥  


क्षारान्यवागूं पेयां च कषायाणि पयांसि च ॥  
भोजनानि च कुर्वीत वर्गेऽस्मिन्वातनाशने ॥ १० ॥  


काशः कुशः शरो गुच्छ इत्कटो मोरटोऽश्मभित् ॥ ११ ॥  


दर्भो विदारी वाराही शालिमूलं त्रिकण्टकः ॥  
भल्लूकः पाटली पाठा पत्तरोऽथ कुरण्टिका ॥ १२ ॥  


पुनर्नवा शिरीषश्च क्वथितास्तेन साधितम् ॥  
घृतं शिलाह्वमधुकबीजैरिन्दीवरस्य च ॥ १३ ॥  


त्रपुसेर्वारुकादीनां बीजैश्चाऽऽवापितं शुभम् ॥  
भिनत्ति पित्तसम्भूतामश्मरीं क्षिप्रमेव च ॥ १४ ॥  


क्षारान्यवागूः पेयाश्च कषायाणि पयांसि च ॥  
भोजनानि च कुर्वीत वर्गेऽस्मिन्पित्तनाशने ॥ १५ ॥  


कुर्यात्क्षारादिकं क्वाथ्यैस्तस्मिन्क्षेपमवापकैः ॥  
वर्गत्वेन यथालाभं परिभाषा प्रवर्तते ॥ १६ ॥  


शिलाजतु शिलाह्वं स्यात्पुण्ड्रको गुन्द्रगुच्छकौ ॥  
मधुकः कृतह्वस्वत्वाद्बीजैर्बीजक उच्यते ॥ १७ ॥  


गणे वरुणकादौ तु गुग्गुल्वेलाहरेणुभिः ॥  
कुष्ठमुस्ताह्वमरिचचित्रकैः ससुराह्वयैः ॥ १८ ॥  


एतैः सिद्धमजासर्पिरूषकादिगणेन च ॥  
भिनत्ति कफसम्भूतामश्मरीं क्षिप्रमेव च ॥ १९ ॥  


क्षारान्यवागूं पेयां च कषायाणि पयांसि च ॥  
भोजनानि प्रकुर्वीत वर्गेऽस्मिन्कफनाशने ॥ २० ॥  


वरुणादिगणो ह्येष कफमेदोनिवारणः ॥  
विनिहन्ति शिरःशूलं गुल्माभ्यन्तरविद्रधीन् ॥ २१ ॥  


शुक्राश्मर्यां तु सामान्यो विधिरश्मरिनाशनः ॥  
यवक्षारगुडोन्मिश्रं पिबेत्पुष्पफलोद्भवम् ॥  
रसं मूत्रविबन्धघ्नं शर्कराश्मरिनाशनम् ॥ २२ ॥  


नागरवरुणकगोक्षुरपाषाणभेदकपोतवङ्कजः क्वाथः ॥  
गुडयावशूकमिश्रः पीतो हन्त्यश्मरीमुग्राम् ॥ २३ ॥  


वरुणत्वक्शिलाभेदशुण्ठीगोक्षुरकैः कृतः ॥  
कषायः क्षारसंयुक्तः शर्करां च भिनत्त्यपि ॥ २४ ॥  


पिबेद्वरुणमूलत्वक्क्वाथं तत्कल्कसंयुतम् ॥  
क्वाथश्च शिग्रुमूलोत्थः कदुष्णोऽश्मरिपातनः ॥ २५ ॥  


पिबेद्वरुणमूलत्वक्कषायं गुडसंयुतम् ॥  
अश्मरीं पातयत्याशु बस्तिशूलविनाशनम् ॥ २६ ॥  


एलोपकुल्यामधुकाश्ममेदकौन्तीश्वदंष्ट्रावृषकोरुबूकैः ॥  
शृतं पिबेदश्मजतु प्रगाढं सशर्करे साश्मरिमूत्रकृच्छ्रे ॥ २७ ॥  


त्रिकण्टकस्य बीजानां चूर्णं माक्षिकसंयुतम् ॥  
अविक्षीरेण सप्ताहं पेयमश्मरिभेदकम् ॥ २८ ॥  


कुलत्थसिन्धूत्थविडङ्गसारं सशर्करं शीतलियावशूकम् ॥  
बीजानि कूष्माण्डकगोक्षुराभ्यां घृतं पचेत्तद्वरुणस्य तोये ॥ २९ ॥  


दुःसाध्यसर्वाश्मरिमूत्रकृच्छ्रे मूत्राभिघातं च समूत्रबन्धम् ॥  
एतानि सर्वाणि निहन्ति शीघ्रं प्ररूढवृक्षानिव वज्रपातः ॥ ३० ॥  


शरादिपञ्चमूल्या वा कषायेण पचेद्घृतम् ॥  
प्रस्थं गोक्षुरकल्केन सिद्धमद्यात्सशर्करम् ॥  
अश्मरीमूत्रकृच्छ्रघ्नं रेतोमार्गविशोधनम् ॥ ३१ ॥  


वरुणस्य तुलां क्षुण्णां जलद्रोणे विपाचयेत् ॥  
पादशेषं परिस्राव्य घृतप्रस्थं विपाचयेत् ॥ ३२ ॥  


वरुणः कदली बिल्वं तृणजं पञ्चमूलकम् ॥  
अमृतां चाश्मजं देयं बीजं च त्रपुषस्य च ॥ ३३ ॥  


शतपर्वा तिलक्षारः पलाशक्षारमेव च ॥  
यूथिकायास्तु मूलानि कार्षिकाणि समावपेत् ॥ ३४ ॥  


अक्षमात्रां पिबेज्जन्तुर्देशकालाद्यपेक्षया ॥  
जीर्णे चास्मिन्पिबेत्पूर्वं गुडं जीर्णं तु मस्तुना ॥ ३५ ॥  


अश्मरीं शर्करां चैव मूत्रकृच्छ्रं विनाशयेत् ॥  
सैन्धवाद्यं च यत्तैलमृषिभिः परिकीर्तितम् ॥ ३६ ॥  


तत्तैलं द्विगुणक्षीरं पचेद्वीरतरादिना ॥  
क्वाथेन पूर्वकल्केन साधितं तु भिषग्वरैः ॥ ३७ ॥  


एतत्तैलवरं श्रेष्ठमश्मरीणां विनाशनम् ॥  
मूत्राघाते मूत्रकृच्छ्रे पिच्चिते मथिते तथा ॥ ३८ ॥  


भग्ने श्रमाभिपन्ने च सर्वथैव प्रशस्यते ॥  
वर्ध्माधिकारनिर्दिष्टं सैन्धवाद्यमिहेष्यते ॥ ३९ ॥  


# अधिकार ३५

श्यामाकाः कोद्रवोद्दालगोधूमचणकाढकी ॥  
कुलत्थाश्च हिता भोज्ये पुराणा मेहिनां सदा ॥ १ ॥  


मेहिनां तिक्तशाकानि जाङ्गला हरिणाण्डजाः ॥  
यवान्नविकृतिर्मुद्गाः शस्यन्ते शालिषष्टिकाः ॥ २ ॥  


पारिजातजयानिम्बवह्निगायत्रि(त्री)णां पृथक् ॥  
पाठायाः सागुरोः पीताद्वयस्य शारदस्य च ॥ ३ ॥  


जलेक्षुमद्यसिकताशनैर्लवणपिष्टकाः ॥  
सान्द्रमेहान्क्रमाद्घ्नन्ति अष्टौ क्वाथाः समाक्षिकाः ॥ ४ ॥  


दूर्वाकसेरुपूतीककुम्भीकप्लवशैवलम् ॥  
जलेन क्वथितं पीतं शुक्रमेहहरं परम् ॥ ५ ॥  


त्रिफलारग्वधद्राक्षाकषायो मधुसंयुतः ॥  
पीतो निहन्ति फेनाख्यं प्रमेहं नियतं नृणाम् ॥ ६ ॥  


रोध्राभयाकट्फलमुस्तकानां विडङ्गपाठार्जुनधन्वनानाम् ॥  
कदम्बशालार्जुनदीप्यकानां विडङ्गदार्वीधवशल्यकानाम् ॥  
चत्वार एते मधुना कषायाः कफप्रमेहेषु निषेवणीयाः ॥ ७ ॥  


रोध्रार्जुनोशीरकुचन्दनानामरिष्टसेव्यामलकाभयानाम् ॥ ८ ॥  


धात्र्यर्जुनारिष्टकवत्सकानां नीलोत्पलैलातिनिशार्जुनानाम् ॥  
चत्वार एते विहिताः कषायाः पित्तप्रमेहे मधुसम्प्रयुक्ताः ॥ ९ ॥  


अश्वत्थचतुरङ्गुलन्यग्रोधादिफलत्रयम् ॥  
सरक्तसारमञ्जिष्ठा क्वाथाः पञ्च समाक्षिकाः ॥ १० ॥  


नीलहारिद्रशुक्ताख्यक्षारगण्डीरिकाह्वयान् ॥  
मेहान्हन्युः क्रमादेते सक्षौद्रो रक्तमेहजित् ॥  
क्वाथः खर्जूरकाश्मर्यतिन्दुकास्थ्यमृताकृतः ॥ ११ ॥  


छिन्नावह्निकषायेण पाठाकुटजरामठम् ॥  
तिक्तां कुष्ठं च सञ्चूर्ण्य सर्पिर्मेहे पिबेरन्नः ॥ १२ ॥  


कदरखदिरपूगक्वाथं क्षौद्राह्वये पिबेत् ॥  
अग्निमन्थकषायं तु वसामेहे प्रयोजयेत् ॥ १३ ॥  


पाठाशिरीषदुस्पर्शमूर्वाकिंशुकतिन्दुकम् ॥  
कपित्थानां भिषक्क्वाथं हस्तिमेहे प्रयोजयेत् ॥ १४ ॥  


कम्पिल्लसप्तच्छदशालजानि वैभीतरौहीतककौटजानि ॥  
कपित्थपुष्पाणि च चूर्णितानि क्षौद्रेण लिह्यात्कफपित्तमेही ॥ १५ ॥  


स्निग्धं वान्तं विरिक्तं च निरूढं पाययेद्रसम् ॥  
धात्र्याः सर्वप्रमेहेषु निशाक्षौद्रसमन्वितम् ॥ १६ ॥  


कषायमथ वा दारुत्रिफलामुस्तकैः शृतम् ॥  
त्रिफलादारुदार्व्यब्दक्वाथः क्षौद्रेण मेहहा ॥ १७ ॥  


कुटजासनदार्व्यब्दफलत्रयभवोऽथ वा ॥  
गुडूच्याः स्वरसः पेयो मधुना सर्वमेहनुत् ॥ १८ ॥  


शालमुष्कककम्पिल्लकल्कमक्षसमं पिबेत् ॥  
धात्रीरसेन सक्षौद्रं सर्वमेहहरं परम् ॥ १९ ॥  


फलत्रिकं दारुनिशां विशालां  
मुस्तं च निष्क्वाथ्य निशांशकल्कम् ॥  
पिबेत्कषायं मधुसम्प्रयुक्तं  
सर्वप्रमेहेषु समुत्थितेषु ॥ २० ॥  


मधुना त्रिफलाचूर्णमथ वाऽश्मजतूद्भवम् ॥  
लोहजं वाऽभयोत्थं वा लिह्यान्मेहनिवृत्तये ॥ २१ ॥  


न्यग्रोधोदुम्बराश्वत्थश्योनाकारग्वधासनम् ॥  
आम्रं कपित्थं जम्बूं च प्रियालं ककुभं धवम् ॥ २२ ॥  


मधूकं मधुकं रोध्रं वरणं पारिभद्रकम् ॥  
पटोलं मेषशृङ्गीं च दन्तीं चित्रकमाढकीम् ॥ २३ ॥  


करञ्जं त्रिफलाशक्रभल्लातकफलानि च ॥  
एतानि समभागानि श्लक्ष्णचूर्णानि कारयेत् ॥ २४ ॥  


न्यग्रोधाद्यमिदं चूर्णं मधुना सह लेहयेत् ॥  
फलत्रयरसं चानुपिबेन्मूत्रं विशुध्यति ॥ २५ ॥  


एतेन विंशतिर्मेहा मूत्रकृच्छ्राणि यानि च ॥  
प्रशमं यान्ति योगेन पिटिका न प्रजायते ॥ २६ ॥  


त्रिकण्टकाश्मन्तकसोमवल्कैर्भल्लातकैः सातिविषैः सरोध्रैः ॥  
वचापटोलार्जुननिम्बमुस्तैर्हरिद्रया पद्मकदीप्यकैश्च ॥ २७ ॥  


मञ्जिष्ठया चागुरुचन्दनैश्च सर्वैः समस्तैः कफवातजेषु ॥  
मेहेषु तैलं विपचेद्घृतं तु पित्तेषु मिश्रं त्रिषु लक्षणेषु ॥ २८ ॥  


त्रिकटुत्रिफलाचूर्णतुल्ययुक्तं तु गुग्गुलुम् ॥ २९ ॥  


गोक्षुरक्वाथसंयुक्तं गुटिकां कारयेद्भिषक् ॥  
दोषकालबलापेक्षी भक्षयेच्चाऽऽनुलोमिकीम् ॥ ३० ॥  


न चात्र परिहारोऽस्ति कर्म कुर्याद्यथेप्सितम् ॥  
प्रमेहान्वातरोगांश्च मूत्राघातोदरं जयेत् ॥ ३१ ॥  


कफमेहहरक्वाथसिद्धं सर्पिः कफे हितम् ॥  
पित्तमेहघ्ननिर्यूहसिद्धं पित्ते हितं घृतम् ॥ ३२ ॥  


दशमूलं करञ्जौ द्वौ देवदारु हरीतकी ॥  
वर्षाभूर्वरुणो दन्ती चित्रकं सपुनर्नवम् ॥ ३३ ॥  


सुधानीपकदम्बाश्च बिल्वभल्लातकानि च ॥  
शठी पुष्करमूलं च पिप्पलीमूलमेव च ॥ ३४ ॥  


पृथग्दशपलानेतान्भागांस्तोयार्मणे पचेत् ॥  
यवकोलकुलत्थानां प्रस्थं प्रस्थं च दापयेत् ॥ ३५ ॥  


तेन पादावशेषेण घृतप्रस्थं विपाचयेत् ॥  
निचुलं त्रिफला भार्गी रोहिषं गजपिप्पली ॥ ३६ ॥  


शृङ्गवेरं विडङ्गानि वचा कम्पिल्लकं तथा ॥  
गर्भेणानेन तत्सिद्धं पाययेच्च यथाबलम् ॥ ३७ ॥  


एतद्ध(द्धा)न्वन्तरं नाम विख्यातं सर्पिरुत्तमम् ॥  
कुष्ठगुल्मप्रमेहांश्च श्वयथुं वातशोणितम् ॥ ३८ ॥  


प्लीहोदराणि चार्शांसि विद्रधीन्पिटकास्तथा ॥  
अपस्मारं तथोन्मादं सर्पिरेतन्नियच्छति ॥  
पाठान्तरे शृतं तोयं क्वाथ्यादष्टगुणं त्विह ॥ ३९ ॥  


शालसारादितोयेन भावितं च शिलाजतु ॥  
पिबेत्तेनैव संशुद्धकायः पिष्टं यथाबलम् ॥ ४० ॥  


जाङ्गलानां रसैः सार्धं तस्मिञ्जीर्णे च भोजनम् ॥  
कुर्यादेवं तुलां यावदुपयुञ्जीत मानवः ॥ ४१ ॥  


मधुमेहं विहायासौ शर्करामश्मरीं तथा ॥  
चपुर्वर्णबलोपेतः शतं जीवत्यनामयः ॥ ४२ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

माक्षिकं धातुमप्येवं युञ्ज्यादस्याप्ययं गुणः ॥ ४३ ॥  


शराविकाद्याः पिटकाः साधयेच्छोफवद्भिषक् ॥  
पक्वाश्चिकित्सेद्व्रणवत्तासां पानेषु शस्यते ॥  
क्वाथो वनस्पतेर्वास्तं मूत्रं तीक्ष्णं च शोधनम् ॥ ४४ ॥  


एलादिकेन कुर्वीत तैलं च व्रणरोपणम् ॥ ४५ ॥  


आरग्वधादिना कुर्यात्क्वाथमुद्वर्तनानि च ॥  
शालसारादिना सेकं भोज्यादि च कणादिना ॥ ४६ ॥  


सौवीरकसुरासुक्तं तैलं क्षीरं गुडं घृतम् ॥  
अम्लेक्षुरसपिष्टान्नानूपमांसानि वर्जयेत् ॥ ४७ ॥  


प्रमेहिणो यदा मूत्रमनाविलमपिच्छिलम् ॥  
विशदं तिक्तकटुकं तदाऽऽरोग्यं प्रचक्षते ॥ ४८ ॥  


# अधिकार ३६

पुराणाः शालयो मुद्गाः कुलत्थोद्दालकोद्रवाः ॥  
लेखना बस्तयश्चैव सेव्या मेदस्विना सदा ॥ १ ॥  


चिन्ता क्रोधस्तथा धूमो व्यायामो रक्तमोक्षणम् ॥  
उपवासोऽसुखा शय्या सत्त्वौदार्यं तमोजयः ॥  
निद्राप्रसङ्गमहितं वारयन्ति समुत्थितम् ॥ २ ॥  


व्यायामनित्यो जीर्णाशी यवगोधूमभोजनः ॥  
सन्तर्पणकृतैर्दोषैर्लौल्यं मुक्त्वा विमुच्यते ॥ ३ ॥  


श्रमचिन्ताव्यवायाध्वक्षौद्रजागरणप्रियः ॥  
हन्त्यवश्यमतिस्थौल्यं यवश्यामाकभोजनम् ॥ ४ ॥  


प्रातर्मधुयुतं वारि सेवितं स्थौल्यनाशनम् ॥ ५ ॥  


विडङ्गनागरक्षारकाललोहरजो मधु ॥  
यवामलकचूर्णं तु योगोऽतिस्थौल्यनाशनः ॥  
उष्णमन्नस्य मण्डं वा पिबेत्कृशतनुर्भवेत् ॥ ६ ॥  


सचव्यजीरकव्योषहिङ्गुसौवर्चलानलाः ॥  
मधुना सक्तवः पीता मेदोघ्ना वह्निदीपनाः ॥ ७ ॥  


व्योषं विडङ्गं शिग्रूणि त्रिफलां कटुरोहिणीम् ॥  
बृहत्यौ द्वे हरिद्रे च पाठामतिविषां स्थिराम् ॥ ८ ॥  


हिङ्गुकेम्बुकमूलानि यवानीधान्यचित्रकम् ॥  
सौवर्चलमजाजीं च हपुषां चेति चूर्णयेत् ॥ ९ ॥  


चूर्णतैलघृतक्षौद्रभागाः स्युर्मानतः समाः ॥  
सक्तूनां षोडशगुणो भागः सन्तर्पणं पिबेत् ॥ १० ॥  


प्रयोगादस्य शाम्यन्ति रोगाः सन्तर्पणोत्थिताः ॥  
प्रमेहा मूढवाताश्च कुष्ठान्यर्शांसि कामलाः ॥ ११ ॥  


प्लीहपाण्ड्वामयः शोथा मूत्रकृच्छ्रमरोचकः ॥  
हृद्रोगो राजयक्ष्मा च कासः श्वासो गलग्रहः ॥ १२ ॥  


कृमयो ग्रहणीदोषाः श्वैत्यं स्थौल्यमतीव च ॥  
नराणां दीप्यते वह्निः स्मृतिर्बुद्धिश्च वर्धते ॥ १३ ॥  


त्रिफलातिविषामूर्वात्रिवृच्चित्रकवासकैः ॥  
निम्बारग्वधषड्ग्रन्थासप्तपर्णनिशाद्वयैः ॥ १४ ॥  


गुडूचीन्द्रसुराकृष्णाकुष्ठसर्षपनागरैः ॥  
तैलमेभिः समैः पक्वं सुरसादिरसाप्लुतम् ॥ १५ ॥  


पानाभ्यञ्जनगण्डूषनस्यबस्तिषु योजितम् ॥  
स्थूलतालस्यकण्ड्वादीञ्जयेत्कफकृतान्गदान् ॥ १६ ॥  


शिरीषलामज्जकहेमरोध्रैस्त्वग्दोषसंस्वेदहरः प्रघर्षः ॥  
पत्राम्बुलोहाभयचन्दनानि शरीरदौर्गन्ध्यहरः प्रदेहः ॥ १७ ॥  


वासादलरसो लेपाच्छङ्खचूर्णेन संयुतः ॥  
बिल्वपत्ररसो वाऽपि गात्रदौर्गन्ध्यनाशनः ॥ १८ ॥  


हरीतकी लोध्रमरिष्टपत्रं चूतत्वचो दाडिमवल्कलं च ॥  
एषोऽङ्गरागः कथितोऽङ्गनानां जङ्घाकषायश्च नराधिपानाम् ॥ १९ ॥  


गोमूत्रपिष्टं विनिहन्ति कुष्ठं वर्णोज्ज्वलं गोपयसा च युक्तम् ॥  
कक्षादिदौर्गन्ध्यहरं पयोभिः शस्तं वशीकृद्रजनीद्वयेन ॥ २० ॥  


व्योषाग्निमुस्तत्रिफलाविडङ्गैर्गुग्गुलुं समम् ॥  
खादन्सर्वाञ्जयेद्व्याधीन्मेदःश्लेष्मामवातजान् ॥ २१ ॥  


# अधिकार ३७

रक्तशालिर्यवा मुद्गा जाङ्गलाश्च रसा हिताः ॥  
विरेकास्थापनं शस्तं सर्वेषु जठरेषु च ॥ १ ॥  


वातोदरं बलवतः स्नेहस्वेदैरुपाचरेत् ॥  
स्निग्धाय स्वेदिताङ्गाय दद्यात्स्नेहविरेचनम् ॥ २ ॥  


सुविरक्तो नरो यस्तु पुनराध्माति तं भिषक् ॥  
सुस्निग्धैरम्ललवणैर्निरूहैः समुपाचरेत् ॥ ३ ॥  


सामुद्रसौवर्चलसैन्धवानि क्षारं यवानामजमोदकं च ॥  
सपिप्पलीचित्रकशृङ्गवेरं हिङ्गुर्विडं चेति समानि दद्यात् ॥ ४ ॥  


एतानि चूर्णानि घृतप्लुतानि भुञ्जीत पूर्वं कवलं प्रशस्तम् ॥  
वातोदरं गुल्ममजीर्णभुक्तं वातप्रकोपं ग्रहणीं च दुष्टाम् ॥  
अर्शांसि कुष्ठानि च पाण्डुरोगं भगन्दरांश्चेति निहन्ति सद्यः ॥ ५ ॥  


वातोदरी पिबेत्तक्रं पिप्पलीलवणान्वितम् ॥  
शर्करामरिचोपेतं स्वादु पित्तोदरी पिबेत् ॥ ६ ॥  


यवानीसैन्धवाजाजीव्योषयुक्तं कफोदरी ॥  
सन्निपातोदरी तक्रं त्रिकटुक्षारसैन्धवैः ॥ ७ ॥  


स्नुहीपयोभावितानां पिप्पलीनां पयोशनः ॥  
सहस्रमुपयुञ्जीत शक्तितो जठरामयी ॥ ८ ॥  


शिलाजतूनां मूत्राणां गुग्गुलोस्त्रैफलस्य च ॥  
स्नुहीक्षीरप्रयोगश्च शमयत्युदरामयम् ॥ ९ ॥  


स्नुक्पयसा परिभाविततण्डुलचूर्णैर्विनिर्मितः पूपः ॥  
उदरमुदारं हिंस्याद्योगोऽयं सप्तरात्रेण ॥ १० ॥  


पिप्पलीवर्धमानं वा कल्पदृष्टं प्रयोजयेत् ॥  
जठराणां विनाशाय नास्ति तेन समं भुवि ॥ ११ ॥  


दशमूलदारुनागरच्छिन्नरुहापुनर्नवाभयाक्वाथः ॥  
जयति जलोदरशोथश्लीपदगलगण्डवातरोगांश्च ॥ १२ ॥  


पटोलमूलं रजनीं विडङ्गं त्रिफलात्वचम् ॥ १३ ॥  


कम्पिल्लकं नीलिनीं च त्रिवृतां चेति चूर्णयेत् ॥  
षडाद्यान्कार्षिकानन्त्यांस्त्रींश्च द्वित्रिचतुर्गुणान् ॥ १४ ॥  


कृत्वा चूर्णं तु तां मुष्टिं गवां मूत्रेण ना पिबेत् ॥  
विरिक्तो जाङ्गलरसैर्भुञ्जीत मृदुमोदनम् ॥ १५ ॥  


मण्डं पेयां च पीत्वा वा सव्योषं षडहं पयः ॥  
शृतं पिबेत्ततश्चूर्णं पिबेदेवं पुनः पुनः ॥ १६ ॥  


हन्ति सर्वोदराण्येतच्चूर्णं जातोदकानि च ॥  
कामलां पाण्डुरोगं च श्वयथुं चापकर्षति ॥ १७ ॥  


यवानी हपुषा धान्यं त्रिफला सोपकुञ्चिका ॥  
कारवी पिप्पलीमूलमजगन्धा शठी वचा ॥ १८ ॥  


शताह्वा जीरकं व्योषं स्वर्णक्षीरी सचित्रका ॥  
द्वौ क्षारौ पौष्करं मूलं कुष्ठं लवणपञ्चकम् ॥ १९ ॥  


विडङ्गं च समांशानि दन्त्या भागत्रयं तथा ॥  
त्रिवृद्विशाले द्विगुणे सातला स्याच्चतुर्गुणा ॥ २० ॥  


एष नारायणो नाम चूर्णो रोगगणापहः ॥  
नैनं प्राप्यातिवर्तन्ते रोगा विष्णुमिवासुराः ॥ २१ ॥  


तक्रेणोदरिभिः पेयो गुल्मिभिर्बदराम्बुना ॥  
आनाहवाते सुरया वातरोगे प्रसन्नया ॥ २२ ॥  


दधिमण्डेन विद्ध(द्धा)ङ्गे दाडिमाम्बुभिरर्शसि ॥  
परिकर्ते सवृक्षाम्लैरुष्णाम्बुभिरजीर्णके ॥ २३ ॥  


भगन्दरे पाण्डुरोगे कासे श्वासे गलग्रहे ॥  
हृद्रोगे ग्रहणीदोषे कुष्ठे मन्दानले ज्वरे ॥ २४ ॥  


दंष्ट्राविषे मूलविषे सगरे कृत्रिमे विषे ॥  
यथार्हस्निग्धकोष्ठेन पेयमेतद्विरेचनम् ॥ २५ ॥  


पिप्पलीपिप्पलीमूलचव्यचित्रकनागरैः ॥  
सक्षारैरर्धपलिकैर्द्विः प्रस्थं सर्पिषः पचेत् ॥ २६ ॥  


कल्कैर्द्विपञ्चमूलस्य तुलार्धस्य रसेन तु ॥  
दधिमण्डाढकं दत्त्वा तत्सर्पिर्जठरापहम् ॥  
श्वयथुं वातविष्टम्भं गुल्मार्शांसि च नाशयेत् ॥ २७ ॥  


चतुर्गुणे जले मूत्रे द्विगुणे चित्रकात्पले ॥  
कल्के सिद्धं घृतप्रस्थं सक्षारं जठरी पिबेत् ॥ २८ ॥  


नागरं त्रिपलं प्रस्थं घृततैलं तथाऽऽढकम् ॥ २९ ॥  


मस्तुनः साधयित्वा च पिबेत्सर्वोदरापहम् ॥  
कफमारुतसम्भूते गुल्मे चैतत्प्रशस्यते ॥ ३० ॥  


अर्कक्षीरपले द्वे तु स्नुहीक्षीरपलानि षट् ॥  
पथ्या कम्पिल्लकं श्यामा शम्याकं गिरिकर्णिका ॥ ३१ ॥  


नीलिनी त्रिवृता दन्ती शङ्खिनी चित्रकं तथा ॥  
एतेषां पलिकैर्भागैर्घृतप्रस्थं विपाचयेत् ॥ ३२ ॥  


अथास्य मलिने कोष्ठे बिन्दुमात्रां प्रदापयेत् ॥  
यावतोऽस्य पिबेद्बिन्दूंस्तावद्वेगाद्विरिच्यते ॥ ३३ ॥  


कुष्ठं गुल्ममुदावर्तं श्वयथुं सभगन्दरम् ॥  
शमयत्युदराण्यष्टौ वृक्षमिन्द्राशनिर्यथा ॥ ३४ ॥  


एतद्बिन्दुघृतं नाम्ना येनाभ्यक्तो विरिच्यते ॥  
मूत्राण्यष्टावुदरिणां पाने सेके प्रयोजयेत् ॥ ३५ ॥  


देवद्रुमं शिग्रुमयूरकं च गोमूत्रपिष्टामथवाऽश्वगन्धाम् ॥  
पीत्वाऽऽशु हन्यादुदरं प्रवृद्धं कृमीनशेषानुदरं च दूष्यम् ॥ ३६ ॥  


स्नुक्क्षीरदन्तीत्रिफलाविडङ्गसिंहीत्रिवृच्चित्रककर्षकल्कैः ॥  
घृतं विपक्वं कुडवप्रमाणं तोयेन तस्याक्षमपार्धकर्षम् ॥ ३७ ॥  


पीत्वोष्णमम्भोऽनुपिबेद्विरिक्ते पेयां सुखोष्णां वितरेद्विधिज्ञः ॥  
नाराचमेतज्जठरामयानां युक्त्योपयुक्तं शमनं प्रदिष्टम् ॥ ३८ ॥  


यवानिकाचित्रकयावशूकषड्ग्रन्थिदन्तीमगधोद्भवानाम् ॥  
प्लीहानमेतद्विनिहन्ति चूर्णमुष्णाम्बुना मस्तुसुरासवैर्वा ॥ ३९ ॥  


पलाशक्षारतोयेन पिप्पली भाविता शुभा ॥  
गुल्मप्लीहार्तिशमनी अग्निदीप्तिकरी स्मृता ॥ ४० ॥  


विडङ्गार्काग्निसिन्धूत्थसक्तून्दग्ध्वा वचान्वितान् ॥  
पिबेत्क्षीरेण सञ्चूर्ण्य गुल्मप्लीहोदरापहान् ॥ ४१ ॥  


क्षारं वा बिडकृष्णाभ्यां पूतिकस्याम्लनिःस्रुतम् ॥  
प्लीहयकृत्प्रशान्त्यर्थं पिबेत्प्रातर्यथाबलम् ॥ ४२ ॥  


अर्कपत्रं सलवणमन्तर्धूमं विदाहयेत् ॥  
मस्तुना वा पिबेत्क्षारं प्लीहरोगं व्यपोहति ॥ ४३ ॥  


पातव्यो युक्तितः क्षारः क्षीरेणोदधिशुक्तिजः ॥  
पयसा वा प्रयोक्तव्याः पिप्पल्यः प्लीहशान्तये ॥ ४४ ॥  


भल्लातकाभयाजाजीगुडेन सह मोदकः ॥  
सप्तरात्रान्निहन्त्येष प्लीहानमपि दारुणम् ॥ ४५ ॥  


सौभाञ्जनकनिर्यूहं सैन्धवाग्निकणान्वितम् ॥  
पलाशक्षारयुक्तं वा यवक्षारं प्रयोजयेत् ॥ ४६ ॥  


तिलान्सलवणांश्चैव घृतं षट्पलकं तथा ॥  
प्लीहोद्दिष्टां क्रियां सर्वां यकृतः सम्प्रकल्पयेत् ॥ ४७ ॥  


लशुनं पिप्पलीमूलमभयां चैव भक्षयेत् ॥  
पिबेद्गोमूत्रगण्डूषं प्लीहरोगविमुक्तये ॥ ४८ ॥  


शरपुङ्खायाः कल्कस्तक्रेण निषेवतो यथाग्निबलम् ॥  
यदि न जयेत्प्लीहानं शैलोऽपि तदा जले प्लवते ॥ ४९ ॥  


शार्ङ्गे(र्ङ्गी)ष्टानिर्यूहः ससैन्धवस्तिन्तिडीकसम्मिश्रः ॥  
प्लीहव्युपरमयोगः पक्वाम्ररसोऽथ वा समधुः ॥ ५० ॥  


रोहितकाभयाक्षोदभावितं मूत्रमम्बु वा ॥  
पीतं सर्वोदरप्लीहमेहार्शःकृमिगुल्मनुत् ॥ ५१ ॥  


दध्ना भुक्तवतो वामबाहुमध्ये शिरां भिषक् ॥  
विध्येत्प्लीहविनाशाय यकृन्नाशाय दक्षिणे ॥ ५२ ॥  


प्लीहानं मर्दयेद्गाढं दुष्टरक्तप्रवृत्तये ॥ ५३ ॥  


निकुम्भकुडवक्वाथप्रस्थे तत्कल्कसंयुतम् ॥  
सर्पिः प्रस्थं पचेत्प्लीहकामलापाण्डुरोगनुत् ॥ ५४ ॥  


चित्रकस्य तुलाक्वाथे घृतप्रस्थं विपाचयेत् ॥  
आरनालं तु द्विगुणं दधिमण्डं चतुर्गुणम् ॥  
पञ्चकोलकतालीसक्षारैर्लवणसंयुतैः ॥ ५५ ॥  


द्विजीरकं निशायुग्मं मरिचं तत्र दापयेत् ॥  
प्लीहगुल्मोदराध्मानपाण्डुरोगारुचिज्वरान् ॥ ५६ ॥  


बस्तिहृत्पार्श्वकट्यूरुशूलोदावर्तपीनसान् ॥  
हन्यात्पीतं तदर्शोघ्नं शोफघ्नं वह्निदीपनम् ॥  
बलवर्णकरं चापि भस्मकं च नियच्छति ॥ ५७ ॥  


पिप्पलीकल्कसंयुक्तं घृतं क्षीरचतुर्गुणम् ॥  
पचेत्प्लीहाग्निसादादियकृद्रोगहरं परम् ॥ ५८ ॥  


रोहितकत्वचः श्रेष्ठाः पलानां पञ्चविंशतिः ॥  
कोलद्विप्रस्थसंयुक्तं कषायमुपकल्पयेत् ॥ ५९ ॥  


पलिकैः पञ्चकोलैश्च तैः सर्वैश्चापि तुल्यया ॥  
रोहितकत्वचा पिष्टैर्घृतप्रस्थं विपाचयेत् ॥ ६० ॥  


प्लीहातिवृद्धिं शमयेदेतदाशु प्रयोजितम् ॥  
तथा गुल्मज्वरश्वासकृमिपाण्डुत्वकामलाः ॥ ६१ ॥  


रोहितकात्पलशतं क्षोदयेद्बदराढकम् ॥ ६२ ॥  


साधयित्वा जलद्रोणे चतुर्भागावशेषितम् ॥  
घृतप्रस्थं समावाप्य च्छागक्षीरं चतुर्गुणम् ॥ ६३ ॥  


तस्मिन्दद्यादिमान्कल्कान्सर्वांस्तानक्षसम्मितान् ॥  
व्योषं फलत्रिकं हिङ्गु यवानीं तुम्बरुं बिडम् ॥ ६४ ॥  


अजाजीं कृष्णलवणं दाडिमं देवदारु च ॥  
पुनर्नवां विशालां च यवक्षारं सपौष्करम् ॥ ६५ ॥  


विडङ्गं चित्रकं चैव हपुषां चबिकां वचाम् ॥  
एतैर्घृतं विपक्वं तत्स्थापयेद्भाजने शुभे ॥ ६६ ॥  


पाययेत्त्रिपलां मात्रां व्याधेर्बलमपेक्ष्य च ॥  
रसकेनाथ यूषेण पयसा वाऽपि भोजयेत् ॥ ६७ ॥  


उपयुक्ते घृते तस्मिन्व्याधीन्हन्यादिमान्बहून् ॥  
यकृत्प्लीहोदरं चैव प्लीहशूलं यकृत्तथा ॥ ६८ ॥  


कुक्षिशूलं हृदि शूलं पार्श्वशूलमरोचकम् ॥  
विबन्धशूलं शमयेत्पाण्डुरोगं सकामलम् ॥ ६९ ॥  


छर्द्यतीसारशमनं तन्द्राज्वरविनाशनम् ॥  
महारोहितकं नाम प्लीहघ्नं श्रेष्ठमौषधम् ॥ ७० ॥  


# अधिकार ३८

हरीतकीनागरदेवदारुपुनर्नवाछिन्नरुहाकषायः ॥  
सगुग्गुलुर्मूत्रयुतश्च पेयः शोथोदराणां प्रवरः प्रयोगः ॥ १ ॥  


एरण्डतैलं दशमूलमिश्रं गोमूत्रयुक्तस्त्रिफलारसो वा ॥  
निहन्ति वातोदरशोथशूलं क्वाथः समूत्रो दशमूलजश्च ॥ २ ॥  


पुनर्नवानिम्बपटोलशुण्ठीतिक्तामृतादार्व्यभयाकषायः ॥  
सर्वाङ्गशोफोदरकासशूलश्वासान्वितं पाण्डुगदं निहन्ति ॥ ३ ॥  


पुनर्नवां दार्वभयां गुडूचीं पिबेत्समूत्रां महिषाक्षयुक्ताम् ॥  
त्वग्दोषशोफोदरपाण्डुरोगस्थौल्यप्रसेकोर्ध्वकफामयेषु ॥ ४ ॥  


गोमूत्रयुक्तं महिषीपयो वा क्षीरं गवां वा त्रिफलाविमिश्रम् ॥  
क्षीरान्नभुक्केवलमेव गव्यमूत्रं पिबेद्वा श्वयथूदरेषु ॥ ५ ॥  


पुराणं माणकं पिष्ट्वा द्विगुणीकृततण्डुलम् ॥  
साधितं क्षीरतोयाभ्यामभ्यसेत्पायसं तु तत् ॥ ६ ॥  


हन्ति वातोदरं शोथं ग्रहणीं पाण्डुतामपि ॥  
सिद्धो भिषग्भिराख्यातः प्रयोगोऽयं निरत्ययः ॥ ७ ॥  


पुनर्नवादार्व्यमृता पाठा बिल्वं श्वदंष्ट्रिका ॥  
बृहत्यौ द्वे रजन्यौ द्वे पिप्पल्यश्चित्रकं वृषम् ॥ ८ ॥  


समभागानि सञ्चूर्ण्य गवां मूत्रेण ना पिबेत् ॥  
बहुप्रकारं शोथं च सर्वगात्रविसारिणम् ॥  
हन्ति शोथोदराण्यष्टौ व्रणांश्चैवोद्धतानपि ॥ ९ ॥  


# अधिकार ३९

शुण्ठीपुनर्नवैरण्डपञ्चमूलशृतं जलम् ॥  
वातिके श्वयथौ शस्तं पानाहारपरिग्रहे ॥ १ ॥  


क्षीराशिनः पित्तकृते तु शोथे त्रिवृद्गुडूचीत्रिफलाकषायम् ॥  
पिबेद्गवां मूत्रविमिश्रितं वा फलत्रिकाच्चूर्णमथाक्षमात्रम् ॥ २ ॥  


पुनर्नवाविश्वत्रिवृद्गुडूचीशम्याकपथ्यामरदारुकल्कम् ॥  
शोथे कफोत्थे महिषाक्षमूत्रयुक्तं पिबेद्वा सलिलं तथैषाम् ॥ ३ ॥  


कफे तु कृष्णासिकतापुराणपिण्याकशिग्रुत्वगुमाप्रलेपः ॥  
कुलत्थशुण्ठीजलमूत्रसेकश्चण्डागुरुभ्यामनुलेपनं च ॥ ४ ॥  


अजाजिपाठाघनपञ्चकोलव्याघ्रीरजन्यः सुखतोयपीताः ॥  
शोथं प्रवृद्धं चिरजं त्रिदोषं निघ्नन्ति भूनिम्बमहौषधे च ॥ ५ ॥  


पिप्पल्यादिरजोनाम्ना चरके पठ्यते त्वयम् ॥  
योगोऽत्र चविकास्थाने ग्राह्या मातङ्गपीप्पली ॥ ६ ॥  


आर्द्रकस्य रसः पीतः पुराणगुडमिश्रितः ॥  
अजाक्षीराशिनः शीघ्रं सर्वशोथहरो भवेत् ॥ ७ ॥  


पुनर्नवादारुशुण्ठीक्वाथे मूत्रेऽथ केवले ॥  
दशमूलरसे वाऽपि गुग्गुलुः शोथनाशनः ॥ ८ ॥  


बिल्वपत्ररसं पाण्डु सोषणं श्वयथौ त्रिजे ॥  
विट्सङ्गे चैव दुर्नाम्नि विदध्यात्कामलासु च ॥ ९ ॥  


गुडपिप्पलिशुण्ठीनां चूर्णं श्वयथुनाशनम् ॥  
आमाजीर्णप्रशमनं शूलघ्नं बस्तिशोधनम् ॥ १० ॥  


पुरं मूत्रेण संसेव्यं पिप्पली वा पयोन्विता ॥  
गुडेन वाऽभया तुल्या विश्वं वा शोथरोगिणाम् ॥ ११ ॥  


गुडार्द्रकं वा गुडनागरं वा गुडाभयां वा गुडपिप्पलीं वा ॥  
कर्षाभिवृद्ध्या त्रिपलप्रमाणं खादेन्नरः पक्षमथापि मासम् ॥ १२ ॥  


शोथप्रतिश्यायगलास्यरोगा-  
न्सश्वासकासारुचिपीनसादीन् ॥  
जीर्णज्वरार्शोग्रहणीविकारा-  
न्हन्यात्तथाऽन्यान्कफवातरोगान् ॥ १३ ॥  


स्थलपद्ममयं कल्कं पयसाऽऽलोड्य पाययेत् ॥  
प्लीहामयहरं चैव सर्वाङ्गैकाङ्गशोथजित् ॥ १४ ॥  


क्षीरं शोथहरं दारुवर्षाभूनागरैः शृतम् ॥  
पेयं वा चित्रकव्योषवृद्धदारुप्रसाधितम् ॥ १५ ॥  


सिंहास्यामृतभण्टाकीक्वाथं पीत्वा समाक्षिकम् ॥  
कृच्छ्रं शोथं जयेज्जन्तुः श्वासं कासं ज्वरं वमिम् ॥ १६ ॥  


भूनिम्बविश्वकल्कं जग्ध्वा पेयः पुननर्वाक्वाथः ॥  
अपहरति नियतमाशु श्वयथुं सर्वाङ्गगं नॄणाम् ॥ १७ ॥  


त्रिफलायोरजःक्षारैः शोथजित्त्रिफलारसः ॥  
यष्टीदुग्धतिलैर्लेपो नवनीतेन संयुतः ॥  
शोथमारुष्करं हन्ति वृन्तैः शालदलस्य वा ॥ १८ ॥  


शोथे विषनिमित्ते तु विषोक्ता शस्यते क्रिया ॥ १९ ॥  


पुनर्नवाचित्रकदेवदारुपञ्चोषणक्षारहरीतकीनाम् ॥  
कल्केन पक्वं दशमूलतोये घृतोत्तमं शोथनिषूदनं च ॥ २० ॥  


रसे विपाचयेत्सर्पिः पञ्चकोलकुलत्थयोः ॥  
पुनर्नवायाः कल्केन घृतं शोथविनाशनम् ॥ २१ ॥  


सचित्रका धान्ययवानिपाठाः  
सदीप्यकास्त्र्यूषणवेतसाम्लाः ॥  
बिल्वात्फलं दाडिमयावशूकं  
सपिप्पलीमूलमथापि चव्यम् ॥ २२ ॥  


पिष्ट्वाऽक्षमात्राणि जलाढकेन  
पक्त्वा घृतप्रस्थमथोपयोज्यम् ॥  
अर्शांसि गुल्मं श्वयथुं च कृत्स्नं  
निहन्ति वह्निं च करोति दीप्तम् ॥ २३ ॥  


क्षीरं घटे चित्रककल्कलिप्ते दध्यागतं साधु विमथ्य तेन ॥  
तज्जं घृतं चित्रकमूलगर्भं तक्रेण सिद्धं श्वयथुघ्नमग्त्यम् ॥  
अर्शोतिसारानिलगुल्ममेहांस्तद्धन्ति संवर्धयते च वह्निम् ॥ २४ ॥  


माणकक्वाथकल्काभ्यां घृतप्रस्थं विपाचयेत् ॥  
एकजं द्वन्द्वजं शोथं त्रिदोषं च व्यपोहति ॥ २५ ॥  


शैलेयकुष्ठागुरुदारुकौन्तीत्वक्पद्मकैलाम्बुपलाशमुस्तैः ॥  
प्रियङ्गुथौणेयकहेममांसीतालीसपत्रप्लवधान्यपत्रैः ॥ २६ ॥  


श्रीवेष्टकध्यामकपिप्पलीभिः स्पृक्कानखैश्चापि यथोपलाभम् ॥  
वातात्मकेऽभ्यङ्गमुशन्ति तैलं सिद्धं सुपिष्टैरपि च प्रदेहम् ॥ २७ ॥  


शुष्कमूलकवर्षाभूदारुरास्नामहौषधैः ॥  
पक्वमभ्यञ्जनात्तैलं समूलं शोथनाशनम् ॥ २८ ॥  


द्विपञ्चमूलस्य पचेत्कषाये कंसेऽभयानां च शतं गुडाच्च ॥  
लेहे सुसिद्धे च विनीय चूर्णं व्योषं त्रिसौगन्ध्यमुपस्थिते च ॥ २९ ॥  


प्रस्थाधर्मात्रं मधुनः सुशीते किञ्चिच्च चूर्णादपि यावशूकात् ॥  
एकाभयां प्राश्य ततश्च लेहाच्छुक्तिं निहन्ति श्वयथुं प्रवृद्धम् ॥ ३० ॥  


श्वासज्वरारोचकमेहगुल्मान्प्लीहत्रिदोषोदरपाण्डुरोगान् ॥  
कार्श्यामवातावसृगम्लपित्तवैवर्ण्यमूत्रानिलशुक्रदोषान् ॥ ३१ ॥  


सान्निध्यान्मधुनो मानं व्योषादेर्मिलितस्य च ॥  
किञ्चिच्च कर्षपर्यायः शुक्तिरर्धपलं मता ॥ ३२ ॥  


दशमूलीहरीतक्यास्तु(तु)ल्या कंसहरीतकी ॥  
मानं तेनात्र तत्रत्यं चरके प्राह जैज्जटः ॥ ३३ ॥  


दशमूलकषायस्य कंसे पथ्याशतं पचेत् ॥  
तुलां गुडाद्धनव्योषयवक्षारचतुष्पलम् ॥ ३४ ॥  


त्रिजातकं सुवर्णांशं प्रस्थार्धं मधुनो हिमे ॥ ३५ ॥  


दशमूलहरीतक्यः शोथान्हन्युः सुदुर्जयान् ॥  
ज्वरारोचकमेहार्शःकुष्ठपाण्डूदरामयान् ॥ ३६ ॥  


पुनर्नवामृतादारुदशमूलजलाढके ॥  
आर्द्रकस्वरसप्रस्थे गुडस्य तु तुलां पचेत् ॥ ३७ ॥  


तत्सिद्धं व्योषपत्रैलात्वक्चव्यैः कार्षिकैः पृथक् ॥  
चूर्णीकृतैः क्षिपेच्छीते मधुनः कुडवं लिहेत् ॥ ३८ ॥  


लेहः पौनर्नवो नाम शोथशूलनिषूदनः ॥  
कासश्वासारुचिहरो बलवर्णाग्निवर्धनः ॥ ३९ ॥  


पिष्टान्नमम्लं लवणानि मद्यं मृदं दिवा स्वप्नमजाङ्गलं च ॥  
स्त्रियो घृतं तैलपयोगुरूणि शोफं जिघांसुः परिवर्जयेच्च ॥ ४० ॥  


ग्राम्याजानूपपिशितलवणं शुष्कशाकं नवान्नं  
गौडं पिष्टान्नं दधि च कृशरं विज्जलं मद्यमम्लम् ॥  
धानावल्लूरं समशनमथो गुर्वसात्म्यं विदाहि  
स्वप्नं चारात्रौ श्वयथुगदवान्वर्जयेन्मैथुनं च ॥ ४१ ॥  


# अधिकार ४४

गुग्गुलुं रुबुतैलं वा गोमूत्रेण पिबेन्नरः ॥  
वातवृद्धिं निहन्त्याशु चिरकालानुबन्धिनीम् ॥ १ ॥  


सक्षीरं वा पिबेत्तैलं मासमेरण्डसम्भवम् ॥  
तैलं नारायणं योज्यं पानाभ्यञ्जनबस्तिषु ॥ २ ॥  


चन्दनं मधुकं पद्ममुशीरं नीलमुत्पलम् ॥  
क्षीरपिष्टैः प्रदेहः स्याद्दाहशोथरुजापहः ॥ ३ ॥  


पञ्चवल्कलकल्केन सघृतेन प्रलेपनम् ॥  
सर्वं पित्तहरं कार्यं रक्तजे रक्तमोक्षणम् ॥ ४ ॥  


श्लेष्मवृद्धिं तूष्णवीर्यैर्मूत्रपिष्टैः प्रलेपयेत् ॥  
पीतदारुकषायं च पिबेन्मूत्रेण संयुतम् ॥ ५ ॥  


स्विन्नं मेदःसमुत्थं तु लेपयेत्सुरसादिना ॥  
शिरोविरेकद्रव्यैर्वा सुखोष्णैर्मूत्रसंयुतैः ॥ ६ ॥  


संस्वेद्य मूत्रप्रभवां वस्त्रपट्टेन वेष्टयेत् ॥  
सीवन्याः पार्श्वतोऽधस्ताद्विध्येद्व्रीहिमुखेन वै ॥ ७ ॥  


मुष्ककोशमगच्छन्त्यामन्त्रवृद्धौ विचक्षणः ॥  
वातवृद्धिक्रमं कुर्याद्दाहं तत्राग्निना हितम् ॥ ८ ॥  


शङ्खोपरि च कर्णान्ते त्यक्त्वा सीवनिमादरात् ॥  
व्यत्यासाद्वा शिरां विध्येदन्त्रवृद्धिनिवृत्तये ॥ ९ ॥  


अङ्गुष्ठमध्ये त्वक्छित्त्वा दहेदङ्गविपर्यये ॥ १० ॥  


रास्नायष्ट्यमृतैरण्डबलागोक्षुरसाधितः ॥  
क्वाथोऽन्त्रवृद्धिं हन्त्याशु रुबुतैलेन मिश्रितः ॥ ११ ॥  


तैलमेरण्डजं पीत्वा बलासिद्धं पयोन्वितम् ॥  
आध्मानशूलोपचितामन्त्रवृद्धिं जयेन्नरः ॥ १२ ॥  


हरीतकीं मूत्रसिद्धां सतैलां लवणान्विताम् ॥  
प्रातः प्रातश्च सेवेत कफवातामयापहाम् ॥ १३ ॥  


गोमूत्रसिद्धां रुबुतैलभृष्टां हरीतकीं सैन्धवचूर्णयुक्ताम् ॥  
खादेन्नरः कोष्णजलानुपानान्निहन्ति वृद्धिं चिरजां प्रवृद्धाम् ॥ १४ ॥  


त्रिफलाक्वाथगोमूत्रं पिबेत्प्रातरतन्द्रितः ॥  
कफवातोत्थितं हन्ति श्वयथुं वृषणोद्भवम् ॥ १५ ॥  


सरलागुरुकुष्ठानि देवदारु महौषधम् ॥  
मूत्रारनालसम्पिष्टं शोफघ्नं कफवातजित् ॥ १६ ॥  


भृष्टो रुबूकतैलेन कल्कः पथ्यासमुद्भवः ॥  
कृष्णासैन्धवसंयुक्तो वृद्धिरोगहरः परः ॥ १७ ॥  


गव्यं घृतं सैन्धवसम्प्रयुक्तं शम्बूकभाण्डे निहितं प्रयत्नात् ॥  
सप्ताहमादित्यकरैर्विपक्वं निहन्ति कौरण्डमतिप्रवृद्धम् ॥ १८ ॥  


वचासर्षपकल्केन प्रलेपः शोथनाशनः ॥ १९ ॥  


अत्यभिष्यन्दिगुर्वामसेवनान्निचयं गतः ॥  
करोति ग्रन्थिवच्छोफं दोषो वङ्क्षणसन्धिषु ॥  
ज्वरशूलाङ्गसादाढ्यं तं वर्ध्ममिति निर्दिशेत् ॥ २० ॥  


मूलं बिल्वकपित्थयोररलुकस्याग्नेर्बृहत्योर्द्वयोः  
श्यामापूतिकरञ्जशिग्रुकतरोर्विश्वौषधारुष्करम् ॥  
कृष्णाग्रन्थिकचव्यपञ्चलवणक्षाराजमोदान्वितं  
पीतं काञ्जिककोष्णतोयमथितैश्चूर्णीकृतं वर्ध्मजित् ॥ २१ ॥  


अविक्षीरेण गोधूमकल्कं कुन्दुरुकस्य च ॥  
प्रलेपनं सुखोष्णं स्याद्वर्ध्मशूलहरं परम् ॥ २२ ॥  


मृतमात्रे तु वै काके विशस्ते तु प्रवेशयेत् ॥  
वर्ध्मं मुहूर्तं मेधावी तत्क्षणादरुजं भवेत् ॥ २३ ॥  


सैन्धवं मदनं कुष्ठं शताह्वा निचुलं वचा ॥  
ह्रीवेरं मधुकं भार्गी देवदारु सनागरम् ॥ २४ ॥  


कट्फलं पौष्करं मेदा चविका चित्रकं शठी ॥  
विडङ्गातिविषे श्यामा रेणुका नीलिनी स्थिरा ॥ २५ ॥  


बिल्वाजमोदे कृष्णा च दन्ती रास्ना च तैः समैः ॥  
साध्यमेरण्डजं तैलं तैलं वा कफवातनुत् ॥ २६ ॥  


वर्ध्मोदावर्तगुल्मार्शःप्लीहमेहाममारुतान् ॥  
आनाहमश्मरीं चैव हन्यात्तदनुवासनम् ॥  
घृतं सौरेश्वरं योज्यं वर्ध्मवृद्धिनिवृत्तये ॥ २७ ॥  


# अधिकार ४१

यवमुद्गपटोलादि कटुरूक्षं च भोजनम् ॥  
छर्दि सरक्तमुक्तिं च गलगण्डे प्रयोजयेत् ॥ १ ॥  


निचुलं शिग्रुबीजानि दशमूलमथापि वा ॥  
आलेपनं वातगण्डे सुखोष्णं सम्प्रशस्यते ॥ २ ॥  


देवदारुविशाले च कफगण्डे प्रलेपनम् ॥  
तण्डुलोदकपिष्टेन मूलेन परिलेपितः ॥  
हस्तिकर्णपलाशस्य गलगण्डः प्रशाम्यति ॥ ३ ॥  


सर्षपाञ्शिग्रुबीजानि शणबीजातसीयवान् ॥  
मूलकस्य च बीजानि तक्रेणाम्लेन पेषयेत् ॥ ४ ॥  


गण्डानि ग्रन्थयश्चैव गण्डमालाः समुत्थिताः ॥  
प्रलेपात्तेन शाम्यन्ति विलयं यान्ति वाऽचिरात् ॥ ५ ॥  


जीर्णकर्कारुकरसं बिडसैन्धवसंयुतम् ॥  
नस्येन हन्ति तरुणं गलगण्डं न संशयः ॥ ६ ॥  


जलकुम्भीकजं भस्म पक्वं गोमूत्रगालितम् ॥  
पिबेत्कोद्रवतक्राशी गलगण्डोपशान्तये ॥ ७ ॥  


महिषीमूत्रविमिश्रं लोहमलं संस्थितं घटे मासम् ॥  
अन्तर्धूमविदग्धं लिह्यान्मधुनाऽथ गलगण्डे ॥ ८ ॥  


सूर्यावर्तरसोनाभ्यां गलगण्डोपनाहनम् ॥  
स्फोटास्रावैः शमं याति गलगण्डो न संशयः ॥ ९ ॥  


तैलं पिबेच्चामृतवल्लिनिम्बहंसाह्वयावृक्षकपिप्पलीभिः ॥  
सिद्धं बलाभ्यां च सदेवदारु हिताय नित्यं गलगण्डरोगे ॥ १० ॥  


जिह्वायाः पार्श्वतोऽधस्ताच्छिरा द्वादश कीर्तिताः ॥ ११ ॥  


तासां स्थूलशिरे कृष्णे छिन्द्यात्ते च शनैः शनैः ॥  
बडिशेनैव सङ्गृह्य कुशपत्रेण बुद्धिमान् ॥ १२ ॥  


स्रुते रक्ते व्रणे तस्मिन्दद्यात्सगुडमार्द्रकम् ॥  
भोजनं चानभिष्यन्दि यूषः कौलत्थ इष्यते ॥ १३ ॥  


कर्णयुग्मबहिःसन्धिमध्याभ्यासे स्थितं च यत् ॥  
उपर्युपरि तच्छिन्द्याद्गलगण्डे शिरात्रयम् ॥ १४ ॥  


विडङ्गक्षारसिन्धूग्रारास्नाग्निव्योषदारुभिः ॥  
कटुतुम्बीफलरसे कटुतैलं विपाचितम् ॥  
चिरोत्थमपि नस्येन गलगण्डं विनाशयेत् ॥ १५ ॥  


विडङ्गानलसिन्धूत्थरास्नोग्राक्षारदारुभिः ॥ १६ ॥  


तैलं चतुर्गुणे सिद्धं कटुतुम्बीरसेऽथ तत् ॥  
गण्डमालाहरं श्रेष्ठं गलगण्डहरं परम् ॥ १७ ॥  


माक्षिकाढ्यः सकृत्पीतः क्वाथो वरुणमूलजः ॥  
गण्डमालां निहन्त्याशु चिरकालानुबन्धिनीम् ॥ १८ ॥  


पिष्ट्वा ज्येष्ठाम्बुना पेयाः काञ्चनारत्वचः शुभाः ॥  
विश्वभेषजसंयुक्ता गण्डमालापहाः पराः ॥ १९ ॥  


अलम्बुषादलोद्भूतात्स्वरसाद्द्वे पले पिबेत् ॥  
अपच्या गण्डमालायाः कामलायाश्च नाशने ॥ २० ॥  


वनकार्पासिकामूलं तण्डुलैः सह योजितम् ॥  
पक्त्वा पुपूलिकां खादेदपचीनाशनाय च ॥ २१ ॥  


सौभाञ्जनं देवदारु काञ्जिकेन तु पेषितम् ॥  
कोष्णं प्रलेपनं हन्यादपचीमतिदुस्तराम् ॥ २२ ॥  


आरग्वधशिफां क्षिप्रं सम्यक्तण्डुलवारिणा ॥  
पिष्ट्वा नस्यप्रलेपाभ्यां गण्डमालां समुद्धरेत् ॥ २३ ॥  


गण्डमालामयार्तानां नस्यकर्मणि योजयेत् ॥  
निर्गुण्ड्यास्तु शिफां सम्यग्वारिणा परिपेषिताम् ॥ २४ ॥  


कोशातकीनां स्वरसेन नस्यं तुम्ब्यास्तथा पिप्पलिसंयुतेन ॥  
तैलेन वाऽरिष्टभवेन कुर्याद्वचोपकुल्ये सह माक्षिकेण ॥ २५ ॥  


ग्रन्थिष्वामेषु कुर्वीत भिषक्शोथप्रतिक्रियाम् ॥  
पक्वानापीड्य संशोध्य रोपयेद्व्रणभेषजैः ॥ २६ ॥  


हिंस्रा सरोहिण्यमृताऽथ भार्गी श्योनाकबिल्वागुरुकृष्णगन्धाः ॥  
गोपित्तपिष्टाः सह तालपत्र्या ग्रन्थौ विधेयोऽनिलजे प्रलेपः ॥ २७ ॥  


जलौकसः पित्तकृते हितास्तु क्षीरोदकाभ्यां परिषेचनं च ॥  
काकोलिवर्गस्य च शीतलानि पिबेत्कषायाणि सशर्कराणि ॥ २८ ॥  


द्राक्षारसेनेक्षुरसेन वाऽपि चूर्णं पिबेद्वाऽपि हरीतकीनाम् ॥  
मधूकजम्ब्वर्जुनवेतसानां त्वग्भिः प्रलेपानवचारयेद्वा ॥ २९ ॥  


हृतेषु दोषेषु यथानुपूर्व्या ग्रन्थौ भिषक्श्लेष्मसमुत्थिते तु ॥  
स्विन्नस्य विम्लापनमेव कुर्यादङ्गुष्ठवेणूदृषदीसुतैस्तु ॥ ३० ॥  


विकङ्कतारग्वधकाकणन्तीकाकादनीतापसवृक्षमूलैः ॥  
आलेपयेदेनमलाबुभार्गीकरञ्जकालामदनैश्च विद्वान् ॥ ३१ ॥  


दन्ती चित्रकमूलत्वक्सौधार्कपयसी गुडः ॥  
भल्लातकास्थि कासीसं लेपो भिन्द्याच्छिलामपि ॥ ३२ ॥  


ग्रन्थीनमर्मप्रभवानपक्वानुद्धृत्य चाग्निं विदधीत वैद्यः ॥  
क्षारेण चैतान्प्रतिसारयेत्तु संलिख्य संलिख्य यथोपदेशम् ॥ ३३ ॥  


ग्रन्थ्यर्बुदानां च यतोऽविशेषः प्रदेशहेत्वाकृतिदोषदूष्यैः ॥  
ततश्चिकित्सेद्भिषगर्बुदानि विधानविद्ग्रन्थिचिकित्सितेन ॥ ३४ ॥  


वातार्बुदे चाप्युपनाहनानि स्निग्धैश्च मांसैरथ वेसवारैः ॥  
स्वेदं विदध्यात्कुशलस्तु नाड्या शृङ्गेण रक्तं बहुशो हरेच्च ॥ ३५ ॥  


स्वेदोपनाहा मृदवस्तु पथ्याः पित्तार्बुदे कायविरेचनं च ॥  
विघृष्य चोदुम्बरशाकगोजीपत्रैर्भृशं क्षौद्रयुतैः प्रलेपः ॥  
श्लक्ष्णीकृतैः सर्जरसप्रियङ्गुपत्राङ्गलोध्रार्जुनयष्टिसाह्वैः ॥ ३६ ॥  


लेपनं शङ्खचूर्णेन सह मूलकभस्मना ॥  
कफार्बुदापहं कुर्याद्ग्रन्थ्यादिषु विशेषतः ॥ ३७ ॥  


निष्पावपिण्याककुलत्थकल्कैर्मांसप्रगाढैर्दधिमर्दितैश्च ॥ ३८ ॥  


लेपं विदध्यात्क्रिमयो यथाऽत्र मुञ्चन्त्यपत्यान्यथ मक्षिका वा ॥  
अल्पावशिष्टं क्रिमिभिः प्रजग्धं लिखेत्ततोऽग्निं विदधीत पश्चात् ॥ ३९ ॥  


यदल्पमूलं त्रपुताम्रसीसैः संवेष्ट्य पत्रैरथ वाऽऽयसैर्वा ॥  
क्षाराग्निशस्त्राण्यवचारयेच्च मुहुर्मुहुः प्राणमवेक्षमाणः ॥ ४० ॥  


यदृच्छया चोपगतानि पाकं पाकक्रमेणोपचरेद्यथोक्तम् ॥  
सशेषदोषाणि हि योऽर्बुदानि करोति तस्याऽऽशु पुनर्भवन्ति ॥  
तस्मादशेषाणि समुद्धरेत्तु हन्युः सशेषाणि यथा विषाग्नी ॥ ४१ ॥  


उपोदकारसाभ्यक्तास्तत्पत्रपरिवेष्टिताः ॥  
प्रणश्यन्त्यचिरान्नॄणां पिटकार्बुदजातयः ॥ ४२ ॥  


उपोदका काञ्जिकतक्रपिष्टा तयोपनाहो लवणेन मिश्रः ॥  
दृष्टोऽर्बुदानां प्रशमाय कैश्चिद्दिने दिने रात्रिषु मर्मजानाम् ॥ ४३ ॥  


स्नुहीगण्डीरिकास्वेदो नाशयेदर्बुदानि च ॥  
लवणेनाथ वा स्वेदः सीसकेन तथैव च ॥ ४४ ॥  


हरिद्रालोध्रपत्राङ्गगृहधूममनःशिलाः ॥  
मधुप्रगाढो लेपोऽयं मेदोर्बुदहरः परः ॥ ४५ ॥  


एतामेव क्रियां कुर्यादशेषां शर्करार्बुदे ॥ ४६ ॥  


सर्षपारिष्टपत्राणि दग्ध्वा भल्लातकैः सह ॥  
छागमूत्रेण सम्पिष्टमपचीघ्नं प्रलेपनम् ॥ ४७ ॥  


अश्वत्थकाण्डं निचुलं गवां दन्तं च दाहयेत् ॥  
सप्ताहमलसंयुक्तं भस्म हन्त्यपचीं क्षणात् ॥ ४८ ॥  


पार्ष्णिं प्रति द्वादश चाङ्गुलानि  
मित्वेन्द्रबस्तिं परिवर्ज्य सम्यक् ॥  
विदार्य मत्स्याण्डनिभानि वैद्यो  
निष्कृष्य जालान्यनलं विदध्यात् ॥ ४९ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

मणिबन्धोपरिष्टाद्वा कुर्याद्रेषात्रयं भिषक् ॥  
अङ्गुलान्तरितं सम्यगपचीनां प्रशान्तये ॥ ५० ॥  


गण्डमालापहं तैलं सिद्धं शाखोटकत्वचा ॥  
बिम्ब्यश्वमारनिर्गुण्डीसाधितं वाऽपि नावनम् ॥ ५१ ॥  


निर्गुण्डीस्वरसेनाथ लाङ्गलीमूलकल्कितम् ॥  
तैलं नस्यान्निहन्त्याशु गण्डमालां सुदुस्तराम् ॥ ५२ ॥  


छुच्छुन्दर्या विपक्वं तु क्षणात्तैलवरं ध्रुवम् ॥  
अभ्यङ्गान्नाशयेन्नॄणां गण्डमालां सुदारुणाम् ॥ ५३ ॥  


चन्दनं साभया लाक्षा वचा कटुकरोहिणी ॥  
एतैस्तैलं शृतं पीतं समूलामपचीं जयेत् ॥ ५४ ॥  


व्योषं विडङ्गं मधुकं सैन्धवं देवदारु च ॥  
तैलमेभिः शृतं नस्यात्कृच्छ्रामप्यपचीं हरेत् ॥ ५५ ॥  


# अधिकार ४२

लङ्घनालेपनस्वेदरेचनै रक्तमोक्षणैः ॥  
प्रायः श्लेष्महरैरुष्णैः श्लीपदं समुपाचरेत् ॥ १ ॥  


धत्तूरैरण्डनिर्गुण्डीवर्षाभूशिग्रुसर्षपैः ॥  
प्रलेपः श्लीपदं हन्ति चिरोत्थमपि दारुणम् ॥ २ ॥  


सम्पिष्टमारनालेन रूयिकामूलवल्कलम् ॥  
प्रलेपाच्छ्लीपदं हन्ति बद्धमूलमपि स्थिरम् ॥ ३ ॥  


पिण्डारकतरुसम्भववन्दाकशिफा जयति सर्पिषा पीता ॥  
श्लीपदमुग्रं नियतं बद्धा सूत्रेण जङ्घायाम् ॥ ४ ॥  


हितश्चाऽऽलेपने नित्यं चित्रको देवदारु च ॥  
सिद्धार्थशिग्रुकल्को वा सुखोष्णो मूत्रपेषितः ॥ ५ ॥  


स्नेहस्वेदोपनाहांश्च श्लीपदेऽनिलजे भिषक् ॥  
कृत्वा गुल्फोपरि शिरां विध्येच्च चतुरङ्गुले ॥ ६ ॥  


गुल्फस्याधःशिरां विध्येच्छ्लीपदे पित्तसम्भवे ॥  
पित्तघ्नीं च क्रियां कुर्यात्पित्तार्बुदविसर्पवत् ॥ ७ ॥  


मञ्जिष्ठां मधुकं रास्नां सहिंस्रां सपुनर्नवाम् ॥  
पिष्ट्वाऽऽरनालैर्लेपोऽयं पित्तश्लीपदशान्तये ॥ ८ ॥  


शिरां सुविदितां विध्येदङ्गुष्ठे श्लेष्मश्लीपदे ॥  
मधुयुतानि चाभीक्ष्णं कषायाणि पिबेन्नरः ॥ ९ ॥  


पिबेद्वाऽप्यभयाकल्कं मूत्रेणान्यतमेन तु ॥  
पिबेदेवं गुडूचीं वा नागरं देवदारु वा ॥ १० ॥  


पिबेत्सर्षपतैलेन श्लीपदानां निवृत्तये ॥  
पूतीकरञ्जच्छदजं रसं वाऽपि यथाबलम् ॥ ११ ॥  


अनेनैव विधानेन पुत्रजीवकजं रसम् ॥  
प्रयुञ्जीत भिषक्प्राज्ञः कालसात्म्यविभागवित् ॥ १२ ॥  


पलाशमूलस्वरसं पिबेद्वा तैलेन तुल्यं सितसर्षपाणाम् ॥  
मूत्रेण पथ्यासुरदारुविश्वं सगुग्गुलुश्लीपदिभिर्निषेव्यम् ॥ १३ ॥  


काञ्जिकेन पिबेच्चूर्णं वृद्धदारुकसम्भवम् ॥  
रजनीं गुडसंयुक्तां गोमूत्रेण पिबेन्नरः ॥  
वर्षोत्थं श्लीपदं हन्ति दद्रुकुष्ठं विशेषतः ॥ १४ ॥  


गन्धर्वतैलभृष्टां हरीतकीं गोजलेन यः पिबति ॥  
श्लीपदबन्धनमुक्तो भवत्यसौ सप्तरात्रेण ॥ १५ ॥  


धान्याम्लं तैलसंयुक्तं कफवातविनाशनम् ॥  
दीपनं चाऽऽमदोषघ्नमेतच्छ्लीपदनाशनम् ॥ १६ ॥  


त्रिकटुत्रिफला चव्यं दार्वीवरुणगोक्षुरम् ॥ १७ ॥  


अलम्बुषां गुडूचीं च समभागानि चूर्णयेत् ॥  
सर्वेषां चूर्णमाहृत्य वृद्धदारु च तत्समम् ॥ १८ ॥  


काञ्जिकेन च तत्पेयमक्षमात्रं प्रमाणतः ॥  
जीर्णे चापरिहारः स्याद्भोजनं सार्वकामिकम् ॥ १९ ॥  


नाशयेच्छ्लीपदं स्थौल्यमामवातं च दारुणम् ॥  
कुष्ठगुल्मारुचिहरं वातश्लेष्मरुजापहम् ॥ २० ॥  


पिप्पलीत्रिफलादारुनागरं सपुनर्नवम् ॥  
भागैर्द्विपलिकैरेषां तत्समं वृद्धदारुकम् ॥ २१ ॥  


काञ्जिकेन पिबेच्चूर्णं कर्षमात्रं प्रमाणतः ॥  
जीर्णे चापरिहारः स्याद्भोजनं सार्वकामिकम् ॥ २२ ॥  


श्लीपदं वातरोगांश्च हन्यात्प्लीहानमेव च ॥  
आग्निं च कुरुते घोरं भस्मकं च नियच्छति ॥ २३ ॥  


कृष्णाचित्रकदन्तीनां कर्षमर्धपलं पलम् ॥  
विंशतिश्च हरीतक्यो गुडस्य तु पलद्वयम् ॥  
मधुना मोदकं खादेच्छ्लीपदं हन्ति दुस्तरम् ॥ २४ ॥  


सुरसाग्रन्थिकव्योषविडङ्गानि वचा शठी ॥ २५ ॥  


पाठैलाहपुषाश्यामाचव्यदारुवरापुरैः ॥  
सपञ्चलवणक्षारैः कार्षिकैर्विपचेद्धविः ॥ २६ ॥  


प्रस्थं तदंशैर्धान्याम्लदशमूलाम्बुमस्तुभिः ॥  
अक्षं पिबेन्नरो मासं श्लीपदं हन्ति दुस्तरम् ॥ २७ ॥  


वृद्ध्यर्शोग्रहणीरोगगलगण्डार्बुदापचीः ॥  
घृतं सौरेश्वरं नाम श्लीपदं कृमिरोगनुत् ॥ २८ ॥  


विडङ्गमरिचार्केषु नागरे चित्रके तथा ॥  
भद्रदार्वेलुकाख्ये च सर्वेषु लवणेषु च ॥  
तैलं पक्वं पिबेद्वाऽपि श्लीपदानां निवृत्तये ॥ २९ ॥  


# अधिकार ४३

जलौकापातनं शस्तं सर्वस्मिन्नेव विद्रधौ ॥  
मृदुर्विरेको लघ्वन्नं स्वेदः पित्तोत्तरं विना ॥ १ ॥  


वातघ्नमूलकल्कैस्तु वसातैलघृतप्लुतैः ॥  
सुखोष्णो बहुलो लेपः प्रयोज्यो वातविद्रधौ ॥ २ ॥  


स्वेदोपनाहाः कर्तव्याः शिग्रुमूलसमन्विताः ॥  
यवगोधूममुद्गैश्च सिद्धपिष्टैः प्रलेपयेत् ॥  
विलीयते क्षणेनैवमपक्वश्चैव विद्रधिः ॥ ३ ॥  


पुनर्नवादारुविश्वदशमूलाभयाम्भसा ॥  
गुग्गुलं रुबुतैलं वा पिबेन्मारुतविद्रधौ ॥ ४ ॥  


पैत्तिकं शर्करालाजामधुकैः सारिवायुतैः ॥  
प्रदिह्यात्क्षीरपिष्टैर्वा पयस्योशीरचन्दनैः ॥ ५ ॥  


पिबेद्वा त्रिफलाक्वाथं त्रिवृत्कल्काज्यसंयुतम् ॥ ६ ॥  


पञ्चवल्कलकल्केन घृतमिश्रेण लेपनम् ॥  
इष्टकासिकतालोहैर्गोशकृत्तुषपांशुभिः ॥  
मूत्रपिष्टैश्च सततं स्वेदयेच्छ्लेष्मविद्रधिम् ॥ ७ ॥  


दशमूलीकषायेण सस्नेहेन रसेन वा ॥  
शोथं व्रणं वा कोष्णेन सशूलं परिषेचयेत् ॥ ८ ॥  


पित्तविद्रधिवत्सर्वां क्रियां निरवशेषतः ॥  
विद्रध्योः कुशलः कुर्याद्रक्तागन्तुनिमित्तयोः ॥ ९ ॥  


सौभाञ्जनकनिर्यूहो हिङ्गुसैन्धवसंयुतः ॥  
अचिराद्विद्रधिं हन्ति प्रातः प्रातर्निषेवितः ॥ १० ॥  


शिग्रुमूलं जले धौतं जलपिष्टं प्रगालयेत् ॥  
तद्रसं मधुना पीत्वा हन्त्यन्तर्विद्रधिं नरः ॥ ११ ॥  


श्वेतवर्षाभुवो मूलं मूलं वरुणकस्य च ॥  
जलेन क्वथितं पीतमपक्वं विद्रधिं जयेत् ॥ १२ ॥  


वरुणादिगणक्वाथमपक्वेऽभ्यन्तरोत्थिते ॥  
ऊषकादिप्रतीवापं पिबेत्संशमनाय वै ॥ १३ ॥  


अपक्वे चैतदुद्दिष्टं पक्वे तु व्रणवत्क्रिया ॥ १४ ॥  


शमयति पाठामूलं क्षौद्रयुतं तण्डुलाम्भसा पीतम् ॥  
अन्तर्भूतं विद्रधिमुद्धतमाश्वेव मनुजस्य ॥ १५ ॥  


प्रियङ्गुधातकीलोध्रकट्फलं तिनिशत्वचम् ॥  
एतैस्तैलं विपक्तव्यं विद्रधौ व्रणरोपणम् ॥ १६ ॥  


# अधिकार ४४

आदौ विम्लापनं कुर्याद्द्वितीयमवसेचनम् ॥  
तृतीयमुपनाहं तु चतुर्थं(र्थी) पाटनक्रियाम् ॥ १ ॥  


पञ्चमं शोधनं कुर्यात्षष्ठं रोपणमिष्यते ॥  
एते क्रमा व्रणस्योक्ताः सप्तमं वैकृतापहम् ॥ २ ॥  


मातुलुङ्गाग्निमन्थौ च सुरदारु महौषधम् ॥  
अहिंस्रा चैव रास्ना च प्रलेपो वातशोथजित् ॥ ३ ॥  


कल्कः काञ्जिकसम्पिष्टः स्निग्धः शाखोटकत्वचः ॥  
सुपर्ण इव नागानां वातशोथविनाशनः ॥ ४ ॥  


दूर्वा च नलमूलं च मधुकं चन्दनं तथा ॥  
शीतलाश्च गणाः सर्वे प्रलेपः पित्तशोथहा ॥ ५ ॥  


न्यग्रोधोदुम्बराश्वत्थप्लक्षवेतसवल्कलैः ॥  
ससर्पिष्कैः प्रलेपः स्याच्छोथनिर्वापणः परः ॥ ६ ॥  


अजगन्धाऽश्वगन्धा च काला सरलया सह ॥  
एकैषिकाऽजशृङ्गी च प्रलेपः श्लेष्मशोथहा ॥ ७ ॥  


पुनर्नवादारुशिग्रुदशमूलमहौषधैः ॥  
कफवातकृते शोथे लेपः कोष्णो विधीयते ॥ ८ ॥  


न रात्रौ लेपनं दद्याद्दत्तं च पतितं तथा ॥  
न च पर्युषितं शुष्यमाणं नैवावधारयेत् ॥ ९ ॥  


शुष्यमाणमुपेक्षेत प्रदेहं पीडनं प्रति ॥  
न चापि मुखमालिम्पेत्तेन दोषः प्रसिच्यते ॥ १० ॥  


अभ्यज्य स्वेदयित्वा तु वेणुनाड्या ततः शनैः ॥  
विम्लापनार्थं मृद्नीयात्तलेनाङ्गुष्ठकेन वा ॥ ११ ॥  


रक्तावसेचनं कुर्यादादावेव विचक्षणः ॥  
शोथे महति संरब्धे वेदनावति वा व्रणे ॥ १२ ॥  


यो न याति शमं लेपस्वेदसेकापतर्पणैः ॥  
सोऽपि नाशं व्रजत्याशु शोथः शोणितमोक्षणात् ॥ १३ ॥  


एकतश्च क्रियाः सर्वा रक्तमोक्षणमेकतः ॥  
रक्तं हि व्यम्लतां याति तच्चेन्नास्ति न चास्ति रुक् ॥ १४ ॥  


न प्रशाम्यति यः शोथः प्रलेपादिविधानतः ॥  
द्रव्याणि पाचनीयानि दद्यात्तत्रोपनाहने ॥ १५ ॥  


सतिला सातसीबीजा दध्यम्ला सक्तुपिण्डिका ॥  
सकिण्वकुष्ठलवणा शस्ता स्यादुपनाहने ॥ १६ ॥  


शणशिग्रुमूलफलान्यतसीतिलसर्षपाः ॥  
सक्तवः किण्वमुष्णानि द्रव्याण्येतानि पाचनम् ॥ १७ ॥  


तैलेन सर्पिषा वाऽपि ताभ्यां वा सक्तुपिण्डिका ॥  
सुखोष्णा शोथपाकार्थमुपनाहे प्रशस्यते ॥ १८ ॥  


हस्तिदन्तं जले घृष्टं बिन्दुमात्रप्रलेपनात् ॥  
अत्यर्थकठिने चापि शोथे पाचनभेदनम् ॥ १९ ॥  


द्रव्याणां पिच्छिलानां तु त्वङ्मूलानि प्रपीडनम् ॥  
यवगोधूममाषाणां चूर्णानि च समासतः ॥ २० ॥  


चिरबिल्वाग्निकौ दन्ती चित्रको हयमारकः ॥  
कपोतकङ्कगृध्राणां पुरीषाणि च दारणम् ॥ २१ ॥  


क्षारद्रव्याणि वा यानि क्षारो वा दारणं परम् ॥  
ततः प्रक्षालनं क्वाथः पटोलीनिम्बपत्रजः ॥  
अविशुद्धे विशुद्धे तु न्यग्रोधादित्वगुद्भवः ॥ २२ ॥  


पञ्चमूलीद्वयं वाते न्यग्रोधादिश्च पैत्तिके ॥  
आरग्वधादिको योज्यः कफजे सर्वकर्मसु ॥ २३ ॥  


अपेतपूतिमांसानां मांसस्थानामरोहताम् ॥  
कल्कः संरोपणः कार्यस्तिलानां मधुकान्वितः ॥ २४ ॥  


निम्बपत्रमधुभ्यां तु युक्तः संशोधनः स्मृतः ॥ २५ ॥  


पूर्वाभ्यां सर्पिषा वाऽपि युक्तश्चाप्युपरोपणः ॥ २६ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

तिलवद्यवकल्कं तु केचिदाहुर्मनीषिणः ॥  
शमयेदविदग्धं च विदग्धं वाऽपि पाचयेत् ॥  
पक्वं भिनत्ति भिन्नं च शोधयेद्रोपयेत च ॥ २७ ॥  


निम्बपत्रतिलैः कल्को मधुना व्रणशोधनः ॥  
रोपणः सर्पिषा युक्तो यवकल्केऽप्ययं विधिः ॥ २८ ॥  


निम्बपत्रघृतक्षौद्रदार्वीमधुकसंयुता ॥  
वर्तिस्तिलानां कल्को वा शोधयेद्रोपयेद्व्रणम् ॥ २९ ॥  


निम्बपत्रं तिला दन्ती त्रिवृत्सैन्धवमाक्षिकम् ॥  
दुष्टव्रणप्रशमनो लेपः शोधनकेसरी ॥ ३० ॥  


तिलकल्कः सलवणो द्वे हरिद्रे त्रिवृद्धृतम् ॥  
मधुकं निम्बपत्राणि लेपः स्याद्ब्रणशोधनः ॥ ३१ ॥  


त्रिफला खदिरो दार्वी न्यग्रोधादिबलाकुशाः ॥  
निम्बकोलकपत्राणि कषायः शोधने हितः ॥ ३२ ॥  


यष्टी तिलाः सुपिष्टा वा सघृता व्रणरोपणाः ॥  
एकं वा सारिवामूलं सर्वव्रणविशोधनम् ॥ ३३ ॥  


सप्तदलदुग्धकल्कः शमयति दुष्टव्रणं प्रलेपेन ॥  
मधुयुक्ता शरपुङ्खा सर्वव्रणरोपणी कथिता ॥ ३४ ॥  


व्रणान्विशोधयेद्वर्त्या सूक्ष्मास्यान्सन्धिमर्मगान् ॥  
कृतया त्रिवृतादन्तीलाङ्गलीमधुसैन्धवैः ॥ ३५ ॥  


सुषवीपत्रधत्तूरकर्णमोटकुठारकाः ॥  
पृथगेते प्रलेपेन गम्भीरव्रणरोपणाः ॥ ३६ ॥  


पञ्चवल्कलचूर्णैर्वा शुक्तिचूर्णसमायुतैः ॥  
धातकीलोध्रचूर्णैर्वा तथा रोहन्ति ते व्रणाः ॥ ३७ ॥  


सदाहा वेदनावन्तो ये व्रणा मारुतोत्तराः ॥  
तेषां तिलानुमां चैव भृष्टान्पयसि निर्वृतान् ॥  
तेनैव पयसा पिष्ट्वा कुर्यादालेपनं भिषक् ॥ ३८ ॥  


पित्तविद्रधिवीसर्पशमनं लेपनादिकम् ॥  
अग्निदग्धे व्रणे सम्यक्प्रयुञ्जीत चिकित्सकः ॥ ३९ ॥  


वाताभिभूतान्सास्रावान्धूपयेदुग्रवेदनान् ॥  
यवाज्यभूर्जमदनश्रीवेष्टकसुराह्वयैः ॥ ४० ॥  


श्रीवासगुग्गुल्वगुरुसालनिर्यासधूपिताः ॥  
कठिनत्वं व्रणा यान्ति नश्यन्त्यास्राववेदनाः ॥ ४१ ॥  


तिलाः पयः सिता क्षौद्रं तैलं मधुकचन्दनम् ॥  
लेपेन शोथरुग्दाहरक्तं निर्वापयेद्वणान् ॥ ४२ ॥  


करञ्जारिष्टनिर्गुण्डीरसो हन्याद्व्रणक्रिमीन् ॥ ४३ ॥  


कलायविदलीपत्रं कोशाम्रास्थि च पूरणात् ॥  
सुरसादिरसैः सेको लेपनं लशुनेन वा ॥ ४४ ॥  


निम्बशम्याकजात्यर्कसप्तपर्णाश्वमारकाः ॥  
कृमिघ्ना मूत्रसंयुक्ताः सेकालेपनधावनैः ॥ ४५ ॥  


प्रच्छाद्य मांसपेश्या वा कृमीनपहरेद्व्रणात् ॥  
लशुनेनाथ वा दद्याल्लेपनं कृमिनाशनम् ॥ ४६ ॥  


ये क्लेदपाकस्रुतिगन्धयुक्ता व्रणा महान्तः सरुजः सशोथाः ॥  
प्रयान्ति ते गुग्गुलुमिश्रितेन पीतेन शान्तिं त्रिफलारसेन ॥ ४७ ॥  


त्रिफलाचूर्णसंयुक्तो गुग्गुलुर्वटकीकृतः ॥  
निर्यन्त्रणो विबन्धघ्नो व्रणशोधनरोपणः ॥ ४८ ॥  


अमृतागुग्गुलुः शस्तो हितं तैलं च वज्रकम् ॥ ४९ ॥  


विडङ्गत्रिफलाव्योषचूर्णं गुग्गुलुना सह ॥  
सर्पिषा वटिकां कृत्वा खादेद्वा हितभोजनः ॥  
दुष्टव्रणापचीमेहकुष्ठनाडीविशोधनः ॥ ५० ॥  


अमृतापटोलमूलवासत्रिफलात्रिकटुकृमिघ्नानाम् ॥  
समभागानां चूर्णं सर्वसमो गुग्गुलोर्भागः ॥ ५१ ॥  


प्रतिवासरमेकैकां गुटिकां खादेदथाक्षपरिमाणाम् ॥  
जेतुं व्रणवातासृग्गुल्मोदरश्वयथुपाण्डुरोगादीन् ॥ ५२ ॥  


मनःशिला समञ्जिष्ठा सलाक्षा रजनीद्वयम् ॥  
प्रलेपः सघृतक्षौद्रस्त्वग्विशुद्धिकरः परः ॥ ५३ ॥  


अयोरजः सकासीसं त्रिफलाकुसुमानि च ॥  
प्रलेपः कुरुते कार्ष्ण्यं सद्य एव नवत्वचि ॥ ५४ ॥  


कालीयकलताम्रास्थिहेमकालारसोत्तमैः ॥  
लेपः सगोमयरसः सबर्णकरणः परः ॥ ५५ ॥  


# अधिकार ४५

सद्यःक्षतं व्रणं वैद्यः सशूलं परिषेचयेत् ॥  
यष्टीमधुकयुक्तेन किञ्चिदुष्णेन सर्पिषा ॥ १ ॥  


बुद्ध्वाऽऽगन्तुव्रणं वैद्यो घृतक्षौद्रसमन्वितम् ॥  
शीतां क्रियां प्रयुञ्जीत पित्तरक्तोष्मनाशनीम् ॥ २ ॥  


कान्तक्रामुकमेकं सुश्लक्ष्णं गव्यसर्पिषा पिष्टम् ॥  
शमयति नियतं लेपाद्व्रणमागन्तुं न सन्देहः ॥ ३ ॥  


क्षतोष्मणो निग्रहार्थं तत्कालं विसृतस्य च ॥  
कषायाः शीतमधुराः स्निग्धा लेपादयो हिताः ॥ ४ ॥  


आमाशयस्थे रुधिरे वमनं पथ्यमुच्यते ॥  
पक्वाशयस्थे देयं च विरेचनमसंशयम् ॥ ५ ॥  


क्वाथो वंशत्वगेरण्डश्वदंष्ट्राश्मभिदा कृतः ॥  
सहिङ्गुलवणः पीतः कोष्ठस्थं स्रावयेदसृक् ॥ ६ ॥  


यवकोलकुलत्थानां निस्नेहेन रसेन च ॥  
भुञ्जीतान्नं यवागूं वा पिबेत्सैन्धवसंयुताम् ॥ ७ ॥  


अत्यर्थमस्रं स्रवति प्रायशो यत्र वै क्षते ॥  
ततो रक्तक्षयाद्वायौ कुपितेऽतिरुजाकरे ॥ ८ ॥  


स्नेहपानपरीषेकस्निग्धलेपोपनाहनम् ॥  
स्नेहबस्तिं च कुर्वीत वातघ्नौषधसाधितम् ॥ ९ ॥  


इति साप्ताहिकः प्रोक्तः सद्योव्रणहितो विधिः ॥  
सप्ताहात्परतः कार्या शारीरव्रणवत्क्रिया ॥ १० ॥  


गौरा हरिद्रा मञ्जिष्ठा मांसी मधुकमेव च ॥  
प्रपौण्डरीकं हीवेरं भद्रमुस्तं सचन्दनम् ॥ ११ ॥  


जातीनिम्बपटोलं च करञ्जः कटुरोहिणी ॥  
मधूच्छिष्टं मधूकं च महामेदा तथैव च ॥ १२ ॥  


पञ्चवल्कलतोयेन घृतप्रस्थं विपाचयेत् ॥  
एष गौरो महावीर्यः सर्वब्रणविशोधनः ॥ १३ ॥  


आगन्तुसहजाश्चैव चिरोत्थाश्चैव ये व्रणाः ॥  
विषमामपि नाडीं च शोधयेच्छीघ्रमेव च ॥ १४ ॥  


नक्तमालस्य पत्राणि तरुणानि फलानि च ॥  
सुमनायाश्च पत्राणि पटोलारिष्टयोस्तथा ॥ १५ ॥  


द्वे हरिद्रे मधूच्छिष्टं मधुकं तिक्तरोहिणी ॥  
मञ्जिष्ठा चन्दनोशीरमुत्पलं सारिवे त्रिवृत् ॥ १६ ॥  


एतेषां कार्षिकैर्भागैर्घृतप्रस्थं विपाचयेत् ॥  
दुष्टव्रणप्रशमनं तथा नाडीविशोधनम् ॥  
सद्यश्छिन्नव्रणानां च करञ्जाद्यमिदं घृतम् ॥ १७ ॥  


जातीनिम्बपटोलपत्रकटुकादार्वीनिशासारिवा-  
मञ्जिष्ठाभयसिक्थतुत्थमधुकैर्नक्ताह्वबीजैः समैः ॥  
सर्पिः सिद्धमनेन सूक्ष्मवदना मर्माश्रिताः स्राविणो  
गम्भीराः सरुजो व्रणाः सगतिकाः शुध्यन्ति रोहन्ति च ॥ १८ ॥  


प्रपौण्डरीकमञ्जिष्ठामधुकोशीरपद्मकैः ॥  
सहरिद्रैः कृतं सर्पिः सक्षीरं व्रणरोपणम् ॥ १९ ॥  


मधूच्छिष्टं समधुकं लोध्रं सर्जरसं तथा ॥  
मञ्जिष्ठां चन्दनं मूर्वां पिष्ट्वा सर्पिर्विपाचयेत् ॥  
सर्वेषामग्निदग्धानामेतद्रोपणमिष्यते ॥ २० ॥  


अन्तर्दग्धकुठारको दहनजं लेपान्निहन्ति व्रण-  
मश्वत्थस्य विशुष्कवल्कलकृतं चूर्णं तथा गुण्डनात् ॥  
अभ्यङ्गाद्विनिहन्ति तैलमखिलं गण्डूपदैः साधितं  
पिष्ट्वा शाल्मलितूलकैर्जलगता लेपात्तथा वालुकाः ॥ २१ ॥  


सिद्धं कषायतैलाभ्यां पाटल्याः कटुतैलकम् ॥  
दग्धव्रणरुजास्रावदाहविस्फोटनाशनम् ॥ २२ ॥  


चन्दनं वटशुङ्गाश्च मञ्जिष्ठा मधुकं तथा ॥  
प्रपौण्डरीकं दूर्वा च पत्त(त्रा)ङ्गं धातकी तथा ॥ २३ ॥  


एतैस्तैलं विपक्तव्यं सर्पिष्क्षीरसमायुतम् ॥  
अग्निदग्धव्रणे श्रेष्ठं तत्क्षणाद्रोपणं परम् ॥ २४ ॥  


कुठारकात्पलशतं क्वाथयेन्नल्वणेऽम्भसि ॥ २५ ॥  


ततः पादावशेषेण तैलप्रस्थं विपाचयेत् ॥  
कल्कैः कुठारापामार्गप्रोष्ठिकामक्षिकासु च ॥ २६ ॥  


एतत्तैलं कुठारस्य व्रणशोधनरोपणम् ॥  
नाडीषु परमोऽभ्यङ्गो निजास्वागन्तुकीषु च ॥ २७ ॥  


दूर्वास्वरससिद्धं वा तैलं कम्पिल्लकेन वा ॥  
दार्वीत्वचश्च कल्केन प्रधानं व्रणरोपणम् ॥ २८ ॥  


येनैव विधिना तैलं घृतं तेनैव साधयेत् ॥  
रक्तपित्तोत्तरं ज्ञात्वा सर्पिरेवावचारयेत् ॥ २९ ॥  


आरूढे रूढमात्रे वा व्रणे सर्वरसाशिनः ॥  
आर्द्रे वा बन्धरहिते गात्रे चाभिहतेऽथ वा ॥ ३० ॥  


वातोऽस्रमस्रुतं दुष्टं संशोष्य ग्रथितं व्रणम् ॥  
कुर्यात्सदाहं कण्ड्वाढ्यं व्रणग्रन्थिरिति स्मृतः ॥  
क्षारसूत्रं प्रयुञ्जीत दुष्टव्रणहरं विधिम् ॥ ३१ ॥  


# अधिकार ४६

आदौ भग्नं विदित्वा तु सेचयेच्छीतवारिणा ॥  
पङ्केनाऽऽलेपनं कार्यं बन्धनं च कुशान्वितम् ॥ १ ॥  


अवनामितमुन्नह्येदुन्नतं चावपीडयेत् ॥  
आञ्छेदतिक्षिप्तमधोगतं चोपरि वर्तयेत् ॥ २ ॥  


आलेपनार्थं मञ्जिष्ठा मधुकं चाम्लपेषितम् ॥  
शतधौतघृतोन्मिश्रं शालिपिष्टं च लेपनम् ॥  
न्यग्रोधादिकषायं तु सुशीतं परिषेचने ॥ ३ ॥  


पञ्चमूलीविपक्वं तु क्षीरं दद्यात्सवेदने ॥  
सुखोष्णमवचार्यं वा चक्रतैलं विजानता ॥ ४ ॥  


मांसं मांसरसः क्षीरं सर्पिर्यूषः सतीनजः ॥  
बृंहणं चान्नपानं स्याद्देयं भग्नाय जानता ॥ ५ ॥  


गुरु शीतं मृदु स्निग्धं बहुलं स्थूलपिच्छिलम् ॥  
प्रायो मन्दं स्थिरं श्लक्ष्णं बृंहणं द्रव्यमुच्यते ॥ ६ ॥  


गृष्टिक्षीरं ससर्पिष्कं मधुरौषधसाधितम् ॥  
शीतलं लाक्षया युक्तं प्रातर्भग्नः पिबेन्नरः ॥ ७ ॥  


सघृतेनास्थिसंहारं लाक्षां गोधूममर्जुनम् ॥  
सन्धिमुक्तेऽस्थिभग्ने च पिबेत्क्षीरेण मानवः ॥ ८ ॥  


रसोनमधुलाक्षाज्यसिताकल्कं समश्नताम् ॥  
छिन्नभिन्नच्युतास्थीनां सन्धानमचिराद्भवेत् ॥ ९ ॥  


क्षीरं सलाक्षामधुकं च सर्पिः स्याज्जीवनीयं च पिबेत्सुखार्थी ॥  
भग्नः पिबेत्त्वक्पयसाऽर्जुनस्य गोधूमचूर्णं सघृतेन वाऽथ ॥ १० ॥  


लाक्षास्थिसंहृत्ककुभाश्वगन्धा चूर्णीकृता नागबला पुरश्च ॥  
सम्भग्नमुक्तास्थिरुजं निहन्यादङ्गानि कुर्यात्कुलिशोपमानि ॥ ११ ॥  


आभाफलत्रिकव्योषैः सर्वैरेभिः समांशकैः ॥  
तुल्यो गुग्गुलुरायोज्यो भग्नसन्धिप्रसाधकः ॥ १२ ॥  


सव्रणस्य तु भग्नस्य व्रणं सर्पिर्मधूत्तरैः ॥  
प्रतिसार्य कषायैश्च शेषं भग्नवदाचरेत् ॥ १३ ॥  


वातव्याधिविनिर्दिष्टान्स्नेहानत्रापि योजयेत् ॥ १४ ॥  


लवणं कटुकं क्षारमम्लं मैथुनमातपम् ॥  
व्यायामं च न सेवेत भग्नो रूक्षान्नमेव च ॥ १५ ॥  


# अधिकार ४७

नाडीनां गतिमन्विष्य शस्त्रेणाऽऽपाट्य कर्मवित् ॥  
सर्वं व्रणक्रमं कुर्याच्छोधनं रोपणादिकम् ॥ १ ॥  


नाडीं वातकृतां साधु पाटितां लेपयेद्भिषक् ॥  
प्रत्यक्पुष्पीफलयुतैस्तिलैः पिष्टैः प्रलेपयेत् ॥ २ ॥  


पैत्तिकीं तिलमञ्जिष्ठानागदन्तीनिशाद्वयैः ॥  
श्लैष्मिकीं तिलयष्ट्याह्वनिकुम्भारिष्टसैन्धवैः ॥ ३ ॥  


शल्यजां तिलमध्वाज्यैर्लेपयेच्छिन्नशोधिताम् ॥  
आरग्वधनिशाकालाचूर्णाज्यक्षौद्रसंयुता ॥  
सूत्रवर्तिर्व्रणे योज्या शोधनी गतिनाशनी ॥ ४ ॥  


घोण्टाफलत्वङ्मदनात्फलानि पूगस्य च त्वग्लवणं च मुख्यम् ॥  
स्रुह्यर्कदुग्धेन सहैष कल्को वर्तीकृतो हन्त्यचिरेण नाडीम् ॥ ५ ॥  


वर्तीकृतं माक्षिकसम्प्रयुक्तं नाडीघ्नमुक्तं लवणोत्तमं वा ॥  
दुष्टव्रणे यद्विहितं च तैलं तत्सेव्यमानं गतिमाशु हन्ति ॥ ६ ॥  


जात्यर्कशम्याककरञ्जदन्तीसिन्धूत्थसौवर्चलयावशूकैः ॥  
वर्तिः कृता हन्त्यचिरेण नाडीं स्नुक्क्षीरपिष्टा सह चित्रकेण ॥ ७ ॥  


कृशदुर्बलभीरूणां नाडी मर्माश्रिता च या ॥  
क्षारसूत्रेण तां छिन्द्यान्न शस्त्रेण कदाचन ॥ ८ ॥  


एषिण्या गतिमन्विष्य क्षारसूत्रानुसारिणीम् ॥ ९ ॥  


सूचीं निदध्याद्यत्नेन तथोन्नम्याऽऽशु निर्हरेत् ॥  
सूत्रस्यान्तं समानीय गाढं बन्धं समाचरेत् ॥ १० ॥  


ततः क्षारबलं वीक्ष्य सूत्रमन्यत्प्रवेशयेत् ॥  
क्षाराक्तं मतिमान्वैद्यो यावन्न च्छिद्यते गतिः ॥  
भगन्दरेऽप्येष विधिः कार्यो वैद्येन जानता ॥ ११ ॥  


अर्बुदादिषु चोत्क्षिप्य मूले सूत्रं निधापयेत् ॥ १२ ॥  


सूचीभिर्यववक्त्राभिराचितं वा समन्ततः ॥  
मूले सूत्रेण बध्नीयाच्छिन्ने चोपचरेद्ब्रणम् ॥ १३ ॥  


गुग्गुलुस्त्रिफलाव्योषैः समांशैराज्ययोजितः ॥  
नाडीदुष्टव्रणहरो भगन्दरविनाशनः ॥ १४ ॥  


स्वर्जिकासिन्धुदन्त्यग्निरूयिकानलनीलिकाः ॥  
खरमञ्जरिबीजेषु तैलं गोमूत्रपाचितम् ॥  
दुष्टव्रणप्रशमनं कफनाडीव्रणापहम् ॥ १५ ॥  


कुम्भीकखर्जूरकपित्थबिल्ववनस्पतीनां च शलाटुवर्गम् ॥  
कृत्वा कषायं विपचेत्तु तैलमावाप्य मुस्तासरलाप्रियङ्गूः ॥ १६ ॥  


सौगन्धिकामोचरसाहिपुष्पचूर्णानि दत्त्वा खलु धातकीं च ॥  
एतेन शल्यप्रभवा हि नाडी रोहेद्व्रणो वै सुखमाशु चैव ॥ १७ ॥  


भल्लातकार्कमरिचैर्लवणोत्तमेन  
सिद्धं विडङ्गरजनीद्वयचित्रकैश्च ॥  
स्यान्मार्कवस्य च रसेन निहन्ति तैलं  
नाडीं कफानिलकृतामपचीं व्रणांश्च ॥ १८ ॥  


समूलपत्रां निर्गुण्डीं पीडयित्वा रसेन तु ॥  
तेन सिद्धं समं तैलं नाडीदुष्टव्रणापहम् ॥ १९ ॥  


हितं पामापचीनां च पानाभ्यञ्जननावनैः ॥  
विविधेषु च स्फोटेषु तथा दुष्टव्रणेषु च ॥ २० ॥  


या द्विव्रणीये विहितास्तु वर्त्यस्ताः सर्वनाडीषु भिषग्विदध्यात् ॥ २१ ॥  


# अधिकार ४८

गुदस्य श्वयथुं दृष्ट्वा विशोष्य शोधयेत्ततः ॥  
रक्तावसेचनं कार्यं यथा पाकं न गच्छति ॥ १ ॥  


वटपत्रेष्टिकाशुण्ठीगुडूच्यः सपुनर्नवाः ॥  
सुपिष्ट्वा पिटिकावस्थे लेपः शस्तो भगन्दरे ॥ २ ॥  


पिडकानामपक्वानामपतर्पणपूर्वकम् ॥  
कर्म कुर्याद्विरेकान्तं भिन्नानां वक्ष्यते क्रिया ॥ ३ ॥  


एषणं पाटनं क्षारवह्निदाहादिकं क्रमम् ॥  
विधाय व्रणवत्कार्यं यथादोषं यथाक्रमम् ॥ ४ ॥  


त्रिवृत्तिला नागदन्ती मञ्जिष्ठा सह सर्पिषा ॥  
उत्सादनं भवेदेतत्सैन्धवक्षौद्रसंयुतम् ॥ ५ ॥  


रसाञ्जनं हरिद्रे द्वे मञ्जिष्ठा निम्बपल्लवाः ॥  
त्रिवृत्तेजोवती दन्ती कल्को नाडीव्रणापहः ॥ ६ ॥  


न्यग्रोधादिर्गणो यस्तु हितः शोधनरोपणः ॥  
तैलं घृतं वा तत्पक्वं भगन्दरविनाशनम् ॥ ७ ॥  


कुष्ठं त्रिवृत्तिलादन्तीमागध्यः सैन्धवं मधु ॥  
रजनी त्रिफला तुत्थं हितं व्रणविशोधनम् ॥ ८ ॥  


स्नुह्यर्कदुग्धदार्वीभिर्वर्तिं कृत्वा विचक्षणः ॥  
भगन्दरगतिं ज्ञात्वा पूरयेत्तां प्रयत्नतः ॥  
एषा सर्वशरीरस्थां नाडीं हन्यान्न संशयः ॥ ९ ॥  


तिलाभयाकुष्ठमरिष्टपत्रं निशे वचा लोध्रमगारधूमः ॥  
भगन्दरे नाड्युपदंशयोश्च दुष्टव्रणे शोधनरोपणोऽयम् ॥ १० ॥  


त्रिफलारससंयुक्तं बिडालास्थिप्रलेपनम् ॥  
भगन्दरं निहन्त्याशु दुष्टव्रणहरं परम् ॥ ११ ॥  


त्रिफलापुरकृष्णानां त्रिपञ्चैकांशयोजिता गुटिका ॥  
कुष्ठभगन्दरनाडीदुष्टव्रणशोधिनी कथिता ॥ १२ ॥  


जम्बूकमांसं भक्षेत प्रकारैर्व्यञ्जनादिभिः ॥  
अजीर्णवर्जी मासेन मुच्यते तु भगन्दरात् ॥ १३ ॥  


पञ्चतिक्तं घृतं शस्तं तथा गुग्गुलुपूर्वकम् ॥ १४ ॥  


चित्रकार्कौ त्रिवृत्पाठे मलयूहयमारकौ ॥  
सुधां वचां लाङ्गलकीं हरितालं सुवर्चिकाम् ॥ १५ ॥  


ज्योतिष्मतीं च सङ्क्षुण्णां तैलं धीरो विपाचयेत् ॥  
एतद्विष्यन्दनं नाम तैलं दद्याद्भगन्दरे ॥  
शोधनं रोपणं चैव सवर्णकरणं परम् ॥ १६ ॥  


करवीरनिशादन्तीलाङ्गलीलवणाग्निभिः ॥  
मातुलुङ्गार्कवत्साह्वैः पचेत्तैलं भगन्दरे ॥ १७ ॥  


व्यायामं मैथुनं युद्धं पृष्ठयानं गुरूणि च ॥  
संवत्सरं परिहरेदुपरूढव्रणो नरः ॥ १८ ॥  


# अधिकार ४९

स्निग्धस्विन्नस्य तेष्वादौ ध्वजमध्ये शिराव्यधः ॥  
जलौकःपातनं वा स्यादूर्ध्वाधःशोधनं तथा ॥  
पाको रक्ष्यः प्रयत्नेन शिश्नक्षयकरो हि सः ॥ १ ॥  


पटोलनिम्बत्रिफलागुडूचीक्वाथं पिबेद्वा खदिरासनाभ्याम् ॥  
सगुग्गुलुं वा त्रिफलायुतं वा सर्वोपदंशापहरः प्रयोगः ॥ २ ॥  


प्रपौण्डरीक्वं मधुकं रास्ना कुष्ठं पुनर्नवा ॥  
सरलागुरुभद्राख्यैर्वातजं सम्प्रलेपयेत् ॥ ३ ॥  


गैरिकाञ्जनमञ्जिष्ठामधुकोशीरपद्मकैः ॥  
सचन्दनोत्पलैः स्निग्धैः पैत्तिकं सम्प्रलेपयेत् ॥ ४ ॥  


निम्बार्जुनाश्वत्थकदम्बशालजम्बूवटोदुम्बरवेतसेषु ॥  
प्रक्षालनालेपघृतानि कुर्याच्चूर्णं च पित्तास्रभवोपदंशे ॥ ५ ॥  


शालाजकर्णाश्वकर्णधवत्वग्भिः कफोत्थितम् ॥  
सुरापिष्टाभिरुष्णाभिः सतैलाभिः प्रलेपयेत् ॥ ६ ॥  


त्रिफलायाः कषायेण भृङ्गराजरसेन वा ॥  
व्रणप्रक्षालनं कुर्यादुपदंशप्रशान्तये ॥ ७ ॥  


दहेत्कटाहे त्रिफलां सा मषी मधुसंयुता ॥  
उपदंशे प्रलेपोऽयं सद्यो रोपयति व्रणम् ॥ ८ ॥  


जपाजात्यश्वमारार्कशम्याकानां दलैः पृथक् ॥  
कृतं प्रक्षालने क्वाथं मेढ्रपाके प्रयोजयेत् ॥ ९ ॥  


करञ्जनिम्बार्जुनशाकजम्बूवटादिभिः कल्ककषायसिद्धम् ॥  
सर्पिर्निहन्यादुपदंशदोषं सदाहपाकं स्रुतिरागयुक्तम् ॥ १० ॥  


आगारधूमो रजनी सुराकिट्टं तु तैस्त्रिभिः ॥ ११ ॥  


भागोत्तरैः पचेत्तैलं कण्डूशोथरुजापहम् ॥  
शोधनं रोपणं चैव सवर्णकरणं तथा ॥ १२ ॥  


अर्शसां छिन्नदग्धानां क्रिया कार्योपदंशवत् ॥ १३ ॥  


# अधिकार ५०

हितं च सर्पिषः पानं पथ्यं चापि विरेचनम् ॥  
हितः शोणितमोक्षश्च यच्चापि लघुभोजनम् ॥ १ ॥  


सर्षपीं लिखितां सूक्ष्मैः कषायैरवचूर्णयेत् ॥  
तैरेवाभ्यञ्जनं तैलं साधयेद्व्रणरोपणम् ॥ २ ॥  


क्रियेयमवमन्थेऽपि रक्तं स्राव्यं तथोभयोः ॥  
अष्ठीलायां हृते रक्ते श्लेष्मग्रन्थिवदाचरेत् ॥ ३ ॥  


कुम्भिकायां हरेद्रक्तं पक्वायां शोधिते व्रणे ॥  
तिन्दुकत्रिफलालोध्रैर्लेपस्तैलं च रोपणम् ॥ ४ ॥  


अलज्यां(?) हृतरक्तायामयमेव क्रियाक्रमः ॥  
स्वेदयेद्ग्रथितं शश्वन्नाडीस्वेदेन बुद्धिमान् ॥  
सुखोष्णैरुपनाहैश्च सुस्निग्धैरुपनाहयेत् ॥ ५ ॥  


उत्तमाख्यां तु पिडिकां सञ्छेद्य बडिशोद्धृताम् ॥  
कल्कचूर्णैः कषायाणां क्षौद्रयुक्तैरुपाचरेत् ॥ ६ ॥  


क्रमः पित्तविसर्पोक्तः पुष्करीमूढयोर्हितः ॥ ७ ॥  


त्वक्पाके स्पर्शहान्यां च सेचयेन्मृदितं पुनः ॥  
बलातैलेन कोष्णेन मधुरैश्चोपनाहयेत् ॥ ८ ॥  


रसक्रिया विधातव्या लिखिते शतपोतके ॥  
पृथक्पर्ण्यादिसिद्धं च तैलं देयमनन्तरम् ॥ ९ ॥  


रक्तविद्रधिवच्चापि क्रिया शोणितजेऽर्बुदे ॥  
कषायकल्कसर्पींषि तैलचूर्णरसक्रियाः ॥  
शोधने रोपणे चैव वीक्ष्य वीक्ष्यावचारयेत् ॥ १० ॥  


अर्बुदं मांसपाकं च विद्रधिं तिलकालकम् ॥  
प्रत्याख्याय प्रकुर्वीत भिषक्तेषां प्रतिक्रियाम् ॥ ११ ॥  


# अधिकार ५१

वातोत्तरेषु सर्पिर्वमनं श्लेष्मोत्तरेषु कुष्ठेषु ॥  
पित्तोत्तरेषु मोक्षो रक्तस्य विरेचनं चाग्रे ॥ १ ॥  


प्रच्छन्नमल्पकुष्ठे महति च शस्तं शिराव्यधनम् ॥  
बहुदोषः संशोध्यः कुष्ठी बहुशोऽनुरक्षता प्राणान् ॥ २ ॥  


दोषे ह्यतिमात्रहृते वायुर्हन्याच्च बलमाशु ॥  
दोषोत्क्लिष्टे हृदये वमनं कुष्ठेषु चोर्ध्वभागेषु ॥ ३ ॥  


वचावासापटोलानां निम्बस्य फलिनीत्वचः ॥  
कषायो मधुना पीतो वान्तिकृन्मदनान्वितः ॥  
विरेचनं प्रयोक्तव्यं त्रिवृद्दन्तीफलत्रिकैः ॥ ४ ॥  


मनःशिलाले मरिचानि तैलमार्कं पयः कुष्ठहरः प्रदेहः ॥  
करञ्जबीजैडगजं सकुष्ठं गोमूत्रपिष्टं च परः प्रदेहः ॥ ५ ॥  


पर्णानि पिष्ट्वा चतुरङ्गुलस्य तक्रेण पर्णान्यथ काकमाच्याः ॥  
तैलाक्तगात्रस्य नरस्य कुष्ठान्युद्वर्तयेदश्वहनच्छदैश्च ॥ ६ ॥  


एडगजकुष्ठसैन्धवसौवीरकसर्षपैः कृमिघ्नैश्च ॥  
कृमिसिध्मदद्रुमण्डलकुष्ठानां नाशनो लेपः ॥ ७ ॥  


कोठाभिहितं कुष्ठादिलेपमत्रापि कारयेत् ॥ ८ ॥  


आरग्वधस्य पत्राणि आरनालेन पेषयेत् ॥  
दद्रुकिटिभकुष्ठानि हन्ति सिध्मानमेव च ॥ ९ ॥  


स्थौणेयरुङ्निशादूर्वासप्ततालाः प्रलेपतः ॥  
धत्तूररसपिष्टास्तु कण्डूकच्छ्वादिनाशनाः ॥ १० ॥  


कासमर्दकमूलं तु सौवीरेण च पेषितम् ॥  
दद्रुकिटिभकुष्ठानि जयेदेतत्प्रलेपनात् ॥ ११ ॥  


बीजानि वा मूलकसर्षपाणां लाक्षारजन्यौ प्रपुनाटबीजम् ॥  
श्रीवेष्टकव्योषविडङ्गकुष्ठं पिष्ट्वा तु मूत्रेण विलेपनं स्यात् ॥  
दद्रूणि सिध्मं किटिभं च पामां कपालकुष्ठं विषमं च हन्यात् ॥ १२ ॥  


विडङ्गैडगजाकुष्ठनिशासिन्धूत्थसर्षपैः ॥  
धान्याम्लपिष्टैर्लेपोऽयं दद्रुकुष्ठविनाशनः ॥ १३ ॥  


दूर्वाभयासैन्धवचक्रमर्दकुठेरकाः काञ्जिकतक्रपिष्टाः ॥  
त्रिभिः प्रलेपैरपि बद्धमूलां दद्रुं च कण्डूं च विनाशयन्ति ॥ १४ ॥  


तुल्यो रसः शालतरोस्तुषेण सचक्रमर्दोऽप्यभयाविमिश्रः ॥  
पानीयभक्तेन तदम्बुपिष्टो लेपः कृतो दद्रुगजेन्द्रसिंहः ॥ १५ ॥  


यद्वरेन्द्रीसमुद्भूतं तृणाख्यं च महौषधम् ॥  
घर्षणाद्भक्षणात्तस्य कुष्ठं क्षिप्रं प्रशाम्यति ॥ १६ ॥  


शिखरिरसेन सुपिष्टं मूलकबीजं प्रलेपतः सिध्मम् ॥  
क्षारेण कदल्या वा रजनीमिश्रेण नाशयति ॥ १७ ॥  


गन्धपाषाणमिश्रेण यवक्षारेण लेपितम् ॥  
सिध्म नाशमुपैत्याशु कटुतैलयुतेन तु ॥ १८ ॥  


कासमर्दकबीजानि मूलकानां तथैव च ॥  
गन्धपाषाणमिश्राणि सिध्मानां परमौषधम् ॥ १९ ॥  


धात्रीरसः सर्जरसः सपाक्यः सौवीरपिष्टश्च तदासुतश्च ॥  
भवन्ति सिध्मानि यथा न भूयस्तथेदमुद्वर्तनकं करोति ॥ २० ॥  


पत्रकोषणकासीसतैलताप्यमनःशिलाः ॥  
सप्ताहमुषिताः कांस्ये सिध्मश्वित्रविनाशनाः ॥ २१ ॥  


धात्र्यक्षपथ्याक्रिमिशत्रुवह्निभल्लातकावल्गुजलोहभृङ्गैः ॥  
भागाभिवृद्धैस्तिलतैलमिश्रैः सर्वाणि कुष्ठानि निहन्ति लेहः ॥ २२ ॥  


शशाङ्कलेखा सविडङ्गकुष्ठा सपिप्पलीका सहुताशमूला ॥  
सायोमला सामलका सतैला सर्वाणि कुष्ठानि निहन्ति लीढा ॥ २३ ॥  


आरग्वधः सैडगजः करञ्जो वासा गुडूची मदनं हरिद्रे ॥  
श्त्याह्वः सुराह्वः खदिरो धवश्च निम्बो विडङ्गं करवीरकं च ॥ २४ ॥  


ग्रन्थिश्च भौर्जो लशुनः शिरीषः सालोमशो गुग्गुलुकृष्णगन्धे ॥  
फणिज्जको वत्सकसप्तपर्णौ पीलूनि कुष्ठं सुमनःप्रवालाः ॥ २५ ॥  


वचा हरेणुस्त्रिवृता निकुम्भा भल्लातको गैरिकमञ्जनं च ॥  
मनःशिलाले गृहधूम एला कासीसलोध्रार्जुनमुस्तसर्जाः ॥ २६ ॥  


इत्यर्धरूपैर्विहिताः षडेते गोपित्तपीताः पुनरेव पिष्टाः ॥  
सिद्धाः परं सर्षपतैलयुक्ताश्चूर्णप्रदेहा भिषजा प्रयोज्याः ॥ २७ ॥  


कुष्ठानि कृच्छ्राणि नवं किलासं सुरेन्द्रलुप्तं किटिभं सदद्रु ॥  
भगन्दरार्शांस्यपचीं सपामां हन्युः प्रयुक्ता न चिरान्नराणाम् ॥ २८ ॥  


क्षारे सुदग्धे गजलिण्डजे च गजस्य मूत्रेण बहुस्रुते च ॥  
द्रोणप्रमाणे दशभागयुक्तं दत्त्वा पचेद्बीजमवल्गुजस्य ॥ २९ ॥  


एतद्यदा चिक्कणतामुपैति तदा सुसिद्धां गुटिकां प्रकुर्यात् ॥  
श्वित्रं प्रलिम्पेदथ तेन घृष्टं तदा व्रजेदाशु सवर्णभावम् ॥ ३० ॥  


वायस्येडगजाकुष्ठकृष्णाभिर्गुटिका कृता ॥  
बस्तमूत्रेण सम्पिष्टा प्रलेपाच्छ्वित्रनाशनी ॥ ३१ ॥  


पूतीकार्कस्नुङ्नरेन्द्रद्रुमाणां मूत्रैः पिष्टाः पल्लवाः सौमनाश्च ॥  
लेपाच्छ्वित्रं घ्नन्ति दद्रुव्रणांश्च कुष्ठान्यर्शोदुष्टनाडीव्रणांश्च ॥ ३२ ॥  


कुडवोऽवल्गुजबीजाद्धरितालचतुर्थभागसम्मिश्रः ॥  
मूत्रेण गवां पिष्टः सवर्णकरणः परः श्वित्रे ॥ ३३ ॥  


धात्रीखदिरयोः क्वाथं पीत्वाऽवल्गुजसंयुतम् ॥  
शङ्खेन्दुधवलं श्वित्रं तूर्णं हन्ति न संशयः ॥ ३४ ॥  


चक्राङ्कबीजं स्नुक्क्षीरभावितं मूत्रसंयुतम् ॥  
रवितप्तं सकिण्वं च लेपनं किटिभापहम् ॥ ३५ ॥  


उन्मत्तकस्य बीजेन माणकक्षारवारिणा ॥  
कटुतैलं विपक्तव्यं शीघ्रं हन्याद्विपादिकाम् ॥ ३६ ॥  


नालिकेरोदरे न्यस्तस्तण्डुलः पूतितां गतः ॥  
लेपाद्विपादिकां हन्ति चिरकालानुबन्धिनीम् ॥ ३७ ॥  


आवल्गुजं कासमर्दं चक्रमर्दं निशायुतम् ॥ ३८ ॥  


माणिमन्थेन तुल्यांशं मधुकाञ्जिकपेषितम् ॥  
कच्छूं कण्डूं जयत्युग्रां सिद्ध एष प्रयोगराट् ॥ ३९ ॥  


कोमलसिंहास्यदलं सनिशं सुरभीजलेन सम्पिष्टम् ॥  
दिवसत्रयेण नियतं क्षपयति कच्छूं विलेपनतः ॥ ४० ॥  


हरिद्राकल्कसंयुक्तं गोमूत्रस्य पलद्वयम् ॥  
पिबेन्नरः कामचारी कच्छूपामाविनाशनम् ॥ ४१ ॥  


शोथपाण्ड्वामयहरी गुल्ममेहकफापहा ॥  
कच्छूपामाहरी चैव पथ्या गोमूत्रसाधिता ॥ ४२ ॥  


पिबति सकटुतैलं गन्धपाषाणचूर्णं  
रविकिरणसुतप्तं पामनो यः पलार्धम् ॥  
त्रिदिनतदनुषिक्तः क्षीरभोजी च शीघ्रं  
भवति कनकदीप्त्या कामयुक्तो मनुष्यः ॥ ४३ ॥  


निशासुधारग्वधकाकमाची-  
पत्रैः सदार्वीप्रपुनाटबीजैः ॥  
सौवीरपिष्टैः कटुतैलमिश्रैः  
पामादिषूद्वर्तनमेतदिष्टम् ॥ ४४ ॥  


मांसीचन्दनशम्याककरञ्जारिष्टसर्षपम् ॥  
शठीकुटजदार्व्यब्दं हन्ति कण्डूमयं गणः ॥ ४५ ॥  


घर्मसेवी कदुष्णेन वारिणा बाकुचीं पिबेत् ॥  
क्षीरभोजी त्रिसप्ताहात्कुष्ठरोगात्प्रमुच्यते ॥ ४६ ॥  


एडगजातिलसर्षपकुष्ठं मागधिकालवणद्वयमस्तुपूतिकृतम् ॥  
दिवसत्रयमेतद्धन्ति सदद्रु विचर्चिककुष्ठम् ॥ ४७ ॥  


भल्लातकद्वीपिसुधार्कमूलगुञ्जाफलत्र्यूषणशङ्खचूर्णम् ॥  
तुत्थं सकुष्ठं लवणानि पञ्च क्षारद्वयं लाङ्गलिकां च पक्त्वा ॥ ४८ ॥  


स्नुह्यर्कदुग्धे घनमायसस्थं शलाकया तद्विदधीत लेपम् ॥  
कुष्ठे किलासे तिलकालकेषु अशेषदुर्नामसु चर्मकीले ॥ ४९ ॥  


विषवरुणहरिद्राचित्रकागारधूम-  
मनलमरिचदूर्वाः क्षीरमर्कस्नुहीभ्याम् ॥  
दहति पतितमात्रात्कुष्ठजातीरशेषाः  
कुलिशमिव सरोषाच्छक्रहस्ताद्विमुक्तम् ॥ ५० ॥  


त्रिफलापटोलरजनीमञ्जिष्ठारोहिणीवचानिम्बैः ॥  
एष कषायोऽभ्यस्तो निहन्ति कफपित्तजं कुष्ठम् ॥ ५१ ॥  


छिन्नायाः स्वरसं वाऽपि सेवमानो यथाबलम् ॥  
जीर्णे घृतेन भुञ्जीत स्वल्पयूषोदकेन तु ॥  
अतिपूतिशरीरोऽपि दिव्यमूर्तिर्भवेन्नरः ॥ ५२ ॥  


पटोलखदिरारिष्टत्रिफलाकृष्णवेत्रकम् ॥  
तिक्ताशनः पिबेत्क्वाथं कुष्ठं कुष्ठी व्यपोहति ॥ ५३ ॥  


तिलाज्यत्रिफलाक्षौद्रव्योषभल्लातशर्कराः ॥  
वृष्यः सप्तसमो मेध्यः कुष्ठहा कामचारिणः ॥ ५४ ॥  


विडङ्गत्रिफलाकृष्णाचूर्णं लीढं समाक्षिकम् ॥  
हन्ति कुष्ठकृमीन्मेहान्नाडीव्रणभगन्दरान् ॥ ५५ ॥  


इन्द्राशनं समादाय प्रशस्तेऽहनि चोद्धृतम् ॥ ५६ ॥  


तच्चूर्णं मधुसर्पिर्भ्यां लिहेत्क्षीरघृताशनः ॥  
हत्वा च सर्वकुष्ठानि जीवेद्वर्षशतत्रयम् ॥ ५७ ॥  


यः खादेदभयारिष्टमरिष्टामलकानि च ॥  
स जयेत्सर्वकुष्ठानि मासादूर्ध्वं न संशयः ॥ ५८ ॥  


दह्यमानाच्च्युतः कुम्भे मूलगे खदिराद्रसः ॥  
साज्यधात्रीरसक्षौद्रो हन्यात्कुष्ठं रसायनम् ॥ ५९ ॥  


पुष्पकाले तु पुष्पाणि फलकाले फलानि च ॥  
सङ्गृह्य पिचुमन्दस्य त्वङ्मूलानि दलानि च ॥ ६० ॥  


द्विरंशानि समाहृत्य भागिकानि प्रकल्पयेत् ॥  
त्रिफला त्र्यूषणं ब्राह्मी श्वदंष्ट्रारुष्कराग्निकाः ॥ ६१ ॥  


विडङ्गसारवाराहीलोहचूर्णामृताः समाः ॥  
निशाद्वयाबल्गुजकव्याधिघाताः सशर्कराः ॥ ६२ ॥  


कुष्ठेन्द्रयवपाठाश्च कृत्वा चूर्णं सुसंयुतम् ॥  
खदिरासननिम्बानां घनक्वाथेन भावयेत् ॥ ६३ ॥  


सप्तधा पञ्चनिम्बं तु मार्कवस्वरसेन तु ॥  
स्निग्धशुद्धतनुर्धीमान्योजयेच्च शुभे दिने ॥ ६४ ॥  


मधुना तिक्तहविषा खदिरासनवारिणा ॥  
लेह्यमुष्णाम्बुना वाऽपि कोलवृद्ध्या पलं पिबेत् ॥  
जीर्णे तु भोजनं कार्यं स्निग्धं लघु हितं च यत् ॥ ६५ ॥  


विचर्चिकोदुम्बरपुण्डरीककपालदद्रूकिटिभालसादि ॥  
शतारुविस्फोटविसर्पमालाः कफप्रकोपं त्रिविधं किलासम् ॥  
भगन्दरश्लीपदवातरक्तं जहाति नाडीव्रणशीर्षरोगान् ॥ ६६ ॥  


सर्वप्रमेहान्प्रदरांश्च सर्वान्दंष्ट्राविषं मूलविषं निहन्ति ॥  
स्थूलोदरः सिंहकृशोदरश्च सुश्लिष्टसन्धिर्मधुनोपयोगात् ॥ ६७ ॥  


समोपयोगादपि ये दशन्ति सर्पादयो यान्ति विनाशमाशु ॥  
जीवेच्चिरं व्याधिजराविमुक्तः शुभे रतश्चन्द्रसमानकान्तिः ॥ ६८ ॥  


चित्रकत्रिफला व्योषमजाजी कारवी वचा ॥  
सैन्धवातिविषाकुष्ठं चव्यैलायावशूकजम् ॥ ६९ ॥  


विडङ्गान्यजमोदां च मुस्तान्यमरदारु च ॥  
यावन्त्येतानि सर्वाणि तावन्मात्रं तु गुग्गुलुम् ॥ ७० ॥  


सङ्क्षुद्य सर्पिषा सार्धं गुटिकां कारयेद्भिषक् ॥  
प्रातर्भोजनकाले वा भक्षयेत्तु यथाबलम् ॥ ७१ ॥  


हन्त्यष्टादश कुष्ठानि कृमीन्दुष्टव्रणानि च ॥  
ग्रहण्यर्शोविकारांश्च मुखामयगलग्रहान् ॥ ७२ ॥  


गृध्रसीमस्थिभग्नं च गुल्मं चापि नियच्छति ॥  
व्याधीन्कोष्ठगतांश्चान्याञ्जयेद्विष्णुरिवासुरान् ॥ ७३ ॥  


प्रलेपोद्वर्तनस्नानपानभोजनकर्मणा ॥  
शीलितं खादिरं वारि सर्वत्वग्दोषनाशनम् ॥ ७४ ॥  


निम्बं पटोलं दार्वीं दुरालभां तिक्तरोहिणीं त्रिफलाम् ॥  
कुर्यादर्धपलांशान्पर्पटकं त्रायमाणां च ॥ ७५ ॥  


सलिलाढकसिद्धानां रसेष्टभागस्थिते क्षिपेत्पूते ॥  
चन्दनकिराततिक्तकमागधिकास्त्रायमाणां च ॥ ७६ ॥  


मुस्तं वत्सकबीजं कल्कीकृत्यार्धकार्षिकान्भागान् ॥  
नवसर्पिषश्च षट्पलमेतत्सिद्धं घृतं पेयम् ॥ ७७ ॥  


कुष्ठज्वरगुल्मार्शोग्रहणीपाण्ड्वामयश्वयथुहन्तृ ॥  
पामाविसर्पपिटिकाकण्डूमदगण्डनुत्सिद्धम् ॥ ७८ ॥  


निम्बं पटोलं व्याघ्रीं च गुडूचीं वासकं तथा ॥  
कुर्याद्दशपलान्भागानेकैकस्य सुकुट्टितान् ॥ ७९ ॥  


जलद्रोणे विपक्तव्यं यावत्पादावशेषितम् ॥  
घृतप्रस्थं पचेत्तेन त्रिफलागर्भसंयुतम् ॥ ८० ॥  


पञ्चतिक्तमिदं ख्यातं सर्पिः कुष्ठविनाशनम् ॥  
अशीतिं वातजान्रोगांश्चत्वारिंशच्च पैत्तिकान् ॥ ८१ ॥  


विंशतिं श्लैष्मिकांश्चैव पानादेवापकर्षति ॥  
दुष्टव्रणकृमीनर्शः पञ्च कासांश्च नाशयेत् ॥ ८२ ॥  


त्रिफलाद्विनिशावत्सयासपर्पटकुलकान् ॥  
त्रायन्तीकटुकानिम्बान्प्रत्येकं द्विपलोन्मितान् ॥ ८३ ॥  


क्वाथयित्वा जलद्रोणे पादशेषेणं तेन तु ॥  
घृतप्रस्थं पचेद्व्यक्षैः पिप्पलीघनचन्दनैः ॥ ८४ ॥  


त्रायन्तीशक्रभूनिम्बैस्तत्पीतं तिक्तकं घृतम् ॥  
हन्ति कुष्ठज्वरार्शांसि श्वयथुं ग्रहणीगदम् ॥  
पाण्डुरोगं विसर्पं च क्लीबानामपि शस्यते ॥ ८५ ॥  


सप्तच्छदं प्रतिविषां शम्याकं तिक्तरोहिणीं पाठाम् ॥ ८६ ॥  


मुस्तमुशीरं त्रिफलां पटोलपिचुमन्दपर्पटकम् ॥  
धन्वयवासं चन्दनमुपकुल्ये पद्मकं रजन्यौ च ॥ ८७ ॥  


षड्ग्रन्थां सविशालां शतावरीं सारिवे चोभे ॥  
वत्सकबीजं वासां मूर्वाममृतां किराततिक्तं च ॥ ८८ ॥  


कल्कान्कुर्यान्मतिमान्यष्ट्याह्वं त्रायमाणां च ॥  
कल्कस्तु चतुर्भागो जलमष्टगुणं रसोऽमृतफलानाम् ॥ ८९ ॥  


द्विगुणो घृतात्प्रदेयस्तत्सर्पिः पाययेत्सिद्धम् ॥  
कुष्ठानि रक्तपित्तं प्रबलान्यर्शांसि रक्तवाहीनि ॥ ९० ॥  


विसर्पमम्लपित्तं वातासृक्पाण्डुरोगं च ॥  
विस्फोटकान्सपामानुन्मादं कामलां ज्वरं कण्डूम् ॥ ९१ ॥  


हृद्रोगगुल्मपिटकानसृग्दरं गण्डमालां च ॥  
हन्यादेतत्सद्यः पीतं काले यथाबलं सर्पिः ॥  
योगशतैरप्यजितान्महाविकारान्महातिक्तम् ॥ ९२ ॥  


खदिरस्य तुलाः पञ्च शिंशपासनयोस्तुले ॥  
तुलार्धाः सर्व एवैते करञ्जारिष्टवेतसाः ॥ ९३ ॥  


पर्पटः कुटजश्चैव वृषः कृमिहरस्तथा ॥  
ह्वरिद्रे कृतमालश्च गुडूची त्रिफला त्रिवृत् ॥ ९४ ॥  


सप्तपणर्श्च सङ्कुट्य दशद्रोणेन वारिणा ॥  
अष्टभागावशेषं तु कषायमवतारयेत् ॥ ९५ ॥  


धात्रीरसं च तुल्यांशं सर्पिषश्चाऽऽढकं पचेत् ॥  
महातिक्तककल्कैश्च यथोक्तैः पलसम्मितैः ॥ ९६ ॥  


निहन्ति सर्वकुष्ठानि पानाभ्यङ्गनिषेवणात् ॥  
महाखादिरमित्येतत्परं कुष्ठविकारजित् ॥ ९७ ॥  


निम्बामृतावृषपटोलनिदिग्धिकानां  
भागान्पृथग्दशपलान्विपचेद्धटेऽपाम् ॥  
अष्टांशशेषितरसेन सुनिस्रुतेन  
प्रस्थं घृतस्य विपचेत्पिचुभागकल्कैः ॥ ९८ ॥  


पाठाविडङ्गसुरदारुगजोपकुल्या-  
द्विक्षारनागरनिशामिशिचव्यकुष्ठैः ॥  
तेजोवतीमरिचवत्सकदीप्यकाग्नि-  
रोहिण्यरुष्करवचाकणमूलयुक्तैः ॥ ९९ ॥  


मञ्जिष्ठयाऽतिविषया वरया यवान्या  
संशुद्धगुग्गुलुपलैरपि पञ्चसङ्ख्यैः ॥  
तत्सेवितं विधमति प्रबलं समीरं  
सन्ध्यस्थिमज्जगतमप्यथ कुष्ठमीदृक् ॥ १०० ॥  


नाडीव्रणार्बुदभगन्दरगण्डमाला-  
जत्रूर्ध्वसर्वगदगुल्मगुदोत्थमेहान् ॥  
यक्ष्मारुचिश्वसनपीनसकासशोफ-  
हृत्पाण्डुरोगगलविद्रधिवातरक्तम् ॥ १०१ ॥  


वासागुडूचीत्रिफलापटोलकरञ्जनीम्बासनकृष्णवेत्रम् ॥  
तत्क्वाथकल्केन घृतं विपक्वं तद्वज्रकं कुष्ठहरं प्रदिष्टम् ॥ १०२ ॥  


विशीर्णकर्णाङ्गुलिहस्तपादः कृम्यर्दितो भिन्नगलोऽपि मर्त्यः ॥  
पौराणिकीं कान्तिमवाप्य जीवेदव्याहतं बर्षशतं च कुष्ठी ॥ १०३ ॥  


मञ्जिष्ठारुग्निशाचक्रमर्दारग्वधपल्लवैः ॥  
तृणकस्वरसे सिद्धं तैलं कुष्ठहरं कटु ॥ १०४ ॥  


चतुर्गुणे तृणरसे कटुतैलं विपाचयेत् ॥  
हरिद्राकुष्ठमञ्जिष्ठाशम्याकसर्षपायुतैः ॥ १०५ ॥  


कासमर्दारिष्टपत्रैश्चक्रमर्दैः समैर्भिषक् ॥  
अष्टादशानां कुष्ठानां तैलमेतद्विनाशनम् ॥ १०६ ॥  


सप्तपर्णकरञ्जार्कमालतीकरवीरजम् ॥ १०७ ॥  


मूलं स्नुहाशिरीषाभ्यां चित्रकास्फोतयोरपि ॥  
विषलाङ्गलवज्राख्यकासीसालं मनःशिलाम् ॥ १०८ ॥  


करञ्जबीजं त्रिकटु त्रिफलां रजनीद्वयम् ॥  
सिद्धार्थकं विडङ्गं च प्रपुन्नाटं च संहरेत् ॥ १०९ ॥  


मूत्रपिष्टैः पचेत्तैलमेभिः कुष्ठविनाशनम् ॥  
अभ्यङ्गाद्वज्रकं नाम नाडीदुष्टव्रणापहम् ॥ ११० ॥  


मरिचालशिलाह्वार्कपयोश्वारिजटात्रिवृत् ॥  
शकृद्रसविशालारुङ्निशायुग्दारुचन्दनैः ॥ १११ ॥  


कटुतैलं पचेत्प्रस्थं द्व्यक्षैर्विषपलान्वितैः ॥  
सगोमूत्रं तदभ्यङ्गाद्दद्रुश्वित्रविनाशनम् ॥  
सर्वेष्वपि च कुष्ठेषु तैलमेतत्प्रशस्यते ॥ ११२ ॥  


मरिचं त्रिवृता दन्ती क्षीरमार्कं शकृद्रसः ॥ ११३ ॥  


देवदारु हरिद्रे द्वे मांसी कुष्ठं सचन्दनम् ॥  
विशाला करवीरं च हरितालं मनःशिला ॥ ११४ ॥  


चित्रकोलाङ्गलाख्यां च विडङ्गं चक्रमर्दकम् ॥  
शिरीषः कुटजो निम्बः सप्तपर्णः स्नुहाऽमृता ॥ ११५ ॥  


शम्याको नक्तमालाब्दखदिरं पिप्पली वचा ॥  
ज्योतिष्मती च पलिका विषस्य द्विपलं भवेत् ॥ ११६ ॥  


आढकं कटुतैलस्य गोमूत्रं तु चतुर्गुणम् ॥  
मृत्पात्रे लोहपात्रे वा शनैर्मृद्वग्निना पचेत् ॥ ११७ ॥  


पक्त्वा तैलवरं ह्येतन्म्रक्षयेत्कौष्ठिकान्व्रणान् ॥  
पामाविचर्चिकादद्रुकण्डूविस्फोटकानि च ॥ ११८ ॥  


वलयः पलितं छाया नीली व्यङ्गं तथैव च ॥  
अभ्यङ्गेन प्रणश्यन्ति सौकुमार्यं च जायते ॥ ११९ ॥  


प्रथमे वयसि स्त्रीणां नस्यं यासां तु दीयते ॥  
परामपि जरां प्राप्य न स्तना यान्ति नम्रताम् ॥ १२० ॥  


बलीवर्दस्तुरङ्गो वा गजो वा वायुपीडितः ॥  
त्रिभिरभ्यञ्जनैर्बाढं भवेन्मारुतविक्रमः ॥ १२१ ॥  


नक्तमालं हरिद्रे द्वे अर्कस्तगरमेव च ॥  
करवीरं वचा कुष्ठमास्फोता रक्तचन्दनम् ॥ १२२ ॥  


मालती सप्तपर्णं च मञ्जिष्ठा सिन्दुवारिका ॥  
एषामर्धपला भागा विषस्यापि पलं भवेत् ॥ १२३ ॥  


चतुर्गुणे गवां मूत्रे तैलप्रस्थं विपाचयेत् ॥  
श्वित्रविस्फोटकिटिभकीटलूताविचर्चिकाः ॥ १२४ ॥  


कण्डूकच्छूविकाराश्च ये व्रणा विषदूषिताः ॥  
विषतैलमिदं नाम सर्वव्रणविशोधनम् ॥ १२५ ॥  


श्वेतकरवीररसो गोमूत्रं चित्रको विडङ्गं च ॥  
कुष्ठेषु तैलयोगः सिद्धोऽयं सम्मतो भिषजाम् ॥ १२६ ॥  


श्वेतकरवीरमूलं विषांशं साधितं गवां मूत्रे ॥  
चर्मदलसिध्मपामास्फोटकृमिकिटिभजित्तैलम् ॥ १२७ ॥  


सिन्दूरार्धपलं पिष्ट्वा जीरकस्य पलं तथा ॥  
कटुतैलं पचेदाभ्यां सद्यः पामाहरं परम् ॥  
वृद्धवैद्योपदेशेन पचेत्तैलं पलाष्टकम् ॥ १२८ ॥  


सिन्दूरं चन्दनं मांसी विडङ्गं रजनीद्वयम् ॥  
प्रियङ्गुपद्मकं कुष्ठं मञ्जिष्ठाखदिरं वचा ॥ १२९ ॥  


जात्यर्कत्रिवृतानिम्बकरञ्जं विषमेव च ॥  
कृष्णवेत्रकलोध्रं च प्रपुन्नाटं च संहरेत् ॥ १३० ॥  


श्लक्ष्णपिष्टानि सर्वाणि योजयेत्तैलमात्रया ॥  
अभ्यङ्गेन प्रयुञ्जीत सर्वकुष्ठविनाशनम् ॥ १३१ ॥  


पामाविचर्चिकाकच्छूविसर्पादिहितं मतम् ॥  
रक्तपित्तोत्थितान्हन्ति रोगानेवंविधान्बहून् ॥ १३२ ॥  


सिन्दूरगुग्गुलुरसाञ्जनसिक्थतुत्थैः  
कल्कीकृतैश्च कटुतैलमिदं विपक्वम् ॥  
कण्डूं स्रवत्पिटकिकामथ वा विशुष्का-  
मभ्यञ्जनेन सकृदुद्धरति प्रसह्य ॥ १३३ ॥  


मञ्जिष्ठात्रिफलालाक्षानिशागन्धशिलालकैः ॥  
चूर्णितैस्तैलमादित्यपक्वं पामाहरं परम् ॥ १३४ ॥  


स्वरसेन हि दूर्वायाः पचेत्तैलं चतुर्गुणम् ॥  
कच्छूविचर्चिकापामा अभ्यङ्गादेव नाशयेत् ॥ १३५ ॥  


अर्कपत्ररसे पक्वं रजनीकल्कसंयुतम् ॥  
कटुतैलं निहन्त्येतत्कच्छूपामाविचर्चिकाः ॥ १३६ ॥  


गण्डीरिकाचित्रकमार्कवार्ककुष्ठद्रुमत्वग्लवणैः समूत्रैः ॥  
तैलं पचेन्मण्डलदद्रुकुष्ठदुष्टव्रणारुःकिटिभापहारि ॥ १३७ ॥  


पक्षात्पक्षाद्वामनान्यभ्युपेयान्मासान्मासात्स्रंसनं चाप्यधस्तात् ॥  
त्र्यहात्त्र्यहान्नस्ततश्चावपीडान्मासेष्वसृङ्मोक्षयेत्षट्सु षट्सु ॥ १३८ ॥  


शालिषष्टिकगोधूमयवमुद्गादयो हिताः ॥  
पुराणाः कुष्ठिने तिक्तशाकजाङ्गलसंयुताः ॥ १३९ ॥  


नीचरोमनखोऽश्रान्तो नित्यमौषधतत्परः ॥  
योषिन्मांससुरावर्जी कुष्ठी कुष्ठमपोहति ॥ १४० ॥  


# अधिकार ५२

अभ्यज्य कटुतैलेन सेकश्चोष्णाम्बुभिस्ततः ॥  
तत्राऽऽशु वमनं कार्यं पटोलारिष्टवारिणा ॥ १ ॥  


त्रिफलापुरकृष्णाभिर्विरेकश्चात्र शस्यते ॥  
त्रिफलां क्षौद्रसहितां पिबेद्वा नवकार्षिकम् ॥ २ ॥  


विसर्पोक्तामृतादिं तु भिषगत्रापि योजयेत् ॥  
पिप्पलीवर्धमानं वा लशुनं वा प्रयोजयेत् ॥  
सितां मधुकसंयुक्तां गुडमामलकैः सह ॥ ३ ॥  


सगुडं दीप्यकं यस्तु खादेत्पथ्यान्नभुङ्नरः ॥  
तस्य नश्यति सप्ताहादुदर्दः सर्वदेहजः ॥ ४ ॥  


सिद्धार्थरजनीकल्कैः प्रपुन्नाटतिलैः सह ॥  
कटुतैलेन सम्मिश्रमेतदुद्वर्तनं हितम् ॥ ५ ॥  


दूर्वानिशायुतो लेपः कच्छूपामाविनाशनः ॥  
कृमिदद्रूहरश्चैव शीतपित्तहरः स्मृतः ॥ ६ ॥  


कुष्ठोक्तं च क्रमं कुर्यादम्लपित्तघ्नमेव च ॥  
उदर्दोक्तां क्रियां वाऽपि कोठरोगे समासतः ॥  
सर्पिः पीत्वा महातिक्तं कार्यं शोणितमोक्षणम् ॥ ७ ॥  


निम्बस्य पत्राणि सदा घृतेन धात्रीविमिश्राण्यथ वोपयुञ्ज्यात् ॥  
विस्फोटकोठं क्षतशीतपित्तकण्ड्वस्रपित्तं रकसां च जह्यात् ॥ ८ ॥  


क्षारसिन्धूत्थतैलैश्च गात्राभ्यङ्गं प्रयोजयेत् ॥ ९ ॥  


कुष्ठं हरिद्रे सुरसं पटोलं निम्बाश्वगन्धे सुरदारुशिग्रू ॥  
ससर्षपं तुम्बरुधान्यवन्यं चण्डां च चूर्णानि समानि कुर्यात् ॥ १० ॥  


तैस्तक्रयुक्तैः प्रथमं शरीरं तैलाक्तमुद्वर्तयितुं यतेत् ॥  
ततोऽस्य कण्डूपिटकाः सकोठाः कुष्ठानि शोफाश्च शमं व्रजन्ति ॥ ११ ॥  


तैलोद्वर्तनयोगेन योज्य एलादिको गणः ॥ १२ ॥  


शुष्कमूलकयूषेण कौलत्थेन रसेन वा ॥  
भोजनं सर्वदा कार्यं लावतित्तिरिजेन वा ॥ १३ ॥  


शीतलान्यन्नपानानि बुद्ध्वा दोषगतिं भिषक् ॥  
उष्णानि वा यथादोषं शीतपित्ते प्रयोजयेत् ॥ १४ ॥  


# अधिकार ५३

वमनानन्तरं तत्र विरेकं मृदु कारयेत् ॥  
सम्यग्वान्तविरिक्तस्य सुस्निग्धस्यानुवासनम् ॥  
आस्थापनं चिरोद्भूते देयं दोषाद्यपेक्षया ॥ १ ॥  


क्रियाशुद्धस्य शमनी अनुबन्धाद्यपेक्षया ॥  
दोषसंसर्गजा कार्या भेषजाहारकल्पना ॥ २ ॥  


ऊर्ध्वगं वमनैर्धीमानधोगं रेचनैर्हरेत् ॥  
तिक्तभूयिष्ठमाहारं पानं चापि प्रकल्पयेत् ॥ ३ ॥  


यवगोधूमविकृतीस्तीक्ष्णसंस्कारवर्जिताः ॥  
यथास्वं लाजसक्तून्वा सितामधुयुतान्पिबेत् ॥ ४ ॥  


निस्तुषयववृषधात्रीक्वाथस्त्रिसुगन्धमधुयुतः पीतः ॥  
अपनयति चाम्लपित्तं यदि भुङ्क्ते मुद्गयूषेण ॥ ५ ॥  


कफपित्तवमीकण्डूज्वरविस्फोटदाहहा ॥  
पाचनो दीपनः क्वाथः शृङ्गवेरपटोलयोः ॥ ६ ॥  


पटोलं नागरं धान्यं क्वाथयित्वा जलं पिबेत् ॥  
कण्डूपामातिशूलघ्नं कफपित्ताग्निमान्द्यजित् ॥ ७ ॥  


पटोलनिम्बामृतरोहिणीकृतं जलं पिबेत्पित्तकफोच्छ्रये वा ॥  
शूलभ्रमारोचकवह्निमान्द्यदाहज्वरच्छर्दिनिवारणं हि तत् ॥ ८ ॥  


यवकृष्णापटोलानां क्वाथं क्षौद्रयुतं पिबेत् ॥  
नाशयेदम्लपित्तं च अरुचिं च वमिं तथा ॥ ९ ॥  


वासामृतापर्पटकनिम्बभूनिम्बमार्कवैः ॥  
त्रिफलाकुलकैः क्वाथः सक्षौद्रश्चाम्लपित्तहा ॥ १० ॥  


फलत्रिकं पटोलं च तिक्तक्वाथः सितायुतः ॥  
पीतः क्लीतकमध्वक्तो ज्वरच्छर्द्यम्लपित्तहा ॥ ११ ॥  


वासानिम्बपटोलत्रिफलासनयासयोजितो जयति ॥  
अधिककफमम्लपित्तं प्रयोजितो गुग्गुलुः क्रमशः ॥ १२ ॥  


छिन्नाखदिरयष्ट्याह्वदार्व्यम्भो वा मधुद्रवम् ॥ १३ ॥  


सद्राक्षामभयां खादेत्सक्षौद्रां सगुडां च ताम् ॥  
कटुकासिताऽवलेह्या पटोलविश्वं च क्षौद्रसंयुक्तम् ॥  
रक्तस्रुतौ च युक्त्या खण्डं कूष्माण्डकं श्रेष्ठम् ॥ १४ ॥  


पटोलत्रिफलारिष्टशृतं मधुयुतं पिबेत् ॥  
पित्तश्लेष्मज्वरच्छर्दिदाहत्वग्दोषशान्तये ॥ १५ ॥  


सिंहास्यामृतभण्टाकीक्वाथं पीत्वा समाक्षिकम् ॥  
अम्लपित्तं जयेज्जन्तुः कासं श्वासं ज्वरं वमिम् ॥ १६ ॥  


वासाघृतं तिक्तघृतं च युक्त्या मधूत्कटां मागधिकां लिहेद्वा ॥  
अन्यद्यदेवं गुणवच्च सर्पिस्तदम्लपित्तं शमयत्युदीर्णम् ॥ १७ ॥  


एकोंऽशः पञ्चनिम्बानां द्विगुणो वृद्धदारकः ॥  
सक्तुर्दशगुणो देयः शर्करामधुरीकृतः ॥ १८ ॥  


शीतेन वारिणा पीतं शूलं पित्तकफोद्भवम् ॥  
निहन्ति चूर्णं सक्षौद्रमम्लपित्तं सुदुस्तरम् ॥ १९ ॥  


पिष्ट्वाऽजाजीं सधान्याकां घृतप्रस्थं विपाचयेत् ॥  
कफपित्तारुचिहरं मन्दानलवमिं जयेत् ॥ २० ॥  


पटोलशुण्ठीकल्काभ्यां केवलं कुलकेन वा ॥  
घृतप्रस्थं विपक्तव्यं कफपित्तहरं परम् ॥ २१ ॥  


पिप्पलीक्वाथकल्केन घृतं सिद्धं मधुप्लुतम् ॥  
पिबेन्ना प्रातरुत्थाय अम्लपित्तनिवृत्तये ॥ २२ ॥  


द्राक्षामृताशक्रपटोलपत्रैः सोशीरधात्रीघनचन्दनैश्च ॥ २३ ॥  


त्रायन्तिकापद्मकिरातधान्यैः कल्कैः पचेत्सर्पिरुपेतमेभिः ॥  
युञ्जीत मात्रां सह भोजनेन सर्वर्तुपाने तु भिषग्विदध्यात् ॥ २४ ॥  


वातस्थपित्तं ग्रहणीं प्रवृद्धां कासाग्निसादं ज्वरमम्लपित्तम् ॥  
सर्वं निहन्याद्घृतमेतदाशु सम्यक्प्रयुक्तं ह्यमृतोपमं च ॥ २५ ॥  


शतावरीमूलकल्कं घृतप्रस्थं पयः समम् ॥  
पचेन्मृद्वग्निना सम्यक्क्षीरं दत्त्वा चतुर्गुणम् ॥ २६ ॥  


नाशयेदम्लपित्तं च वातपित्तोद्भवान्गदान् ॥  
रक्तपित्तं तृषां मूर्छां श्वासं सन्तापमेव च ॥ २७ ॥  


अम्लपित्ते प्रयोक्तव्यः कफपित्तहरो विधिः ॥  
गुडकूष्माण्डकं चैव तथा खण्डामलक्यपि ॥ २८ ॥  


गुडक्षीरकणासिद्धं सर्पिरत्रापि योजयेत् ॥  
गुडपिप्पलीपथ्याभिस्तुल्याभिर्मोदकः कृतः ॥  
पित्तश्लेष्मापहः प्रोक्तो मन्दमग्निं च दीपयेत् ॥ २९ ॥  


ज्वलन्तमिव चाऽऽत्मानं मन्यते योऽम्लपित्तवान् ॥  
तस्य संशोधनं पथ्यं न शान्तिः शोधनं विना ॥ ३० ॥  


अचिरोत्थे चिरोत्थे च वमनं तत्र कारयेत् ॥ ३१ ॥  


# अधिकार ५४

विरेकवमनालेपसेचनासृग्विमोक्षणैः ॥  
उपाचरेद्यथादोषं विसर्पानविदाहिभिः ॥ १ ॥  


पटोलपिचुमन्दाभ्यां पिप्पल्या मदनेन च ॥  
विसर्पे चमनं शस्तं तथैवेन्द्रयवैः सह ॥ २ ॥  


त्रिफलारससंयुक्तं सर्पिस्त्रिवृतया सह ॥  
प्रयोक्तव्यं विरेकार्थं विसर्पज्वरशान्तये ॥  
रसमामलकानां वा घृतमिश्रं प्रदापयेत् ॥ ३ ॥  


तृणवर्ज्यं प्रयोक्तव्यं पञ्चमूलचतुष्टयम् ॥  
प्रदेहसेकसर्पिर्भिर्विसर्पे वातसम्भवे ॥ ४ ॥  


कुष्ठं शताह्वा सुरदारु मुस्ता वाराहिकुस्तुम्बुरुकृष्णगन्धाः ॥  
वातेऽर्कवंशार्तगलाश्च योज्याः सेकेषु लेपेषु तथा घृतेषु ॥ ५ ॥  


प्रपौण्डरीकमञ्जिष्ठापद्मकोशीरचन्दनैः ॥  
सयष्टीन्दीवरैः पित्ते क्षीरपिष्टैः प्रलेपनम् ॥ ६ ॥  


कशेरुशृङ्गाटकपद्मगुन्द्राः सशैवलाः सोत्पलकर्दमाश्च ॥  
वस्त्रान्तराः पित्तकृते विसर्पे लेपा विधेयाः सघृताः सुशीताः ॥ ७ ॥  


प्रदेहाः परिषेकाश्च शस्यन्ते पञ्चवल्कलैः ॥  
पद्मकोशीरमधुकचन्दनैर्वा प्रशस्यते ॥ ८ ॥  


पैत्ते तु पद्मिनीपङ्कपिष्टं वा शङ्खशैवलम् ॥  
गुन्द्रामूलं तु शुक्तिर्वा गैरिकं वा घृतान्वितम् ॥ ९ ॥  


न्यग्रोधपादा गुन्द्रा च कदलीगर्भ एव च ॥  
बिसग्रन्थिश्च लेपः स्याच्छतधौतघृतप्लुतः ॥ १० ॥  


हरेणवो मसूराश्च मुद्गाश्चैव सशालयः ॥  
पृथक्पृथक्प्रदेहाः स्युः सर्वे वा सर्पिषा सह ॥ ११ ॥  


द्राक्षारग्वधकाश्मर्यत्रिफलामण्डपीलुभिः ॥  
त्रिवृद्धरीतकीभिश्च विसर्पे शोधनं हितम् ॥ १२ ॥  


गायत्रीसप्तपर्णाब्दवासारग्वधदारुभिः ॥  
कुटन्नटैर्भवेल्लेपो विसर्पे श्लेष्मसम्भवे ॥ १३ ॥  


अजाऽश्वगन्धा सरलाऽथ काला सैकेषिका चाप्यथ वाऽजशृङ्गी ॥  
गोमूत्रपिष्टो विहिमः प्रदेहो हन्याद्विसर्पं कफजं सुशीघ्रम् ॥ १४ ॥  


मदनं मधुकं निम्बं वत्सकस्य फलानि च ॥  
वमनं च विधातव्यं विसर्पे कफसम्भवे ॥ १५ ॥  


त्रिफलापद्मकोशीरसमङ्गाकरवीरजम् ॥  
नलमूलमनन्ता च लेपः श्लेष्मविसर्पहा ॥ १६ ॥  


आरग्वधस्य पत्राणि त्वचः श्लेष्मातकोद्भवाः ॥  
शिरीषपुष्पं कामाची हिता लेपावचूर्णितैः ॥ १७ ॥  


मुस्तारिष्टपटोलानां क्वाथः सर्वविसर्पनुत् ॥  
धात्रीपटोलमुद्गानामथवा घृतसंयुतः ॥ १८ ॥  


अमृतवृषपटोलं निम्बकल्कैरुपेतं त्रिफलखदिरसारं व्याधिघातं च तुल्यम् ॥  
क्वथितमिदमशेषं गुग्गुलोर्भागयुक्तं जयति विषविसर्पं कुष्ठमष्टादशाख्यम् ॥ १९ ॥  


अमृतवृषपटोलं मुस्तकं सप्तपर्णं खदिरमसितवेत्रं निम्बपत्रं हरिद्रे ॥  
विविधविषविसर्पान्कुष्ठविस्फोटकण्डूरपनयति मसूरीं शीतपित्तं ज्वरं च ॥ २० ॥  


# अधिकार ५५

पटोलामृतभूनिम्बवासकारिष्टपर्पटैः ॥  
खदिराब्दयुतैः क्वाथो विस्फोटार्तिज्वरापहः ॥ १ ॥  


पटोलत्रिफलारिष्टगुडूचीमुस्तचन्दनैः ॥  
समूर्वा रोहिणी पाठा रजनी सदुरालभा ॥ २ ॥  


कषायं पाययेदेतच्छ्लेष्मपित्तज्वरापहम् ॥  
कण्डूत्वग्दोषविस्फोटविषवीसर्पनाशनम् ॥ ३ ॥  


भूनिम्बवासाकटुकापटोलफलत्रिकाचन्दननिम्बसिद्धः ॥  
विसर्पदाहज्वरवक्त्रशोषविस्फोटतृष्णावमिनुत्कषायः ॥ ४ ॥  


सकफे पित्तयुक्ते तु त्रिफलां योजयेत्पुरैः ॥  
दुरालभां पर्पटकं पटोलं कटुकां तथा ॥  
सोष्णं गुग्गुलुसम्मिश्रं पिबेद्वा खदिराष्टकम् ॥ ५ ॥  


कुण्डलीपिचुमन्दाम्बु खदिरेन्द्रयवाम्बु वा ॥  
विस्फोटान्नाशयत्याशु वायुर्जलधरानिव ॥ ६ ॥  


चन्दनं नागपुष्पं च तण्डुलीयकसारिवा ॥  
शिरीषवल्कलं जाती लेपः स्याद्दाहनाशनः ॥ ७ ॥  


शुकतरुनतमांसीरजनीपद्मं च तुल्यानि ॥  
पिष्टानि शीततोयेन स्याल्लेपः सर्वविस्फोटे ॥ ८ ॥  


शिरीषमूलमञ्जिष्ठाचव्यामलकयष्टिकाः ॥  
सजातीपल्लवक्षौद्रा विस्फोटे कवलग्रहाः ॥ ९ ॥  


शिरीषोदुम्बरौ जम्बूः सेकालेपनयोर्हिताः ॥  
श्लेष्मातकत्वचो वाऽपि प्रलेपाश्चोतने हिताः ॥ १० ॥  


शिरीषयष्टीनतचन्दनैलामांसीहरिद्राद्वयकुष्ठवालैः ॥  
लेपो दशाङ्गः सघृतः प्रदिष्टो विसर्पकुष्ठग्रहशोषहारी ॥ ११ ॥  


शिरीषोशीरनागाङ्कहिंस्राभर्लेपनाद्द्रुतम् ॥  
विसर्पविषविस्फोटाः प्रशाम्यन्ति न संशयः ॥ १२ ॥  


वृषखदिरपटोलपत्रनिम्बत्वगमृतामलकीकषायकल्कैः ॥  
घृतमभिनवमेतदाशु पक्वं जयति विसर्पमदास्रकुष्ठगुल्मान् ॥ १३ ॥  


पटोलसप्तच्छदनिम्बवासाफलत्रिकच्छिन्नरुहाविपक्वम् ॥  
तत्पञ्चतिक्तं घृतमाशु हन्ति त्रिदोषविस्फोटविसर्पकण्डूः ॥ १४ ॥  


शाखासु कुपितो दोषः शोथं कृत्वा विसर्पवत् ॥  
भित्त्वैवं तं क्षते तत्र सोष्मा मांसं विशोष्य च ॥ १५ ॥  


कुर्यात्तन्तुनिभं सूत्रं तत्पिण्डैस्तक्रसक्तुजैः ॥  
शनैः शनैः क्षताद्याति च्छेदात्कोपं समावहेत् ॥ १६ ॥  


तत्पाताच्छोफशान्तिः स्यात्पुनः स्थानान्तरे भवेत् ॥  
स स्नायुक इति ख्यातः क्रियोक्ता तु विसर्पवत् ॥ १७ ॥  


गव्यं सर्पिस्त्र्यहं पीत्वा निर्गुण्डीस्वरसं त्र्यहम् ॥  
पीत्वा स्नायुकमत्युग्रं हन्त्यवश्यं न संशयः ॥ १८ ॥  


सौभाञ्जनमूलदलैः काञ्जिकपिष्टैर्लवणयुतैर्लेषः ॥  
हन्ति स्नायुकरोगं यद्वा मोचत्वचो लेपः ॥ १९ ॥  


# अधिकार ५६

सर्वासां वमनं पूर्वं पटोलारिष्टवासकैः ॥  
कषायैश्च वचावत्सयष्ट्याह्वफलकल्कितैः ॥ १ ॥  


सक्षौद्रं पाययेद्ब्राह्म्या रसं वा हैलमोचिकम् ॥  
वान्तस्य रेचनं देयं शमनं चाबले नरे ॥ २ ॥  


सुषवीपत्रनिर्यासं हरिद्राचूर्णसंयुतम् ॥  
रोमान्ती ज्वरविस्फोटमसूरी शान्तये पिबेत् ॥ ३ ॥  


उभाभ्यां हृतदोषस्य विशुध्यन्ति मसूरिकाः ॥  
निर्विकाराश्चाल्पपूयाः पच्यन्ते चाल्पवेदनाः ॥ ४ ॥  


कण्टाकुस्वादुमूलं क्वथनविधिकृतं हिङ्गुमाषैकयुक्तं  
पीतं बीजं जयायाः सघृतमुषितवाः पीतमङ्घ्रिः शकट्याः ॥  
म(प)थ्यामूलं शिफा वा दमनकुसुमजा सोषणा वाऽथ पूति-  
र्योगा वाशाम्बुनैते प्रथममघगदे दृश्यमाने प्रयोज्याः ॥ ५ ॥  


उग्राज्यवंशनीलीयवविषकार्पासिकीकसब्राह्मी--  
सुरसमयूरकलाक्षाधूपो रोमान्तिकादिहरः ॥ ६ ॥  


आदावेव प्रयुक्तस्य प्रशाम्यन्ति मसूरिकाः ॥  
न गृह्णन्ति विषं केचिद्यथालाभश्रुतेरिह ॥ ७ ॥  


चैत्रासितभूतदिने रक्तपताकान्विता स्नुही भवने ॥  
धवलितकलशन्यस्ता पापरुजं दूरतो धत्ते ॥ ८ ॥  


तर्पणं वातजायां प्राग्लाजचूर्णैः सशर्करैः ॥  
भोजनं तिक्तयूषैस्तु प्रतुदानां रसेन वा ॥ ९ ॥  


द्विपञ्चमूलं रास्ना च दार्व्युशीरं दुरालभा ॥  
सामृतं धान्यकं मुस्तं जयेद्वातसमुत्थिताम् ॥ १० ॥  


द्राक्षाकाश्मर्यखर्जूरपटोलारिष्टवासकैः ॥  
लाजामलकदुस्पर्शैः सितायुक्तस्तु पैत्तिके ॥ ११ ॥  


शिरीषोदुम्बराश्वत्थशेलुन्यग्रोधवत्सकैः ॥  
प्रलेपः सघृतः शीघ्रं व्रणवीसर्पदाहहा ॥ १२ ॥  


दुरालभां पर्पटकं भूनिम्बं कटुरोहिणीम् ॥  
श्लैष्मिक्यां पित्तजायां वा पाने निष्क्वाथ्य दापयेत् ॥ १३ ॥  


निम्बं पर्पटकं पाठां पटोलं कटुरोहिणीम् ॥  
वासां दुरालभां धात्रीमुशीरं चन्दनद्वयम् ॥ १४ ॥  


एष निम्बादिकः क्वाथः पीतः शर्करयाऽन्वितः ॥  
त्रिदोषां मसूरीं हन्ति ज्वरवीसर्पसम्भवाम् ॥  
उत्थिता प्रविशेद्या तु पुनस्तां बाह्यतो नयेत् ॥ १५ ॥  


पटोलकुण्डलीमुस्तवृषधन्वयवासकैः ॥  
भूनिम्बनिम्बकटुकापर्पटैश्च शृतं जलम् ॥ १६ ॥  


मसूरीं शमयेदामां पक्वां चैव विशोधयेत् ॥  
नातः परतरं किञ्चिद्विस्फोटज्वरशान्तये ॥ १७ ॥  


पटोलमूलारुणतण्डुलीयकं पिबेद्धरिद्रामलकल्कसंयुतम् ॥  
मसूरिविस्फोटविदाहशान्तये तथैव रोमान्तिवमिज्वरापहम् ॥ १८ ॥  


पटोलमूलारुणतण्डुलीयकं तथैव धात्रीखदिरेण संयुतम् ॥  
पिबेज्जलं सुक्वथितं सुशीतलं मसूरिकारोगविनाशनं परम् ॥ १९ ॥  


खदिरत्रिफलारिष्टपटोलामृतवासकैः ॥ २० ॥  


क्वाथोऽष्टकाख्यो जयति रोमान्तिकमसूरिकाः ॥  
कुष्ठवीसर्पविस्फोटकण्ड्वादीनपि पानतः ॥ २१ ॥  


अमृतादिकषायस्तु जयेत्पित्तकफात्मिकाम् ॥ २२ ॥  


सौवीरेण तु सम्पिष्टं मातुलुङ्गस्य केसरम् ॥  
प्रलेपात्पाचयत्याशु दाहं चाम्पि नियच्छति ॥ २३ ॥  


पाददाहं च कुरुते पिटिका पादसम्भवा ॥  
तत्र सेकं प्रशंसन्ति बहुशस्तण्डुलाम्बुना ॥ २४ ॥  


पाककाले तु सर्वास्ता विशोषयति मारुतः ॥  
तस्मात्सम्बृंहणं कार्यं न तु पथ्यं विशोषणम् ॥ २५ ॥  


गुडूची मधुकं द्राक्षा मोरटं दाडिमैः सह ॥  
पाककाले प्रदातव्यं भैषज्यं गुडसंयुतम् ॥  
तेन पाकं व्रजन्त्याशु न तु वायुः प्रकुप्यति ॥ २६ ॥  


लिह्याद्वा बादरं चूर्णं पाचनार्थं गुडेन वा ॥  
अनेनाऽऽशु विपच्यन्ते वातपित्तकफात्मिकाः ॥ २७ ॥  


शूलाध्मानपरीतस्य कम्पमानस्य वायुना ॥  
धन्वमांसरसाः शस्ता ईषत्सैन्धवसंयुताः ॥ २८ ॥  


दाडिमाम्लरसैर्युक्ता यूषाः स्युररुचौ हिताः ॥  
विसर्पन्ती सविस्फोटा क्लिन्ना स्राववती तथा ॥  
दशाङ्गलेपचूर्णेन चूर्णिता शममेति च ॥ २९ ॥  


पिबेदम्भस्तप्तशीतं भावितं खदिरासनैः ॥  
शौचे वारि प्रयुञ्जीत गायत्रीबहुवारजम् ॥ ३० ॥  


जातीपत्रं समञ्जिष्ठं दार्वी पूगफलं शमी ॥ ३१ ॥  


धात्रीफलं समधुकं क्वथितं मधुसंयुतम् ॥  
मुखरोगे कण्ठरोगे गण्डूषार्थं प्रशस्यते ॥ ३२ ॥  


अक्ष्णोः सेकं प्रशंसन्ति गवेधुमधुकाम्बुना ॥  
मधुकं त्रिफला मूर्वा दार्वीत्वङ्नीलमुत्पलम् ॥ ३३ ॥  


उशीरलोध्रमञ्जिष्ठाः प्रलेपाश्चोतने हिताः ॥  
नश्यन्त्यनेन दृग्जाता मसूर्यो न भवन्ति च ॥ ३४ ॥  


पञ्चवल्कलचूर्णेन क्लेदिनीमवचूर्णयेत् ॥  
भस्मना केचिदिच्छन्ति केचिग्दोमयरेणुना ॥ ३५ ॥  


कृमिपातभयाच्चापि धूपयेत्सरलादिभिः ॥  
वेदनादाहशान्त्यर्थं स्रुतानां च विशुद्धये ॥  
सगुग्गुलुं वराक्वाथं युञ्ज्याद्वा खदिराष्टकम् ॥ ३६ ॥  


कृष्णाभयारजो लिह्यान्मधुना कण्ठशुद्धये ॥  
तथाऽष्टाङ्गाबलेहो वा कबलश्चाऽऽर्द्रकादिभिः ॥ ३७ ॥  


पञ्चतिक्तं प्रयुञ्जीत पानाभ्यञ्जनभोजनैः ॥  
कुर्याद्व्रणविधानं च तैलादीन्वर्जयेच्चिरम् ॥ ३८ ॥  


निम्बातिमुक्तकास्फोतबिम्बीवेतसवल्कलम् ॥  
शृतशीतं प्रयोक्तव्यं स्रावप्रक्षालने सदा ॥ ३९ ॥  


निशाद्वयोशीरशिरीषमुस्तकैः सलोध्रभद्रश्रियनागकेसरैः ॥  
संस्वेदविस्फोटविसर्पकुष्ठदौर्गन्ध्यरोमान्तिहरः प्रदेहः ॥ ४० ॥  


# अधिकार ५७

तथाऽजगल्लिकामामां जलौकोभिरुपाचरेत् ॥  
शुक्तिसौराष्ट्रिकाक्षारकल्कैश्चाऽऽलेपयेन्मुहुः ॥ १ ॥  


श्लेष्मविद्रधिकल्पेन जयेच्चानुशयां भिषक् ॥  
विवृतामिन्द्रवृद्धां च गर्दभां जालगर्दभाम् ॥  
इरिवेल्लां गन्धनामां जयेत्पित्तविसर्पवत् ॥ २ ॥  


मधुरौषधसिद्धेन सर्पिषा शमयेद्व्रणम् ॥ ३ ॥  


रक्तावसेकैर्बहुभिः स्वेदनैरपतर्पणैः ॥  
जयेद्विदारिकां लेपैः शिग्रुदेवद्रुमोद्भवैः ॥ ४ ॥  


पनसिकां कच्छपिकामनेन विधिना भिषक् ॥  
साधयेत्कठिनानन्याञ्शोफान्दोषसमुद्भवान् ॥ ५ ॥  


अन्ध्रालजीं कच्छपिकां तथा पाषाणगर्दभम् ॥  
सुरदारुशिलाकुष्ठैः स्वेदयित्वा प्रलेपयेत् ॥ ६ ॥  


कफमारुतशोथघ्नो लेपः पाषाणगर्दभे ॥  
लेपनं पाण्डुरङ्गेण शोणितस्य च मोक्षणम् ॥ ७ ॥  


शस्त्रेणोत्कृत्य वल्मीकं क्षाराग्निभ्यां प्रसाधयेत् ॥  
मनःशिलालभल्लातसूक्ष्मैलागुरुचन्दनैः ॥ ८ ॥  


जातीपल्लववक्रैश्च निम्बतैलं विपाचयेत् ॥  
वल्मीकं नाशयेत्तद्धि बहुच्छिद्रं बहुस्रवम् ॥ ९ ॥  


पाददारीषु तु शिरां व्यधयेत्तलशोधनीम् ॥  
स्नेहस्वेदोपपन्नौ तु पादौ चाऽऽलेपयेन्मुहुः ॥  
मधूच्छिष्टवसामज्जघृतक्षीरैर्विमिश्रितैः ॥ १० ॥  


सर्जाह्वसिन्धूद्भवयोश्चूर्णं मधुघृतान्वितम् ॥  
निर्मथ्य कटुतैलाक्तं हितं पादप्रमार्जनम् ॥ ११ ॥  


उपोदकासर्षपनिम्बमोचाकर्कारुकैर्वारुकभस्मतोये ॥  
तैलं विपक्वं लवणांशयुक्तं तत्पाददारीं विनिहन्ति लेपात् ॥ १२ ॥  


अलसेऽम्लैश्चिरं सिक्तौ चरणौ परिलेपयेत् ॥  
पटोलारिष्टकासीसत्रिफलाभिर्मुहुर्मुहुः ॥ १३ ॥  


करञ्जबीजं रजनी कासीसं मधुकं मधु ॥  
रोचना हरितालं च लेपोऽयमलसे हितः ॥ १४ ॥  


लाक्षाभयारसालेपः कार्यं वा रक्तमोक्षणम् ॥ १५ ॥  


बृहतीरससिद्धेन तैलेनाभ्यज्य बुद्धिमान् ॥  
शिलारोचनकासीसचूर्णैर्वा प्रतिसारयेत् ॥ १६ ॥  


दहेत्कदरमुद्धृत्य तैलेन दहनेन वा ॥  
चिप्यमुष्णाम्बुना स्विन्नमुद्धृत्याभ्यञ्जनं व्रणे ॥  
दत्त्वा सार्जरसं चूर्णं बद्ध्वा व्रणवदाचरेत् ॥ १७ ॥  


स्वरसेन हरिद्रायाः पात्रे कृष्णायसेऽभयाम् ॥  
घृष्ट्वा तज्जेन कल्केन लिम्पेच्चिप्यं पुनः पुनः ॥ १८ ॥  


निम्बोदकेन वमनं पद्मिनीकण्टके हितम् ॥ १९ ॥  


निम्बोदककृतं सर्पिः सक्षौद्रं पानमिष्यते ॥  
निम्बारग्वधकल्कैर्वा मुहुरुद्वर्तनं हितम् ॥ २० ॥  


अहिपूतनके धात्र्याः पूर्वं स्तन्यं विशोधयेत् ॥  
त्रिफलाखदिरक्वाथैर्व्रणानां धावनं हितम् ॥ २१ ॥  


करञ्जत्रिफलातिक्तैः सर्पिः सिद्धं शिशोर्हितम् ॥  
रसाञ्जनं विशेषेण पानालेपनयोर्हितम् ॥ २२ ॥  


गुदभ्रंशे गुदं स्नेहैरभ्यज्याऽऽशु प्रवेशयेत् ॥  
प्रविष्टं स्वेदयेच्चापि बद्धं गोःफणया भृशम् ॥ २३ ॥  


कोमलं पद्मिनीपत्रं यः खादेच्छर्करायुतम् ॥  
एतन्निश्चित्य निर्दिष्टं न तस्य गुदनिर्गमः ॥ २४ ॥  


वृक्षाम्लानलचाङ्गेरीविश्वपाठायवाग्रजम् ॥  
तक्रेण शीलयेत्पायुभ्रंशार्तोऽनलदीपनम् ॥ २५ ॥  


गुदं च गव्यवसया म्रक्षयेदविशङ्कितः ॥  
दुष्प्रवेशो गुदभ्रंशो विशत्याशु न संशयः ॥ २६ ॥  


मूषिकाणां वसाभिर्वा गुदे सम्यक्प्रलेपनम् ॥  
सुस्विन्नमूषिकामांसेनाथवा स्वेदयेद्गुदम् ॥ २७ ॥  


चाङ्गेरीकोलदध्यम्लनागरक्षारसंयुतम् ॥  
घृतमुत्क्वथितं पेयं गुदभ्रंशरुजापहम् ॥ २८ ॥  


क्षीरे महत्पञ्चमूलं मूषिकामन्त्रवर्जिताम् ॥  
पक्त्वा तस्मिन्पचेत्तैलं वातघ्नौषधसंयुतम् ॥  
गुदभ्रंशमिदं तैलं पानाभ्यङ्गात्प्रसाधयेत् ॥ २९ ॥  


स्वेदोपनाहौ परिवर्तिकायां कृत्वा समभ्यज्य घृतेन पश्चात् ॥  
प्रवेशयेच्चर्म शनैः प्रविष्टे मांसैः सुखोष्णैरुपनाहयेच्च ॥ ३० ॥  


स्नेहस्वेदैस्तथैवैनां चिकित्सेदवपाटिकाम् ॥ ३१ ॥  


चर्मकीलाञ्जतुमणीन्मशकांस्तिलकालकान् ॥  
उत्कृत्य शस्त्रेण दहेत्क्षाराग्निभ्यामशेषतः ॥ ३२ ॥  


यौवनपिटकान्यच्छनीलिकाव्यङ्गशर्कराः ॥  
शिरावेधैः प्रलेपैश्च जयेदभ्यञ्जनैस्तथा ॥ ३३ ॥  


लोध्रधान्यवचालेपस्तारुण्यपिटिकापहः ॥  
तद्वद्गोरोचनायुक्तं मरिचं मुखलेपनात् ॥ ३४ ॥  


सिद्धार्थकवचालोध्रसैन्धवैश्च प्रलेपनम् ॥  
वमनं च निहन्त्याशु पिटकान्यौवनोद्भवान् ॥ ३५ ॥  


व्यङ्गेषु चार्जुनत्वग्वा मञ्जिष्ठा वा समाक्षिका ॥  
लेपः सनवनीतो वा श्वेताश्वखुरजा मषी ॥ ३६ ॥  


रक्तचन्दनमञ्जिष्ठाकुष्ठलोध्रप्रियङ्गवः ॥  
वटाङ्कुरा मसूराश्च व्यङ्गघ्ना मुखकान्तिदाः ॥ ३७ ॥  


व्यङ्गानां लेपनं शस्तं रुधिरेण शशस्य वा ॥  
केवलान्पयसा पिष्ट्वा तीक्ष्णाञ्शाल्मलिकण्टकान् ॥  
आलिप्तं त्र्यहमेतेन भवेत्पद्मोपमं मुखम् ॥ ३८ ॥  


मसूरैः सर्पिषा पिष्टैर्लिप्तमास्यं पयोन्वितैः ॥  
सप्तरात्रेण भवति पुण्डरीकदलप्रभम् ॥ ३९ ॥  


मातुलुङ्गजटा सर्पिः शिला गोशकृतो रसः ॥  
मुखकान्तिकरो लेपः पिटिकातिलकालजित् ॥ ४० ॥  


कालीयकोत्पलामयदधिसरबदरास्थिमध्यफलिनीभिः ॥  
लिप्तं भवति हि वदनं शशिप्रभं सप्तरात्रेण ॥ ४१ ॥  


रक्षोघ्नशर्वरीद्वयमञ्जिष्ठागैरिकाज्यबस्तपयः ॥  
सिद्धेन लिप्तमाननमुद्यच्छरदिन्दुबिम्बवद्भाति ॥ ४२ ॥  


परिणतदधिशरपुङ्खैः कुवलयदलकुष्ठचन्दनोशीरैः ॥  
मुखकमलकान्तिकरैर्भृकुटीतिलकालकाञ्जयति ॥ ४३ ॥  


हरिद्राद्वययष्ट्याह्वकालीयककुचन्दनैः ॥  
प्रपौण्डरीकमञ्जिष्ठापद्मपद्मककुङ्कुमैः ॥ ४४ ॥  


कपित्थतिन्दुकप्लक्षवटपत्रैः पयोन्वितैः ॥  
लेपयेत्कल्कितैरेभिस्तैलं वाऽभ्यञ्जनं पचेत् ॥ ४५ ॥  


पिप्लवं नीलिकां व्यङ्गं तिलकान्मुखदूषकान् ॥  
नित्यसेवी जयेत्क्षिप्रं मुखं कुर्यान्मनोहरम् ॥ ४६ ॥  


मधुकस्य कषायेण तैलस्य कुडवं पचेत् ॥  
कल्कैः प्रियङ्गुमञ्जिष्ठाचन्दनोत्पलकेसरैः ॥ ४७ ॥  


कनकं नामतस्तैलं मुखकान्तिकरं परम् ॥  
अभीलुनीलिकाव्यङ्गशोधनं परमार्चितम् ॥ ४८ ॥  


मञ्जिष्ठा मधुकं लाक्षा मातुलुङ्गं सयष्टिकम् ॥  
कर्षप्रमाणैरेतैस्तु तैलस्य कुडवं तथा ॥ ४९ ॥  


आजं पयस्तु द्विगुणं शनैर्मृद्वग्निना पचेत् ॥  
नीलिकापिटिकाव्यङ्गानभ्यङ्गादेव नाशयेत् ॥ ५० ॥  


मुखं प्रसन्नोपचितं नीलीकर्कशवर्जितम् ॥  
सप्तरात्रप्रयोगेण भवेत्कनकसन्निभम् ॥ ५१ ॥  


कुङ्कुमं चन्दनं लाक्षा मञ्जिष्ठा मधुयष्टिका ॥  
कालीयकमुशीरं च पद्मकं नीलमुत्पलम् ॥ ५२ ॥  


न्यग्रोधपादाः प्लक्षस्य शुङ्गाः पद्मस्य केसरम् ॥  
द्विपञ्चमूलसहितैः कषायैः पालिकैः पृथक् ॥ ५३ ॥  


जलाढकं विपक्तव्यं पादशेषमथोद्धरेत् ॥  
मञ्जिष्ठा मधुकं लाक्षा पत्त(त्रा)ङ्गं मधुयष्टिका ॥ ५४ ॥  


कर्षप्रमाणैरेतैस्तु तैलस्य कुडवं पचेत् ॥  
अजाक्षीरं तद्द्विगुणं शनैर्मृद्वग्निना पचेत् ॥ ५५ ॥  


सम्यक्पक्वं परं ह्येतन्मुखवर्णप्रसादनम् ॥  
नीलिकापिटिकाव्यङ्गानभ्यङ्गादेव नाशयेत् ॥ ५६ ॥  


सप्तरात्रेण वदनं भवेत्कमलसन्निभम् ॥  
कुङ्कुमाद्यमिदं तैलं श्रेष्ठं वैदेहनिर्मितम् ॥ ५७ ॥  


अरूंषिकायां रुधिरेऽवसिक्ते शिराव्यधेनाथ जलौकसा वा ॥  
निम्बाम्बुसिक्ते शिरसि प्रलेपो देयोऽश्ववर्चोरससैन्धवाभ्याम् ॥ ५८ ॥  


पुराणमथ पिण्याकं पुरीषं कुक्कुटस्य च ॥  
मूत्रपिष्टः प्रलेपोऽयं शीघ्रं हन्यादरूंषिकाम् ॥ ५९ ॥  


हरिद्राद्वयभूनिम्बत्रिफलारिष्टचन्दनैः ॥  
एतत्तैलमरूंषीणां सिद्धमभ्यञ्जने हितम् ॥ ६० ॥  


दारुणे तु शिरां विध्येत्स्निग्धस्विन्नां ललाटजाम् ॥  
अवपीडशिरोबस्तीनभ्यङ्गांश्चावचारयेत् ॥ ६१ ॥  


कोद्रवाणां तृणक्षारपानीयं परिधावने ॥ ६२ ॥  


प्रियालबीजमधुककुष्ठमिश्रैः ससैन्धवैः ॥  
कार्यो दारुणके मूर्ध्नि प्रलेपो मधुसंयुतः ॥ ६३ ॥  


मालतीकरवीराग्निनक्तमालैर्विपाचितम् ॥  
तैलमभ्यञ्जने शस्तमिन्द्रलुप्तापहं परम् ॥  
इदं हि त्वरितं हन्ति दारुणं नियतं नृणाम् ॥ ६४ ॥  


स्नुहीपयः पयोऽर्कस्य मार्कवो लाङ्गलीविषम् ॥  
मूत्रमाजं सगोमूत्रं रक्तिका सेन्द्रवारुणी ॥ ६५ ॥  


सिद्धार्थतीक्ष्णतैलं च गर्भं दत्त्वा विपाचयेत् ॥  
वह्निना मृदुना पक्वं तैलं खालित्यनाशनम् ॥ ६६ ॥  


कूर्मपृष्ठसमानाऽपि रूहा या रोमतस्करी ॥  
दिग्धा साऽनेन जायेत ऋक्षशावीव लोमशा ॥ ६७ ॥  


त्रिफलायोरजोमांसीमार्कवोत्पलसारिवैः ॥  
ससैन्धवैः पचेत्तैलमभ्यङ्गोऽरूंषिकां जयेत् ॥ ६८ ॥  


चित्रकं दन्तिमूलं च कोशातकिसमन्वितम् ॥  
कल्कं पिष्ट्वा पचेत्तैलं केशशत्रुविनाशनम् ॥ ६९ ॥  


गुञ्जाफलैः शृतं तैलं भृङ्गराजरसेन तु ॥  
कण्डूदारुणहृत्कष्टकपालव्याधिनाशनम् ॥ ७० ॥  


भृङ्गरजस्त्रिफलोत्पलसारिलोहपुरीषसमन्वितकारि ॥  
तैलमिदं पच दारुणहारि कुञ्चितकेशघनस्थिरकारि ॥ ७१ ॥  


प्रपौण्डरीकमधुकपिप्पलीचन्दनोत्पलैः ॥  
कार्षिकैस्तैलकुडवैस्तद्द्विरामलकीरसः ॥ ७२ ॥  


साध्यः स प्रतिमर्शः स्यात्सर्वशीर्षगदापहः ॥ ७३ ॥  


इन्द्रलुप्ते शिरां विद्ध्वा शिलाकासीसतुत्थकैः ॥  
लेपयेत्परितः कल्कैस्तैलं चाभ्यञ्जने हितम् ॥  
कुटन्नटशिखीजातीकरञ्जकरवीरकैः ॥ ७४ ॥  


अवगाढपदं वाऽपि प्रस्थयित्वा पुनः पुनः ॥  
गुञ्जामूलैश्चिरं लिम्पेत्केशभूमिं समन्ततः ॥ ७५ ॥  


इन्द्रलुप्तापहो लेपो मधुना बृहतीरसः ॥ ७६ ॥  


बृहतीफलरसपिष्टं गुञ्जाफलमूलमिन्द्रलुप्तस्य ॥  
कनकविघृष्टस्य सतो दातव्यं प्रस्थितस्य सदा ॥ ७७ ॥  


मधुकेन्दीवरमूर्वातिलाज्यगोक्षीरभृङ्गलेपेन ॥  
अचिराद्भवन्ति केशा घनदृढमूलायता ऋजवः ॥ ७८ ॥  


वटावरोहकेशिन्योश्चूर्णेनाऽऽदित्यपाचितम् ॥  
गुडूचीस्वरसे तैलमभ्यङ्गात्केशरोहणम् ॥ ७९ ॥  


चन्दनं मधुकं मूर्वा त्रिफला नीलमुत्पलम् ॥  
कान्ता वटावरोहश्च गुडूची बिसमेव च ॥ ८० ॥  


लोहचूर्णं तथा केशी सारिवे द्वे तथैव च ॥  
मार्कवस्वरसेनैव तैलं मृद्वग्निना पचेत् ॥ ८१ ॥  


शिरस्युत्पतिताः केशा जायन्ते घनकुञ्चिताः ॥  
दृढमूलाश्च स्निग्धाश्च तथा भ्रमरसन्निभाः ॥  
नस्येनाकालपलितं निहन्यात्तैलमुत्तमम् ॥ ८२ ॥  


तैलं सयष्टीमधुकैः क्षीरे धात्रीफलैः शृतम् ॥  
नस्ये दत्तं जनयति केशाञ्श्मश्रूणि वाऽप्यथ ॥ ८३ ॥  


हस्तिदन्तमषीं कृत्वा मुख्यं चैव रसाञ्जनम् ॥  
रोमाण्यनेन जायन्ते लेपात्पाणितलेष्वपि ॥ ८४ ॥  


त्रिफला नीलिनीपत्रं लोहभृङ्गरजः समम् ॥  
अविमूत्रेण संयुक्तं कृष्णीकरणमुत्तमम् ॥ ८५ ॥  


त्रिफलाचूर्णसंयुक्तं लोहचूर्णं विनिक्षिपेत् ॥ ८६ ॥  


ईषत्पक्वे नालिकेरे भृङ्गराजरसान्विते ॥  
मासमेकं विनिक्षिप्य सम्यग्गर्भात्तदुद्धरेत् ॥ ८७ ॥  


ततः शिरो मुण्डयित्वा लेपं दत्त्वा भिषग्वरः ॥  
संवेष्ट्य कदलीपत्रैर्मोचयेत्सप्तमे दिने ॥ ८८ ॥  


क्षालयेत्त्रिफलाक्वाथैः क्षीरमांसरसाशिनः ॥  
कपालरञ्जनं चैतत्कृष्णीकरणमुत्तमम् ॥ ८९ ॥  


उत्पलं पयसा सार्धं मासं भूमौ निधापयेत् ॥  
केशानां कृष्णकरणं स्नेहनं च विधीयते ॥ ९० ॥  


लोहमलामलकल्कैः सजपापुष्पैर्नरः सदास्नायी ॥  
पलितानीह न पश्यति गङ्गास्नायीव नरकाणि ॥ ९१ ॥  


निम्बस्य बीजानि विभावितानि भृङ्गस्य तोयेन तथाऽसनस्य ॥  
तैलं तु तेषां विनिहन्ति नस्यं दुग्धान्नभोक्तुः पलितं समूलम् ॥ ९२ ॥  


निम्बस्य तैलं प्रकृतिस्थमेव नस्यं विधेयं विधिना यथावत् ॥  
मासेन तु क्षीरभुजो नरस्य जराग्रदूतं पलितं निहन्ति ॥ ९३ ॥  


क्षीरात्समार्कवरसाद्द्वे प्रस्थे मधुकात्पले ॥  
तैलस्य कुडवं पक्वं तन्नस्यं पलितापहम् ॥ ९४ ॥  


कासीसरोचनातुत्थहरितालरसाञ्जनैः ॥  
अम्लपिष्टैः प्रलेपोऽयं मुष्ककच्छ्वहिपूतयोः ॥ ९५ ॥  


पटोलपत्रत्रिफलारसाञ्जनविपाचितम् ॥  
पीतं घृतं नाशयति कृच्छ्रामप्यहिपूतनाम् ॥ ९६ ॥  


रजनीमार्कवमूलं पिष्टं शीतेन वारिणा तुल्यम् ॥  
हन्ति विसर्पं लेपाद्वराहदशनाह्वयं घोरम् ॥ ९७ ॥  


# अधिकार ५८

ओष्ठप्रकोपे वातोत्थे साल्वणेनोपनाहनम् ॥ १ ॥  


मस्तिष्के चैव नस्ये च तैलं वातहरैः शृतम् ॥  
स्वेदोऽभ्यङ्गः स्नेहपानं रसपानमपीष्यते ॥ २ ॥  


श्रीवेष्टकं सर्जरसं गुग्गुलुं सुरदारु च ॥  
यष्टीमधुकचूर्णं च विदध्यात्प्रतिसारणे ॥ ३ ॥  


वेधं शिराणां वमनं विरेकं तिक्तस्य पानं रसभोजनं च ॥  
शीतान्प्रलेपान्परिषेचनं च पित्तोपसृष्टेष्वधरेषु कुर्यात् ॥ ४ ॥  


पित्तरक्ताभिघातोत्थं जलौकोभिरुपाचरेत् ॥  
पित्तविद्रधिवच्चापि क्रियां कुर्यादशेषतः ॥ ५ ॥  


शिरोविरेचनं धूमः स्वेदः कवलधारणम् ॥  
हृते रक्ते प्रयोक्तव्यमोष्ठकोपे कफात्मके ॥ ६ ॥  


त्रिकटु स्वर्जिकाक्षारः क्षारश्च यवशूकजः ॥  
क्षौद्रयुक्तं विधातव्यमेतच्च प्रतिसारणम् ॥ ७ ॥  


मेदोजे स्वेदिते भिन्ने शोधिते ज्वलनो हितः ॥  
प्रियङ्गुत्रिफलालोध्रं सक्षौद्रं प्रतिसारणम् ॥  
हितं च त्रिफलाचूर्णं मधुयुक्तं प्रलेपनम् ॥ ८ ॥  


शीतादे हृतरक्ते तु तोये नागरसर्षपान् ॥  
निष्क्वाथ्य त्रिफलां चापि कुर्याद्गण्डूषधारणम् ॥  
प्रियङ्गवश्च मुस्तं च त्रिफला च प्रलेपनम् ॥ ९ ॥  


कुष्ठं दार्वी लोध्रमब्दं समङ्गा पाठा तिक्ता तेजिनी पीतिका च ॥  
चूर्णं शस्तं घर्षणेन द्विजानां रक्तास्रावं हन्ति कण्डूरुजं च ॥ १० ॥  


चलद्दन्तस्थितिकरं कार्यं बकुलचर्वणम् ॥ ११ ॥  


दन्तपुप्पुटके कार्यं तरुणे रक्तमोक्षणम् ॥  
सपञ्चलवणक्षारः सक्षौद्रः प्रतिसारणम् ॥ १२ ॥  


दन्तानां तोदहर्षौ च जायेते वाततस्तयोः ॥  
उष्णतैलाज्यवातघ्ननिर्यूहाः कवलग्रहाः ॥ १३ ॥  


माक्षिकं पिप्पलीसर्पिर्मिश्रितं धारयेन्मुखे ॥  
दन्तशूलहरं प्रोक्तं प्रधानमिदमौषधम् ॥ १४ ॥  


विस्राविते दन्तवेष्टे व्रणं तु प्रतिसारयेत् ॥  
लोध्रपत्त(त्रा)ङ्गमधुकलाक्षाचूर्णैर्मधूत्तरैः ॥ १५ ॥  


गण्डूषे क्षीरिणो योज्याः सक्षौद्रघृतशर्कराः ॥  
सौषिरे हृतरक्ते तु लोध्रमुस्तरसाञ्जनैः ॥  
सक्षौद्रैः शस्यते लेपो गण्डूषे क्षीरिणो हिताः ॥ १६ ॥  


क्रियां परिदरे कुर्याच्छीतादोक्तां विचक्षणः ॥ १७ ॥  


संशोध्योभयतः कायं शिरश्चोपकुशे ततः ॥  
काकोदुम्बरिकागोजीपत्रैर्विस्रावयेद्भिषक् ॥  
क्षौद्रयुक्तैश्च लवणैः सव्योषैः प्रतिसारयेत् ॥ १८ ॥  


पिप्पल्यः सर्षपाः श्वेता नागरं नैचुलं फलम् ॥  
सुखोदकेन संसृज्य कवलं तस्य योजयेत् ॥ १९ ॥  


शस्त्रेण दन्तवैदर्भे दन्तमूलानि शोधयेत् ॥  
ततः क्षारं प्रयुञ्जीत क्रियाः सर्वाश्च शीतलाः ॥ २० ॥  


उद्धृत्याधिकदन्तं तु ततोऽग्निमवचारयेत् ॥  
कृमिदन्तकवच्चात्र विधिः कार्यो विजानता ॥ २१ ॥  


छित्त्वाऽधिमांसं सक्षौद्रैरेतैश्चूर्णैरुपाचरेत् ॥  
पाठावचातेजवतीस्वर्जिकायावशूकजैः ॥ २२ ॥  


क्षौद्रद्वितीयाः पिप्पल्यः कवलश्चात्र कीर्तितः ॥  
पटोलनिम्बत्रिफलाकषायश्चात्र धावने ॥ २३ ॥  


शिरोविरेकश्च हितो धूमो वैरेचनश्च यः ॥  
नाडीव्रणहरं कर्म दन्तनाडीषु कारयेत् ॥ २४ ॥  


यं दन्तमभि जायेत नाडी दन्तं तमुद्धरेत् ॥  
छित्त्वा मांसं तु शस्त्रेण यदि नोपरिजो भवेत् ॥ २५ ॥  


शोधयित्वा दहेच्चापि क्षारेण ज्वलनेन वा ॥ २६ ॥  


गतिर्हिनस्ति हन्वस्थि दशने समुपेक्षिते ॥  
तस्मात्समूलं दशनमुद्धरेद्भग्नमस्थि च ॥ २७ ॥  


उद्धृते तूत्तरे दन्ते शोणितं सम्प्रसिच्यते ॥  
रक्तातियोगात्पूर्वोक्ता घोरा रोगा भवन्ति च ॥  
चलमप्युत्तरं दन्तमतो नापहरेद्भिषक् ॥ २८ ॥  


कषायं जातिमदनकटुकस्वादुकण्टकैः ॥ २९ ॥  


लोध्रखदिरमञ्जिष्ठायष्ट्याह्वैश्चापि यत्कृतम् ॥  
तैलं संशोधनं तद्धि हन्ति दन्तगतां गतिम् ॥ ३० ॥  


कषायं परतः कृत्वा दृष्ट्वा लोध्रादि कल्कितम् ॥  
कण्टकी मदनो योज्यः स्वादुकण्टा विकङ्कतः ॥ ३१ ॥  


सुखोष्णाः स्नेहकवलाः सर्पिषस्त्रैवृतस्य वा ॥  
निर्यूहाश्चानिलघ्नानां दन्तहर्षप्रमर्दनाः ॥  
स्नैहिकश्च हितो धूमो नस्यं स्नैहिकमेव च ॥ ३२ ॥  


अहिंसन्दन्तमूलानि शर्करामुद्धरेद्भिषक् ॥  
लाक्षाचूर्णैर्मधुयुतैस्ततस्तं प्रतिसारयेत् ॥ ३३ ॥  


दन्तहर्षक्रियां चापि कुर्यान्निरवशेषतः ॥  
कपालिका कृच्छ्रसाध्या तत्राप्येषा क्रिया हिता ॥ ३४ ॥  


जयेद्विस्रावणैः स्विन्नमचलं कृमिदन्तकम् ॥ ३५ ॥  


तथाऽवपीडैर्वातघ्नैः स्नेहगण्डूषधारणैः ॥  
भद्रदार्वादिवर्षाभूलपैः स्निग्धैश्च भोजनैः ॥ ३६ ॥  


हिङ्गु सोष्णं तु मतिमान्कृमिदन्ते प्रदापयेत् ॥ ३७ ॥  


बृहतीभूमिकदम्बकपञ्चाङ्गुलकण्टकारिकाक्वाथः ॥  
गण्डूषस्तैलयुतः कृमिदन्तकवेदनोपशमः ॥ ३८ ॥  


चलमुद्धृत्य वा स्थानं दहेत्तु सुषिरस्य वा ॥ ३९ ॥  


ततो विदारीयष्ट्याह्वशृङ्गाटककसेरुभिः ॥  
तैलं दशगुणक्षीरं सिद्धं नस्ये तु पूजितम् ॥ ४० ॥  


हनुमोक्षे समुद्दिष्टां कुर्यादर्दितवत्क्रियाम् ॥  
फलान्यम्लानि शीताम्बु रूक्षान्नं दन्तधावनम् ॥  
तथाऽतिकठिनान्भक्ष्यान्दन्तरोगी विवर्जयेत् ॥ ४१ ॥  


ओष्ठप्रकोपेऽनिलजे यदुक्तं प्राक्चिकित्सितम् ॥  
कण्टकेष्वनिलोत्थेषु तत्कार्यं भिषजा खलु ॥ ४२ ॥  


पित्तजेषु निघृष्टेषु निःस्रुते दुष्टशोणिते ॥  
प्रतिसारणगण्डूषनस्यं च मधुरं हितम् ॥ ४३ ॥  


कण्टकेषु कफोत्थेषु लिखितेष्वसृजः क्षये ॥  
पिप्पल्यादिर्मधुयुतः कार्यं तु प्रतिसारणम् ॥ ४४ ॥  


गृह्णीयात्कवलं वाऽपि गौरसर्षपसैन्धवैः ॥  
पटोलनिम्बवार्ताकक्षारयूषैश्च भोजयेत् ॥ ४५ ॥  


उपजिह्वां तु संलिख्य क्षारेण प्रतिसारयेत् ॥  
शिरोविरेकगण्डूषधूमैश्चैनामुपाचरेत् ॥ ४६ ॥  


व्योषक्षाराभयावह्निचूर्णमेतत्प्रघर्षणम् ॥  
उपजिह्वोपशान्त्यर्थमेभिस्तैलं विपाचयेत् ॥ ४७ ॥  


तालुमूले कफासृग्भ्यां जायते गलशुण्डिका ॥  
छित्त्वा तां व्योषसिन्धूत्थोग्राक्षौद्रैः प्रतिसारयेत् ॥ ४८ ॥  


गलशुण्डी क्षयं याति वज्रीक्षीरेण लेपनात् ॥  
कुष्ठारुणावचासिन्धुकृष्णापाठाप्लवैरपि ॥  
सक्षौद्रैर्भिषजा कार्यं गलशुण्ड्यां प्रघर्षणम् ॥ ४९ ॥  


वचामतिविषां पाठां रास्नां कटुकरोहिणीम् ॥  
निष्क्वाथ्य पिचुमन्दं च केवलं तत्र योजयेत् ॥ ५० ॥  


क्षारसिद्धेषु मुद्गेषु यूषश्चाप्यशने हितः ॥  
तुण्डिकेर्यत्ध्रुषे(?) कूर्मे सङ्घाते तालुपुप्पुटे ॥  
एष एव विधिः कार्यो विशेषः शस्त्रकर्मणि ॥ ५१ ॥  


तालुपाके तु कर्तव्यं विधानं पित्तनाशनम् ॥  
स्नेहस्वेदौ तालुशोषे विधिश्चानिलनाशनः ॥ ५२ ॥  


साध्यानां रोहिणीनां तु हितं शोणितमोक्षणम् ॥  
छर्दनं धूमपानं च गण्डूषा नस्यकर्म च ॥ ५३ ॥  


वातिकीं तु गते रक्ते लवणैः प्रतिसारयेत् ॥ ५४ ॥  


सुखोष्णांस्तैलकवलान्धारयेच्चाप्यभीक्ष्णशः ॥  
पत्त(त्रा)ङ्गशर्कराक्षौद्रैः पैत्तिकीं प्रतिसारयेत् ॥ ५५ ॥  


द्राक्षापरूषकक्वाथो हितश्च कवलग्रहः ॥  
आगारधूमकटुकैः कफजां प्रतिसारयेत् ॥ ५६ ॥  


श्वेताविडङ्गदन्तीषु तैलं सिद्धं ससैन्धवम् ॥  
नस्यकर्मणि दातव्यं कवलश्च कफोच्छ्रये ॥ ५७ ॥  


पित्तवत्साधयेद्वैद्यो रोहिणीं रक्तसम्भवाम् ॥  
विस्राव्य कण्ठशालूकं साधयेत्तुण्डिकेरिवत् ॥ ५८ ॥  


एककालं यवान्नं च भुञ्जीत स्निग्धमल्पशः ॥  
उपजिह्वकवच्चापि साधयेदधिजिह्विकाम् ॥ ५९ ॥  


उन्नम्य जिह्वामाकृष्य बडिशेनाधिजिह्विकाम् ॥  
छेदयेन्मण्डलाग्रेण तीक्ष्णोष्णैर्घर्षणादिभिः ॥  
एकवृन्दं तु विस्राव्य विधिशोधनमाचरेत् ॥ ६० ॥  


गिलायुश्चापि यो व्याधिस्तं च शस्त्रेण साधयेत् ॥  
अमर्मस्थं सुपक्वं च भेदयेद्गलविद्रधिम् ॥ ६१ ॥  


कण्ठरोगेष्वसृङ्मोक्षस्तीक्ष्णं नस्यादिकर्म च ॥  
क्वाथपानं तु दार्वीत्वङ्निम्बतार्क्ष्यकलिङ्गजम् ॥ ६२ ॥  


हरीतकीकषायो वा पेयो माक्षिकसंयुतः ॥ ६३ ॥  


कटुकातिविषापाठादारुमुस्तकलिङ्गकाः ॥  
गोमूत्रक्वथिताः पेयाः कण्ठरोगविनाशनाः ॥ ६४ ॥  


गृहधूमो यवक्षारः पाठा व्योषं रसाञ्जनम् ॥  
तेजोह्वा त्रिफला लोहं चित्रकश्चेति चूर्णितम् ॥ ६५ ॥  


सक्षौद्रं धारयेदेतद्गलरोगविनाशनम् ॥  
कालकं नाम चूर्णं तु दन्तास्यगलरोगनुत् ॥ ६६ ॥  


मनःशिला यवक्षारो हरितालं ससैन्धवम् ॥  
दार्वीत्वक्वेति तच्चूर्णं माक्षिकेण समायुतम् ॥ ६७ ॥  


मूर्छितं घृतमण्डेन कण्ठरोगेषु धारयेत् ॥  
मुखरोगेषु च श्रेष्ठं पीतिकं नाम कीर्तितम् ॥ ६८ ॥  


यवाग्रजं तेजवतीं सपाठां रसाञ्जनं दारुनिशां सकुष्ठाम् ॥  
क्षौद्रेण कुर्याद्गुटिकां मुखेन तां धारयेत्सर्वगलामयेषु ॥ ६९ ॥  


दशमूलं पिबेदुष्णं यूषं मुद्गकुलत्थयोः ॥  
क्षीरेक्षुरसगोमूत्रदधिमस्त्वम्लकाञ्जिकैः ॥  
विदध्यात्कवलान्वीक्ष्य दोषं तैलघृतैरपि ॥ ७० ॥  


पञ्चकोलकतालीसपत्रैलामरिचत्वचः ॥ ७१ ॥  


पलाशमुष्ककक्षारयवक्षाराश्च चूर्णिताः ॥  
गुडे पुराणे क्वथिते द्विगुणे गुटिकाः कृताः ॥ ७२ ॥  


कर्कन्धुमात्राः सप्ताहं स्थिता मुष्ककभस्मनि ॥  
कण्ठरोगेषु सर्वेषु धार्याः स्युरमृतोपमाः ॥ ७३ ॥  


वातात्सर्वसरं चूर्णैर्लावणैः प्रतिसारयेत् ॥  
तैलं वातहरैः सिद्धं हितं कवलनस्ययोः ॥ ७४ ॥  


पित्तात्मके सर्वसरे शुद्धकायस्य देहिनः ॥  
सर्वः पित्तहरः कार्यो विधिर्मधुरशीतलः ॥ ७५ ॥  


प्रतिसारणगण्डूषान्धूमं संशोधनानि च ॥  
कफात्मके सर्वसरे क्रियां कुर्यात्कफापहाम् ॥ ७६ ॥  


मुखपाके शिरावेधः शिरःकायविरेचनम् ॥  
कार्यं च बहुधा नित्यं जातीपत्रस्य चर्वणम् ॥ ७७ ॥  


जातीपत्रामृताद्राक्षावासादार्वीफलत्रिकैः ॥  
क्वाथः क्षौद्रयुतः पीतो गण्डूषो मुखपाकनुत् ॥ ७८ ॥  


पटोलनिम्बजम्ब्वाम्रमालतीनवपल्लवाः ॥  
पञ्चपल्लवकः श्रेष्ठः कषायो मुखधावने ॥ ७९ ॥  


पञ्चवल्ककषायो वा त्रिफलाक्वाथ एव वा ॥  
मुखपाकेषु सक्षौद्रः प्रयोज्यो मुखधावने ॥ ८० ॥  


स्वरसः क्वथितो दार्व्या घनीभूतो रसक्रिया ॥  
सक्षौद्रा मुखरोगासृग्दोषनाडीव्रणापहा ॥ ८१ ॥  


सप्तच्छदोशीरपटोलमुस्तहरीतकीतिक्तकरोहिणीभिः ॥  
यष्ट्याह्वराजद्रुमचन्दनैश्च क्वाथं पिबेत्पाकहरं मुखस्य ॥ ८२ ॥  


पटोलशुण्ठीत्रिफलाविशाला-  
त्रायन्तितिक्ताद्विनिशामृतानाम् ॥  
पीतः कषायो मधुना निहन्ति  
मुखे स्थितश्चाऽऽस्यगदानशेषान् ॥ ८३ ॥  


क्वथितास्त्रिफलापाठामृद्वीकाजातिपल्लवाः ॥  
निषेव्या भक्षणीया वा त्रिफला मुखपाकहा ॥ ८४ ॥  


तिला नीलोत्पलं सर्पिः शर्करा क्षीरमेव च ॥  
सक्षौद्रो दग्धवक्त्रस्य गण्डूषो दाहपाकनुत् ॥ ८५ ॥  


तुलां धृतां नीलसहाचरस्य द्रोणेऽम्भसः संश्रपयेद्यथावत् ॥  
पूत्वा चतुर्भागरसे तु तैलं पचेच्छनैरर्धपलप्रयुक्तैः ॥ ८६ ॥  


कल्कैरनन्ताखदिरेरिमेदजम्ब्वाम्रयष्टीमधुकोत्पलानाम् ॥  
तत्तैलमाश्वेव धृतं मुखेन स्थैर्यं द्विजानां विदधाति सद्यः ॥ ८७ ॥  


इरिमेदत्वक्पलशतमभिनवमापोथ्य खण्डशः कृत्वा ॥  
तोयाढकैश्चतुर्भिर्निष्क्वाथ्य चतुर्थशेषेण ॥ ८८ ॥  


क्वाथेन तेन मतिमांस्तैलस्यार्धाढकं शनैर्विपचेत् ॥  
कल्कैरक्षसमांशैर्मञ्जिष्ठालोध्रमधुकानाम् ॥ ८९ ॥  


इरिमेदखदिरकट्फललाक्षान्यग्रोधमुस्तसूक्ष्मैला--  
कर्पूरागरुपद्मकलवङ्गकङ्कोलजातीनाम् ॥ ९० ॥  


फलपत्त(त्रा)ङ्गगैरिकवराङ्गगजकुसुमधातकीनां च ॥  
सिद्धं भिषग्विदध्यादिदं मुखोत्थेषु रोगेषु ॥ ९१ ॥  


परिशीर्णदन्तविद्रधिसौषिरशीताददन्तहर्षेषु ॥  
कृमिदन्तदरणचलितप्रकृष्टमांसावशीर्णेषु ॥  
मुखदौर्गन्ध्ये कार्यं प्रागुक्तेष्वामयेषु तैलमिदम् ॥ ९२ ॥  


तैलं लाक्षारसं क्षीरं पृथक्प्रस्थसमं पचेत् ॥ ९३ ॥  


चतुर्गुणेरिमक्वाथे द्रव्यैश्च पलसम्मितैः ॥  
लोध्रकट्फलमञ्जिष्ठापद्मकेसरपद्मकैः ॥ ९४ ॥  


चन्दनोत्पलयष्ट्याह्वैस्तैलं गण्डूषधारणम् ॥  
दालनं दन्तचालं च दन्तमोक्षं कपालिकाम् ॥ ९५ ॥  


शीतादं पूतिवक्त्रं च अरुचिं विरसास्यताम् ॥  
हन्यादास्यगतानेतान्कुर्याद्दन्तानपि स्थिरान् ॥ ९६ ॥  


बकुलस्य फलं लोध्रं वज्रिवल्लीकुरण्टकम् ॥  
चतुरङ्गुलबब्बूलवाजिकर्णेरिमासनम् ॥ ९७ ॥  


एषां कल्ककषायाभ्यां तैलं पक्वं मुखे धृतम् ॥  
स्थैर्यं करोति चलतां दन्तानां नावनेन तु ॥ ९८ ॥  


खदिरस्य तुलां सम्यग्जलद्रोणे विपाचयेत् ॥  
शेषाष्टभागे तत्रैव प्रतिवापं प्रदापयेत् ॥ ९९ ॥  


जातीकर्पूरपूगानि कङ्कोलस्य फलानि च ॥  
इत्येषा गुटिका कार्या मुखसौभाग्यवर्धिनी ॥  
दन्तोष्ठमुखरोगेषु जिह्वाताल्वामयेषु च ॥ १०० ॥  


गायत्रीसारतुलया(ये) रिमवल्कलानां  
सार्धं तुलायुगुलमम्बु घटैश्चतुर्भिः ॥  
निष्क्वाथ्य पादमवशेष्य सुवस्त्रपूतं  
भूयः पचेदथ शनैर्मृदुपावकेन ॥ १०१ ॥  


तस्मिन्घनत्वमुपगच्छति चूर्णमेषां  
श्लक्ष्णं क्षिपेच्च कवलग्रहभागिकानाम् ॥ १०२ ॥  


एलामृणालसितचन्दनचन्दनाम्बु  
श्यामातमालविकसाघनलोहयष्टी--  
लज्जाफलत्रयरसाञ्जनधातकीभ-  
श्रीपुष्पगैरिककटङ्कटिकट्फलानाम् ॥ १०३ ॥  


पद्माकलोध्रवटरोहयवासकानां  
मांसीनिशासुरभिवल्कलसंयुतानाम् ॥  
कङ्कोलजातिफलकोशलवङ्गकानि  
चूर्णीकृतानि विदधीत पलांशकानि ॥ १०४ ॥  


शीतेऽवतार्य घनसारचतुष्पलं तु  
क्षिप्त्वा कलायसदृशीर्गुटिकाः प्रकुर्यात् ॥  
शुष्का मुखे विनिहिता विनिवारयन्ति  
रोगान्गलोष्ठरसनाद्विजतालुजातान् ॥ १०५ ॥  


कुर्युर्मुखे सुरभितां पटुतां रुचिं च  
स्थैर्यं परं दशनगं रसनालघुत्वम् ॥ १०६ ॥  


# अधिकार ५९

कपित्थमातुलुङ्गाम्लशृङ्गवेररसैः शुभैः ॥  
सुखोष्णैः पूरयेत्कर्णं कर्णशूलोपशान्तये ॥ १ ॥  


शृङ्गवेररसः क्षौद्रं सैन्धवं तैलमेव च ॥  
कदुष्णं कर्णयोर्देयमेतद्वा वेदनापहम् ॥ २ ॥  


लशुनार्द्रकशिग्रूणां मुरङ्ग्या मूलकस्य च ॥  
कदल्याः स्वरसः श्रेष्ठः कदुष्णः कर्णपूरणे ॥  
समुद्रफेनचूर्णेन युक्त्या वाऽप्यवचूर्णयेत् ॥ ३ ॥  


आर्द्रकसूर्यावर्तकसौभाञ्जनमूलमूलकस्वरसाः ॥  
मधुसैन्धवतैलयुताः पृथगुष्णाः कर्णशूलहराः ॥ ४ ॥  


सौभाञ्जनस्य निर्यासस्तिलतैलेन संयुतः ॥  
व्यक्तोष्णः पूरणः कर्णे कर्णशूलोपशान्तये ॥ ५ ॥  


अष्टानामपि मूत्राणां मूत्रेणान्यतमेन वा ॥  
कोष्णेन पूरयेत्कर्णं कर्णशूलोपशान्तये ॥ ६ ॥  


अश्वत्थपत्रखल्लं वा विधाय बहुपत्रकम् ॥  
तैलाक्तमङ्गारचितं निदध्याच्छ्रवणोपरि ॥ ७ ॥  


यत्तैलं च्यवते तस्मात्खल्लादङ्गारतापितात् ॥  
तत्प्राप्तं श्रवणस्रोतः सद्यो गृह्णाति वेदनाम् ॥ ८ ॥  


महतः पञ्चमूलस्य काण्डान्यष्टाङ्गुलानि च ॥  
क्षौमेणाऽऽवेष्ट्य संसिच्य तैलेनाऽऽदीपयेत्ततः ॥ ९ ॥  


यत्तैलं च्यवते तेभ्यः सुखोष्णं तत्प्रयोजयेत् ॥  
ज्ञेयं तद्दीपिकातैलं कर्णशूलनिवारणम् ॥ १० ॥  


अर्कस्य पत्रं परिणामपीतमाज्येन लिप्तं शिखिनाऽभितप्तम् ॥  
आपीड्य तोयं श्रवणे निषिक्तं निहन्ति शूलं बहुवेदनां च ॥ ११ ॥  


तीव्रशूलातुरे कर्णे सशब्दे क्लेदवाहिनि ॥  
बस्तमूत्रं क्षिपेत्कोष्णं सैन्धवेन समन्वितम् ॥ १२ ॥  


वंशावलेखसंयुक्तं मूत्र वाऽऽजाविके भिषक् ॥  
तैलं पचेत्तेन कर्णं पूरयेत्कर्णशूलिनः ॥ १३ ॥  


धारयेत्पूरणं कर्णे कर्णमूलं विमर्दयन् ॥  
रुजः स्यान्मार्दवं यावन्मात्राशतमवेदने ॥ १४ ॥  


हिङ्गुतुम्बुरुशुण्ठीभिः साध्यं तैलं तु सार्षपम् ॥  
कर्णशूले प्रणादे तु पूरणं हितमुच्यते ॥ १५ ॥  


वालमूलकशुण्ठीनां क्षारो हिङ्गु सनागरम् ॥  
शतपुष्पा वचा कुष्ठं दारुशिग्रुरसाञ्जनम् ॥ १६ ॥  


सौवर्चलं यवक्षारः स्वर्जिकोद्भिदसैन्धवम् ॥  
भूर्जग्रन्थिर्विडं मुस्तं मधुशुक्तं चतुर्गुणम् ॥ १७ ॥  


मातुलुङ्गरसश्चैव कदल्या रस एव च ॥  
तैलमेभिर्विपक्तव्यं कर्णशूलहरं परम् ॥ १८ ॥  


बाधिर्यं कर्णनादश्च पूयास्रावश्च दारुणः ॥  
पूरणादस्य तैलस्य कृमयः कर्णसंश्रिताः ॥ १९ ॥  


क्षिप्रं विनाशमायान्ति कृष्णात्रेयस्य शासनात् ॥  
क्षारतैलमिदं श्रेष्ठं मुखपाकामयापहम् ॥ २० ॥  


छेदं मध्विति कृत्वैव शुक्तकादि चतुर्गुणम् ॥  
तैलात्प्रत्येकमन्ये तु मधुशुक्तं लिखन्ति च ॥ २१ ॥  


यवाम्भोमधुसंयुक्तं शृङ्गवेरगुडान्वितम् ॥  
धान्यराशौ त्रिरात्रस्थं मधुशुक्तमुदाहृतम् ॥ २२ ॥  


कर्णनादे कर्णक्ष्वेडे कटुतैलेन पूरणम् ॥  
नादबाधिर्ययोः कुर्याद्वातशूलोक्तमौषधम् ॥ २३ ॥  


मार्गक्षारजलेन तत्कृतकल्केन साधितं तिलजम् ॥  
अपहरति कर्णनादं बाधिर्यं चापि पूरणतः ॥ २४ ॥  


दशमूलीकषायेण तैलप्रस्थं विपाचयेत् ॥  
एतत्कर्णे प्रदातव्यं बाधिर्ये परमौषधम् ॥ २५ ॥  


फलं बिल्वस्य मूत्रेण पिष्ट्वा तैलं विपाचयेत् ॥  
सक्षीरं तत्र वितरेद्बाधिर्ये कर्णपूरणम् ॥ २६ ॥  


एवमेव विधिः कार्यः प्रणादे नस्यपूर्वकः ॥  
गुडनागरतोयेन नस्यं स्यादुभयोरपि ॥ २७ ॥  


चूर्णं पञ्चकषायाणां कपित्थरससंयुतम् ॥  
कर्णस्रावे प्रशंसन्ति पूरणं मधुना सह ॥ २८ ॥  


तिन्दुकान्यभया लोध्रं समङ्गा चाऽऽमलक्यपि ॥  
पञ्चकषायशब्देन ग्राह्यमेतद्भवेदिह ॥ २९ ॥  


सर्जत्वक्चूर्णसंयुक्तः कर्पासीफलजो रसः ॥  
मधुना संयुतः साधुः कर्णस्रावे प्रशस्यते ॥ ३० ॥  


जम्ब्वाम्रपत्रं तरुणं समांशं कपित्थकार्पासफलं च सार्द्रम् ॥ ३१ ॥  


क्षुत्त्वा रसं तं मधुना विमिश्रं स्रावापहं तं प्रवदन्ति तज्ज्ञाः ॥  
एभिः शृतं निम्बकरञ्जतैलं ससार्षपं स्रावहरं प्रदिष्टम् ॥ ३२ ॥  


पुटपाकविधिस्विन्नहस्तिविड्जातकौटजः ॥  
रसः सतैलसिन्धूत्थः कर्णस्रावहरः परः ॥ ३३ ॥  


शम्बूकस्य तु मांसेन कटुतैलं विपाचयेत् ॥  
तस्य पूरणमात्रेण कर्णनाडी प्रशाम्यति ॥ ३४ ॥  


चूर्णेन गन्धकशिलारजनीभवेन  
मुष्ट्यंशकेन कटुतैलपलाष्टकं यत् ॥  
धत्तूरपत्ररसतुल्यमिदं विपक्वं  
नाडीं जयेच्चिरभवामपि कर्णजाताम् ॥ ३५ ॥  


अथ कर्णप्रतीनाहे स्नेहस्वेदौ प्रयोजयेत् ॥  
ततो विरिक्तशिरसः क्रियां प्राप्तां समाचरेत् ॥ ३६ ॥  


कर्णपाकस्य भैषज्यं कुर्यात्क्षतविसर्पवत् ॥  
नाडीस्वेदोऽथ वमनं धूमो मूर्धविरेचनम् ॥  
विधिश्च कफहृत्सर्वः कर्णकण्डूमपोहति ॥ ३७ ॥  


क्लेदयित्वा तु तैलेन स्वेदेन प्रविलाय्य च ॥  
शोधयेत्कर्णगूथं तु भिषक्सम्यक्शलाकया ॥ ३८ ॥  


निर्गुण्डीस्वरसस्तैलं सिन्धुर्धूमरजो गुडः ॥  
पूरणात्पूतिकर्णस्य शमनो मधुसंयुतः ॥ ३९ ॥  


जातीपत्ररसे तैलं विपक्वं पूतिकर्णजित् ॥ ४० ॥  


वरुणार्ककपित्थाम्रजम्बूपल्लवसाधितम् ॥  
पूतिकर्णापहं तैलं जातीपत्ररसोऽथ वा ॥ ४१ ॥  


सूर्यावर्तकस्वरसं सिन्दुवाररसं तथा ॥  
लाङ्गलीमूलकरसं त्र्यूषणेनावचूर्णितम् ॥  
पूरयेत्कृमिकर्णं तु जन्तूनां नाशनं परम् ॥ ४२ ॥  


कृमिकर्णविनाशार्थं कृमिघ्नं योजयेद्विधिम् ॥ ४३ ॥  


वार्ताकधूपश्च हितः सार्षपस्नेह एव च ॥ ४४ ॥  


पूरणं हरितालेन गवां मूत्रयुतेन च ॥  
धूपनं कर्णदौर्गन्ध्ये गुग्गुलुः श्रेष्ठ उच्यते ॥  
कृमिघ्नं हरितालेन गवां मूत्रयुतेन च ॥ ४५ ॥  


राजवृक्षादितोयेन सुरसादिजलेन वा ॥  
कर्णप्रक्षालनं कुर्याच्चूर्णैरेतैस्तु पूरणम् ॥  
विद्रधौ चापि कुर्वीत विद्रध्युक्तं च भेषजम् ॥ ४६ ॥  


घृष्टं रसाञ्जनं नार्याः क्षीरेण क्षौद्रसंयुतम् ॥  
प्रशस्यते चिरोत्थेऽपि सास्रावे पूतिकर्णके ॥ ४७ ॥  


कुष्ठहिङ्गुवचादारुशताह्वाविश्वसैन्धवैः ॥  
पूतिकर्णापहं तैलं बस्तमूत्रेण साधितम् ॥ ४८ ॥  


शतावरीवाजिगन्धापयस्यैरण्डबीजकैः ॥  
तैलं विपक्वं सक्षीरं पालीनां पुष्टिकृत्परम् ॥ ४९ ॥  


कल्केन जीवनीयेन तैलं पयसि पाचितम् ॥  
आनूपमांसक्वाथेन पालिपोषणवर्धनम् ॥ ५० ॥  


# अधिकार ६०

पञ्चमूलीशृतं क्षीरं स्याच्चित्रकहरीतकी ॥  
सर्पिर्गुडः षडङ्गश्च यूषः पीनसशान्तये ॥ १ ॥  


व्योषचित्रकतालीसतिन्तिडीकाम्लवेतसम् ॥  
सचव्याजाजितुल्यांशमेलात्वक्पत्रपादिकम् ॥ २ ॥  


व्योषादिकमिदं चूर्णं पुराणगुडसंयुतम् ॥  
पीनसश्वासकासघ्नं रुचिस्वरकरं परम् ॥ ३ ॥  


पाठाद्विरजनीमूर्वापिप्पलीजातिपल्लवैः ॥  
दन्त्या च तैलं संसिद्धं नस्यं पीनसशान्तये ॥ ४ ॥  


व्याघ्रीदन्तीवचाशिग्रुसुरसव्योषसैन्धवैः ॥  
पाचितं नावनं तैलं पूतिनासागदं हरेत् ॥ ५ ॥  


त्रिकटुकविडङ्गसैन्धवबृहतीफलशिग्रुसुरसदन्तीभिः ॥  
तैलं गोजलसिद्धं नस्यं स्यात्पूतिनासस्य ॥ ६ ॥  


कलिङ्गहिङ्गुमरिचं लाक्षासुरसकट्फलम् ॥  
कुष्ठोग्राशिग्रु जन्तुघ्नमवपीडः प्रशस्यते ॥ ७ ॥  


तैरेव मूत्रसंयुक्तैः कटुतैलं विपाचयेत् ॥  
अपीनसे पूतिनासे शमनं कीर्तितं परम् ॥ ८ ॥  


नासापाके पित्तहृत्संविधानं कार्यं सर्वं बाह्यमाभ्यन्तरं च ॥  
हृत्वा रक्तं क्षीरवृक्षत्वचश्च साज्याः सेके योजनीयाश्च लेपे ॥ ९ ॥  


पूयास्ररक्तपित्तघ्नाः कषाया नावनानि च ॥  
शुण्ठीकुष्ठकणाबिल्वद्राक्षाकल्ककषायवत् ॥  
साधितं तैलमाज्यं वा नस्यं क्षवथुरोगनुत् ॥ १० ॥  


दीप्ते रोगे पैत्तिकं संविधानं कुर्यात्सर्वं स्वादु यच्छीतलं च ॥  
नासानाहे स्नेहपानं प्रधानं स्निग्धा धूमा मूर्धबस्तिश्च नित्यम् ॥ ११ ॥  


वातिके तु प्रतिश्याये पिबेत्सर्पिर्यथाक्रमम् ॥ १२ ॥  


पञ्चभिर्लवणैः सिद्धं प्रथमेन गणेन वा ॥  
नस्यादिषु विधिं कृत्स्नमवेक्षेतार्दितेरितम् ॥ १३ ॥  


पित्तरक्तोत्थयोः पेयं सर्पिर्मधुरकैः शृतम् ॥  
परिषेकान्प्रदेहांश्च कुर्यादपि च शीतलान् ॥ १४ ॥  


कफजे सर्पिषा स्निग्धं तिलमाषविपक्वया ॥  
यवाग्वा वामयित्वा वा श्लेष्मघ्नं क्रममाचरेत् ॥ १५ ॥  


दार्वीङ्गुदनिकुम्भैश्च किणिह्या सुरसेन च ॥  
वर्तयोऽथ पृथग्योज्या धूम्रपाने यथाविधि ॥ १६ ॥  


घृततैलेन संयुक्तं सक्तुधूमं पिबेन्नरः ॥  
प्रतिश्यायहरं प्रोक्तं कासहिक्कानिवारणम् ॥ १७ ॥  


अथवा सघृतान्सक्तून्कृत्वा मल्लकसम्पुटे ॥  
नवप्रतिश्यायवतां धूमं वैद्यः प्रयोजयेत् ॥ १८ ॥  


पुटपक्वं जयापत्रं सिन्धुतैलसमन्वितम् ॥  
प्रतिश्यायेषु सर्वेषु शीलितं परमौषधम् ॥ १९ ॥  


शिरसोऽभ्यञ्जनस्वेदनस्यकट्वम्लभोजनैः ॥  
वमनैर्घृतपानैश्च तान्यथास्वमुपाचरेत् ॥ २० ॥  


ऊषणं गुडसंयुक्तं स्निग्धदध्यम्लभोजनम् ॥  
नवप्रतिश्यायहरं विशेषात्कफपाचनम् ॥ २१ ॥  


ततः पक्वं कफं ज्ञात्वा हरेच्छीर्षविरेचनैः ॥  
पिप्पल्यः शिग्रुबीजानि विडङ्गमरिचानि च ॥  
अवपीडः प्रशस्तोऽयं प्रतिश्यायनिवारणः ॥ २२ ॥  


समूत्रपिष्टाश्चोद्दिष्टाः क्रियाः कृमिषु योजयेत् ॥  
धावनानि कृमिघ्नानि भेषजानि च बुद्धिमान् ॥ २३ ॥  


शेषाणां तु विकाराणां स्वं स्वं कार्यं चिकित्सितम् ॥ २४ ॥  


रक्तकरवीरपुष्पं जात्याऽसनमल्लिकायाश्च ॥  
एतैः समं तु तैलं नासार्शोनाशनं श्रेष्ठम् ॥ २५ ॥  


चित्रकस्याऽऽमलक्याश्च गुडूच्या दशमूलजम् ॥  
शतं शतं रसं दत्त्वा पथ्याचूर्णाढकं गुडात् ॥ २६ ॥  


शतं पचेद्धनीभूते पलद्वादशकं क्षिपेत् ॥  
व्योषत्रिजातयोः क्षारात्पलार्धमपरेऽहनि ॥ २७ ॥  


प्रस्थार्धं मधुनो दत्त्वा यथाग्नि प्राशयेदथ ॥  
वृद्धयेऽग्नेः क्षयं कासं पीनसं दुस्तरं कृमीन् ॥  
गुल्मोदावर्तदुर्नामश्वासान्हन्ति रसायनम् ॥ २८ ॥  


गृहधूमकणादारुक्षारनक्ताह्वसैन्धवैः ॥  
सिद्धं शिखरिबीजैश्च तैलं नासार्शसां हितम् ॥ २९ ॥  


# अधिकार ६१

लङ्घनालेपनस्वेदशिराव्यधविरेचनैः ॥  
उपाचरेदभिष्यन्दानञ्जनाश्चोतनादिभिः ॥ १ ॥  


अक्षिकुक्षिभवा रोगाः प्रतिश्यायव्रणज्वराः ॥  
पञ्चैते पञ्चरात्रेण रोगा नश्यन्ति लङ्घनात् ॥ २ ॥  


स्वेदः प्रलेपस्तिक्तान्नं सेको दिनचतुष्टयम् ॥  
लङ्घनं चाक्षिरोगाणामामानां पाचनानि षट् ॥ ३ ॥  


श्रीवासातिविषालोध्रैश्चूर्णितैरल्पसैन्धवैः ॥  
अव्यक्तेऽक्षिगदे कार्यं प्लोतस्थैर्गुण्डनं बहिः ॥ ४ ॥  


अञ्जनं पूरणं क्वाथपानमामे न शस्यते ॥  
यद्यक्षिरोगं मन्येत सरुजं व्यक्तलक्षणम् ॥  
वेदनानिग्रहार्थं तु कुर्यादाश्चोतनं सदा ॥ ५ ॥  


आश्चोतनं मारुतजे क्वाथो बिल्वादिभिर्हितः ॥  
कोष्णः सैरण्डबृहतीतर्कारीमधुशिग्रुभिः ॥ ६ ॥  


एरण्डपल्लवे मूले त्वचि चाऽऽजं पयः शृतम् ॥  
कण्टकार्याश्च मूलेषु सुखोष्णं सेचनं हितम् ॥ ७ ॥  


ततः सम्पक्वदोषस्य प्राप्तमञ्जनमाचरेत् ॥ ८ ॥  


हेमन्ते शिशिरे चैव मध्याह्नेऽञ्जनमिष्यते ॥  
पूर्वाह्णे वाऽपराह्णे च ग्रीष्मे शरदि चेष्यते ॥  
वर्षास्वनभ्रे नात्युष्णे वसन्ते च सदैव हि ॥ ९ ॥  


हरेणुमात्रां कुर्वीत वर्ति तीक्ष्णाञ्जने भिषक् ॥  
प्रमाणं मध्यमेऽध्यर्धं द्विगुणं च मृदौ भवेत् ॥ १० ॥  


विडङ्गमात्रं त्ववरं मध्यं द्वावुत्तमं त्रयम् ॥  
रसक्रियायां वर्तीनां प्रमाणं परिकीर्तितम् ॥ ११ ॥  


वैरेचनिकचूर्णं तु द्विशलाकं विधीयते ॥  
मृदौ तु त्रिशलाकं स्याच्चतस्रः स्नैहिकेऽञ्जने ॥ १२ ॥  


सुवर्णरूप्यताम्रायःकांस्याश्मास्थिमयाः कृताः ॥ १३ ॥  


शलाका अञ्जने शस्ता अष्टाङ्गुलमिताः शुभाः ॥  
वक्त्रयोर्मुकुलाकाराः कलायपरिमण्डलाः ॥ १४ ॥  


वामे करतले कृत्वा सजलं निकषोपलम् ॥  
दक्षिणेनाञ्जनं गृह्य करेण निकषेच्छनैः ॥ १५ ॥  


तेन कल्केन मतिमाञ्शलाकाग्रं प्रलिप्य च ॥  
उत्थाप्य चोत्तरं वर्त्म वामेनाङ्गुष्ठपर्वणा ॥ १६ ॥  


वर्त्मशुक्लान्तरे चाल्पं(ल्पां) शलाकां सुप्रवर्तयेत् ॥  
प्रथमं सव्यमञ्ज्यात्तु पश्चादञ्ज्यात्तु दक्षिणम् ॥  
शलाकाङ्गुष्ठदेशिन्या न चान्तर्नयनं स्पृशेत् ॥ १७ ॥  


बृहत्येरण्डमूलत्वक्शिग्रुमूलं ससैन्धवम् ॥  
अजाक्षीरेण पिष्टं स्याद्वर्तिर्वाताक्षिरोगनुत् ॥ १८ ॥  


हरिद्रे मधुकं द्राक्षा देवदारु च पेषयेत् ॥  
आजेन पयसा श्रेष्ठमभिष्यन्दे तदञ्जनम् ॥ १९ ॥  


प्रपौण्डरीकयष्ट्याह्वनिशामलकपद्मकैः ॥  
शीतैर्मधुसमायुक्तैः सकः पित्ताक्षिरोगनुत् ॥ २० ॥  


द्राक्षामधुकमञ्जिष्ठाजीवनीयैः शृतं पयः ॥  
प्रातराश्चोतनं पथ्यं शोथशूलाक्षिरोगिणाम् ॥ २१ ॥  


कफजे लङ्घनं स्वेदो नस्यं तिक्तादिभोजनम् ॥  
तीक्ष्णैः प्रधमनं कुर्यात्तीक्ष्णैश्चैवोपनाहनम् ॥ २२ ॥  


फणिज्जकास्फोतकपित्थबिल्वपत्तूरपीलूसुरसार्जभङ्गैः ॥  
स्वेदं विदध्यादथवाऽनुलेपं बर्हिष्ठशुण्ठीसुरदारुकुष्ठैः ॥ २३ ॥  


शुण्ठीनिम्बदलैः पिण्डः सुखोष्णैः स्वल्पसैन्धवैः ॥  
धार्यश्चक्षुषि सङ्क्षेपाच्छोफकण्डूव्यथापहः ॥ २४ ॥  


वल्कलं पारिजातस्य तैलकाञ्जिकसैन्धवैः ॥  
कफजाताक्षिशूलघ्नं तरुघ्नं कुलिशं यथा ॥ २५ ॥  


ससैन्धवं लोध्रमथाऽऽज्यभृष्टं सौवीरपिष्टं सितवस्त्रबद्धम् ॥  
आश्चोतनं तन्नयनस्य कुर्याद्दाहं च कण्डूं च रुजं च हन्यात् ॥ २६ ॥  


लोध्रं सर्पिषि सम्पक्वं खदिराजाजिसर्षपैः ॥  
नागरारिष्टसिन्धूत्थैर्युक्तं दृषदि चूर्णितम् ॥ २७ ॥  


सिते वाससि तद्बद्धं न्यसेत्स्वच्छाम्लकाञ्जिकैः ॥  
तेनाक्ष्णोः पूरणं कार्यं कण्डूरोगाश्रुघर्षजित् ॥ २८ ॥  


निम्बस्य पत्रैः परिलिप्य लोध्रं स्वेदाग्निना चूर्णमथापि कल्कम् ॥  
आश्चोतनं मानुषदुग्धयुक्तं पित्तास्रवातापहमग्त्यमुक्तम् ॥ २९ ॥  


स्निग्धोष्णैर्वातजः पित्तरक्तजो मृदुशीतलैः ॥  
तीक्ष्णरूक्षोष्णविशदैः प्रणश्यति कफात्मकः ॥ ३० ॥  


तीक्ष्णोष्णमृदुशीतानां व्यत्यासात्सान्निपातिकः ॥  
तस्य कालो दिवा सर्वो यामश्च प्रथमो निशि ॥ ३१ ॥  


अथ वाऽऽश्चोतनं यावद्दीयमानं सहेन्नरः ॥  
अहोरात्रे तच्च सकृद्द्विस्त्रिर्वा देयमुच्यते ॥ ३२ ॥  


लेखने सप्त चाष्टौ वा बिन्दवः स्नैहिके दश ॥  
आश्चोतने प्रयोक्तव्या द्वादशैव तु रोपणे ॥ ३३ ॥  


सम्यगाश्चोतने युक्ते वैमल्यं नेत्रयोर्भवेत् ॥  
वेदनोपशमो व्याधिनिवृत्तिर्नेत्रलाघवम् ॥ ३४ ॥  


मिथ्याकृते व्याधिवृद्धिर्गौरवाविलनेत्रता ॥  
अतीवाऽऽश्चोतिते नेत्रे रागदोषपरिस्रवाः ॥ ३५ ॥  


तिरीटत्रिफलायष्टीशर्कराभद्रमुस्तकैः ॥  
पिष्टैः शीताम्बुना सेको रक्ताभिष्यन्दनाशनः ॥ ३६ ॥  


कसेरुमधुकाभ्यां च चूर्णमम्बरसंवृतम् ॥  
न्यस्तमप्स्वान्तरिक्षासु हितमाश्चोतनं भवेत् ॥ ३७ ॥  


तिक्तस्य सर्पिषः पानं बहुशश्च विरेचनम् ॥ ३८ ॥  


अक्ष्णोरपि समन्ताच्च पातनं च जलौकसाम् ॥  
पित्ताभिष्यन्दशमनो विधिश्चाप्युपपादितः ॥ ३९ ॥  


शिग्रुपत्ररसैः सेकः सर्वनेत्ररुजापहः ॥  
शिग्रुपल्लवनिर्यासः सुघृष्टस्ताम्रसम्पुटे ॥  
घृतेन धूपितो हन्ति शोथघर्षाश्रुवेदनाः ॥ ४० ॥  


पथ्यागैरिकसिन्धूत्थदार्वीतार्क्ष्यैः समांशकैः ॥  
जलपिष्टैर्बहिर्लेपः सर्वनेत्रामयापहः ॥ ४१ ॥  


पिष्टैर्निम्बस्य पत्रैरतिविमलतरैर्जातिसिन्धूत्थमिश्रै-  
रन्तर्गर्भं दधाना पटुतरगुटिका पिष्टलोध्रेण भृष्टा ॥  
तूलैः सौवीरसान्द्रैरतिशयमृदुभिर्वेष्टिता सा समन्ता-  
च्चक्षुष्कोपोपशान्तिं चिरमुपरिदृशो भ्राम्यमाणा करोति ॥ ४२ ॥  


यथास्वमौषधं चूर्णं मात्रां बदरसम्मिताम् ॥ ४३ ॥  


विशुद्धे मृदुनि क्षौमे बद्ध्वा चाक्षि स्पृशेत्पुनः ॥  
तेन दाहाश्रुपाकाश्च रागः शोफश्च शाम्यति ॥ ४४ ॥  


बिल्वपत्ररसः पूतः साज्यसिन्धुकणान्वितः ॥  
शुल्बे वराटिकाघृष्टो धूपितो गोमयाग्निना ॥ ४५ ॥  


पयसाऽऽलोडितश्चाक्ष्णोः पूरणाच्छोफशूलनुत् ॥  
अभिष्यन्देऽधिमन्थे च स्रावे रक्ते च शस्यते ॥ ४६ ॥  


सलवणकटुतैलं काञ्जिकं कांस्यपात्रे  
घनमुपलसुघृष्टं धूपितं गोमयाग्नौ ॥  
सपवनकफकोपं छागदुग्धावसिक्तं  
जयति नयनशूलं स्रावशोफं सरागम् ॥ ४७ ॥  


अयमेव विधिः सर्वो मन्थादिष्वपि शस्यते ॥  
अशान्तौ सर्वथा मन्थे भ्रुवोरुपरि दाहयेत् ॥ ४८ ॥  


जलौकःपातनं सन्धौ नेत्रपाके विरेचनम् ॥  
शिराव्यधं वा कुर्वीत सेकालेपांश्च शुक्रवत् ॥ ४९ ॥  


विभीतकशिवाधात्रीपटोलारिष्टवासकैः ॥  
क्वाथो गुग्गुलुना पेयः शोफशूलाक्षिपाकहा ॥ ५० ॥  


पिल्लं च सव्रणं शुक्रं रागादींश्चापि नाशयेत् ॥  
एतैरपि घृतं पक्वं रोगांस्तान्नाशयेद्बहून् ॥ ५१ ॥  


आटरूषाभयानिम्बधात्रीमुस्ताङ्क्षङ्कूलकैः ॥  
रक्तस्रावं कफं हन्ति चक्षुष्यं वासकादिकम् ॥ ५२ ॥  


पथ्यास्तिस्रो विभीतक्यः षड्धात्र्यो द्वादशेति च ॥  
प्रस्थार्धसलिले क्वाथमष्टभागावशेषितम् ॥ ५३ ॥  


पीत्वाऽभिष्यन्दमास्रावं रागं च तिमिरं जयेत् ॥  
संरम्भरागशूलाश्रुनाशनं दृक्प्रसादनम् ॥ ५४ ॥  


नेत्रे त्वभिहते कुर्याच्छीतमाश्चोतनादिकम् ॥  
दृष्टिप्रसादजननं विधिमाशु कुर्या-  
त्स्निग्धैर्हिमैश्च मधुरैश्च तथा प्रयोगैः ॥ ५५ ॥  


स्वेदाग्निधूमभयशोकरुजोपतापै-  
रभ्याहतामपि तथैव भिषक्चिकित्सेत् ॥ ५६ ॥  


आगन्तुदोषं प्रसमीक्ष्य कार्यं वक्त्रोष्मणा स्वेदितमादितस्तु ॥  
आश्चोतनं स्त्रीपयसा च सद्यो यच्चापि पित्तक्षतजापहं स्यात् ॥ ५७ ॥  


सूर्योपरागानलविद्युतादिविलोकनेनोपहतेक्षणस्य ॥  
सन्तर्पणं स्निग्धहिमादि कार्यं सायं निषेव्यास्त्रिफलाप्रयोगाः ॥ ५८ ॥  


निशाब्दत्रिफलादार्वीसितामधुकसंयुतम् ॥  
अभिघाताक्षिशूलघ्नं नारीक्षीरेण पूरणम् ॥  
इत्कटाङ्कुरजस्तद्वत्स्वरसो नेत्रपूरणम् ॥ ५९ ॥  


आजं घृतं क्षीरपात्रं मधुकं चोत्पलानि च ॥  
जीवकर्षभकौ चैव पिष्ट्वा सर्पिर्विपाचयेत् ॥  
सर्वनेत्राभिघातेषु सर्पिरेतत्प्रशस्यते ॥ ६० ॥  


प्रथमे पटले दोषः साध्यः स्यादभिघातजः ॥  
द्वितीये पटले याप्यस्तृतीये च न सिध्यति ॥ ६१ ॥  


सैन्धवं दारु शुण्ठी च मातुलुङ्गरसो घृतम् ॥  
स्तन्योदकार्धं कर्तव्यं शुष्कपाके तदञ्जनम् ॥ ६२ ॥  


वाताभिष्यन्दवच्चान्यवाते मारुतपर्यये ॥  
पूर्वभक्तहितं सर्पिः क्षीरं वाऽप्यथ भोजने ॥ ६३ ॥  


वृक्षादन्यां कपित्थे च पञ्चमूले महत्यपि ॥  
सक्षीरं कर्कटरसे सिद्धं चात्र घृतं पिबेत् ॥ ६४ ॥  


अम्लाध्युषितशान्त्यर्थं कुर्याल्लेपांश्च शीतलान् ॥ ६५ ॥  


तैल्वकं त्रैफलं सर्पिर्जीर्णं वा केवलं पिबेत् ॥  
शिराव्यधं विना कार्यः पित्तस्यन्दहरो विधिः ॥ ६६ ॥  


सर्पिः क्षौद्रं चाञ्जनं स्याच्छिरोत्पातस्य भेषजम् ॥  
तद्वत्सैन्धवकासीसं स्तन्यघृष्टं च पूजितम् ॥ ६७ ॥  


शिराहर्षेऽञ्जनं कुर्यात्फाणितं मधुसंयुतम् ॥  
मधुना तार्क्ष्यशैलं वा कासीसं वा समाक्षिकम् ॥  
वेतसाम्लं स्तन्ययुक्तं फाणितं तु ससैन्धवम् ॥ ६८ ॥  


गव्यक्षीरोत्थितं सर्पिस्तर्पणार्थं विधीयते ॥  
दृष्टिप्रसादनं श्रेष्ठं तिमिरस्यापकर्षणम् ॥ ६९ ॥  


अभिष्यन्दाधिमन्थाभ्यां कर्षतेऽक्ष्णि बलावहम् ॥  
दोषानुत्सादयत्याशु तथैवाश्रु नियच्छति ॥ ७० ॥  


उत्तानशायिनः कार्यं निश्चलस्य यथासुखम् ॥ ७१ ॥  


प्रतिसूर्याग्निरहिते नीरजोधूममारुते ॥  
गृहे सुखे निराबाधे वीतक्रोधभयस्य च ॥ ७२ ॥  


माषपिष्टमयाधारं दृढीकृत्यापरिस्रवम् ॥  
अर्धाङ्गुलोर्ध्वविस्तारं मूले द्व्यङ्गुलमेव च ॥ ७३ ॥  


प्रमाणेनाक्षिकोशस्य यथा स्यान्नाक्षिरोधकृत् ॥  
पक्ष्माणि यावन्मज्जन्ति रोमान्तादाभ्रुवस्तथा ॥ ७४ ॥  


ततो वस्त्रेण पीतेन नीलेन हरितेन वा ॥  
पत्रैर्वाऽऽच्छाद्य नयने ततः पश्येद्यथासुखम् ॥ ७५ ॥  


वाचां सहस्रमात्रं वा धारयेन्मारुतामये ॥  
पित्तजे रक्तजे चाष्टौ कफजे षट्शतानि च ॥  
सन्निपातात्मके सप्त पञ्च स्वस्थविधौ तथा ॥ ७६ ॥  


ततश्चापाङ्गतः स्नेहं स्रावयित्वाऽक्षि शोधयेत् ॥  
प्रायोगिकेण धूमेन कफमस्य बिशोधयेत् ॥ ७७ ॥  


स्वस्थवृत्ते विधातव्यं द्व्यन्तरं तर्पणं भवेत् ॥  
अहन्यहनि वातोत्थे पित्तरक्ते दिनान्तरम् ॥ ७८ ॥  


तर्पणं सन्निपातोत्थे द्व्यन्तरं त्र्यन्तरं कफे ॥  
कदुष्णं कफवाय्वोस्तु शीतलं पित्तशोणिते ॥ ७९ ॥  


सुखस्वप्नावबोधत्वं वैशद्यं वर्णपाटवम् ॥ ८० ॥  


निर्वृतिर्व्याधिसंशान्तिः क्रियालाघवमेव च ॥  
तर्पणे तृप्तिलिङ्गानि सम्यगेतानि लक्षयेत् ॥ ८१ ॥  


व्रणशुक्रप्रशान्त्यर्थं षडङ्गं गुग्गुलुं पिबेत् ॥  
कतकस्य फलं शङ्खं तिन्दुकं रूप्यमेव च ॥  
कांस्ये निघृष्टं स्तन्येन क्षतशुक्रार्तिरोगजित् ॥ ८२ ॥  


चन्दनं गैरिकं लाक्षा मालतीकलिकान्विता ॥  
व्रणशुक्रहरा वार्तिः शोणितस्य प्रसादनी ॥ ८३ ॥  


शिरया वा हरेद्रक्तं जलौकाभिश्च लोचनात् ॥ ८४ ॥  


एकं वा पुण्डरीकं च च्छागक्षीरेण सेवितम् ॥  
रागाश्रुवेदना हन्यात्क्षतपाकात्ययाजकाः ॥ ८५ ॥  


धात्रीफलं निम्बकपित्थपत्रं यष्ट्याह्वलोध्रं खदिरस्तिलाश्च ॥  
क्वाथः सुशीतो नयने निषिक्तः सर्वप्रकारं विनिहन्ति शुक्रम् ॥ ८६ ॥  


तुत्थकं वारिणा युक्तं शुक्रं हन्त्यक्षिपूरणात् ॥  
समुद्रफेनदक्षाण्डत्वक्सिन्धूत्थैः समाक्षिकैः ॥  
शिग्रुबीजयुतैर्वर्तिः शुक्रघ्नी शिग्रुवारिणा ॥ ८७ ॥  


दक्षाण्डत्वक्शिलाशङ्खकाचचन्दनगैरिकैः ॥  
तुल्यैरञ्जनयोगोऽयं पुष्पार्मादिविलेखनः ॥ ८८ ॥  


शिरीषबीजमरिचपिप्पलीसैन्धवैरपि ॥  
शुक्रस्य घर्षणं कार्यमथवा सैन्धवेन च ॥ ८९ ॥  


गृहीत्वा नक्तमालस्य फलचूर्णं सुभावितम् ॥ ९० ॥  


रसेन हि पलाशस्य कुसुमोत्थेन धीमता ॥  
वर्तिर्नेत्राञ्जने योज्या अशेषकुसुमापहा ॥ ९१ ॥  


सैन्धवत्रिफलाकृष्णाकटुकाशङ्खनाभयः ॥  
सताम्ररजसो वर्तिः पिष्टा शुक्रविनाशनी ॥ ९२ ॥  


क्षुण्णपुन्नागपत्रेण परिभावितवारिणा ॥  
श्यामाक्वाथाम्बुना वाऽथ सेचनं कुसुमापहम् ॥ ९३ ॥  


शङ्खस्य भागाश्चत्वारस्ततोऽर्धेन मनःशिला ॥  
मनःशिलार्धं मरिचं मरिचार्धेन सैन्धवम् ॥ ९४ ॥  


एतच्चूर्णाञ्जनं श्रेष्ठं शुक्रलेखनमुत्तमम् ॥  
पिच्चटे मधुना योज्यमर्बुदे मस्तुना तथा ॥ ९५ ॥  


ताप्यं मधुकसारो वा बीजं चाक्षस्य सैन्धवम् ॥  
मधुनाऽञ्जनयोगाः स्युश्चत्वारः शुक्रशान्तये ॥ ९६ ॥  


वटक्षीरेण संयुक्तं श्लक्ष्णं कर्पूरजं रजः ॥  
क्षिप्रमञ्जनतो हन्ति शुक्रं चापि घनोन्नतम् ॥ ९७ ॥  


तालस्य नारिकेलस्य तथैवारुष्करस्य च ॥  
करीरस्य च वंशानां कृत्वा क्षारं परिस्रुतम् ॥ ९८ ॥  


करभास्थिकृतं चूर्णं क्षारेण परिभावितम् ॥  
सप्तकृत्वोऽष्टकृत्वो वा सूक्ष्मचूर्णं तु कारयेत् ॥ ९९ ॥  


एतच्छुक्रेष्वसाध्येषु कृष्णीकरणमुत्तमम् ॥  
यानि शुक्राणि साध्यानि तेषां परममञ्जनम् ॥ १०० ॥  


पटोलं कटुकां दार्वीं निस्बं वासां फलत्रिकम् ॥  
दुरालभां पर्पटकं त्रायन्तीं च पलोन्मिताम् ॥ १०१ ॥  


प्रस्थमामलकानां च क्वाथयेन्नल्वणेऽम्भसि ॥  
पादशेषे रसे तस्मिन्घृतप्रस्थं विपाचयेत् ॥ १०२ ॥  


कल्कैर्भूनिम्बकुटजमुस्तयष्ट्याह्वचन्दनैः ॥  
सपिप्पलीकैस्तत्सिद्धं चक्षुष्यं शुक्रयोर्हितम् ॥ १०३ ॥  


घ्राणकर्णाक्षिवर्त्मत्वङ्मुखरोगव्रणापहम् ॥  
कामलाज्वरवीसर्पगण्डमालाहरं परम् ॥ १०४ ॥  


कृष्णाविडङ्गमधुयष्टिकसिन्धुजन्म-  
विश्वौषधैः पयसि सिद्धमिदं छगल्याः ॥  
तैलं नृणां तिमिरशुक्रशिरोक्षिशूल-  
पाकात्ययाञ्जयति नस्यविधौ प्रयुक्तम् ॥ १०५ ॥  


सैन्धवं वाजिपादं च गोरोचनसमन्वितम् ॥  
सेलुत्वग्रससंयुक्तं पूरणं चाजकापहम् ॥ १०६ ॥  


शशकस्य शिरःकल्के शेषाङ्गक्वथिते जले ॥  
घृतस्य कुडवं पक्वं पूरणं चाजकापहम् ॥ १०७ ॥  


शशकस्य कषायेण सर्पिषः कुडवं पचेत् ॥  
यष्टीप्रपौण्डरीकस्य कल्केन पयसा समम् ॥ १०८ ॥  


छागल्याः पूरणाच्छुक्रक्षतपाकात्ययाजकाः ॥  
हन्ति भ्रूशङ्खशूलं च दाहरागौ विशेषतः ॥ १०९ ॥  


न विना शोणितं शुक्रक्षतपाकात्ययाजकाः ॥  
भवन्ति रुधिरं तेषु जलौकोभिरतो हरेत् ॥ ११० ॥  


मूलं दृष्टिविनाशस्य तिमिरं समुदाहृतम् ॥  
ऋषिभिस्त्वरितं तस्मात्तस्य कुर्याच्चिकित्सितम् ॥ १११ ॥  


एकदेशे तु यो दोषो दृष्ट्यां तिष्ठति पिण्डितः ॥  
यत्संस्थानः स भवति तादृशं तेन पश्यति ॥  
तृतीये पटले काचश्चतुर्थे नीलिकाह्वयम् ॥ ११२ ॥  


साध्यमप्राप्तरागं स्यात्तिमिरं च क्रियावतः ॥  
याप्यं सम्प्राप्तरागं स्याद्वर्ज्यं पटलतां गतम् ॥ ११३ ॥  


त्रिफलाघृतं मधु यवाः पादाभ्यङ्गः शतावरीमुद्गाः ॥  
चक्षुष्यः सङ्क्षेपाद्वर्गः कथितो भिषग्भिरयम् ॥ ११४ ॥  


जीवन्तिशाकं सुनिषण्णकं च सतण्डुलीयं वरवास्तुकं च ॥  
चिल्ली तथा मूलकपोतिका च दृष्टेर्हितं शाकुनजाङ्गलं च ॥ ११५ ॥  


पटोलकर्कोटककारवेल्लवार्ताकतर्कारिकरीरजानि ॥  
शाकानि शिग्र्वार्तगलानि चैव हितानि दृष्टेर्घृतसाधितानि ॥ ११६ ॥  


तिमिरं रागतां याति रागात्काचत्वमेति च ॥  
काचात्सञ्जायते नीली तदाऽन्धो जायते नरः ॥ ११७ ॥  


लिद्यात्सदा वा त्रिफलां सुचूर्णितां  
घृतप्रगाढां तिमिरेऽथ पित्तजे ॥  
समीरजे तैलयुतां कफात्मके  
मधुप्रगाढां विदधीत युक्तितः ॥ ११८ ॥  


कल्कः क्वाथोऽथ वा चूर्णस्त्रिफलाया निषेवितः ॥  
मधुना हविषा वाऽपि समस्ततिमिरान्तकृत् ॥ ११९ ॥  


यस्त्रैफलं चूर्णमपथ्यवर्जी सायं समश्नाति हविर्मधुभ्याम् ॥  
स मुच्यते नेत्रगतैर्विकारैर्भृत्यैर्यथा क्षीणधनो मनुष्यः ॥ १२० ॥  


सघृतं वा वराक्वाथं शीलयेत्तिमिरामयी ॥ १२१ ॥  


त्रिफलायाः कषायेण प्रातर्नयनधावनात् ॥  
जाता रोगा विनश्यन्ति न भवन्ति कदाचन ॥ १२२ ॥  


जलगण्डूषैः प्रातर्बहुशोऽम्भोभिः प्रपूर्य मुखरन्ध्रम् ॥  
निर्दयमुक्षन्नक्षि क्षपयति तिमिराणि ना सद्यः ॥ १२३ ॥  


भुक्त्वा पाणितलं घृष्ट्वा चक्षुषोर्यदि दीयते ॥  
अचिरेणैव तद्वारि तिमिराणि व्यपोहति ॥ १२४ ॥  


रविरिव भूगततिमिरं विनिहन्ति नावनात्सर्पिः ॥  
शतवर्षस्थितकठिनं सप्ताहादञ्जनान्नियतम् ॥ १२५ ॥  


कतकस्य फलं शङ्खं सैधवं त्र्यूषणं सिता ॥  
फेनो रसाञ्जनं क्षौद्रं विडङ्गानि मनःशिला ॥ १२६ ॥  


सर्वमेतत्समं कृत्वा छागक्षीरेण पेषयेत् ॥  
तिमिरं पटलं काचमर्म शुक्रं व्यपोहति ॥  
कण्डूक्लेदार्बुदं हन्ति मलं चाऽऽशु सुखावती ॥ १२७ ॥  


हरीतकी वचा कुष्ठं पिप्पली मरिचानि च ॥ १२८ ॥  


विभीतकस्य मज्जा च शङ्खनाभिर्मनःशिला ॥  
सर्वमेतत्समं कृत्वा छागक्षीरेण पेषयेत् ॥ १२९ ॥  


नाशयेत्तिमिरं कण्डूपटलान्यर्बुदानि च ॥  
अधिकानि च मांसानि यश्च रात्रौ न पश्यति ॥ १३० ॥  


अपि त्रिवार्षिकं पुष्पं मासेनैकेन नाशयेत् ॥  
चन्द्रोदया नाम वर्तिर्नृणां दृष्टिविशोधनी ॥ १३१ ॥  


दिवा न तु प्रयोक्तव्यं नेत्रयोस्तीव्रमञ्जनम् ॥  
विरेकदुर्बलं चक्षुरादित्यं प्राप्य सीदति ॥ १३२ ॥  


तस्मात्स्राव्यं निशायां तु ध्रुवमञ्जनमिष्यते ॥  
रात्रिः स्वप्नगुणाच्चक्षुः पुष्यत्यञ्जनकर्षितम् ॥ १३३ ॥  


यथा हि कनकादीनां मणीनां विविधात्मनाम् ॥  
धौतानां विविधा शुद्धिस्तैलचेलकरादिभिः ॥ १३४ ॥  


एवं नेत्रेषु मर्त्यानामञ्जनाश्चोतनादिभिः ॥  
दृष्टिर्निराकुला भाति निर्मले नभसीन्दुवत् ॥ १३५ ॥  


हरीतकी हरिद्रा च पिप्पल्यो लवणानि च ॥  
कण्डूतिमिरजिद्वर्तिर्न क्वचित्प्रतिहन्यते ॥ १३६ ॥  


त्रिफला कुक्कुटाण्डत्वक्सकासीसमयोरजः ॥  
नीलोत्पलं विडङ्गानि फेनं च सरितां पतेः ॥ १३७ ॥  


आजेन पयसा पिष्ट्वा भावयेत्ताम्रभाजने ॥  
सप्तरात्रस्थितं भूयः पिष्ट्वा क्षीरेण वर्तयेत् ॥  
एषा दृष्टिप्रदा वर्तिरन्धस्याभिन्नचक्षुषः ॥ १३८ ॥  


अशीतिस्तिलपुष्पाणि षष्टिः पिप्पलितण्डुलाः ॥ १३९ ॥  


जातीपुष्पाणि पञ्चाशन्मरिचानि च षोडश ॥  
एषा कुसुमिकावर्तिर्गतं चक्षुर्निवर्तयेत् ॥ १४० ॥  


चन्दनत्रिफलापूगपलाशतरुशोणितैः ॥  
जलपिष्टैरियं वर्तिरशेषतिमिरापहा ॥ १४१ ॥  


व्योषोत्पलाभयाकुष्ठतार्क्ष्यैर्वर्तिः कृता हरेत् ॥  
अर्बुदं पटलं काचं तिमिरार्माश्रुनिस्रुतिम् ॥ १४२ ॥  


त्र्यूषणं त्रिफलावक्रसैन्धवालमनःशिलाः ॥  
क्लेदोपदेहकण्डूघ्नी वर्तिः शस्ता कफापहा ॥ १४३ ॥  


एकगुणा मागधिका द्विगुणा च हरीतकी सलिलपिष्टा ॥  
वर्तिरियं नयनसुखा तिमिरार्मपटलकाचाश्रुहरी ॥ १४४ ॥  


अञ्जनं श्वेतमरिचं पिप्पली मधुयष्टिका ॥  
विभीतकस्य मज्जा तु शङ्खनाभिर्मनःशिला ॥ १४५ ॥  


एतानि समभागानि अजाक्षीरेण पेषयेत् ॥  
छायाशुष्कां कृतां वर्तिं नेत्रेषु च प्रयोजयेत् ॥ १४६ ॥  


अर्बुदं पटलं काचं तिमिरं रक्तराजिकाम् ॥  
अधिमांसं मलं चैव यश्च रात्रौ न पश्यति ॥  
वर्तिश्चन्द्रप्रभा नाम जात्यन्धमपि शोधयेत् ॥ १४७ ॥  


त्रिफलाव्योषसिन्धूत्थयष्टीतुत्थरसाञ्जनम् ॥  
प्रपौण्डरीकं जन्तुघ्नं लोध्रं ताम्रं चतुर्दशम् ॥ १४८ ॥  


द्रव्याण्येतानि सञ्चूर्ण्य वर्तिः कार्या नभोम्बुना ॥  
नागार्जुनेन लिखिता स्तम्भे पाटलिपुत्रके ॥ १४९ ॥  


नाशनी तिमिराणां च पटलानां तथैव च ॥  
सद्यः प्रकोपं स्तन्येन स्त्रिया विजयते ध्रुवम् ॥ १५० ॥  


किंशुकस्वरसेनाथ पैल्ल्यं पुष्पकरक्तताः ॥  
अञ्जनाल्लोध्रतोयेन आसन्नतिमिरं जयेत् ॥ १५१ ॥  


चिरं सञ्छादिते नेत्रे बस्तमूत्रेण संयुता ॥  
उन्मीलयत्यकृच्छ्रेण प्रसादं चाधिगच्छति ॥ १५२ ॥  


पिप्पलीं सतगरोत्पलपत्रां वर्तयेत्समधुकां सहरिद्राम् ॥  
एतया सततमञ्जयितव्यं यः सुपर्णसममिच्छति चक्षुः ॥ १५३ ॥  


व्योषायश्चूर्णसिन्धूत्थत्रिफलाञ्जनसंस्कृता ॥  
गुटिका जलपिष्टेयं कोकिला तिमिरापहा ॥ १५४ ॥  


हरिद्रामलकीकृष्णकेतकश्वेतसर्षपैः ॥  
व्योमवारियुता वर्तिः सर्वनेत्रामयापहा ॥ १५५ ॥  


व्याघ्रीमुस्ताम्बुयष्ट्याह्वैः पिप्पलीसैन्धवान्वितैः ॥  
अजाक्षीरोषितैस्ताम्रे वर्तिः सर्वाक्षिरोगनुत् ॥ १५६ ॥  


हरिद्रा निम्बपत्राणि पिप्पल्यो मरिचानि च ॥ १५७ ॥  


विडङ्गं भद्रमुस्तं च सप्तमं विश्वभेषजम् ॥  
सर्वाणि समभागानि गवां मूत्रेण पेषयेत् ॥ १५८ ॥  


कोलास्थिमात्रां गुटिकां छायाशुष्कां प्रकारयेत् ॥  
वारिणा तिमिरं हन्ति मधुना पटलं तथा ॥ १५९ ॥  


सिन्ध्वम्भसा च कण्डूं च स्त्रीस्तन्येन तु वेदनाम् ॥  
सद्यः कोपं तु क्षीरेण किंशुकेन च पैच्चटम् ॥ १६० ॥  


त्रीणि कटूनि करञ्जफलानि द्वे रजनी सह सैन्धवकेन ॥  
बिल्वतरोर्वरुणस्य च मूलं वारिधरं दशमं प्रवदन्ति ॥ १६१ ॥  


हन्ति तमस्तिमिरं पटलं च पिच्चटशुक्रमथार्जुनकं च ॥  
अञ्जनकं जनरञ्जनकं च दृक्च न नश्यति वर्षशतं च ॥ १६२ ॥  


नीलोत्पलं विडङ्गानि पिप्पली रक्तचन्दनम् ॥  
अञ्जनं सैन्धवं चैव सद्यस्तिमिरनाशनम् ॥ १६३ ॥  


पत्रगैरिककर्पूरयष्टीनीलोत्पलाञ्जनम् ॥  
नागकेसरसंयुक्तमशेषतिमिरापहम् ॥  
त्रिधैवाञ्जनसंयोगो गुटिकारसचूर्णतः ॥ १६४ ॥  


सङ्गृह्योपरतानलक्तकरसेनाऽऽमृज्य गण्डूपदा-  
ल्लांङ्क्षारञ्जिततूलवर्तिनिहितान्यष्टीमधून्मिश्रितान् ॥  
प्रज्वाल्योत्तमसर्पिषाऽनलशिखासन्तानजं कज्जलं  
दूरासन्नदिवानिशान्धतिमिरप्रध्वंसकृच्चोदितम् ॥ १६५ ॥  


भूमौ निघृष्टयाऽङ्गुल्या चाञ्जनं शमनं तयोः ॥  
तिमिरकाचार्महरं धूमिकायाश्च नाशनम् ॥ १६६ ॥  


त्रिफलाभृङ्गमहौषधमध्वाज्यच्छागपयसि गोमूत्रे ॥  
नागं सप्तनिषिक्तं करोति गरुडोपमं चक्षुः ॥ १६७ ॥  


त्रिफलसलिलतोये भृङ्गराजद्रवे च  
हविषि च विषकल्के क्षीर आजे मधूग्रे ॥  
प्रतिदिनमथ तप्तं सप्तधा सीसमेकं  
प्रणिहितमथ पश्चात्कारयेत्तच्छलाकाम् ॥ १६८ ॥  


सवितुरुदयकाले साञ्जना व्यञ्जना वा  
करिकरिकसमेतानर्मपैच्छिल्यरोगान् ॥  
असितसितसमुत्थान्सन्धिवर्त्माभिजाता-  
न्हरति नयनरोगान्सेव्यमाना शलाका ॥ १६९ ॥  


दद्यादुशीरनिर्यूहे चूर्णितं कणसैन्धवम् ॥ १७० ॥  


तत्स्रुतं सघृतं भूयो यावत्क्षौद्रं क्षिपेद्धने ॥  
शीते चास्मिन्हितमिदं सर्वजे तिमिराञ्जनम् ॥ १७१ ॥  


धात्रीरसाञ्जनक्षौद्रसर्पिर्भिस्तु रसक्रिया ॥  
पित्तानिलाक्षिरोगघ्नी तैमिर्यपटलापहा ॥ १७२ ॥  


शृङ्गवेरं भृङ्गराजं यष्टीतैलेन मिश्रितम् ॥  
नस्यमेतेन दातव्यं महापटलनाशनम् ॥ १७३ ॥  


लिङ्गनाशे कफोद्भूते यथावद्बुद्धिपूर्वकम् ॥  
विद्ध्वा दैवकृते छिद्रे नेत्रं स्तन्येन सेचयेत् ॥ १७४ ॥  


ततो दृष्टेषु रूपेषु शलाकामाहरेच्छनैः ॥  
नयनं सर्पिषाऽभ्यज्य वस्त्रपट्टेन चेष्टयेत् ॥  
ततो गृहे निराबाधे शयीतोत्तान एव च ॥ १७५ ॥  


उद्गारकासक्षवथुष्ठीवनोत्कम्पनानि च ॥  
तत्कालं नाऽऽचरेदूर्ध्वं यन्त्रणा स्नेहपीतवत् ॥ १७६ ॥  


त्र्यहात्त्र्यहाच्च धावेत कषायैरनिलापहैः ॥  
वायोर्भयात्त्र्यहादूर्ध्वं स्वेदयेदक्षि पूर्ववत् ॥ १७७ ॥  


दशाहमेवं संयम्य हितं दृष्टिप्रसादनम् ॥  
पश्चात्कर्म तु सेवेत लघ्वन्नं चापि मात्रया ॥ १७८ ॥  


रागः शोफोऽर्बुदं चोषो बुद्बुदं केकराक्षिता ॥  
अधिमन्थादयश्चान्ये रोगाः स्युर्दुष्टवेधजाः ॥  
अहिताचारतो वाऽपि  
यथास्वं तानुपाचरेत् ॥ १७९ ॥  


रुजायामक्षिरोगे वा भूयो योगान्निबोध मे ॥ १८० ॥  


कल्किता सघृता दूर्वा यवगैरिकसारिवाः ॥  
मुखलेपे प्रयोक्तव्या रुजारागोपशान्तये ॥ १८१ ॥  


पयस्यासारिवापत्रमञ्जिष्ठामधुकैरपि ॥  
अजाक्षीरान्वितैर्लेपः सुखोष्णः पथ्य उच्यते ॥ १८२ ॥  


वातघ्नसिद्धे पयसि सिद्धं सर्पिश्चतुर्गुणे ॥  
काकोल्यादिप्रतीवापं तद्युञ्ज्यात्सर्वकर्मसु ॥ १८३ ॥  


शाम्यत्येवं न चेच्छूलं स्निग्धस्विन्नस्य मोक्षयेत् ॥  
ततः शिरां दहेच्चापि मतिमान्कीर्तितं यथा ॥ १८४ ॥  


दृष्टेरतः प्रसादार्थमञ्जने शृणु मे शुभे ॥ १८५ ॥  


मेषशृङ्गस्य पुष्पाणि शिरीषधवयोरपि ॥  
मालत्याश्चैव तुल्यानि मुक्तावैडूर्यमेव च ॥ १८६ ॥  


अजाक्षीरेण सम्पिष्य ताम्रे सप्ताहमावपेत् ॥  
प्रविधाय च तद्वर्तिं योजयेदञ्जने भिषक् ॥ १८७ ॥  


स्रोतोजं विद्रुमं फेनं सागरस्य मनःशिला ॥  
मरिचानि च तद्वर्तीः कारयेद्वाऽपि पूर्ववत् ॥ १८८ ॥  


रसाञ्जनं रसक्षौद्रतालीसस्वर्णगैरिकैः ॥  
गोशकृद्रससंयुक्तं पित्तोपहतदृष्टये ॥ १८९ ॥  


नलिनोत्पलकिञ्जल्कं गोशकृद्रससंयुतम् ॥  
गुटिकाञ्जनमेतत्स्याद्दिनरात्र्यन्धयोर्हितम् ॥ १९० ॥  


नदीजशम्बित्रिकटून्यथाञ्जनं मनःशिला द्वे च निशेऽगवां यकृत् ॥  
सचन्दनेयं गुटिकाऽथ वाऽञ्जनं प्रशस्यते रात्रिदिनेष्वपश्यताम् ॥ १९१ ॥  


कणा छागयकृन्मध्ये पक्वा तद्रसपेषिता ॥  
अचिराद्धन्ति नक्तान्ध्यं तद्वत्सक्षौद्रमूषणम् ॥ १९२ ॥  


पचेत्तु गौधं हि यकृत्प्रकल्पितं सुपूरितं मागधिकाभिरग्निना ॥  
निषेवितं तद्यकृदञ्जनेन वा निहन्ति नक्तान्ध्यमसंशयं खलु ॥ १९३ ॥  


त्रिफलाक्वाथकल्काभ्यां सपयस्कं शृतं घृतम् ॥  
तिमिराण्यचिराद्धन्यात्पीतमेतन्निशामुखे ॥ १९४ ॥  


त्रिफलाया रसप्रस्थं प्रस्थं भृङ्गरसस्य च ॥  
वृषस्य च रसप्रस्थं शतावर्याश्च तत्समम् ॥ १९५ ॥  


अजाक्षीरं गुडूच्याश्च आमलक्या रसं तथा ॥  
प्रस्थं प्रस्थं समाहृत्य सर्वैरेभिर्घृतं पचेत् ॥ १९६ ॥  


कल्कः कणा सिता द्राक्षा त्रिफला नीलमुत्पलम् ॥  
मधुकं क्षीरकाकोली मधुपर्णी निदिग्धिका ॥ १९७ ॥  


तत्साधुसिद्धं विज्ञाय शुभे भाण्डे निधापयेत् ॥  
ऊर्ध्वपानमधःपानं मध्येपानं च शस्यते ॥ १९८ ॥  


यावन्तो नेत्ररोगास्तान्पानादेवापकर्षति ॥  
सरक्ते रक्तदुष्टे च रक्ते चातिस्रुतेऽपि च ॥ १९९ ॥  


नक्तान्ध्ये तिमिरे काचे नीलिकापटलार्बुदे ॥  
अभिष्यन्देऽधिमन्थे च पक्ष्मकोपे च दारुणे ॥ २०० ॥  


नेत्ररोगेषु सर्वेषु वातपित्तकफेषु च ॥  
अदृष्टिं मन्ददृष्टिं च कफवातप्रदूषिताम् ॥ २०१ ॥  


स्रवतो वातपित्ताभ्यां सकण्ड्वासन्नदूरदृक् ॥  
गृध्रदृष्टिकरं सद्यो बलवर्णाग्निवर्धनम् ॥  
सर्वनेत्रामयान्हन्यात्त्रिफलाद्यं महाघृतम् ॥ २०२ ॥  


त्रिफला त्र्यूषणं द्राक्षा मधुकं कटुरोहिणी ॥ २०३ ॥  


प्रपौण्डरीकं सूक्ष्मैला विडङ्गं नागकेसरम् ॥  
नीलोत्पलं सारिवे द्वे चन्दनं रजनीद्वयम् ॥ २०४ ॥  


कार्षिकैः पयसा तुल्यं त्रिगुणं त्रिफलारसम् ॥  
घृतप्रस्थं पचेदेतत्सर्वनेत्ररुजापहम् ॥ २०५ ॥  


तिमिरं दोषमास्रावं कामलां काचमर्बुदम् ॥  
वीसर्पं प्रदरं कण्डूं रक्तं श्वयथुमेव च ॥ २०६ ॥  


खालित्यं पलितं चैव केशानां पतनं तथा ॥  
विषमज्वरमर्माणि शुक्रं चाऽऽशु व्यपोहति ॥ २०७ ॥  


अन्ये च बहवो रोगा नेत्रजा ये च मर्मजाः ॥  
तान्सर्वान्नाशयत्याशु भास्करस्तिमिरं यथा ॥ २०८ ॥  


न चैवास्मात्परं किञ्चिदृषिभिः काश्यपादिभिः ॥  
दृष्टिप्रसादनं दृष्टं यथा स्यात्त्रैफलं घृतम् ॥ २०९ ॥  


फलत्रिकाभीरुकषायसिद्धं कल्केन यष्टीमधुकांशयुक्तम् ॥  
सर्पिः समं क्षौद्रचतुर्थभागं हन्यात्त्रिदोषं तिमिरं भवन्तम् ॥ २१० ॥  


भृङ्गराजरसप्रस्थे यष्टीमधुपलेन च ॥  
तैलस्य कुडवं पक्वं सद्यो दृष्टिं प्रसादयेत् ॥  
नस्याद्वलीपलितघ्नं मासेनैतन्न संशयः ॥ २११ ॥  


गवां शकृत्क्वाथविपक्वमुत्तमं हितं च तैलं तिमिरेषु नस्यतः ॥  
घृतं हितं केवलमेव पैत्तिके तथाऽणुतैलं पवनासृगुत्थयोः ॥ २१२ ॥  


जीवकर्षभकमेदा द्राक्षांऽशुमती निदिग्धिका बृहती ॥  
मधुकं बला विडङ्गं मञ्जिष्ठा शर्करा रास्ना ॥ २१३ ॥  


नीलोत्पलं श्वदंष्ट्रा प्रपौण्डरीकं पुनर्नवा लवणम् ॥  
पिप्पल्यः सर्वेषां भागैरक्षांशकैः पिष्टैः ॥ २१४ ॥  


तैलं वा यदि वा सर्पिर्दत्त्वा क्षीरं चतुर्गुणं पक्वम् ॥  
आत्रेयनिर्मितमिदं तैलं नृपवल्लभं सिद्धम् ॥ २१५ ॥  


तिमिरं पटलं काचं नक्तान्ध्यं चार्बुदं तथाऽन्यांश्च ॥  
श्वेतं च लिङ्गनाशं नाशयति नीलिकाव्यङ्गम् ॥ २१६ ॥  


मुखनासादौर्गन्ध्यं पलितं चाकालजं हनुस्तम्भम् ॥  
श्वासं कासं शोषं हिक्कां स्तम्भं तथाऽत्ययं नेत्रे ॥ २१७ ॥  


मुखजाड्यमर्धभेदं रोगं बाहुग्रहं शिरस्तम्भम् ॥  
रोगानथोर्ध्वजत्रोः सर्वानचिरेण नाशयति ॥ २१८ ॥  


पिप्पली त्रिफला लाक्षा लोहचूर्णं ससैन्धवम् ॥  
भृङ्गराजरसे घृष्टं गुटिकाञ्जनमिष्यते ॥ २१९ ॥  


अर्मं सतिमिरं काचं कण्डूं शुक्रं तथाऽर्जुनम् ॥  
अजकानेत्ररोगांश्च हन्यान्निरवशेषतः ॥ २२० ॥  


चन्दनं सैन्धवं पथ्या पलाशतरुशोणितम् ॥  
क्रमवृद्धमिदं चूर्णं शुक्रार्मादिविलेखनम् ॥ २२१ ॥  


पुष्पाख्यतार्क्ष्यजसितोदधिफेनशङ्ख-  
सिन्धूत्थगैरिकशिलामरिचैः समांशैः ॥  
पिष्टैस्तु माक्षिकरसेन रसक्रियेयं  
हन्त्यर्मकाचतिमिरार्जुनवर्त्मरोगान् ॥ २२२ ॥  


पिष्टं क्षौद्रेण चाऽऽलोड्य स्थापितं वेणुगह्वरे ॥  
रसेन मधुना यस्मात्क्रियते तु रसक्रिया ॥ २२३ ॥  


कोष्णस्य सर्पिषः पानैर्विरेकालेपसेचनैः ॥  
स्वादुशीतैः प्रशमयेच्छुक्तिकामञ्जनैस्ततः ॥ २२४ ॥  


प्रवालमुक्तावैडूर्यशङ्खस्फटिकचन्दनम् ॥  
सुवर्णं रजतं क्षौद्रमञ्जनं शुक्तिकापहम् ॥ २२५ ॥  


अर्जुने शर्करामस्तुक्षौद्रैश्चाऽऽश्चयोतनं हितम् ॥ २२६ ॥  


शङ्खः क्षौद्रेण संयुक्तः कतकः सैन्धवेन वा ॥  
सितयाऽर्णवफेनो वा पृथगञ्जनमर्जुने ॥ २२७ ॥  


सितामधुककट्वङ्गमस्तुक्षौद्राम्लसैन्धवैः ॥  
पूरणं हन्ति लौहित्यं रक्तराजीमथार्जुनम् ॥  
पैत्तं विधिमशेषेण कुर्यादर्जुनशान्तये ॥ २२८ ॥  


वैदेहीसितमरिचं नागरं सैन्धवं समम् ॥  
मातुलुङ्गरसैः पिष्टमञ्जनं पिष्टकापहम् ॥ २२९ ॥  


भित्त्वोपनाहं कफजं पिप्पलीमधुसैन्धवैः ॥  


विलिखेन्मण्डलाग्रेण प्रस्थयित्वा समन्ततः ॥ २३० ॥  


पथ्याक्षधात्रीफलमध्यबीजैस्त्रिद्व्येकभागैर्विदधीत वर्तिम् ॥  
तयाऽञ्जयेदश्रुमतिप्रवृद्धमक्ष्णोर्हरेत्कष्टमपि प्रकोपम् ॥ २३१ ॥  


स्रावेषु त्रिफलाक्वाथं यथादोषं प्रयोजयेत् ॥  
क्षौद्रेणाऽऽज्येन पिप्पल्या मिश्रं विध्येच्छिरां तथा ॥ २३२ ॥  


त्रिफलामूत्रकासीससैन्धवैः सरसाञ्जनैः ॥  
रसक्रिया क्रिमिग्रन्थौ भिन्ने स्यात्प्रतिसारणम् ॥ २३३ ॥  


स्विन्नां भित्त्वा विनिष्पीड्य भिन्नामञ्जननामिकाम् ॥  
शिलैलानतसिन्धूत्थैः सक्षौद्रैः प्रतिसारयेत् ॥ २३४ ॥  


रसाञ्जनमधुभ्यां तु भिन्नां(त्त्वा) वा शस्त्रकर्मवित् ॥  
प्रतिसार्याञ्जनैर्युञ्ज्यादुष्णैर्दीपशिखोद्भवैः ॥ २३५ ॥  


स्वेदयेद्घृष्टयाऽङ्गुल्या हरेद्रक्तं जलौकसा ॥  
रोचनाक्षारतुत्थानि पिप्पल्यः क्षौद्रमेव च ॥ २३६ ॥  


प्रतिसारणमेकैकं भिन्ने लगण इष्यते ॥  


निमिषे नासया पेयं सर्पिस्तेन च पूरणम् ॥ २३७ ॥  


स्वेदयित्वा बिसग्रन्थिं छिद्राण्यस्य निराश्रयम् ॥  
पक्वं भित्त्वा तु शस्त्रेण सैन्धवेनावचूर्णयेत् ॥ २३८ ॥  


वर्त्मावलेखं बहुशस्तद्वच्छोणितमोक्षणम् ॥  
पुनः पुनर्विरेकं च पिल्लरोगातुरो भजेत् ॥ २३९ ॥  


पिल्ली स्निग्धो वमेत्पूर्वं शिराव्यधस्रुतेऽसृजि ॥  
शिलारसाञ्जनव्योषगोपित्तैश्चक्षुरञ्जयेत् ॥ २४० ॥  


हरितालवचादारु सुरसारसपेषितम् ॥  
अभयारसपिष्टं वा तगरं पिल्लनाशनम् ॥ २४१ ॥  


भावितं बस्तमूत्रेण सस्नेहं देवदारु च ॥ २४२ ॥  


काकमाचीफलैकेन घृतयुक्तेन बुद्धिमान् ॥  
धूपयेत्पिल्लरोगार्तं पतन्ति कृमयोऽचिरात् ॥ २४३ ॥  


रसाञ्जनं सर्जरसो जातीपुष्पं मनःशिला ॥  
समुद्रफेनो लवणं गैरिकं मरिचानि च ॥ २४४ ॥  


एतत्समांशं मधुना पिष्टं प्रक्लिन्नवर्त्मनि ॥  
अञ्जनं क्लेदकण्डूघ्नं पक्ष्मणां च प्ररोहणम् ॥ २४५ ॥  


ताम्रपात्रे गुहामूलं सिन्धूत्थमरिचान्वितम् ॥  
आरनालेन सङ्घृष्टमञ्जनं पिल्लनाशनम् ॥ २४६ ॥  


हरिद्रे त्रिफला लोध्रं मधुकं रक्तचन्दनम् ॥  
भृङ्गराजरसे पिष्ट्वा घर्षयेल्लोहभाजने ॥ २४७ ॥  


तथा ताम्रे च सप्ताहं कृत्वा वर्तिं रजोऽथ वा ॥  
पिच्चटी धूमदर्शी च तिमिरोपहतेक्षणः ॥  
प्रातर्निश्यञ्जयेन्नित्यं सर्वनेत्रामयापहम् ॥ २४८ ॥  


मञ्जिष्ठामधुकोत्पलोदधिकफत्वक्सेव्यगोरोचना-  
मांसीचन्दनशङ्खपत्रगिरिमृत्तालीसपुष्पाञ्जनैः ॥  
सर्वैरेव समांशमञ्जनमिदं शस्तं सदा चक्षुषः  
कण्डूक्लेदमलाश्रुशोणितरुजापिल्लार्मशुक्रापहम् ॥ २४९ ॥  


तुत्थकस्य पलं श्वेतमरिचानि च विंशतिः ॥  
त्रिंशता काञ्जिकपलैः पिष्ट्वा ताम्रे निधापयेत् ॥ २५० ॥  


पिल्लानपिल्लान्कुरुते बहुवर्षोत्थितानपि ॥  
तत्सेकेनोपदेहाश्रुकण्डूशोथांश्च नाशयेत् ॥ २५१ ॥  


करञ्जबीजं सुरसं सुमनःकोरकाणि च ॥ २५२ ॥  


सङ्क्षुद्य साधयेत्क्वाथं पूते तत्र रसक्रिया ॥  
अञ्जनं पिल्लभैषज्यं पक्ष्मणां च प्ररोहणम् ॥ २५३ ॥  


पुष्पकासीसचूर्णं वा सुरसारसभावितम् ॥  
ताम्रे दशाहं तत्पिल्लपक्ष्मरोगजिदञ्जनात् ॥ २५४ ॥  


याप्यः पक्ष्मोपरोधस्तु रोमोद्धरणलक्षणैः ॥  
वर्त्मन्युपचितं लेख्यं स्राव्यमुत्क्लिष्टशोणितम् ॥ २५५ ॥  


प्रवृद्धान्तर्मुखं रोम सहिष्णोरुद्धरेच्छनैः ॥  
सन्दंशेनोद्धरेद्दृष्ट्यालक्ष्यरोमाणि बुद्धिमान् ॥  
सूच्यग्रेणाग्निवर्णेन रोमकूपं विनिर्दहेत् ॥ २५६ ॥  


प्रदेहाः शीतला नस्यं क्रिया पक्ष्मापरोधहृत् ॥ २५७ ॥  


रक्षन्नक्षि दहेत्पक्ष्म तप्तहेमशलाकया ॥  
पक्ष्मकोपे पुनर्नैवं कदाचिद्रोमसम्भवः ॥ २५८ ॥  


त्रिफलाव्योषसिन्धूत्थैर्घृतं सिद्धं पिबेन्नरः ॥  
चक्षुष्यं भेदनं हृद्यं दीपनं कफनाशनम् ॥ २५९ ॥  


# अधिकार ६२

वातिके शिरसो रोगे स्नेहस्वेदान्सनावनान् ॥  
पानान्नमुपनाहांश्च कुर्याद्वातामयापहान् ॥ १ ॥  


कुष्ठमेरण्डमूलं च लेपात्काञ्जिकपेषितम् ॥  
शिरोर्तिं नाशयत्याशु पुष्पं वा मुचुकुन्दजम् ॥ २ ॥  


पञ्चमूलीशृतं क्षीरं नस्यं दद्याच्छिरोगदे ॥ ३ ॥  


आशिरो व्यायतं चर्म षोडशाङ्गुलमुच्छ्रितम् ॥  
तेनाऽऽवेष्ट्य शिरोऽधस्तान्माषकल्केन लेपयेत् ॥  
निश्चलस्योपविष्टस्य तैलैरुष्णैः प्रपूरयेत् ॥ ४ ॥  


धारयेदारुजः शान्त्यै यामं यामार्धमेव च ॥  
शिरोबस्तिर्जयत्येष शिरोरोगं मरुद्भवम् ॥ ५ ॥  


हनुमन्याक्षिकर्णार्तिमर्दितं मूर्धकम्पनम् ॥  
तैलेनाऽऽपूर्य मूर्धानं पञ्च मात्राशतानि च ॥ ६ ॥  


तिष्ठेच्छ्लेष्मणि पित्तेऽष्टौ दश वाते शिरोगदी ॥  
एष एव विधिः कार्यस्तथा कर्णाक्षिपूरणे ॥ ७ ॥  


पित्तात्मके शिरोरोगे स्निग्धं सम्यग्विरेचयेत् ॥  
मृद्वीकात्रिफलेक्षूणां रसैः क्षीरैर्घृतैरपि ॥ ८ ॥  


शर्कराक्षीरसलिलैः शिरश्च प्रतिषेचयेत् ॥  
सर्पिषः शतधौतस्य शिरसा धारणं हितम् ॥  
निमज्जनं च शिरसः शीतले शस्यतेऽम्भसि ॥ ९ ॥  


कुमुदोत्पलपद्मानां शीतानां चन्दनाम्बुभिः ॥  
स्पर्शाः सुखाश्च पवनाः सेव्या दाहार्तिशान्तये ॥ १० ॥  


चन्दनोशीरयष्ट्याह्वबलाव्याघ्रनखोत्पलैः ॥  
क्षीरपिष्टैः प्रदेहः स्याच्छृतैर्वा परिषेचनम् ॥ ११ ॥  


मृणालबिसशालूकचन्दनोत्पलकेसरैः ॥  
स्निग्धशीतैः शिरो दिह्यात्तद्वदामलकोत्पलैः ॥ १२ ॥  


यष्ट्याह्वचन्दनानन्ताक्षीरसिद्धं हितं घृतम् ॥  
नावनं शर्कराद्राक्षामधुकैर्वाऽपि पित्तजे ॥ १३ ॥  


रक्तजे पित्तवत्सर्वं भोजनालेपसेचनम् ॥  
शीतोष्णयोश्च व्यत्यासो विशेषो रक्तमोक्षणम् ॥ १४ ॥  


कफजे लङ्घनं स्वेदो रूक्षोष्णैः पाचनात्मकैः ॥  
तीक्ष्णावपीडा धूमाश्च तीक्ष्णाश्च कबला हिताः ॥ १५ ॥  


अच्छं च पाययेत्सर्पिः पुराणं स्वेदयेत्ततः ॥  
मधूकसारेण शिरः स्विन्नं चास्य विरेचयेत् ॥ १६ ॥  


पथ्याह्वशुण्ठीमधुकशताह्वोत्पलपाकलैः ॥  
जलपिष्टैः शिरोलेपः सद्यः शूलनिवारणः ॥ १७ ॥  


देवदारु नतं कुष्ठं नलदं विश्वभेषजम् ॥  
लेपः काञ्जिकसम्पिष्टस्तैलयुक्तः शिरोर्तिनुत् ॥ १८ ॥  


सन्निपातभवे कार्या दोषत्रयहरी क्रिया ॥  
सर्पिष्पानं विशेषेण पुराणं वा दिशन्ति हि ॥ १९ ॥  


त्रिकटुकपुष्करबीजकरञ्जरास्नातुरङ्गगन्धानाम् ॥  
क्वाथः शिरोर्तिजालं नासापीतो निवारयति ॥ २० ॥  


नागरकल्कविमिश्रं क्षीरं नस्येन योजितं पुंसाम् ॥  
नानादोषोद्भूतां शिरोरुजं हन्ति तीव्रतराम् ॥ २१ ॥  


शताह्वैरण्डमूलोग्रावक्रव्याघ्रीफलैः शृतम् ॥  
तैलं नस्यं मरुच्छ्लेष्मतिमिरोर्ध्वगदापहम् ॥ २२ ॥  


जीवकर्षभकौ द्राक्षासितायष्टीद्वयोत्पलैः ॥  
तैलं नस्यं पयःपक्वं वातपित्तशिरोगदे ॥ २३ ॥  


जीवकर्षभकौ द्राक्षा मधूकं मधुकं बला ॥  
नीलोत्पलं चन्दनं च विदारी शर्करा तथा ॥ २४ ॥  


तैलप्रस्थं पचेदेभिः शनैः पयसि षड्गुणे ॥  
जाङ्गलस्य तु मांसस्य तुलार्धस्य रसेन तु ॥ २५ ॥  


सिद्धमेतद्भवेन्नस्यं तैलमर्धावभेदके ॥  
बाधिर्यं कर्णशूलं च तिमिरं गलशुण्डिकाम् ॥ २६ ॥  


वातिकं पैत्तिकं चैव शिरोरोगं नियच्छति ॥  
दन्तशूलं शिरःशूलमर्दितं चापकर्षति ॥ २७ ॥  


एरण्डमूलं तगरं शताह्वा जीवन्तिरास्ना लवणोत्तमं च ॥  
भृङ्गं विडङ्गं मधुयष्टिका च विश्वौषधं कृष्णतिलस्य तैलम् ॥ २८ ॥  


आजं पयस्तैलविमिश्रितं च चतुर्गुणे भृङ्गरसे विपक्वम् ॥  
षड्बिन्दवो नासिकया च शीघ्रं सर्वान्निहन्युः शिरसो विकारान् ॥ २९ ॥  


च्युतांश्च केशांश्चलितांश्च दन्तान्दुर्बद्धमूलांश्च दृढी करोति ॥  
सुपर्णदृष्टिप्रतिमं च चक्षुर्बाह्वोर्बलं चाभ्यधिकं ददाति ॥ ३० ॥  


क्षयजे क्षयमासाद्य कर्तव्यो बृंहणो विधिः ॥  
पाने नस्ये च सर्पिः स्याद्वातघ्नमधुरैः शृतम् ॥ ३१ ॥  


कृमिजे व्योषनक्ताह्व(ङ्क)शिग्रुबीजैश्च नावनम् ॥ ३२ ॥  


अजामूत्रयुतं नस्यं कृमिजे कृमिजित्परम् ॥  
नावनं सगुडं विश्वं पिप्पली वा ससैन्धवा ॥  
भुजस्तम्भादिरोगेषु सर्वेषूर्ध्वगदेषु च ॥ ३३ ॥  


सूर्यावर्ते विधातव्यं नस्यकर्मादिभेषजम् ॥  
पाययेत्सगुडं सर्पिर्घृतपूरांश्च भक्षयेत् ॥ ३४ ॥  


सूर्यावर्ते शिरावेधो नावनं क्षीरसर्पिषा ॥ ३५ ॥  


हितः क्षीरघृताभ्यासस्ताभ्यां चैव विरेचनम् ॥  
क्षीरपिष्टैस्तिलैः स्वेदो जीवनीयैश्च शस्यते ॥ ३६ ॥  


सशर्करं कुङ्कुममाज्यभृष्टं नस्यं विधेयं पवनासृगुत्थे ॥  
भ्रूशङ्खकर्णाक्षिशिरोर्धशूले दिनाभिवृद्धिप्रभवे च रोगे ॥ ३७ ॥  


शिरीषमूलकफलैरवपीडं च योजयेत् ॥  
अवपीडो हितो वा स्याद्वचापिप्पलिभिः कृतः ॥ ३८ ॥  


जाङ्गलानि च मांसानि कारयेदुपनाहनम् ॥  
तेनास्य शाम्यते व्याधिः सूर्यावर्तः सुदारुणः ॥ ३९ ॥  


महौषधं सस्वरसं वचापिप्पलिभिः कृतम् ॥  
अवपीडं प्रदातव्यं सूर्यावर्तनिषूदनम् ॥  
एष एव विधिः कृत्स्नः कार्यश्चार्धावभेदके ॥ ४० ॥  


सारिवोत्पलकुष्ठानि मधुकं चाम्लपेषितम् ॥  
सर्पिस्तैलयुतो लेपः सूर्यावर्तार्धभेदयोः ॥ ४१ ॥  


एष एव प्रयोक्तव्यः शिरोरोगे कफात्मके ॥ ४२ ॥  


पिबेत्सशर्करं क्षीरं नीरं वा नालिकेरजम् ॥  
सुशीतं वाऽपि पानीयं सर्पिर्वा नस्ततस्त(नासया त)योः ॥ ४३ ॥  


अनन्तवाते कर्तव्यः सूर्यावर्तहितो विधिः ॥  
शिरावेधश्च कर्तव्योऽनन्तवातप्रशान्तये ॥ ४४ ॥  


आहारश्च विधातव्यो वातपित्तविनाशनः ॥  
मधुमस्तकसंयावहविष्पूरैश्च यः क्रमः ॥ ४५ ॥  


सूर्यावर्ते हितं यच्च शङ्खके स्वेदवर्जितम् ॥  
क्षीरसर्पिः प्रशंसन्ति नस्ये पाने च शङ्खके ॥ ४६ ॥  


शतावरीं कृष्णतिलान्मधुकं नीलमुत्पलम् ॥  
दूर्वां पुनर्नवां चापि लेपं साध्ववचारयेत् ॥ ४७ ॥  


शीततोयावसेकांश्च क्षीरसेकांश्च शीतलान् ॥  
कल्कैश्च क्षीरिवृक्षाणां शङ्खकस्य प्रलेपनम् ॥ ४८ ॥  


क्रौञ्चकादम्बहंसानां शरार्याः कच्छपस्य च ॥  
रसैः सम्बृंहितस्याथ तस्य शङ्खस्य सन्धिजाः ॥  
ऊर्ध्वं तिस्रः शिराः प्राज्ञो भिन्द्यादेव न ताडयेत् ॥ ४९ ॥  


यष्टीमधुबलारास्नादशमूलाम्बुसाधितम् ॥  
मधुरैश्च घृतं सिद्धमूर्ध्वजत्रुगदापहम् ॥ ५० ॥  


दशमूलबलारास्नामधुकैस्त्रिफलैः सह ॥  
मयूरं पक्षपित्तान्त्रशकृत्पादास्यवर्जितम् ॥ ५१ ॥  


जले पक्त्वा घृतप्रस्थं तस्मिन्क्षीरसमं पचेत् ॥  
मधुरैः कार्षिकैः कल्कैः शिरोरोगार्दितापहम् ॥ ५२ ॥  


कर्णनासाक्षिजिह्वास्यगलरोगविनाशनम् ॥  
मयूराद्यमिदं ख्यातमूर्ध्वजत्रुगदापहम् ॥ ५३ ॥  


प्रपौण्डरीकमधुकपिप्पलीचन्दनोत्पलैः ॥ ५४ ॥  


सिद्धं धात्रीरसे तैलं नस्येनाभ्यञ्जनेन वा ॥  
सर्वानूर्ध्वगदान्हन्ति पलितानि च शीलितम् ॥ ५५ ॥  


# अधिकार ६३

दध्ना सौवर्चलाजाजीमधुकं नीलमुत्पलम् ॥  
पिबेत्क्षौद्रयुतं नारी वातासृग्दरपीडिता ॥ १ ॥  


पिबेदैणेयकं रक्तं शर्करामधुसंयुतम् ॥  
वासकस्वरसं पैत्ते गुडूच्या रसमेव च ॥ २ ॥  


रोहीतकान्मूलकल्कं पाण्डुरेऽसृग्दरे पिबेत् ॥  
जलेनाऽऽमलकाद्बीजकल्कं वा ससितामधु ॥ ३ ॥  


धातक्याश्चाक्षमात्रं वा आमलक्यां मधुद्रवम् ॥  
काकजान्धकमूलं वा मूलं कार्षासमेव वा ॥  
पाण्डुप्रदरशान्त्यर्थं पिबेत्तण्डुलवारिणा ॥ ४ ॥  


अशोकवल्कलक्वाथशृतं दुग्धं सुशीतलम् ॥  
यथाबलं पिबेत्प्रातस्तीव्रासृग्दरनाशनम् ॥ ५ ॥  


दार्वीरसाञ्जनकिरातवृषाब्दतिक्ता-  
भल्लातकारविकृतो मधुना कषायः ॥  
पीतो जयत्यतिबलं प्रदरं सशूलं  
पीतासितारुणविलोहितनीलशुक्लम् ॥ ६ ॥  


रसाञ्जनं तण्डुलकस्य मूलं क्षौद्रान्वितं तण्डुलतोयपीतम् ॥  
असृग्दरं सर्वभवं निहन्ति श्वासं च भार्गी सह नागरेण ॥ ७ ॥  


कुशमूलं समाहृत्य पेषयेत्तण्डुलाम्बुना ॥  
एतत्पीत्वा त्र्यहं नारी प्रदरात्परिमुच्यते ॥ ८ ॥  


क्षौद्रयुक्तं फलरसं काष्ठोदुम्बरजं पिबेत् ॥  
असृग्दरविनाशाय सशर्करपयोन्नभुक् ॥ ९ ॥  


प्रदरं हन्ति बलाया मूलं दुग्धेन मधुयुतं पीतम् ॥  
कुशवाट्यालकमूलं तण्डुलसलिलेन रक्ताख्यम् ॥ १० ॥  


शमयति मदिरापानं तदुभयमपि रक्तसञ्ज्ञशुक्लाख्यौ ॥ ११ ॥  


गुडेन बदरीचूर्णं मोचमाजं तथा पयः ॥  
पीता लाक्षा च सघृता पृथक्शोणितनाशिनी ॥ १२ ॥  


तरुण्या हितसेविन्यास्तदल्पोपद्रवं भिषक् ॥  
रक्तपित्तविधानेन यथावत्समुपाचरेत् ॥ १३ ॥  


पाठाजम्ब्वाम्रयोर्मध्यं शिलाभेदं रसाञ्जनम् ॥  
अम्बष्ठकीमोचरसं समङ्गा पद्मकेसरम् ॥ १४ ॥  


बाह्लीकातिविषे मुस्तं बिल्वं लोध्रं सगैरिकम् ॥  
कट्फलं मरिचं शुण्ठीमृद्वीकारक्तचन्दनम् ॥ १५ ॥  


कट्वङ्गवत्सकानन्ताधातकीमधुकार्जुनम् ॥  
पुष्येणोद्धृत्य तुल्यानि सूक्ष्मचूर्णानि कारयेत् ॥ १६ ॥  


तानि क्षौद्रेण संयोज्य पाययेत्तण्डुलाम्बुना ॥  
अर्शस्सु चातिसारेषु रक्तं यच्चोपवेश्यते ॥ १७ ॥  


दोषागन्तुकृता ये च बालानां तांश्च नाशयेत् ॥  
योनिदोषं रजोदोषं श्वेतं नीलं च पीतकम् ॥ १८ ॥  


स्त्रीणां श्यावारुणं यच्च तत्प्रसह्य निवर्तयेत् ॥  
चूर्णं पुष्यानुगं नाम हितमात्रेयपूजितम् ॥ १९ ॥  


मुद्गमाषस्य निर्यूहे रास्नाचित्रकनागरैः ॥  
सिद्धं सपिप्पलीविश्वैः सर्पिः श्रेष्ठमसृग्दरे ॥ २० ॥  


शतावरीरसप्रस्थं क्षोदयित्वाऽवपीडयेत् ॥  
घृतप्रस्थसमायुक्तं क्षीरद्विगुणितं भिषक् ॥ २१ ॥  


अतः कल्कानिमान्दद्यात्स्थूलोदुम्बरसम्मितान् ॥  
जीवनीयानि यान्यष्टौ यष्टीचन्दनपद्मकैः ॥ २२ ॥  


श्वदंष्ट्रा चाऽऽत्मगुप्ता च बला नागबला तथा ॥  
शालिपर्णी पृष्ठपर्णी विदारी सारिवाद्वयम् ॥ २३ ॥  


शर्करा च समा देया काश्मर्याश्च फलानि च ॥  
सम्यक्सिद्धं च विज्ञाय तद्धृतं चावचारयेत् ॥ २४ ॥  


रक्तपित्तविकारेषु वातपित्तकृतेषु च ॥  
वातरक्तं क्षयं श्वासं हिक्कां कासं च दुस्तरम् ॥ २५ ॥  


अङ्गदाहं शिरोदाहं रक्तपित्तसमुद्भवम् ॥  
असृग्दरं सर्वभवं मूत्रकृच्छ्रं च दारुणम् ॥  
एतान्रोगाञ्शमयति भास्करस्तिमिरं यथा ॥ २६ ॥  


कुमुदं पद्मकोशीरं गोधूमा रक्तशालयः ॥ २७ ॥  


मुद्गपर्णी पयस्या च काश्मरी मधुयष्टिका ॥  
बलातिबलयोर्मूलमुत्पलं तालमस्तकम् ॥ २८ ॥  


विदारी शतपु(प)त्री च शालिपर्णी सजीवका ॥  
फलं त्रपुसबीजानि प्रत्यग्रं कदलीफलम् ॥ २९ ॥  


एषामर्धपलान्भागान्गव्यक्षीरं चतुर्गुणम् ॥  
पानीयं द्विगुणं दत्त्वा घृतप्रस्थं विपाचयेत् ॥ ३० ॥  


प्रदरे रक्तगुल्मे च रक्तपित्ते हलीमके ॥  
बहुरूपं च यत्पित्तं कामलायां सशोणिते ॥ ३१ ॥  


अरोचके ज्वरे जीर्णे पाण्डुरोगे मदे भ्रमे ॥  
तरुणी चाल्पपुष्पा च या च गर्भं न विन्दति ॥ ३२ ॥  


अहन्यहनि च स्त्रीणां भवति प्रीतिवर्धनम् ॥  
शीतकल्याणकं नाम परमुक्तं रसायनम् ॥ ३३ ॥  


हितश्चात्र विशेषेण लेहो यः कुटजाष्टकः ॥ ३४ ॥  


# अधिकार ६४

योनिव्यापत्सु भूयिष्ठं शस्यते कर्म वातजित् ॥  
बस्त्यभ्यङ्गपरीषेकप्रलेपपिचुधारणम् ॥ १ ॥  


वचोपकुञ्चिकाजाजीकृष्णावृषकसैन्धवम् ॥  
अजमोदायवक्षारचित्रकं शर्करान्वितम् ॥ २ ॥  


पिष्ट्वा प्रसन्नयाऽऽलोड्य खादेत्तद्घृतभर्जितम् ॥  
योनिपार्श्वार्तिहृद्रोगगुल्मार्शोविनिवृत्तये ॥ ३ ॥  


रास्नाश्वदंष्ट्रावृषकैः शृतं शूलहरं पयः ॥  
गुडूचीत्रिफलादन्तीक्वाथैश्च परिषेचनम् ॥ ४ ॥  


नतवार्ताकिनीकुष्ठसैन्धवामरदारुभिः ॥  
तैलात्प्रसाधिताद्धार्यः पिचुर्योनौ रुजापहः ॥ ५ ॥  


पित्तलानां तु योनीनां सेकाभ्यङ्गपिचुक्रियाः ॥  
शीतपित्तहराः कार्याः स्नेहनार्थं घृतानि च ॥ ६ ॥  


योन्यां बलासदुष्टायां सर्वं रूक्षोष्णमौषधम् ॥ ७ ॥  


पिप्पल्या मरिचैर्माषैः शताह्वाकुष्ठसैन्धवैः ॥  
वर्तिस्तुल्या प्रदेशिन्या धार्या योनिविशोधनी ॥ ८ ॥  


पुष्योद्धृतं लक्ष्मणाया मूलं पिष्टं च कन्यया ॥  
ऋत्वन्ते घृतदुग्धाभ्यां पीत्वाऽऽप्नोत्यबला सुतम् ॥ ९ ॥  


क्वाथेन हयगन्धायाः साधितं सघृतं पयः ॥  
ऋतुस्नाताऽबला पीत्वा गर्भं धत्ते न संशयः ॥ १० ॥  


मञ्जिष्ठा मधुकं कुष्ठं त्रिफला शर्करा बला ॥  
मेदा पयस्या काकोली मूलं चैवाश्वगन्धजम् ॥ ११ ॥  


अजमोदा हरिद्रे द्वे हिङ्गुकं कटुरोहिणी ॥  
उत्पलं कुमुदं द्राक्षाकाकोल्यौ चन्दनद्वयम् ॥ १२ ॥  


एतेषां कार्षिकैर्भागैर्घृतप्रस्थं विपाचयेत् ॥  
शतावरीरसं क्षीरं घृताद्देयं चतुर्गुणम् ॥ १३ ॥  


सर्पिरेतन्नरः पीत्वा स्त्रीषु नित्यं वृषायते ॥  
पुत्राञ्जनयते नारी मेधाढ्यान्प्रियदर्शनान् ॥ १४ ॥  


या च वाऽस्थिरगर्भा स्याद्या वा जनयते मृतम् ॥  
अल्पायुषं च जनयेद्या च कन्यां प्रसूयते ॥ १५ ॥  


योनिदोषे रजोदोषे गर्भस्रावे च शस्यते ॥  
प्रजावर्धनमायुष्यं सर्वग्रहनिवारणम् ॥ १६ ॥  


नाम्ना फलघृतं चैतदश्विभ्यां परिकीर्तितम् ॥  
अनुक्तं लक्ष्मणामूलं क्षिपन्त्यत्र चिकित्सकाः ॥ १७ ॥  


कुष्ठं मुस्तं हरिद्रे द्वे पिप्पली कटुरोहिणी ॥  
काकोली क्षीरकाकोली विशाला त्रिफलोत्पलम् ॥  
मेदारास्नाविडङ्गानि देवदारु सहिङ्गुकम् ॥ १८ ॥  


द्वे सारिवे शताह्वा च वचा यष्टी प्रियङ्गुका ॥  
अजमोदा महामेदा चन्दनं रक्तचन्दनम् ॥ १९ ॥  


जातीपुष्पं तुगाक्षीरी कट्फलं सितशर्करा ॥  
एतैरक्षसमैः कल्कैर्घृतप्रस्थं भिषक्तमः ॥ २० ॥  


चतुर्गुणेन पयसा विपचेद्गोमयाग्निना ॥  
शुभेऽह्नि पुष्यसंयुक्ते भाण्डे ताम्रमये दृढे ॥ २१ ॥  


कलशे हेमकल्याणे कृतकौतुकमङ्गले ॥  
सर्पिरेतन्नरः पीत्वा स्त्रीषु नित्यं वृषायते ॥ २२ ॥  


या च वन्ध्या भवेन्नारी या च कन्याप्रजायिनी(न्यां प्रसूयते) ॥  
या च वाऽस्थिरगर्भा स्याद्या च सूत्वा पुनः स्थिता ॥ २३ ॥  


अल्पायुषं च जनयेद्या वा जनयते मृतम् ॥  
तादृशं जनयेत्पुत्रं वेदवेदाङ्गपारगम् ॥ २४ ॥  


रूपलावण्यसम्पन्नं शतायुं विगतज्वरम् ॥  
नाम्ना फलघृतं ह्येतद्भारद्वाजेन निर्मितम् ॥ २५ ॥  


सिद्धार्थकं वचां ब्राह्मीं शङ्खपुष्पीं विषाणिकाम् ॥  
पयस्यां मधुकं कुष्ठं तथा कटुकरोहिणीम् ॥ २६ ॥  


सारिवां त्रिफलां चैव चोरकं सुमनोलताम् ॥  
वृषपुष्पं समञ्जिष्ठं देवदारु महौषधम् ॥ २७ ॥  


पिप्पल्यौ भृङ्गराजं च निशां श्यामां सुवर्चलाम् ॥  
दशमूलमपामार्गमश्वगन्धां शतावरीम् ॥ २८ ॥  


जलद्रोणे पचेदेतान्भागैर्द्विपलिकैः पृथक् ॥  
तत्कषायं परिस्राव्य घृतस्यार्धाढकं पचेत् ॥ २९ ॥  


युक्त्या प्रदापयेदेतद्गायत्र्या चाभिमन्त्रितम् ॥  
द्विमासगर्भिणी नारी अष्टमासान्प्रयोजयेत् ॥ ३० ॥  


सर्वज्ञं जनयेत्पुत्रं सर्वामयविवर्जितम् ॥  
अस्य प्रयोगात्कुक्षिस्थः स्फुटवाग्व्याहरत्यपि ॥ ३१ ॥  


योनिदुष्टाश्च या नार्यः शुक्रदुष्टाश्च ये नराः ॥  
वन्ध्या च लभते पुत्रं शूरं पण्डितमानिनम् ॥ ३२ ॥  


जडगद्गदमूकं च पानादेव प्रशाम्यति ॥  
सप्तरात्रप्रयोगेण सुस्वरं कुरुते नरम् ॥ ३३ ॥  


मासत्रयोपयोगेन कुर्याच्छ्रुतिधरं नरम् ॥  
नाग्निर्दहति तद्वेश्म न वज्रमुपहन्ति च ॥  
न तत्र म्रियते बालो यत्राऽऽस्ते सोमसञ्ज्ञितम् ॥ ३४ ॥  


नीलोत्पलोशीरमधूकयष्टीद्राक्षाविदारीकुशपञ्चमूलैः ॥  
स्याज्जीवनीयैश्च घृतं विपक्वं शतावरीकारसदुग्धमिश्रम् ॥ ३५ ॥  


तच्छर्करापादयुतं प्रशस्तमसृग्दरे मारुतरक्तपित्तजे ॥  
क्षीणे बले रेतसि च प्रनष्टे कृच्छ्रे च पित्तप्रभवे च गुल्मे ॥ ३६ ॥  


आखोर्मांसं सपदि बहुधा खण्डखण्डीकृतं य-  
त्तैलं पाच्यं द्रवति नियतं यावदेतन्न सम्यक् ॥  
तत्तैलाक्तं वसनमनिशं योनिभागे दधाना  
हन्ति व्रीडाकरभगफलं नात्र सन्देहबुद्धिः ॥ ३७ ॥  


# अधिकार ६५

मधुकं शाकबीजं च पयस्या सुरदारु च ॥  
अश्मन्तकः कृष्णतिलास्ताम्रवल्ली शतावरी ॥ १ ॥  


वृक्षादनी पयस्या च तथैवोत्पलसारिवा ॥  
अनन्ता सारिवा रास्ना पद्मा मधुकमेव च ॥ २ ॥  


बृहतीद्वयकाश्मर्यक्षीरिशुङ्गास्त्वचो घृतम् ॥  
पृथक्पर्णी बलाशिग्रुश्वदंष्ट्रामधुयष्टिकम् ॥ ३ ॥  


शृङ्गाटकं बिसं द्राक्षा कसेरु मधुकं सिता ॥  
मासेषु सप्त योगाः स्युरर्धश्लोकास्तु सप्तसु ॥  
यथाक्रमं प्रयोक्तव्या गर्भस्रावे पयोयुताः ॥ ४ ॥  


कपित्थबिल्वबृहतीपटोलीक्षुनिदिग्धिकाः ॥  
मूलानि क्षीरसिद्धानि दापयेद्भिषगष्टमे ॥ ५ ॥  


नवमे मधुकानन्तापयस्यासारिवाः पिबेत् ॥  
पयस्तु दशमे शुण्ट्याः शृतशीतं प्रशस्यते ॥ ६ ॥  


सक्षीरा वा हिता शुण्ठी मधुकं देवदारु च ॥  
एवमाप्यायते गर्भस्तीव्रा रुक् चोपशाम्यति ॥ ७ ॥  


समधुच्छागदुग्धेनकुलालकरकर्दमः ॥  
अवश्यं स्थापयेद्गर्भं चलितं पानयोगतः ॥ ८ ॥  


कुशकाशोरुबूकाणां मूलैर्गोक्षुरकस्य च ॥  
शृतं दुग्धं सितायुक्तं गर्भिण्याः शूलनुत्परम् ॥ ९ ॥  


कसेरुशृङ्गाटकजीवनीर्यैः पद्मोत्पलैरण्डशतावरीभिः ॥  
सिद्धं पयः शर्करया विमिश्रं संस्थापयेद्गर्भमुदीर्णशूलम् ॥ १० ॥  


कसेरुशृङ्गाटकपद्मकोत्पलं समुद्गयष्टीमधुकं सशर्करम् ॥  
सशूलगर्भस्रुतिपीडिताङ्गना पयोविमिश्रं पयसाऽन्नभुक्पिबेत् ॥ ११ ॥  


पाठासुरससिंहास्यमयूरकुटजैः पृथक् ॥  
नाभिबस्तिभगालेपात्सुखं नारी प्रसूयते ॥ १२ ॥  


परूषकशिफालेपः स्थिरामूलकृतोऽथवा ॥  
नाभिबस्तिभगाद्येषु मूढगर्भापकर्षणः ॥ १३ ॥  


मातुलुङ्गस्य मूलानि मधुकं मधुसंयुतम् ॥  
घृतेन सह पातव्यं सुखं नारी प्रसूयते ॥ १४ ॥  


इन्द्रोऽमृतं च सोमश्च चित्रभानुश्च भामिनि ॥  
उच्चैःश्रवाश्च तुरगो मन्दिरे निवसन्तु ते ॥ १५ ॥  


इदममृतमपां समुद्धृतं वै तव लघु गर्भामिमं विमुञ्चतु स्त्रि ॥  
तदनलपवनार्कवासवास्ते सह लवणाम्बुधरैर्दिशन्तु शान्तिम् ॥ १६ ॥  


मुक्ताः पाशा विपाशाश्च मुक्ताः सूर्येण रश्मयः ॥  
मुक्तः सर्वभयाद्गर्भ एह्येहि मा चिरं स्वाहा ॥ १७ ॥  


जलं च्यावनमन्त्रेण सप्तवाराभिमन्त्रितम् ॥  
पीत्वा प्रसूयते नारी दृष्ट्वा चोभयत्रिंशकम् ॥ १८ ॥  


नाड्यृतुवसुभिः पक्षदिगष्टादशभिरेव च ॥  
अर्कभुवनाब्धिसहितैरुभयत्रिंशकमाश्चर्यम् ॥ १९ ॥  


कटुतुम्ब्यहिनिर्मोककृतवेधनसर्षपैः ॥  
कटुतैलान्वितैर्योनिधूपः पातयतेऽपराम् ॥ २० ॥  


कचवेष्टितयाऽङ्गुल्या घृष्टे कण्ठे सुखं पतत्यपरा ॥  
मूलेन लाङ्गलिक्याः संलिप्ते पाणिपादे वा ॥ २१ ॥  


उपकुञ्चिकां पिप्पलीं च मदिरां लाभतः पिबेत् ॥  
सौवर्चलेन संयुक्तां योनिशूलनिवारिणीम् ॥ २२ ॥  


सूताया हृच्छिरोबस्तिशूलं मक्कल्लसञ्ज्ञितम् ॥  
यवक्षारं पिबेत्तत्र सर्पिषोष्णोदकेन वा ॥ २३ ॥  


पिप्पल्यादिगणक्वाथं पिबेद्वा लवणान्वितम् ॥ २४ ॥  


पारावतशकृत्पीतं शालितण्डुलवारिणा ॥  
गर्भपातानन्तरोत्थरक्तस्रावनिवारणम् ॥ २५ ॥  


अमृतानागरसहचरभद्रेत्कटपञ्चमूलजलदजलम् ॥  
शृतशीतं मधुयुक्तं निवारयति सूतिकातङ्कम् ॥ २६ ॥  


सहचरपुष्करवेतसमूलं वैकङ्कतदारुकुलत्थसमम् ॥  
जलमन्त्रससैन्धवहिङ्गुयुतं सद्यो ज्वरसूतिकाशूलहरम् ॥ २७ ॥  


दशमूलीरसः पूतः सद्यः सूतीरुजापहः ॥  
पञ्चमूलस्य वा क्वाथं तप्तलोहेन संयुतम् ॥  
सूतिकारोगनाशाय पिबेद्वा तद्धितां सुराम् ॥ २८ ॥  


पिप्पली पिप्पलीमूलं चव्यं शुण्ठी यवानिका ॥  
जीरके द्वे हरिद्रे द्वे बिडं सौवर्चलं तथा ॥ २९ ॥  


एतैरेवौषधैः पिष्टैरारनालं विपाचयेत् ॥  
आमवातहरं वृष्यं कफग्नं वह्निदीपनम् ॥ ३० ॥  


काञ्जिकं वज्रकं नाम स्त्रीणां बलविवर्धनम् ॥  
मक्कल्लशूलशमनं परं क्षीराभिवर्धनम् ॥ ३१ ॥  


वनकर्पासिकेक्षूणां मूलं सौवीरकेण वा ॥ ३२ ॥  


विदारिकन्दं सुरया पिवेद्वा स्तन्यवर्धनम् ॥  
हरिद्रादिं वचादिं वा पिबेत्स्तन्यविशुद्धये ॥ ३३ ॥  


तत्र वातात्मके स्तन्ये दशमूलीजलं पिबेत् ॥  
पित्तदुष्टेऽमृताभीरुपटोलीनिम्बचन्दनम् ॥  
धात्री कुमारश्च पिबेत्क्वाथयित्वा ससारिवम् ॥ ३४ ॥  


शोफं स्तनोत्थितमवेक्ष्य भिषग्विदध्या-  
द्यद्विद्रधावभिहितं बहुधा विधानम् ॥  


आमे विदह्यति तथैव गते च पाकं  
तस्याः स्तनौ सततमेव हि निर्दुहीत ॥ ३५ ॥  


विशालामूललेपस्तु हन्ति पीडां स्तनोत्थिताम् ॥ ३६ ॥  


# अधिकार ६६

कुष्ठं वचाऽभया ब्राह्मी कनकं क्षौद्रसर्पिषा ॥  
वर्णायुष्कान्तिजननं लेहं बालस्य दापयेत् ॥  
स्तन्याभावे पयश्छागं गव्यं वा तद्गुणं पिबेत् ॥ १ ॥  


मृत्पिण्डेनाग्नितप्तेन क्षीरसिक्तेन सोष्मणा ॥  
स्वेदयेदुच्छ्रितां नाभिं शोफस्तेनोपशाम्यति ॥ २ ॥  


नाभिपाके निशालोध्रप्रियङ्गुमधुकैः शृतम् ॥  
तैलमभ्यञ्जने शस्तमेभिर्वाऽप्यवचूर्णितम् ॥ ३ ॥  


हरिद्राद्वययष्ट्याह्वसिंहीशक्रयवैः कृतः ॥  
शिशोर्ज्वरातिसारघ्नः कषायः स्तन्यदोषजित् ॥ ४ ॥  


घनकृष्णारुणाशृङ्गीचूर्णं क्षौद्रेण संयुतम् ॥  
शिशोर्ज्वरातिसारघ्नं कासश्वासवमीहरम् ॥ ५ ॥  


धातकीबिल्वधान्याकलोध्रेन्द्रयववालकैः ॥  
लेहः क्षौद्रेण बालानां ज्वरातीसारवान्तिनुत् ॥ ६ ॥  


रजनीदारुसरलश्रेयसीबृहतीद्वयम् ॥  
पृश्निपर्णी शताह्वा च लीढं माक्षिकसर्पिषा ॥ ७ ॥  


ग्रहणीदीपनं हन्ति मारुतार्ति सकामलाम् ॥  
ज्वरातीसारपाण्डुत्वं बालानां सर्वरोगजित् ॥ ८ ॥  


मिशिकृष्णाञ्जनैर्लाजशृङ्गीमरिचमाक्षिकैः ॥  
लेहः शिशोर्विधातव्यश्छर्दिकासज्वरापहः ॥ ९ ॥  


शृङ्गी समुस्तातिविषां विचूर्ण्य लेहं विदध्यान्मधुना शिशूनाम् ॥  
कासज्वरच्छर्दिभिरर्दितानां समाक्षिकां वाऽतिविषामथैकाम् ॥ १० ॥  


आम्रास्थिलाजसिन्धूत्थैर्लेहः क्षौद्रेण च्छर्दिनुत् ॥ ११ ॥  


पीतं पीतं वमेद्यस्तु स्तन्यं तं मधुसर्पिषा ॥  
द्विवार्ताकीफलरसं पञ्चकोलं च लेहयेत् ॥ १२ ॥  


एकद्वित्राणि घस्राणि वातपित्तकफज्वरे ॥  
क्षीरपस्याहितं सर्पिरन्ययोर्मध्यदेहवत् ॥ १३ ॥  


बिल्वं च पुष्पाणि च धातकीनां जलं सलोध्रं गजपिप्पली च ॥  
क्वाथावलेहौ मधुना विमिश्रौ बालेषु योज्यावतिसारितेषु ॥ १४ ॥  


समङ्गाधातकीलोध्रसारिवाभिः शृतं जलम् ॥  
दुर्धरेऽपि शिशोर्देयमतिसारे समाक्षिकम् ॥ १५ ॥  


नागरातिविषामुस्तावालकेन्द्रयवैः शृतम् ॥  
कुमारं पाययेत्प्रातः सर्वातीसारनाशनम् ॥ १६ ॥  


मोचरसः समङ्गा च धातकी पद्मकेसरम् ॥  
पिष्टैरेतैर्यवागूः स्याद्रक्तातीसारनाशिनी ॥ १७ ॥  


कल्कः प्रियङ्गुकोलास्थिमध्यमुस्तरसाञ्जनैः ॥  
क्षौद्रलीढः कुमारस्य च्छर्दिस्तृष्णातिसारनुत् ॥ १८ ॥  


लेहस्तैलसिताक्षौद्रतिलयष्ट्याह्वकल्कितः ॥  
बालस्य रुन्ध्यान्नियतं रक्तास्रावं प्रवाहिकाम् ॥ १९ ॥  


लाजा सयष्टिमधुकं शर्करा क्षौद्रमेव च ॥  
तण्डुलोदकसंयुक्तं क्षिप्रं हन्ति प्रवाहिकाम् ॥ २० ॥  


गुदपाके तु बालानां पित्तघ्नीं कारयेत्क्रियाम् ॥  
रसाञ्जनं विशेषेण पानाभ्यञ्जनयोर्हितम् ॥ २१ ॥  


कणोषणसिताक्षौद्रसूक्ष्मैलासैन्धवैः कृतः ॥  
मूत्रग्रहे प्रयोक्तव्यः शिशूनां लेह उत्तमः ॥ २२ ॥  


घृतेन सिन्धुविश्वैलाहिङ्गुभार्गीरजो लिहन् ॥  
आनाहं वातिकं शूलं जयेत्तोयेन वा शिशुः ॥ २३ ॥  


हरीतकीवचाकुष्ठकल्कं माक्षिकसंयुतम् ॥  
पीत्वा कुमारः स्तन्येन मुच्यते तालुपातनात् ॥ २४ ॥  


गृहधूमनिशाकुष्ठराजिकेन्द्रयवैः शिशोः ॥  
लेपस्तक्रेण हन्त्याशु सिध्मपामाविचर्चिकाः ॥ २५ ॥  


पञ्चमूलीकषायेण सघृतेन पयः शृतम् ॥  
सशृङ्गवेरं सगुडं शीतं हिक्कार्दितः पिबेत् ॥ २६ ॥  


द्राक्षायासाभयाकृष्णाचूर्णं सक्षौद्रसर्पिषा ॥  
लीढं श्वासं निहन्त्याशु कासं च तमकं तथा ॥ २७ ॥  


पुष्करातिविषाशृङ्गीमागधीधन्वयासकैः ॥  
चूर्णं तु मधुना लीढं बालानां पञ्चकासजित् ॥ २८ ॥  


भैषज्यं पूर्वमुद्दिष्टं महतां यज्ज्वरादिषु ॥  
कार्यं गदेषु बालानां तेषु दाहादिकं विना ॥ २९ ॥  


त एव दोषा दूष्याश्च ज्वराद्या व्याधयश्च ते ॥  
अतस्तदेव भैषज्यं मात्रा त्वस्य कनीयसी ॥ ३० ॥  


# अधिकार ६७

सहामुण्डितिकोदीच्यक्वाथस्नानं ग्रहापहम् ॥  
सप्तच्छदामयनिशाचन्दनैश्चानुलेपनम् ॥ १ ॥  


सर्पत्वग्लशुनं मूर्वा सर्षपारिष्टपल्लवाः ॥  
बिडालविडजालोम मेषशृङ्गी वचा मधु ॥  
धूपः शिशोर्ज्वरघ्नोऽयमशेषग्रहनाशनः ॥ २ ॥  


बलिशान्तीष्टिकर्माणि कार्याणि ग्रहशान्तये ॥ ३ ॥  


मन्त्रश्चायं प्रयोक्तव्यस्तत्राऽऽदौ सार्वकार्मि(मि)कः ॥  
कं टं यं शं वैनतेयाय नमः । ओंं ह्वां ह्वीं क्षः ॥ ४ ॥  


बालदेहप्रमाणेन पुष्पमालां तु सर्वतः ॥  
प्रगृह्य मुष्टिकाभक्तं बलिर्देयस्तु शान्तिकः ॥  
ओङ्कारी स्वर्णपक्षी बालकं रक्ष रक्ष स्वाहा ॥ ५ ॥  


वचाकुष्ठं तथा ब्राह्मी सिद्धार्थकमथापि वा ॥  
सारिवा सैन्धवं चैव पिप्पली घृतमष्टमम् ॥ ६ ॥  


मेध्यं घृतमिदं सिद्धं पातव्यं च दिने दिने ॥  
दृढस्मृतिः क्षिप्रमेधाः कुमारो बुद्धिमान्भवेत् ॥ ७ ॥  


न पिशाचा न रक्षांसि न भूता न च मातरः ॥  
प्रबाधन्ते कुमाराणां पिबतामष्टमङ्गलम् ॥ ८ ॥  


पादकल्केऽश्वगन्धायाः क्षीरे दशगुणे पचेत् ॥  
घृतं पेयं कुमाराणां पुष्टिकृद्बलवर्धनम् ॥ ९ ॥  


लाक्षारससमं सिद्धं तैलं मस्तुचतुर्गुणम् ॥  
रास्नाचन्दनकुष्ठाब्दवाजिगन्धानिशायुगैः ॥ १० ॥  


शताह्वादारुयष्ट्याह्वमूर्वातिक्ताहरेणुभिः ॥  
बालानां ज्वररक्षोघ्नमभ्यङ्गाद्बलवर्णकृत् ॥ ११ ॥  


पिष्ट्वा कर्कटकं तैलं सक्षीरं साधितं तु तत् ॥  
पादाभ्यङ्गेन बालस्य दन्तध्वनिनिवारणम् ॥ १२ ॥  


# अधिकार ६८

मूलं तण्डुलवारिणा पिबति यः प्रत्यङ्गिरासम्भवं  
निष्पिष्टं शुचिभद्रयोगदिवसे तस्याहिभीतिः कुतः ॥  
दर्पादेव फणी यदा दशति तं मोहान्वितो मूलपं  
स्थाने तत्र तदैव याति नियतं वक्त्रं यमस्याचिरात् ॥ १ ॥  


मयूरं निम्बपत्राभ्यां खादेन्मेषगते रवौ ॥  
अब्दमेकं न भीतिः स्याद्विषार्तस्य न संशयः ॥ २ ॥  


दंशस्योपरि बध्नीयात्तत्क्षणाच्चतुरङ्गुले ॥  
क्षौमादिभिर्वेणिकया सिद्धैर्मन्त्रैश्च मन्त्रवित् ॥ ३ ॥  


अम्बुवत्सेतुबन्धेन बन्धेन स्तभ्यते विषम् ॥  
न वहन्ति शिराश्चास्य मर्मसन्धिगता अपि ॥  
न जायते विषोद्वेगो बीजनाशादिवाङ्कुरः ॥ ४ ॥  


सत्त्वमालम्ब्य दष्टव्यस्तत्क्षणादुरगो रिपुः ॥  
कोमलं वा यदन्यच्च पेयं शीतं घृतं गवाम् ॥ ५ ॥  


वाच्यो वा नीलकण्ठोऽहं ध्येया वा गारुडी तनुः ॥  
शून्यताध्यानमात्रेण शून्यतां याति तद्विषम् ॥ ६ ॥  


श्लेष्मणः कर्णगूथस्य वामानामिकया कृतः ॥  
लेपो हन्याद्विषं घोरं नृमूत्रासेचनं तथा ॥ ७ ॥  


कुलिकमूलनस्येन कालदष्टोऽपि जीवति ॥ ८ ॥  


पिण्डीतगरकमूलं पुष्येणोत्पाट्य योजितं दंशे ॥  
मृतमपि दष्टकपुरुषं चालयतीत्यत्र नो चित्रम् ॥ ९ ॥  


शिरीषपत्रस्वरसे सप्ताहं मरिचं सितम् ॥  
भावितं सर्पदष्टानां पाने नस्याञ्जने हितम् ॥ १० ॥  


नक्तमालफलव्योषबिल्वमूलनिशाद्वयम् ॥  
सौरसं पुष्पमार्जं च मूत्रं बोधनमञ्जनम् ॥ ११ ॥  


वन्ध्याकर्कोटकीमूलं छागमूत्रेण भावितम् ॥  
नस्यं काञ्जिकसम्पिष्टं विषोपहतचेतसः ॥ १२ ॥  


त्रिवृद्विशल्या मधुकं हरिद्रे माञ्जिष्ठवर्गो लवणं च सर्वम् ॥  
कटुत्रिकं चैव विचूर्णितानि शृङ्गे निदध्यान्मधुसंयुतानि ॥ १३ ॥  


एषोऽगदो हन्त्युपयुज्यमानः पानाञ्जनाभ्यञ्जननस्ययोगैः ॥  
अवार्यवीर्यो विषवेगहन्ता महागदो नाम महाप्रभावः ॥ १४ ॥  


कटभ्यर्जुनसैरेयशेलुक्षीरिद्रुमत्वचः ॥  
कषायकल्कचूर्णाः स्युः कीटलूताव्रणापहाः ॥ १५ ॥  


आगारधूममञ्जिष्ठारजनीलवणोत्तमैः ॥  
लेपो जयत्याखुविषं कर्णिकायाश्च पातनम् ॥ १६ ॥  


यः कासमर्दमूलं वदने प्रक्षिप्य कर्णफूत्कारम् ॥  
मनुजो ददाति शीघ्रं जयति विषं वृश्चिकानां सः ॥ १७ ॥  


रजनीसैन्धवक्षौद्रसंयुक्तं घृतमुत्तमम् ॥  
पानं मूलविषार्तस्य दिग्धविद्धस्य चेष्यते ॥ १८ ॥  


चतुष्पाद्भिर्द्विपाद्भिर्वा नखदन्तक्षतं तु यत् ॥  
शूयते पच्यते चापि स्रवति ज्वरयत्यपि ॥ १९ ॥  


सोमवल्कोऽश्वकर्णश्च गोजिह्वा हंसपाद्यपि ॥  
रजन्यौ गैरिकं लेपो नखदन्तविषापहः ॥ २० ॥  


वचाहिङ्गुविडङ्गानि सैन्धवं गजपिप्पली ॥  
पाठा प्रतिविषा व्योषं काश्यपेन विनिर्मितम् ॥  
दशाङ्गमगदं पीत्वा सर्वकीटविषं जयेत् ॥ २१ ॥  


कीटदष्टक्रियाः सर्वाः समानाः स्युर्जलौकसाम् ॥ २२ ॥  


छत्री झर्झरपाणिश्च चरेद्रात्रौ तथा दिवा ॥  
तच्छायाशब्दसन्त्रस्ताः प्रणश्यन्तीह पन्नगाः ॥ २३ ॥  


सोत्कम्पः पुलकावृतः प्रति मुहुर्वक्त्रं समालोकते  
दन्तेनाधरपल्लवं दशति चेत्सीत्कान्वितं कूजति ॥  
यस्तापं जडतां च याति नितरां दष्टः स उत्कण्ठते  
र(ग)न्तुं त्वस्थिशलामलाम्बरवतीं रौद्रां श्मशानस्थलीम् ॥ २४ ॥  


विरुद्धाध्यशनक्रोधक्षुद्भयोष्णं च मैथुनम् ॥  
वर्जयेद्विषमुक्तोऽपि दिवास्वप्नं विशेषतः ॥ २५ ॥  


# अधिकार ६९

यज्जराव्याधिविध्वंसि भेषजं तद्रसायनम् ॥  
पूर्वे वयसि मध्ये वा शुद्धकायः समाचरेत् ॥ १ ॥  


अविशुद्धशरीरस्य युक्तो रासायनो विधिः ॥  
न भाति वाससि क्लिष्टे रङ्गयोग इवार्पितः ॥ २ ॥  


सिन्धूत्थशर्कराशुण्ठीकणामधुगुडैः क्रमात् ॥  
वर्षादिष्वभया सेव्या रसायनगुणैषिणा ॥ ३ ॥  


त्रैफलेनाऽऽयसीं पात्रीं कल्केनाऽऽलेपयेन्नवाम् ॥  
तमाहोरात्रिकं लेपं पिबेत्क्षौद्रोदकाप्लुतम् ॥ ४ ॥  


प्रभूतस्नेहमशनं जीर्णे तस्मिन्प्रयोजयेत् ॥  
अजरोऽरुक्समाभ्यासाज्जीवेच्चापि समाः शतम् ॥ ५ ॥  


मण्डूकपर्ण्याः स्वरसः प्रयोज्यः क्षीरेण यष्टीमधुकस्य चूर्णम् ॥  
रसो गुडूच्यास्तु समूलपुष्प्याः कल्कः प्रयोज्यः खलु शङ्खपुष्प्याः ॥ ६ ॥  


आयुष्प्रदान्यामयनाशनानि बलाग्निवर्णस्वरवर्धनानि ॥  
मेध्यानि चैतानि रसायनानि मेध्या विशेषेण तु शङ्खपुष्पी ॥ ७ ॥  


ये मासमेकं स्वरसं पिबन्ति दिने दिने भृङ्गरजःसमुथम् ॥  
क्षीराशिनस्ते बलवर्णयुक्ताः समाः शतं जीवितमाप्नुवन्ति ॥ ८ ॥  


असिततिलविमिश्रान्पल्लवान्भक्षयेद्यः  
सततमिह पयोशी भृङ्गराजस्य मासम् ॥  
भवति स चिरजीवी व्याधिभिर्विप्रयुक्तो  
भ्रमरसदृशकेशः कामचारी मनुष्यः ॥ ९ ॥  


पीताऽश्वगन्धा पयसाऽर्धमासं घृतेन तैलेन सुखाम्बुना वा ॥  
कृशस्य पुष्टिं वपुषो बिभर्ति बालस्य सस्यस्य यथाऽम्बुवृष्टिः ॥ १० ॥  


धात्रीतिलान्भृङ्गरजोविमिश्रान्ये भक्षयेयुर्मनुजाः क्रमेण ॥  
ते कृष्णकेशा विमलेन्द्रियाश्च निर्व्याधयोऽप्यामरणाद्भवेयुः ॥ ११ ॥  


मासं वचामप्युपसेवमानाः क्षीरेण तैलेन घृतेन वाऽपि ॥  
भवन्ति रक्षोभिरधृष्यरूपा मेधाविनो निर्मलमृष्टवाचः ॥ १२ ॥  


वृद्धदारुकमूलानि सूक्ष्मचूर्णानि कारयेत् ॥  
शतावर्या रसेनैव सप्तवारांश्च भावयेत् ॥ १३ ॥  


अक्षमात्रं तु तच्चूर्णं सर्पिषा सह योजयेत् ॥  
मासमात्रोपयोगेन मतिमाञ्जायते नरः ॥  
मेधावी स्मृतिमांश्चैव वलीपलितवर्जितः ॥ १४ ॥  


हस्तिकर्णरजः खादेत्प्रातरुत्थाय सर्पिषा ॥  
यथेष्टाहारचारोऽपि सहस्रायुर्भवेन्नरः ॥ १५ ॥  


मेधावी बलवान्कामी स्त्रीशतानि व्रजत्यसौ ॥  
मधुना त्वश्ववेगः स्याद्बलिष्ठः स्त्रीसहस्रगः ॥ १६ ॥  


अयं मन्त्रः प्रयोक्तव्यो भिषजा चाभिमन्त्रणे ॥  
ओंं नमो विनायकाय अमृतं रक्ष रक्ष मम फलसिद्धिं  
देहि देहि रुद्रवचनेन स्वाहा ॥ १७ ॥  


पुनर्नवस्यार्धपलं नवस्य पिष्टं पिबेद्यः पयसाऽर्धमासम् ॥  
मासद्वयं तत्त्रिगुणं समां वा जीर्णोऽपि भूयः स पुनर्नवः स्यात् ॥ १८ ॥  


धात्रीचूर्णस्य कंसं स्वरसपरिगतं क्षौद्रसर्पिः समांशं  
कृष्णामानीसिताष्टप्रसृतियुतमिदं स्थापितं भस्मराशौ ॥  
वर्षान्ते तत्समश्नन्भवति विपलितो रूपवर्णप्रभावै-  
र्निर्व्याधिर्बुद्धिमेधास्मृतिवचनबलस्थैर्यसत्त्वैरुपेतः ॥ १९ ॥  


गुडूच्यपामार्गविडङ्गशङ्खिनीवचाभयाशुण्ठिशतावरीसमम् ॥  
घृतेन लीढं प्रकरोति मानवं त्रिभिर्दिनैः श्लोकसहस्रधारिणम् ॥ २० ॥  


ब्राह्मी वचा अश्वगन्धापिप्पल्यो मधुसंयुताः ॥  
आसां प्रयोगात्सप्ताहात्किन्नरैः सह गीयते ॥ २१ ॥  


तीव्रेण कुष्ठेन परीतदेहो यः सोमराजीं नियमेन खादेत् ॥  
संवत्सरं कृष्णतिलद्वितीयां स सोमराजीं वपुषाऽतिशेते ॥ २२ ॥  


पञ्च भल्लातकांश्छित्वा साधयेद्विधिवज्जले ॥ २३ ॥  


कषायं तु पिबेच्छीतं घृतेनाक्तोष्ठतालुकः ॥  
पञ्चवृद्ध्या पिबेद्यावत्सप्ततिं ह्वासयेत्ततः ॥ २४ ॥  


जीर्णेऽद्यादोदनं शीतं घृतक्षीरोपसंहितम् ॥  
एतद्रसायनं मेध्यं वलीपलितनाशनम् ॥ २५ ॥  


कुष्ठार्शःकृमिदोषघ्नं दुष्टशुक्रविशोधनम् ॥  
भल्लातकक्वाथपाने मन्त्रोऽयं पठ्यते क्वचित् ॥ २६ ॥  


वरुण त्वं हि देवानाममृतं परिकल्पसे ॥  
आयुरारोग्यसिद्ध्यर्थमस्माकं वरदो भव ॥ २७ ॥  


तैलं भल्लातकानां तु पिबेन्मासं यथाबलम् ॥  
सर्वोपद्रवनिर्मुक्तो जीवेद्वर्षशतं दृढः ॥ २८ ॥  


कासश्वासातिसारज्वरपिटककटीकोठकुष्ठप्रमेहा-  
न्मूत्राघातोदरार्शःश्वयथुगलशिरःकर्णशङ्खाक्षिरोगान् ॥  
ये चान्ये वातपित्तक्षतजकफकृता व्याधयः सन्ति जन्तो-  
स्तांस्तानभ्यासयोगादपनयति पयः पीतमन्ते निशायाः ॥ २९ ॥  


विगतघननिशीथे प्रातरुत्थाय नित्यं  
पिवति खलु नरो यो घ्राणरन्ध्रेण वारि ॥  
स भवति मतिपूर्णश्चक्षुषा तार्क्ष्यतुल्यो  
वलिपलितविहीनः सर्वरोगैर्विमुक्तः ॥ ३० ॥  


अम्भसः प्रसृतान्यष्टौ रवावनुदिते पिबन् ॥  
वातपित्तगदान्हन्ति जीवेद्वर्षशतं नरः ॥ ३१ ॥  


व्यङ्गवलीपलितघ्नं पीनसवैस्वर्यकासशोषघ्नम् ॥  
रजनीक्षयेऽम्बुनस्यं रसायनं दृष्टिजननं च ॥ ३२ ॥  


तद्वत्त्रिफलाम्बु निशिस्थं वलिपलितहरं दृष्टिदं श्रेष्ठम् ॥  
प्रसृतिद्वयं तु पातव्यं नासया नाधिकं मतम् ॥ ३३ ॥  


न केवलं दीर्घमिहाऽऽयुरश्नुते रसायनं यो विधिवन्निषेवते ॥  
गतिं स देवर्षिनिषेवितां शुभां प्रपद्यते ब्रह्म तथैव चाक्षरम् ॥ ३४ ॥  


# अधिकार ७०

तैस्तैर्भावैरहृद्यैस्तु रिरंसोर्मनसि क्षते ॥  
ध्वजः पतत्यथो नॄणां क्लैब्यं समुपजायते ॥ १ ॥  


अन्नैरम्लोष्णलवणैरतिमात्रोपसेवितैः ॥  
सौम्यधातुक्षयो दृष्टः क्लैब्यं तदपरं स्मृतम् ॥ २ ॥  


अतिव्यवायशीलो वा न च वाजीक्रियारतः ॥  
ध्वजभङ्गमवाप्नोति स शुक्रक्षयहेतुकम् ॥ ३ ॥  


असाध्यं सहजं क्लैब्यं मर्मच्छेदात्तु यद्भवेत् ॥  
साध्यानामवशिष्टानां कार्यो वाजीकरो विधिः ॥ ४ ॥  


पिप्पलीलवणोपेतौ बस्ताण्डौ क्षीरसर्पिषा ॥  
साधितौ भक्षयेद्यस्तु स गच्छेत्प्रमदाशतम् ॥ ५ ॥  


बस्ताण्डसिद्धे पयसि भावितानसकृत्तिलान् ॥  
यः खादेत्स नरो गच्छेत्स्त्रीणां शतमपूर्ववत् ॥ ६ ॥  


चूर्णं विदार्याः सुकृतं स्वरसेनैव भावितम् ॥  
सर्पिःक्षौद्रयुतं लीढ्वा दश गच्छेन्नरोऽङ्गनाः ॥ ७ ॥  


एवमामलकं चूर्णं स्वरसेनैव भावितम् ॥ ८ ॥  


शर्करामधुसर्पिर्भिर्युक्तं लीढ्वा पयः पिबेत् ॥  
एतेनाशीतिवर्षोऽपि युवेव परिहृष्यति ॥ ९ ॥  


विदारिकन्दचूर्णं तु शृतेन पयसा नरः ॥  
उदुम्बरसमं खादन्वृद्धोऽपि तरुणायते ॥ १० ॥  


स्वयङ्गुप्तेक्षुरकयोर्बीजचूर्णं सशर्करम् ॥  
धारोष्णेन नरः पीत्वा पयसा न क्षयं व्रजेत् ॥ ११ ॥  


उच्चटाचूर्णमप्येवं क्षीरेणोत्तममुच्यते ॥  
शतावर्युच्चटाचूर्णं पेयमेवं सुखाम्बुना ॥ १२ ॥  


कर्षं मधुकचूर्णस्य घृतक्षौद्रसमन्वितम् ॥  
पयोनुपानं यो लिह्यान्नित्यवेगः स ना भवेत् ॥ १३ ॥  


गोक्षुरकः क्षुरकः शतमूली वानरी(रि) नागबलाऽतिबला च ॥  
चूर्णमिदं पयसा निशि पेयं यस्य गृहे प्रमदाशतमस्ति ॥ १४ ॥  


त्रिकण्टविदारीनिस्तुषतिलबहुपुत्रीरजश्चतुष्प्रस्थम् ॥  
भल्लातकप्रस्थयुगं तत्सप्तोनं गुडूच्याश्च ॥ १५ ॥  


पञ्चत्रिंशन्मधुनो व्योषस्याष्टौ पलानि दश वह्नेः ॥  
तद्द्विगुणा वाराही सप्तगुणा शर्करा दहनात् ॥ १६ ॥  


मध्वर्धं घृतमेतत्परिमृज्य स्निग्धभाजने निहितम् ॥  
अद्याद्यथाग्नि हन्तुं रोगानीकं क्षयं कासम् ॥ १७ ॥  


अश्मर्युदरभगन्दरकुष्ठवलीपलितपीनसं षाण्ढ्यम् ॥  
नृसिंहसदृशविक्रममपत्यमभिवाञ्छितं लभते ॥ १८ ॥  


बलवर्णस्वरकान्तिबुद्ध्युत्साहसत्त्वसंयुक्तम् ॥  
उपयुज्य चूर्णमब्दं शुद्धतनुर्नारसिंहाख्यम् ॥ १९ ॥  


वराहमूर्धवत्कन्दो वाराहीकन्दसञ्ज्ञितः ॥  
भिषजां तदलाभेन चर्मकारालुको मतः ॥ २० ॥  


घृतं शतावरीगर्भं क्षीरे दशगुणे पचेत् ॥  
शर्करापिप्पलीक्षौद्रयुक्तं तद्वृष्यमुच्यते ॥ २१ ॥  


गोधूमात्तु पलशतं निष्क्वाथ्य सलिलाढके ॥  
पादावशेषे पूते च द्रव्याणीमानि दापयेत् ॥ २२ ॥  


गोधूममुञ्जातफलं माषा द्राक्षा परूषकम् ॥  
काकोली क्षीरकाकोली जीवन्ती सशतावरी ॥ २३ ॥  


अश्वगन्धा सखर्जूरा मधुकं त्र्यूषणं सिता ॥  
भल्लातकं स्वयङ्गुप्ता समभागानि कारयेत् ॥ २४ ॥  


घृतप्रस्थं पचेदेवं क्षीरं दत्त्वा चतुर्गुणम् ॥  
मृद्वग्निनाऽथ सिद्धे च द्रव्याण्येतानि निक्षिपेत् ॥ २५ ॥  


त्वगेले पिप्पली धान्यं कर्पूरं नागकेसरम् ॥  
यथालाभं विनिक्षिप्य सिताक्षौद्रपलाष्टकम् ॥ २६ ॥  


दत्त्वेक्षुदण्डेनाऽऽलोड्य विधिवद्विनियोजयेत् ॥  
शाल्योदनेन भुञ्जीत पिबेन्मांसरसेन वा ॥ २७ ॥  


केवलस्य पिबेदस्य पलमात्रं प्रमाणतः ॥  
न तस्य लिङ्गशैथिल्यं न च शुक्रक्षयो भवेत् ॥ २८ ॥  


बल्यं परं वातहरं शुक्रसञ्जननं परम् ॥  
मूत्रकृच्छ्रप्रशमनं वृद्धानामपि शस्यते ॥ २९ ॥  


पलद्वयं तदश्नीयाद्दशरात्रमतन्द्रितः ॥  
स्त्रीणां शतं च भजते पीत्वा चानुपिबेत्पयः ॥  
अश्विभ्यां निर्मितं चैतद्गोधूमाज्यं रसायनम् ॥ ३० ॥  


कर्पूरागुरुचोचबोलनलिकालाक्षाशठीधातकी-  
पुष्पैः सप्तदलैलबालुसरलाशैलेयमांसीपुरैः ॥  
एलाकुङ्कुमरोचनादमनकश्रीवासजातीफलैः  
कङ्कोलक्रमुकोजटामदमुराकान्तालवङ्गामयैः ॥ ३१ ॥  


तैलोशीरहरेणुकामलयजस्थौणेयचण्डानखै-  
र्जातीकोशकुलीरपद्मकनतैः स्पृक्कान्वितैः पालिकैः ॥  
लाक्षायोजनवल्लिलोध्रसलिले तैलं विपाच्याऽऽढकं  
तेनाभ्यज्य तनुं जरन्नपि भवेत्स्त्रीणां परं वल्लभः ॥ ३२ ॥  


शुक्राढ्यो द्युतिमाननल्पतनयः षण्ढोऽपि रत्युत्सुको  
वन्ध्या गर्भवती भवेदपि तथा वृद्धाऽपि सूते सुतम् ॥  
कण्डूस्वेदविचर्चिकामयहरं दौर्गन्ध्यकुष्ठापह-  
मश्विभ्यां परिकीर्तितं बहुगुणं तैलं सुगन्धं महत् ॥ ३३ ॥  


कूष्माण्डकात्पलशतं सुस्विन्नं निष्कुलीकृतम् ॥  
प्रस्थं च घृततैलस्य तस्मिंस्तप्ते प्रदापयेत् ॥ ३४ ॥  


त्वक्पत्रधान्यकव्योषजीरकैलाद्वयानलम् ॥  
ग्रन्थिकं चव्यमातङ्गपिप्पल्यः शृङ्गवेरकम् ॥ ३५ ॥  


शृङ्गाटकं कसेरुं च प्रलम्बं तालमस्तकम् ॥  
चूर्णीकृतं पलांशं तु गुडस्य तुलया पचेत् ॥ ३६ ॥  


शीतीभूते पलान्यष्टौ मधुनः सम्प्रदापयेत् ॥  
कफपित्तानिलहरं मन्दाग्नीनां च दीपनम् ॥ ३७ ॥  


कृशानां बृंहणं श्रेष्ठं वाजीकरणमुत्तमम् ॥  
प्रमदासु प्रसक्तानां ये च स्युः क्षीणरेतसः ॥ ३८ ॥  


क्षयेण च गृहीतानां परमेतद्भिषग्जितम् ॥  
कासं श्वासं ज्वरं हिक्कां हन्ति च्छर्दिमरोचकम् ॥ ३९ ॥  


गुडकूष्माण्डकं ख्यातमश्विभ्यां समुदाहृतम् ॥  
खण्डकूष्माण्डवत्पात्रं स्विन्नकूष्माण्डकद्रवः ॥ ४० ॥  


यत्किञ्चिन्मधुरं स्निग्धं बृंहणं जीवनं गुरु ॥  
हर्षणं मनसश्चैव तत्सर्वं वृष्यमुच्यते ॥ ४१ ॥  


सुरूपा यौवनस्था या भूषणैश्च विभूषिता ॥  
या वश्या शिक्षिता या च सा स्त्री वृष्यतमा मता ॥ ४२ ॥  


नान्तर्वै षोडशाद्वर्षात्सप्ततेः परतो न च ॥  
आयुष्कामो नरः स्त्रीभिः संयोगं कर्तुमर्हति ॥ ४३ ॥  


भोजनानि विचित्राणि पानानि विविधानि च ॥  
वाचः श्रोत्रानुगामिन्यस्त्वक्सुखस्पर्शनानि च ॥ ४४ ॥  


गन्धा मनोज्ञा रूपाणि विचित्रोपवनानि च ॥  
मनसश्चाप्रतीघातो वाजीकुर्वन्ति मानवम् ॥ ४५ ॥  


जरया चिन्तया शुक्रं व्याधिभिः कर्मकर्शनात् ॥  
क्षयं गच्छत्यनशनात्स्त्रीणां चातिनिषेवणात् ॥ ४६ ॥  


क्षयाद्भङ्गा(या)दविस्रम्भाच्छोकात्स्त्रीदोषदर्शनात् ॥  
नारीणामरसज्ञत्वादभिघातादसेवनात् ॥ ४७ ॥  


भल्लातकास्थिजलशूकमथाक्ष(ब्ज)पत्र-  
मन्तर्विदह्य मतिमान्सह सैन्धवेन ॥  
एतद्विरूढबृहतीफलतोयपिष्ट-  
मालेपनं महिषविड्विमलीकृताङ्गे ॥ ४८ ॥  


स्थूलं महद्वरतुरङ्गमतुल्यमाशु  
शेफः करोत्यभिमतं न हि संशयोऽस्ति ॥ ४९ ॥  


कासीसतुरगगन्धासावरगजपिप्पलीविपक्वेन ॥  
तैलेन यान्ति वृद्धिं नियतं स्तनकर्णवराङ्गलिङ्गानि ॥ ५० ॥  


# अधिकार ७१

यथादोषं यथाव्याधि यथाकालं यथाबलम् ॥  
स्नेहं पक्वमपक्वं वा पातुं युञ्ज्याच्चिकित्सकः ॥ १ ॥  


केवलं पैत्तिके सर्पिर्वातिके लवणान्वितम् ॥  
देयं बहुकफे चापि व्योषक्षारसमायुतम् ॥ २ ॥  


स्नेहसात्म्यः क्लेशसहो दृढः काले च शीतले ॥  
अच्छमेव पिबेत्स्नेहमच्छपानं च शोभनम् ॥ ३ ॥  


उष्णोदकानुपानं तु स्नेहानामथ शस्यते ॥  
ऋते भल्लातकस्नेहात्तत्र तोयं सुशीतलम् ॥ ४ ॥  


स्नेहपीतस्तु तृष्णायां पिबेदुष्णोदकं नरः ॥  
एवं चानुपशाम्यन्त्यां स्नेहमुष्णाम्बुनोद्धरेत् ॥ ५ ॥  


मिथ्याचाराद्बहुत्वाद्वा यस्य स्नेहो न जीर्यति ॥  
विष्टभ्य चापि जीर्येत वारिणोष्णेन वामयेत् ॥ ६ ॥  


ततः स्नेहं पुनर्दद्याल्लघुकोष्ठाय देहिने ॥  
जीर्णाजीर्णविशङ्कायां पिबेदुष्णोदकं नरः ॥  
तेनोद्गारो भवेच्छुद्धो रुचिश्चान्नं भवेत्प्रति ॥ ७ ॥  


स्युः पच्यमाने तृड्दाहभ्रमसादारुचिक्लमाः ॥ ८ ॥  


परिषिच्याद्भिरुष्णाभिर्जीर्णस्नेहं ततो नरम् ॥  
यवागूं पाययेदुष्णां क्लिन्नामत्यल्पतण्डुलाम् ॥ ९ ॥  


पिबेत्त्रयहं चतुरहं पञ्चाहं षडहं तथा ॥  
सप्तरात्रात्परं स्नेहः सात्म्यीभावाय कल्पते ॥ १० ॥  


शुद्ध्यर्थं पुनराहारे नैशे जीर्णे प्रयोजयेत् ॥  
पिबेत्संशमनीयं वा अन्नकाले प्रकाङ्क्षितः ॥ ११ ॥  


स्नेहद्विषः कृशान्वृद्धान्सुकुमाराञ्शिशूनपि ॥  
तृष्णालुं चोष्णकाले च सह भक्तेन पाययेत् ॥ १२ ॥  


भृष्टा मांसरसे स्निग्धा यवागूः स्वल्पतण्डुला ॥  
सक्षौद्रा सेव्यमाना तु सद्यः स्नेहनमुच्यते ॥ १३ ॥  


सर्पिष्मतीं बहुतिलां यवागूं स्वल्पतण्डुलाम् ॥  
पिबेत्सुखोष्णां मनुजः सद्यो रौक्ष्यात्प्रमुच्यते ॥ १४ ॥  


शर्कराघृतसंसृष्टे दुह्याद्गां कलशे तथा ॥  
पाययेदक्षमेतद्धि सद्यः स्नेहनमुच्यते ॥ १५ ॥  


पिप्पल्यो लवणं स्नेहाश्चत्वारो दधिमस्तकम् ॥  
पीतामैकध्यमेतद्धि सद्यःस्नेहनमुच्यते ॥ १६ ॥  


विवर्जयेत्स्नेहपानमजीर्णी तरुणज्वरी ॥  
दुर्बलोऽरोचकी स्थूलो मूर्छार्त्रो मदपीडितः ॥ १७ ॥  


छर्द्यर्दितस्तु तृषितः श्रान्तः पानक्लमान्वितः ॥  
दत्तबस्तिर्विरिक्तश्च वान्तो यश्चापि मानवः ॥  
अकाले च प्रसूता स्त्री स्नेहपानं विवर्जयेत् ॥ १८ ॥  


रूक्षं पुरीषं ग्रथितं कृच्छ्रादन्नं विपच्यते ॥ १९ ॥  


उरो विदह्यते वायुः कोष्ठादुपरि धावति ॥  
दुर्वर्णो दुर्बलश्चैव रूक्षो भवति मानवः ॥ २० ॥  


ग्लानिः सदनमङ्गानामधस्तात्स्नेहदर्शनम् ॥  
सम्यक्स्निग्धस्य लिङ्गानि स्नेहद्वेषस्तथैव च ॥ २१ ॥  


भक्तद्वेषोऽसुखास्रावो गुदे दाहः प्रवाहिका ॥  
पुरीषातिप्रवृत्तिश्च भृशं स्निग्धस्य लक्षणम् ॥ २२ ॥  


रूक्षस्य स्नेहनं स्नेहैरतिस्निग्धस्य रूक्षणम् ॥  
श्यामाककोरदूषान्नतक्रपिण्याकसक्तुभिः ॥  
स्नेहात्प्रस्कन्दनं जन्तुस्त्रिरात्रोपरतः पिबेत् ॥ २३ ॥  


दीप्तान्तराग्निः परिशुद्धकोष्ठः प्रत्यग्रधातुर्बलवर्णयुक्तः ॥  
दृढेन्द्रियो मन्दजरः शतायुः स्नेहोपसेवी पुरुषो भवेद्धि ॥ २४ ॥  


स्नेहमेव परं विद्याद्दुर्बलानलदीपनम् ॥  
नालं स्नेहसमिद्धस्य शमायान्नं सुगुर्वपि ॥ २५ ॥  


# अधिकार ७२

तप्तैः सैकतपाणिकांस्यवसनैः स्वेदोऽथ वाऽङ्गारकै-  
र्लेपाद्वातहरैः सहाम्ललवणस्नेहैः सुखोष्णैस्तथा ॥  
एवं तप्तपयोऽम्बुवातशमनक्वाथादिसेकादिभि-  
स्तप्तैस्तोयनिषेचनोद्भवबृहद्बाष्पैः शिलाद्यैः क्रमात् ॥ १ ॥  


तापोपनाहद्रवबाष्पपूर्वाः स्वेदास्ततोऽन्त्यप्रथमौ कफे स्तः ॥  
वायौ द्वितीयः पवने कफे च पित्तोपसृष्टे विहितस्तृतीयः ॥ २ ॥  


येषां नस्यं विधातव्यं बस्तिश्चापि हि देहिनाम् ॥  
शोधनीयाश्च ये केचित्पूर्वं स्वेद्याश्च ते मताः ॥ ३ ॥  


पश्चात्स्वेद्या हृते शल्ये मूढगर्भाऽनुपद्रवा ॥  
सम्यक्प्रसूता काले च पश्चात्स्वेद्यैव जानता ॥ ४ ॥  


स्वेद्यः पूर्वं च पश्चाच्च भगन्दर्यर्शसस्तथा ॥  
अश्मर्या चाऽऽतुरो जन्तुः शेषाञ्शस्त्रेषु वक्ष्यते ॥ ५ ॥  


स्नेहक्लिन्ना धातुसंस्थाश्च दोषाः  
स्वस्थानस्था ये च मार्गेषु लीनाः ॥  
सम्यक्स्वेदैर्योजितास्ते द्रवत्वं  
प्राप्ताः कोष्ठं शोधनैर्यान्त्यशेषाः ॥ ६ ॥  


अग्नेर्दीप्तिं मार्दवं त्वक्प्रसादं भक्तश्रद्धां स्रोतसां निर्मलत्वम् ॥  
कुर्यात्स्वेदस्तन्द्रिनिद्रे च हन्यात्सन्धींस्तब्धांश्चेष्टयेदाशु युक्तः ॥ ७ ॥  


सर्वान्स्वेदान्निवाते तु जीर्णेऽन्ने चावचारयेत् ॥  
स्नेहाभ्यक्तशरीरस्य शीतैराच्छाद्य चक्षुषी ॥  
हृदयं वृषणौ दृष्टी स्वेदयेन्मृदु वा न वा ॥ ८ ॥  


शीतशूलेषूपरमे स्तम्भगौरवनिग्रहे ॥  
सञ्जाते मार्दवे स्वेदे स्वेदनाद्विरतिर्मता ॥ ९ ॥  


स्वेदास्रावो व्याधिहानिर्लघुत्वं शीतार्थित्वं मार्दवं चाऽऽतुरस्य ॥  
सम्यक्स्विन्ने लक्षणं प्राहुरेतन्मिथ्यास्विन्ने व्यत्ययेनैतदेव ॥ १० ॥  


स्फोटोत्पत्ती रक्तपित्तप्रकोपो  
मदो मूर्छा भ्रान्तिदाहौ क्लमश्च ॥  
स्विन्नेऽत्यर्थं सन्धिपीडा तृषा च  
क्रियाः शीतास्तत्र कुर्याद्विधिज्ञः ॥ ११ ॥  


अतिस्विन्नमथाऽऽश्वास्य शीताम्बुत्रासनं हितम् ॥ १२ ॥  


स्नातमुष्णाम्बुना चापि निवातं च लयं नयेत् ॥  
भोजयेच्चानभिष्यन्दि सर्वमाचारमादिशेत् ॥ १३ ॥  


नानभ्यक्ते नापि चास्निग्धदेहे स्वेदो योज्यः स्वेदविद्भिः कथञ्चित् ॥ १४ ॥  


दृष्टं लोके काष्ठमस्निग्धमाशु यायाद्भङ्गं स्वेदयोगैर्गृहीतम् ॥ १५ ॥  


पाण्डुर्मेही रक्तपित्ती तृषार्तः क्षतक्षीणो दुर्बलोऽजीर्णभुक्तः ॥  
दकोदरी गर्भिणी पानपश्च नैते स्वेद्या यश्च मर्त्योऽतिसारी ॥ १६ ॥  


स्वेदादेषां याति देहो विनाशं नो साध्यत्वं यान्ति चैषां विकाराः ॥ १७ ॥  


# अधिकार ७३

वमनं रेचनं नस्यं निरूहं सानुवासनम् ॥  
ज्ञेयं पञ्चविधं कर्म विधानं तस्य कथ्यते ॥ १ ॥  


दोषाः कदाचित्कुप्यन्ति जिता लङ्नपाचनैः ॥  
जिताः संशोधनैर्ये तु न तेषां पुनरुद्भवः ॥ २ ॥  


कफजे वमनं शस्तं रेचनं पित्तजे गदे ॥  
बस्तिर्वातगदे कार्यमामजे पाचनादिकम् ॥ ३ ॥  


स्निग्धस्विन्नं नरं सम्यग्जानुमात्रासनस्थितम् ॥  
कण्ठमेरण्डनालेन स्पृशन्तं वामयेद्भिषक् ॥ ४ ॥  


कृष्णेन्द्रयवसिन्धूत्थराढकल्कयुतं पिबेत् ॥  
यष्टीकषायं सक्षौद्रं तेन साधु वमत्यलम् ॥ ५ ॥  


कृशरां राढसंसिद्धां तद्बीजैर्वा शृतं पयः ॥  
पीत्वा राढकषायं वा सिन्धुकृष्णान्वितं वमेत् ॥ ६ ॥  


तण्डुलसलिलनिपिष्टं यः पीत्वा वमति नरः पूर्वाह्णे ॥  
फलिनीवल्कलमुष्णं हरति गरं सकफपित्तरुजम् ॥ ७ ॥  


आटरूषं वचां निम्बं पटोलं फलिनीत्वचम् ॥  
क्वाथयित्वा पिबेत्तोयं वान्तिकृन्मदनान्वितम् ॥ ८ ॥  


क्वाथ्यद्रव्यस्य कुडवं श्रपयित्वा जलाढके ॥  
चतुर्भागावशिष्टं तु वमनेष्ववचारयेत् ॥ ९ ॥  


जीमूतकस्तथेक्ष्वाकुः कुटजः कृतवेधनः ॥  
धामार्गवश्च संयोज्या वमने राढवत्पृथक् ॥ १० ॥  


निम्बकषायोपेतं फलिनीगदमदनमधुकसिन्धूत्थैः ॥  
मधुयुतमेतद्वमनं कफपरिपूर्णाशये शस्तम् ॥ ११ ॥  


श्लेष्मलैर्विविधैरन्नैर्दोषानुत्क्लेश्य यत्नतः ॥  
स्निग्धस्विन्नाय वमनं दत्तं सम्यक्प्रवर्तते ॥ १२ ॥  


कफप्रसेकं हृदयाविशुद्धिं शीतज्वराध्मानमथाविपाकम् ॥  
शिरोगुरुत्वं मधुरास्यतां च कण्डूं च दुर्वामितलिङ्गमाहुः ॥ १३ ॥  


शून्यं शिरस्तीव्रमतीवकम्पं पार्श्वोरसोर्धूपनमेव चापि ॥  
पित्तातियोगं च विसञ्ज्ञतां च हृत्कण्ठपीडामपि चातिवान्ते ॥ १४ ॥  


पित्ते कफस्यानु सुखं प्रवृत्ते शुद्धेषु हृत्कण्ठशिरःसु चापि ॥  
लघौ च देहे कफसंस्रवे च स्थिते सुवान्तं पुरुषं व्यवस्येत् ॥ १५ ॥  


ततोऽपराह्णे सुविशुद्धदेहमुष्णाभिरद्भिः परिषिक्तगात्रम् ॥  
कुलत्थमुद्गाढकिजाङ्गलानां यूषै रसैर्वाऽप्युपभोजयेत्तम् ॥ १६ ॥  


कफप्रसेकस्वरभेदनिद्रातन्द्रास्यदौर्गन्ध्यविषोपसर्गाः ॥  
गुरुत्वकण्डूग्रहणीप्रदोषा न सन्ति जन्तोर्वमनात्कदाचित् ॥ १७ ॥  


छिन्ने तरौ पुष्पफलप्ररोहा यथा विनाशं सहसा व्रजन्ति ॥  
तथा हृते श्लेष्मणि च्छर्दनेन तज्जा विकारा विलयं व्रजन्ति ॥ १८ ॥  


न वामयेत्तैमिरिकं न गुल्मिनं  
न चापि पाण्डूदररोगपीडितम् ॥  
स्थूलक्षतक्षीणकृशातिवृद्धा-  
नर्शोर्दिताक्षेपकपीडितांश्च ॥ १९ ॥  


रूक्षे प्रमेहे तरुणे च गर्भे गच्छत्यथोर्ध्वं रुधिरे च तीव्रे ॥  
दुष्टे च कोष्ठे कृमिभिर्मनुष्यं न वामयेद्वर्चसि वाऽतिवृद्धे ॥ २० ॥  


एतेऽप्यजीर्णव्यथिता वाम्या ये च विषातुराः ॥  
अतीव चोल्बणकफास्ते च स्युर्मधुकाम्बुना ॥ २१ ॥  


अवाम्यवमनाद्रोगाः कृच्छ्रतां यान्ति देहिनः ॥  
असाध्यतां वा गच्छन्ति नैते वाम्यास्त्वतः स्मृताः ॥ २२ ॥  


अतिवान्तं घृताभ्यक्तमवगाह्य हिमे जले ॥  
उपाचरेत्सिताक्षौद्रमिश्रैर्लेहैश्चिकित्सकः ॥ २३ ॥  


वमनेऽतिप्रवृत्ते च हृद्यं कार्यं विरेचनम् ॥  
विरेकेऽतिप्रवृत्ते तु वमनं योजयेद्भिषक् ॥ २४ ॥  


# अधिकार ७४

स्निग्धस्विन्नाय वान्ताय प्रदातव्यं विरेचनम् ॥  
अन्यथा योजितं ह्येतद्ग्रहणीरोगकृन्मतम् ॥ १ ॥  


पित्तेन स्यान्मृदुः कोष्ठः क्रूरो वातकफाश्रयात् ॥  
मध्यमः समदोषत्वान्मात्रा योज्याऽनुरूपतः ॥ २ ॥  


शर्कराक्षौद्रसंयुक्तं त्रिवृच्चूर्णावचूर्णितम् ॥  
रेचनं सुकुमाराणां त्वक्पत्रमरिचांशकम् ॥ ३ ॥  


भित्त्वा द्विधेक्षुं परिलिप्य कल्कैस्त्रिभण्डिजातैः परिवेष्ट्य रज्ज्वा ॥  
पक्वं तु सम्यक्पुटपाकयुक्त्या खादेत्तु तं पित्तगदी सुशीतम् ॥ ४ ॥  


पिप्पलीनागरक्षारश्यामास्त्रिवृतया सह ॥  
लेहयेन्मधुना सार्धं कफव्याधौ विरेचनम् ॥ ५ ॥  


हरीतकी विडङ्गानि सैन्धवं नागरं त्रिवृत् ॥  
मरिचानि च तत्सर्वं गोमूत्रेण विरेचनम् ॥ ६ ॥  


त्रिवृच्छाणत्रयसमा त्रिफला तत्समानि च ॥  
क्षारकृष्णाविडङ्गानि तच्चूर्णं मधुसर्पिषा ॥ ७ ॥  


लिह्याद्गुडेन गुटिकां कृत्वा वाऽप्युपकल्पयेत् ॥  
कफवातकृतान्गुल्मान्प्लीहोदरभगन्दरान् ॥  
हन्त्यन्यानपि चाप्येतन्निरपायं विरेचनम् ॥ ८ ॥  


अभया पिप्पलीमूलं मरिचं विश्वभेषजम् ॥  
त्वक्पत्रपिप्पलीमुस्तविडङ्गामलकानि च ॥ ९ ॥  


एतानि समभागानि दन्ती च त्रिगुणा भवेत् ॥  
त्रिवृदष्टगुणा देया षड्गुणा चात्र शर्करा ॥ १० ॥  


मधुना मोदकान्वद्ध्वा चाक्षमात्रं प्रमाणतः ॥  
एकैकं भक्षयेत्प्रातः शीतं चानु पिबेज्जलम् ॥ ११ ॥  


तावद्विरिच्यते जन्तुर्यावदुष्णं न सेवते ॥  
पानाहारविहारेषु भवेच्चापि नियन्त्रणः ॥ १२ ॥  


पाण्डुत्वकासविषमज्वरवह्निसादा-  
ञ्जङ्घोरुपृष्ठजघनोदरपार्श्वशूलान् ॥  
दुर्नामकुण्डलभगन्दरशोफगुल्मा-  
न्यक्ष्मोदरभ्रमविदाहकमूत्रकृच्छ्रान् ॥ १३ ॥  


प्लीहाक्षिरोगपवनाश्मरिकुष्ठमेहा-  
न्हन्याद्रसायनमिदं भिषजा प्रयुक्तम् ॥  
अल्पव्ययं बहुफलं सततं प्रयोज्य-  
मायुष्करं पलितनाशनमश्विदृष्टम् ॥ १४ ॥  


पथ्यासैन्धवकृष्णानां कल्कमुष्णाम्बुना पिबेत् ॥  
विरेकः सर्वदोषघ्नः श्रेष्ठो नाराचसञ्ज्ञितः ॥ १५ ॥  


विडङ्गसारामलकाभयानां पलं पलं स्यात्त्रिवृतात्रयं च ॥  
गुडस्य षड्द्वादशभागयुक्ता मासेन त्रिंशद्गुटिका विधेयाः ॥ १६ ॥  


निवारणे यक्षवरेण सृष्टः स माणिभद्रः किल शाक्यभिक्षवे ॥  
अयं हि कासक्षयकुष्ठनाशनो भगन्दरप्लीहजलोदरार्शसाम् ॥ १७ ॥  


एरण्डतैलं त्रिफलाक्वाथेन त्रिगुणेन च ॥  
युक्तं पीतं पयोभिर्वा न चिरेण विरिच्यते ॥ १८ ॥  


हृत्कुक्ष्यशुद्धिः परिदाहकण्डूविण्मूत्रसङ्गाश्च न सद्विरिक्ते ॥  
मूर्छागुदभ्रंशकफातियोगाः शूलोद्गमश्चातिविरिक्तलिङ्गम् ॥ १९ ॥  


गतेषु दोषेषु कफान्तिकेषु नाभ्यां लघुत्वे मनसश्च तुष्टौ ॥  
गतेऽनिले चाप्यनुलोमभावं सम्यग्विरिक्तं मनुजं व्यवस्येत् ॥ २० ॥  


मन्दाग्निमक्षीणमसद्विरिक्तं न पाययेत्तद्दिवसे यवागूम् ॥  
क्षीणं तृषार्तं सुविरेचितं च तन्वीं सुखोष्णां लघु पाययेत्तु ॥ २१ ॥  


बुद्धेः प्रसादं बलमिन्द्रियाणां  
धातुस्थिरत्वं ज्वलनस्य दीप्तिम् ॥  
चिराच्च पाकं वयसः करोति  
विरेचनं सम्यगुपास्यमानम् ॥ २२ ॥  


यथौदकानां भुवि जङ्गमानां सेतौ विदीर्णे ध्रुव एव नाशः ॥  
पित्ते हते त्वेवमुपद्रवाणां पित्तात्मकानां नियतो विनाशः ॥ २३ ॥  


क्षीणक्षतोरूक्षितबालवृद्धा दीनोऽथ शोषी भयशोकतप्तः ॥  
श्रान्तस्तृषार्तोऽपरिजीर्णभक्तो गर्भिण्यधो गच्छति यस्य वाऽसृक् ॥ २४ ॥  


नवप्रतिश्यायपरीतदेहो नवज्वरी या च नवप्रसूता ॥  
कषायनित्या न विरेचनीयाः स्नेहादिभिर्ये त्वनुपस्कृताश्च ॥ २५ ॥  


मन्दाग्न्यतिस्नेहितबालवृद्धस्थूलक्षतक्षीणभयोपतप्ताः ॥  
श्रान्तस्तृषार्तोऽपरिजीर्णभक्तो गर्भिण्यधो गच्छति यस्य चासृक् ॥ २६ ॥  


नवप्रतिश्यायमदात्ययी च नवज्वरी या च नवप्रसूता ॥  
शल्यार्दिताश्चाप्यविरेचनीयाः स्नेहादिभिर्ये त्वनुपस्कृताश्च ॥  
अत्यर्थपित्ताभिपरीतदेहान्विरेचयेत्तानपि मन्दमन्दम् ॥ २७ ॥  


विरेचनैर्यान्ति नरा विनाशमज्ञप्रयुक्तैरविरेचनीयाः ॥ २८ ॥  


न चातिस्निग्धकायस्य दद्यात्स्नेहविरेचनम् ॥  
दोषाः प्रच्याविता भूयो लीयन्ते तेन वर्त्मसु ॥ २९ ॥  


विरूक्षस्नेहसात्म्यं तु भूयः संस्नेह्य रेचयेत् ॥  
तेन दोषा हतास्तस्य भवन्ति स्नेहबन्धनाः ॥ ३० ॥  


स्नेहस्वेदावकृत्वैव यस्तु संशोधनं पिबेत् ॥  
दारु शुष्कमिवाऽऽ नाभेर्देहस्तस्य विदीर्यते ॥ ३१ ॥  


स्नेहस्वेदप्रचलिता रसैः स्निग्धैरुदीरिताः ॥  
दोषाः कोष्ठगता जन्तोः सुखं हर्तुं विरेचनैः ॥ ३२ ॥  


आस्थाप्य स्नेहितं तीक्ष्णै रेचयेद्धीनरेचितम् ॥ ३३ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

पद्मकोशीरनागाह्वचन्दनानि प्रयोजयेत् ॥  
अतियोगे विरेकस्य पानालेपनसेचनैः ॥ ३४ ॥  


सौवीरपिष्टः सहकारकल्को नाभिप्रलेपादतिसारहन्ता ॥ ३५ ॥  


# अधिकार ७५

बस्तिर्वाते च पित्ते च कफे रक्ते च शस्यते ॥  
संसर्गे सन्निपाते च बस्तिरेव सदा हितः ॥ १ ॥  


विरेचनात्सप्तरात्रे गते जातबलाय वै ॥  
कृताहाराय सायाह्ने बस्तिर्देयोऽनुवासनः ॥ २ ॥  


क्षारं न चेद्वैतरणं प्रदाय द्व्यहे त्र्यहे वाऽप्यनुवासनीयः ॥ ३ ॥  


प्रसुप्तं वामपार्श्वेन कृतान्नमनुवासयेत् ॥ ४ ॥  


उत्सृष्टानिलविण्मूत्रे नरे बस्तिं निधापयेत् ॥  
अन्यथा विहितो बस्तिर्नैवान्तः प्रतिपद्यते ॥ ५ ॥  


बस्तिं सव्ये करे कृत्वा दक्षिणेनावपीडयेत् ॥  
एकेनैवावपीडेन न द्रुतं न विलम्बितम् ॥ ६ ॥  


प्रसारितैकजङ्घायां कार्याऽन्योपरि कुञ्चिता ॥  
प्रदद्यात्पुटकं तस्मिन्पायौ दोषविशोधनम् ॥ ७ ॥  


ततः प्रणिहिते स्नेह उत्तानो वाक्शतं भवेत् ॥  
प्रसारितैः सर्वगात्रैस्तथा वीर्यं विसर्पति ॥ ८ ॥  


आकुञ्चयेच्छनैस्त्रिस्त्रिः सक्थिबाहू ततः परम् ॥  
ताडयेत्तलयोरेनं त्रींस्त्रीन्वाराञ्शनैः शनैः ॥  
स्फिजोश्चैवं ततः श्रोणी शय्यां त्रिरुत्क्षिपेत्ततः ॥ ९ ॥  


एवं प्रणिहिते बस्तौ मन्दायासोऽप्यमन्दवाक् ॥  
स्वास्तीर्णे शयने काममासीताऽऽचारिके रतः ॥ १० ॥  


षट्पली तु भवेज्ज्येष्ठा मध्यमा त्रिपली भवेत् ॥  
कनीयस्यर्धपलिका त्रिधा मात्राऽनुवासने ॥ ११ ॥  


प्राग्दानमाद्ये द्विपलं पलार्धवृद्धिर्द्वितीये पलमक्षवृद्धिः ॥  
कर्षद्वयं स्याद्वसुमाषवृद्धिर्बस्तौ तृतीये क्रम एष उक्तः ॥ १२ ॥  


स तु सैन्धवचूर्णेन शताह्वेन च संयुतः ॥  
भवेत्सुखोष्णश्च तथा निरेति सहसा सुखम् ॥ १३ ॥  


चूर्णमाषः पले स्नेहे सिन्धुजन्मशताह्वयोः ॥  
माषमेकं पले स्नेहे सिन्धुजन्मशताह्वयोः ॥ १४ ॥  


यस्यानुवासनो दत्तः सकृदन्वक्षमाव्रजेत् ॥  
अत्युष्णो वाऽतितीक्ष्णो वा वायुना वा प्रपीडितः ॥ १५ ॥  


सवातोऽधिकमात्रो वा गुरुत्वाद्वाऽतिभेषजः ॥  
तस्यान्योऽल्पतरो देयो न हि स्निह्यत्यतिष्ठति ॥ १६ ॥  


त्रीन्यस्य यामाननुवर्तते च स्नेहो नरः स्यात्स विशुद्धदेहः ॥ १७ ॥  


एकान्तरोपयोगेन धान्यशुण्ठीजलं पिबेत् ॥  
तेनास्य दीप्यते वह्निर्भक्तकाङ्क्षा च जायते ॥ १८ ॥  


क्वाथार्धमात्रया प्रातर्धान्यशुण्ठीजलं पिबेत् ॥  
पित्तोत्तरे कदुष्णाम्भस्तावन्मात्रं पिबेदथ ॥ १९ ॥  


स्नेहाजीर्णं शमयति श्लेष्माणं च भिनत्ति तत् ॥  
मारुतस्यानुकूलत्वं कुर्यादुष्णोदकं नृणाम् ॥ २० ॥  


स्नेहबस्तिर्विधेयस्तु नाविशुद्धस्य देहिनः ॥  
स्नेहवीर्यं तथा दत्ते देहं नानु विसर्पति ॥ २१ ॥  


अशुद्धमपि वातेन केवलेनापि पीडितम् ॥  
अहोरात्रस्य कालेषु सर्वेष्वेवानुवासयेत् ॥ २२ ॥  


तीव्रायां रुजि जीर्णान्नं भोजयित्वाऽनुवासयेत् ॥ २३ ॥  


रूक्षस्य बहुवातस्य द्वौ त्रीन्वाऽप्यनुवासनान् ॥  
दत्त्वा स्निग्धतनुं ज्ञात्वा ततः पश्चान्निरूहयेत् ॥ २४ ॥  


अस्निग्धमपि वातेन केवलेनातिपीडितम् ॥  
स्नेहप्रगाढैर्मतिमान्निरूहैः समुपाचरेत् ॥ २५ ॥  


स्नेहबस्तिं निरूहं वा नैकमेवाभ्यसेच्चिरम् ॥  
स्नेहात्पित्तकफोत्क्लेशौ निरूहात्पवनाद्भयम् ॥ २६ ॥  


यथोचितात्पादहीनं भोजयित्वाऽनुवासयेत् ॥ २७ ॥  


न चाभुक्तवतः स्नेहः प्रणिधेयः कथञ्चन ॥  
शुद्धत्वाच्छून्यकोष्ठस्य क्षिप्रस्तूर्ध्वमथोत्पतेत् ॥ २८ ॥  


एकं तथा त्रीन्कफजे विकारे पित्तात्मके पञ्च तु सप्त वाऽपि ॥  
वाते नवैकादश वा पुनर्वा बस्तीनयुग्मान्कुशलो विदध्यात् ॥ २९ ॥  


विष्टब्धानिलविण्मूत्रः स्नेहहीनेऽनुवासने ॥  
दाहक्लमप्रवाहार्तिकरश्चात्यनुवासने ॥ ३० ॥  


सानिलः सपुरीषश्च स्नेहः प्रत्येति यस्य वै ॥  
ऊषाचोषौ विना शीघ्रं स सम्यगनुवासितः ॥ ३१ ॥  


जीर्णान्नमथ सायाह्ने स्नेहे प्रत्यागते पुनः ॥  
लघ्वन्नं भोजयेत्कामं दीप्ताग्निः स नरो यदि ॥ ३२ ॥  


अहोरात्रादपि स्नेहः प्रत्यागच्छन्न दुष्यति ॥  
कुर्याद्बस्तिगुणांश्चापि जीर्णस्त्वल्पगुणो भवेत् ॥ ३३ ॥  


यस्य नोपद्रवं कुर्यात्स्नेहवस्तिरनिःसृतः ॥  
सर्वोऽल्पो वाऽऽवृतो रौक्ष्यादुपेक्ष्यः स विजानता ॥ ३४ ॥  


अनायान्तमहोरात्रात्स्नेहं सोपद्रवं हरेत् ॥  
स्नेहबस्तावनायाते नान्यः स्नेहो विधीयते ॥ ३५ ॥  


अशुद्धस्य मलोन्मिश्रः स्नेहो नैति यदा पुनः ॥  
तदाऽङ्गसदनाध्मानशूलाः श्वासश्च जायते ॥ ३६ ॥  


पक्वाशयगुरुत्वं च तत्र दद्यान्निरूहणम् ॥  
तीक्ष्णं तीक्ष्णौषधैरेव सिद्धं वाऽप्यनुवासनम् ॥ ३७ ॥  


शुद्धस्य दूरानुगते स्नेहे स्नेहस्य दर्शनम् ॥  
मुखे तु सर्वेन्द्रियाणामुपलेपोऽवसादनम् ॥  
स्नेहगन्धमुखं वाऽपि कासश्वासावरोचकः ॥ ३८ ॥  


गले निष्पीड्य तत्राऽऽशु कम्पयेत्तं प्रयत्नतः ॥  
कार्यं तस्य सुतीक्ष्णं च तीक्ष्णं चापि विरेचनम् ॥ ३९ ॥  


नात्युच्छ्रितं नाप्यतिनीचपादं सपादपीठं शयनं प्रशस्तम् ॥  
प्रधानमूर्धास्तरणोपपन्नं प्राक्शीर्षकं शुक्लपटोत्तरीयम् ॥ १ ॥  


अनुवासितमभ्यक्तं स्विन्नदेहं निरूहयेत् ॥  
अभुक्तं पीडयेद्बस्तिमतूर्णमविलम्बितम् ॥ २ ॥  


जानुमण्डलमावेष्ट्य दत्तं दक्षिणपाणिना ॥  
कृष्टनेत्रच्छटाशब्दशतं तिष्ठेदवेगवान् ॥ ३ ॥  


द्वितीयं वा तृतीयं वा चतुर्थं वा यथार्थतः ॥  
सम्यङ्निरूढलिङ्गे तु प्राप्ते बस्तिं निवारयेत् ॥ ४ ॥  


मधुस्नेहनकल्काख्यकषायावापतः क्रमात् ॥  
त्रीणि षड् द्वे दश त्रीणि पलान्यनिलरोगिणाम् ॥ ५ ॥  


पित्ते चत्वारि चत्वारि द्वे द्विपञ्चचतुष्टयम् ॥  
षट्त्रीणि द्वे दश त्रीणि कफे वाऽपि निरूहणम् ॥ ६ ॥  


सस्नेह एकः पवने समांसो द्वौ स्वादुशीतौ पयसा तु पित्ते ॥  
त्रयः समूत्राः कटुकोष्णरूक्षाः कफे निरूहा न परं विधेयाः ॥ ७ ॥  


एकोऽपकर्षत्यनिलं स्वमार्गात्पित्तं द्वितीयस्तु कफं तृतीयः ॥ ८ ॥  


अल्पाल्पवेगो विड्वातहीनो हीननिरूहणः ॥  
मूर्छाशूलकफप्रायो महावेगोऽतिशब्दितः ॥ ९ ॥  


यस्य मूत्रं पुरीषं च कफो वायुश्च गच्छति ॥  
क्रमेण लघुता चैव सुनिरूढः स मानवः ॥ १० ॥  


सुनिरूढं ततो जन्तुं स्नातं भुक्तरसौदनम् ॥  
यथोक्तेन विधानेन योजयेत्स्नेहबस्तिना ॥ ११ ॥  


तदहस्तस्य पवनाद्भयं बलवदिष्यते ॥  
रसौदनस्तेन शस्तस्तदहश्चानुवासनम् ॥ १२ ॥  


सम्यङ्निरूढं तैलाक्तं जलेनोष्णेन सेचितम् ॥  
अल्पस्नेहं जाङ्गलस्य रसेनोर्ध्वं तु भोजितम् ॥  
योजयेदल्पमात्रेण तत्क्षणं स्नेहबस्तिना ॥ १३ ॥  


प्रथमा मध्यमा ह्वस्वा मात्रा या यैस्तु सेविता ॥  
मन्दाग्नित्वान्निरूढानां तदर्धेनानुवासनम् ॥ १४ ॥  


पश्चादग्निबलं मत्वा पवनस्य च चेष्टितम् ॥  
अन्नोपस्तम्भिते कोष्ठे स्नेहबस्तिर्विधीयते ॥ १५ ॥  


विविक्तता मनस्तुष्टिः स्निग्धता व्याधिनिग्रहः ॥  
आस्थापिते स्नेहबस्तौ सम्यग्दत्ते तु लक्षणम् ॥ १६ ॥  


अनायान्तं मुहूर्तान्ते निरूहं शोधनैर्हरेत् ॥  
निरूहैरेव मतिमान्क्षारमूत्राम्लसंयुतैः ॥ १७ ॥  


विगुणानिलविष्टब्धं चिरं तिष्ठन्निरूहणम् ॥  
शूलारतिज्वराटोपान्मरणं वा प्रयच्छति ॥ १८ ॥  


न तु भुक्तवते देयमास्थापनमिति स्थितिः ॥ १९ ॥  


आमं तदुद्धरेद्भुक्तं छर्दिं वा जनयेद्भृशम् ॥  
कोपयेत्सर्वदोषान्वा तस्माद्देयमनाशिते ॥ २० ॥  


आवस्थिकं क्रमं चापि मत्वा कार्यं निरूहणम् ॥  
मलेऽपकृष्टे दोषाणां बलवत्त्वं न विद्यते ॥ २१ ॥  


अतिप्रपीडितो बस्तिः प्रक्रम्याऽऽमाशयं ततः ॥  
वातेरितो नासिकाभ्यां मुखतो वा प्रवर्तते ॥  
छर्दित्दृल्लासमूर्छादीन्प्रकुर्याद्दाहमेव च ॥ २२ ॥  


तत्र तूर्णं गलापीडं कुर्याच्चाप्यवधूननम् ॥  
शिरःकायविरेकौ च तीक्ष्णौ सेकांश्च शीतलान् ॥ २३ ॥  


दत्त्वाऽऽदौ सैन्धवस्याक्षं मधुनः प्रसृतद्वयम् ॥  
विनिर्मथ्य ततो दद्यात्स्नेहस्य प्रसृतद्वयम् ॥ २४ ॥  


एकीभूते ततः स्नेहे कल्कस्य प्रसृतं क्षिपेत् ॥  
सम्मूर्छिते कषायं च पञ्चप्रसृतसम्मितम् ॥ २५ ॥  


वितरेच्च तथाऽऽवापमन्ते द्विप्रसृतोन्मितम् ॥  
एवं प्रकल्पितो बस्तिर्द्वादशप्रसृतो भवेत् ॥ २६ ॥  


न धावत्यौषधं पाणिं न तिष्ठत्यवलिप्य च ॥  
न करोति च सीमन्तं स निरूहः सुयोजितः ॥ २७ ॥  


बदर्यैरावतीशेलुशाल्मलीधन्वनाङ्कुराः ॥  
क्षीरसिद्धाः सुशीताः स्युः सास्राः पिच्छिलसञ्ज्ञिताः ॥ १ ॥  


वाराहमाहिषौरभ्रबैडालैणेयकौक्कुटम् ॥  
सद्यस्कमसृगाजं वा देयं पिच्छिलबस्तिषु ॥ २ ॥  


दशमूलीकषायेण शताह्वाक्षं प्रपेषयेत् ॥  
तत्समं सैन्धवं दद्यान्मधुतैलं चतुष्पलम् ॥  
मदनस्य फलं चैकं यथायोगेन दापयेत् ॥ १ ॥  


आस्थापनप्रयोगेण भुक्त्वा बस्तिं विचक्षणः ॥  
न चाभ्यङ्गो न च स्वेदः परिहारविधिर्न च ॥ २ ॥  


आत्रेयानुमतो ह्येष सर्वरोगनिबर्हणः ॥  
यक्ष्मघ्नश्च कृमिघ्नश्च शूलघ्नश्च विशेषतः ॥ ३ ॥  


शुक्रसञ्जननो ह्येष वातशोणितनाशनः ॥  
बलवर्णकरो वृष्यश्चार्धमात्रिकसञ्ज्ञितः ॥ ४ ॥  


शतशः सन्ति निरूहा यद्यपि सुश्रुतचरकप्रणिगदिताः ॥  
भिषजां पुनरमुनैव व्यवहारश्चार्धमात्रिकेण ॥ ५ ॥  


स्नेहं गुडं मांसरसं पयश्च अम्लानि मूत्रं मधु सैन्धवं च ॥  
एतान्यनुक्तान्यपि दापयेत निरूहयोगे मदनात्फलं च ॥ ६ ॥  


लवणं कार्षिकं दद्यात्फलमेकं तु मादनम् ॥  
वाते गुडं सितां पित्ते कफे सिद्धार्थकादयः ॥ ७ ॥  


सैन्धवाक्षं समादाय शताह्वाक्षसमन्वितम् ॥  
गोमूत्रस्य पलान्यष्टावम्लिकायाः पलद्वयम् ॥ १ ॥  


गुडस्य तु पले द्वे तु सर्वमालोड्य यत्नतः ॥  
वस्त्रपूतं सुखोष्णं च बस्तिं दद्याद्विचक्षणः ॥ २ ॥  


शूलं विट्सङ्गमानाहं मूत्रकृच्छ्रं च दारुणम् ॥  
कृम्युदावर्तगुल्मादीन्सद्यो हन्यान्निषेवितः ॥ ३ ॥  


पलशुक्तिकर्षकुडवैरम्लीकागुडसिन्धुजन्मगोमूत्रैः ॥  
ईषत्तैलयुतोऽयं बस्तिः शूलानाहामवातहरः ॥ १ ॥  


भोजयित्वा तु सायाह्ने सर्वस्यायं प्रशस्यते ॥  
अथ चेद्बलवाञ्जन्तुरभुक्त्वाऽपि तदा क्वचित् ॥ २ ॥  


अपि हीनं क्रमं कुर्यान्न तु कुर्यादतिक्रमम् ॥  
विशेषात्सुकुमाराणां हीन एव क्रमो हितः ॥ १ ॥  


भयोन्मादतृषाशोषाजीर्णारुचिप्रमेहिणः ॥  
मूर्छाकुष्ठोदरस्थौल्यकासश्वासक्षयातुराः ॥ २ ॥  


शोफभ्रममदच्छर्दियुता वस्त्यसहाबलाः ॥  
नाऽऽस्थाप्या नानुवास्याश्च वातरोगादृते नराः ॥ ३ ॥  


उदरी च प्रमेही च कुष्ठी स्थूलश्च मानवः ॥  
अवश्यास्थापनीयास्ते नानुवास्याः कथञ्चन ॥ ४ ॥  


वीर्येण बस्तिरादत्ते दोषानापादमस्तकात् ॥  
पक्वाशयस्थः स्वस्थोऽर्कस्त्वपो यद्वन्महीतलात् ॥ ५ ॥  


सर्वाङ्गगतमेकाङ्गस्थितं वाऽपि समीरणम् ॥  
रुणद्धि केवलो बस्तिर्वायोर्वेगमिवाचलः ॥ ६ ॥  


वायोर्विषहते वेगं नान्या बस्तेरृते क्रिया ॥  
पवनाविद्धतोयस्य वेला वेगमिवोदधेः ॥ ७ ॥  


मूलसेकाद्यथा वृक्षाः स्निग्धशाड्वलपल्लवाः ॥  
तथा बस्तिप्रदानात्स्यान्नरः कान्तिबलादिमान् ॥ ८ ॥  


अष्टादशाष्टादशकान्बस्तीनां यो निषेवते ॥  
यथोक्तेन विधानेन परिहारक्रमेण च ॥ ९ ॥  


स कुञ्जरबलोऽश्वस्य जवतुल्योऽमरप्रभः ॥  
वीतपाप्मा श्रुतधरः सहस्रायुर्भवेन्नरः ॥ १० ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

कृतः शिराव्यधो यस्य कृतं यस्य विशोधनम् ॥  
स ना परिहरेन्मासं याबद्वा बलवान्भवेत् ॥ ११ ॥  


त्र्यहं त्र्यहं परिहरेदेकैकं बस्तिमातुरः ॥  
तृतीये तु परीहारे यथायोगं समाचरेत् ॥ १२ ॥  


स्नेहपीतस्य बान्तस्य विरिक्तस्य स्रुतासृजः ॥  
निरूढस्य च कायाग्निर्मन्दो भवति देहिनः ॥ १३ ॥  


स चाल्पैर्लघुभिश्चान्नैरुपयुक्तैर्विवर्धते ॥  
काष्ठैरणुभिरल्पैश्च सन्धुक्षित इवानलः ॥ १४ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

युक्तेऽग्नौ जीवति चिरं रोगी स्याद्विकृतिं गते ॥  
शान्ते पञ्चत्वमायाति देही तस्माद्वरोऽनलः ॥ १५ ॥  


# अधिकार ७७

प्रायोगिकः कासहरश्च धूमो वैरेचनः स्नैहिकवामनीयौ ॥  
एलादिना कुष्ठनतोज्झितेन क्षौमं प्रलिप्याङ्गुलकाष्ठमाना ॥  
प्रायोगिके वर्तिरिदं तु नेत्रमष्टाङ्गुलं षड्गुणितं प्रशस्तम् ॥ १ ॥  


बृहत्यौ त्र्यूषणं शृङ्गी चेङ्गुदीत्वङ्मनःशिला ॥  
एषा कासहरा वर्तिर्नेत्रं षोडशकाङ्गुलम् ॥ २ ॥  


शिरोविरेचनैर्वर्तिर्नेत्रं हस्तमितं मतम् ॥ ३ ॥  


स्निग्धमज्जमधूच्छिष्टस्नेहगुग्गुलुसर्जकैः ॥  
स्नैहिकैर्वर्तिरेभिस्तु नेत्रं द्वात्रिंशदङ्गुलम् ॥ ४ ॥  


वामनीये तु वल्लूरस्नाय्वस्थिखुरचर्मभिः ॥  
वर्तिर्दशाङ्गुलं नेत्रं धूमः पञ्चविधो मतः ॥ ५ ॥  


अङ्गुल्याः परिणाहेन मध्ये स्थूलाऽन्तयोस्तनुः ॥  
षड्भागो धूमनेत्रस्य वर्त्या मानं प्रशस्यते ॥ ६ ॥  


धूमोपयोगात्पुरुषः प्रसन्नेन्द्रियवाङ्मनाः ॥  
दृढकेशद्विजश्मश्रुः सुगन्धिविशदाननः ॥ ७ ॥  


प्रगाढं पानमिच्छन्ति धूमस्याऽऽस्येन तद्विदः ॥  
उरःकण्ठाश्रये दोषे मुखेनैव पिबेन्नरः ॥ ८ ॥  


शिरःकर्णाक्षिनासोत्थे नस्ततः(नासया) शमनं पिबेत् ॥  
निर्वमेत्तु मुखेनैव नासया न कथञ्चन ॥  
विलोमगो ह्याशु धूमः कुर्याद्दर्शनविभ्रमम् ॥ ९ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

# अधिकार ७८

प्रतिमर्शोऽवपीडश्च नस्यं प्रधमनं तथा ॥  
शिरोविरेचनं पञ्च नस्यभेदाः प्रकीर्तिताः ॥ १ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नस्यस्य स्नैहिकस्याथ देयास्त्वष्टौ तु बिन्दवः ॥  
प्रत्येकशो नस्त(नासि)कयोर्नृणामिति च निश्चयः ॥ २ ॥  


शुक्तिश्च पाणिशुक्तिश्च मात्रास्तिस्रः प्रकीर्तिताः ॥  
द्वात्रिंशद्बिन्दवश्चापि शुक्तिरित्यभिधीयते ॥  
द्वे शुक्ती पाणिशुक्तिश्च ज्ञेयाऽत्र कुशलैर्नरैः ॥ ३ ॥  


शृङ्गाटकमभिव्याप्य स्थापयेन्न गिलेद्द्रवम् ॥  
स्वेदयेच्च कपोलादि ततः ष्ठीवेत्पुनः पुनः ॥ ४ ॥  


भोजयेदनभिष्यन्दि जलमुष्णं च शीलयेत् ॥  
रजोधूममनस्तापस्नानक्रोधादि वर्जयेत् ॥ ५ ॥  


लाघवं शिरसो योगे सुखस्वप्नावबोधनम् ॥  
विकारोपशमः शुद्धिरिन्द्रियाणां मनःसुखम् ॥ ६ ॥  


लाघवं शिरसः शुद्धिः स्रोतसां व्याधिनिर्जयः ॥  
चित्तेन्द्रियप्रसादश्च शिरसः शुद्धिलक्षणम् ॥ ७ ॥  


कण्डूपदेहौ गुरुता स्रोतसां कफसंस्रवः ॥  
हीनं विशुद्धे शिरसि लक्षणं परिकीर्तितम् ॥ ८ ॥  


मस्तुलुङ्गागमो वातदुष्टिरिन्द्रियविभ्रमः ॥  
शून्यता शिरसश्चापि मूर्ध्नि गाढं विरेचिते ॥ ९ ॥  


हीनातिशुद्धे शिरसि कफवातघ्नमाचरेत् ॥  
सम्यग्विशुद्धे शिरसि सर्पिर्नस्ये तु योजयेत् ॥ १० ॥  


ईषदुच्छिङ्घनात्स्नेहो यावद्वक्त्रं प्रपद्यते ॥  
नस्तो निषिक्तस्तं विद्यात्प्रतिमर्शं प्रमाणतः ॥ ११ ॥  


उच्छिङ्घन्न पिबेच्चैनं निष्ठीवेन्मुखमागतम् ॥ १२ ॥  


नस्येन रोगाः शाम्यन्ति नराणामूर्ध्वजत्रुजाः ॥  
इन्द्रियाणां च वैमल्यं कुर्यादास्यं सुगन्धि च ॥ १३ ॥  


हनुदन्तशिरोग्रीवात्रिकबाहूरसां बलम् ॥  
वलीपलितखालित्यव्यङ्गानां चाप्यसम्भवम् ॥ १४ ॥  


तैलं कफे सवाते च केवले पवने वसाम् ॥  
दद्यात्सर्पिः सदा पित्ते मज्जानं च समारुते ॥  
चतुर्विधस्य स्नेहस्य विधिरेष प्रकीर्तितः ॥ १५ ॥  


श्लेष्मस्थानाविरोधित्वात्तेषु तैलं विशिष्यते ॥ १६ ॥  


विषाभिभूतसन्न्यासमूर्छामोहापतन्त्रके ॥  
मदापस्मारशोकार्तिचिन्ताक्रोधभयादिषु ॥ १७ ॥  


मानसेषु च रोगेषु मूढव्याकुलचेतसाम् ॥  
सञ्ज्ञाप्रबोधहेत्वर्थमवपीडं प्रदापयेत् ॥ १८ ॥  


नस्ततो(नासया) विधमेच्चूर्णं त्रिमुच्चूटिमितं कटु ॥  
षडङ्गुलद्विमुखया नाड्या विषादिमूर्छिते ॥ १९ ॥  


शर्करेक्षुरसक्षीरघृतमांसरसान्पृथक् ॥  
क्षीणानां नस्ततो(नासया) दद्याद्रक्तपित्तगदेषु च ॥ २० ॥  


# अधिकार ७९

स्निग्धोष्णैः स्नैहिको वाते स्वादुशीतैः प्रसादनः ॥  
पित्ते कट्वम्ललवणैरुष्णैः संशोधनः कफे ॥  
कषायतिक्तमधुरैः कटूष्णै रोपणो व्रणे ॥ १ ॥  


सुखं सञ्चार्यते या तु मात्रा सा कवले मता ॥  
असञ्चार्या तु या मात्रा गण्डूषे सा प्रकीर्तिता ॥ २ ॥  


तावच्च धारयितव्योऽनन्यमनसोन्नतदेहेन सञ्चारयितव्यश्च ।  
यावद्दोषपरिपूर्णगलकपोलत्वं नासास्रोतोनयनपरिप्लवश्च भवति  
तदा विमोक्तव्यः । अन्यश्चान्यो ग्रहीतव्य इति ॥  
एवं स्नेहपयःक्षौद्ररसमूत्राम्लसम्भृताः ॥  
कषायोष्णोदकाभ्यां च कवला दोषतो हिताः ॥ ३ ॥  


व्याधेरपचयस्तुष्टिर्वैशद्यं वक्त्रलाघवम् ॥ ४ ॥  


इन्द्रियाणां प्रसादश्च कवले शुद्धिलक्षणम् ॥  
हीने जाड्यकफोत्क्लेशान्न रसज्ञानमेव च ॥ ५ ॥  


अतियोगान्मुखे पाकः शोषतृष्णारुचिक्लमाः ॥  
शोधनीयौर्विशेषेण भवत्येतत्तु लक्षणम् ॥ ६ ॥  


तिला नीलोत्पलं सर्पिः शर्करा क्षीरमेव च ॥  
सक्षौद्रो दग्धवत्क्रस्य गण्डूषो दाहनाशनः ॥ ७ ॥  


कवलस्य विधिर्ह्येष समासेन प्रकीर्तितः ॥ ८ ॥  


विभज्य भेषजं बुद्ध्या कुर्वीत प्रतिसारणम् ॥  
कल्को रसक्रिया क्षौद्रं चूर्णं चेति चतुर्विधम् ॥ ९ ॥  


अङ्गुल्या घर्षणं यत्तत्प्रतिसारणमुच्यते ॥  
अङ्गुल्यग्रप्रणीतं तु यथास्वं मुखरोगिणाम् ॥ १० ॥  


तस्मिन्योगमयोगं च कवलोक्तं विभावयेत् ॥  
भोजयेच्चानभिष्यन्दि दोषघ्नमशनं परम् ॥ ११ ॥  


तानेव शमयेद्व्याधीन्कवलो यानपोहति ॥ १२ ॥  


# अधिकार ८०

फलाग्निजलवृष्टीनां पुष्पधूमाम्बुदा यथा ॥  
ख्यापयन्ति भविष्यत्वं रिष्टानि मरणं तथा ॥ १ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

तानि सौक्ष्म्यात्प्रमादाद्वा तथैवाऽऽशु व्यतिक्रमात् ॥  
अज्ञानाच्च न गृह्यन्ते मुमूर्षोर्न त्वसम्भवात् ॥ २ ॥  


न त्वरिष्टस्य जातस्य नाशोऽस्ति मरणादृते ॥  
मरणं चापि तन्नास्ति यन्नारिष्टपुरस्सरम् ॥ ३ ॥  


ध्रुवं त्वरिष्टे मरणं ब्राह्मणैस्तत्किलामलैः ॥  
रसायनतपोजप्यतत्परैर्वा निवार्यते ॥ ४ ॥  


असिद्धिं प्राप्नुयाल्लोके प्रतिकुर्वन्गतायुषम् ॥  
तस्माद्यत्नेन रिष्टानि लक्षयेत्कुशलो भिषक् ॥ ५ ॥  


नपुंसकं स्त्री बहवो नैककार्या असूयकाः ॥  
पाशदण्डायुधधराः पाण्डुरेतरवाससः ॥ ६ ॥  


आर्द्रजीर्णापसव्यैकमलिनोद्वस्तवाससः ॥  
न्यूनाधिकाङ्गा उद्विग्ना विकला रौद्ररूपिणः ॥ ७ ॥  


रूक्षनिष्ठुरवक्तारस्त्वमङ्गल्याभिधायिनः ॥  
छिन्दन्तस्तृणकाष्ठानि स्पृशन्तो नासिकां स्तनम् ॥ ८ ॥  


वस्त्रान्तानामिकाकेशनखरोमदशास्पृशः ॥  
कपालोपलभस्मास्थितुषाङ्गारकराश्च ये ॥ ९ ॥  


विलिखन्तो महिं किञ्चिन्मुञ्चन्तो लोष्टभेदिनः ॥  
तैलकर्दमदिग्धाङ्गा रक्तस्रगनुलेपनाः ॥ १० ॥  


फलं पक्वमसारं वा गृहीत्वाऽन्यच्च तद्विधम् ॥  
नखैर्नखान्तरं वाऽपि करेण चरणौ तथा ॥ ११ ॥  


उपानच्चर्महस्ता वा विकृता व्याधिपीडिताः ॥  
वामाचारा रुदन्तो वा श्वासिनो विकृतेक्षणाः ॥ १२ ॥  


याम्यां दिशि प्राञ्जलयो विषमैकपदे स्थिताः ॥  
वैद्यं य उपसर्पन्ति दूतास्ते चापि गर्हिताः ॥ १३ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

मांसोदकुम्भातपत्रविप्रवारणगोवृषाः ॥  
शुक्लवर्णाश्च पूज्यन्ते प्रस्थाने दर्शनं गताः ॥ १४ ॥  


स्त्री पुत्रिणी सवत्सा गौर्वर्धमानाः स्वलङ्कृताः ॥  
कन्या मत्स्याः फलं वामं स्वस्तिका मोदका दधि ॥ १५ ॥  


हिरण्याक्षतपात्रं वा रत्नानि सुमनो नृपः ॥  
अप्रशान्तोऽनलो वाजी हंसश्चाषः शिखी तथा ॥ १६ ॥  


ब्रह्मदुन्दुभिनिर्घोषः शङ्खवेणुरथस्वनाः ॥  
सिंहमेघनिनादाश्च हेषितं गजबृंहितम् ॥  
शस्तं हंसरुतं नॄणां वाचश्च हृदयप्रियाः ॥ १७ ॥  


पत्रपुष्पफलोपेतान्सक्षीरान्नीरुजो द्रुमान् ॥  
आश्रिता वा नभोवेश्मध्वजतोरणवेदिकाः ॥ १८ ॥  


दिक्षु शान्तासु वक्तारो मधुरं पृष्ठतोऽनुगाः ॥  
वामा वा दक्षिणा वाऽपि शकुनाः कर्मसिद्धये ॥ १९ ॥  


दक्षिणाद्वामगमनं प्रशस्तं श्वशृगालयोः ॥ २० ॥  


भासकौशिकयोर्नैव नोभयं शशसर्पयोः ॥  
दर्शनं वा रुतं वाऽपि न गोधाकृकलासयोः ॥ २१ ॥  


हस्तं वाऽऽकृष्य वैद्यस्य न्यसेच्छिरसि चोरसि ॥  
न स सिध्यति वैद्यो वा गृहे यस्य न पूज्यते ॥ २२ ॥  


देवान्द्विजान्गोवृषभाञ्जीवतः सुहृदो नृपान् ॥  
समिद्धमग्निं साधूंश्च निर्मलानि जलानि च ॥  
पश्येत्कल्याणलाभाय व्याधेरपगमाय च ॥ २३ ॥  


मांसं मत्स्यान्स्रजः श्वेता वासांसि विमलानि च ॥  
लभते शुभलाभाय व्याधेरपगमाय च ॥ २४ ॥  


नदीनदसमुद्रांश्च क्षुभितान्कलुषोदकान् ॥  
तरेत्कल्याणलाभाय व्याधेरपगमाय च ॥ २५ ॥  


महाप्रासादसफलवृक्षवारणपर्वतान् ॥  
आरोहेद्द्रव्यलाभाय व्याधेरपगमाय च ॥ २६ ॥  


शरीरशीलयोर्यस्य प्रकृतेर्विकृतिर्भवेत् ॥  
तत्त्वरिष्टं समासेन व्यासतस्तु निबोध मे ॥ २७ ॥  


यस्तूष्णमिव गृह्णाति शीतमुष्णं च शीतवत् ॥  
सञ्जातशीतपिटको यश्च दाहेन पीड्यते ॥ २८ ॥  


स्नातानुलिप्तं यं वाऽपि भजन्ते नीलमक्षिकाः ॥  
सुगन्धिर्वाऽति वाऽकस्मात्तं ब्रुवन्ति गतायुषम् ॥ २९ ॥  


नेक्षते मुनिपार्श्वस्थां यश्च देवीमरुन्धतीम् ॥  
ध्रुवमाकाशगङ्गां वा तं ब्रुवन्ति गतायुषम् ॥ ३० ॥  


ह्रीश्रियौ नश्यतो यस्य तेज+ओजःस्मृतिप्रभाः ॥  
यं वा त्यजन्ति पुरुषं स परासुरसंशयम् ॥ ३१ ॥  


यस्याधरौष्ठः पतितः क्षिप्तश्चोर्ध्वं तथोत्तरः ॥  
उभौ वा जाम्बवाभासौ दुर्लभं तस्य जीवितम् ॥ ३२ ॥  


नाऽऽहरत्यन्नमास्यस्थं न धारयति यः शिरः ॥  
न स्वाङ्गुलित्रयं याति दन्ताः शुष्यन्ति यस्य वा ॥ ३३ ॥  


बलवान्दुर्बलो वाऽपि सम्मोहं योऽधिगच्छति ॥  
उत्थाप्यमानो बहुशस्तं गतायुषमादिशेत् ॥ ३४ ॥  


निवर्तते महाव्याधिः सहसा यस्य देहिनः ॥  
न चाऽऽहारफलं यस्य दृश्यते स विनश्यति ॥ ३५ ॥  


नासा भङ्गं गता यस्य सप्तरात्रं स जीवति ॥ ३६ ॥  


# अधिकार ८१

धर्मार्थकाममोक्षाणामारोग्यं मूलमुत्तमम् ॥  
रोगास्तस्यापहर्तारः श्रेयसो जीवितस्य च ॥ १ ॥  


तस्मादात्मवता नित्यमाहाराचारभेषजम् ॥  
धीमता तदनुष्ठेयं स्वास्थ्यं येनानुवर्तते ॥ २ ॥  


समदोषः समाग्निश्च समधातुमलक्रियः ॥  
प्रसन्नात्मेन्द्रियमनाः स्वस्थ इत्यभिधीयते ॥ ३ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

दोषाणां साम्यमारोग्यं वैषम्यं व्याधिरुच्यते ॥  
वृद्धिः समानैः सर्वेषां प्रशमस्तु विपर्ययैः ॥ ४ ॥  


स्रोतोरोधबलभ्रंशगौरवानिलमूढताः ॥  
आलस्यापक्तिनिष्ठेवमलसङ्गारुचिक्लमाः ॥  
लिङ्गं मलानां सामानां निरामाणां विपर्ययः ॥ ५ ॥  


ऊष्मणोऽल्पबलत्वेन धातुमान्द्यमपाचितम् ॥  
दुष्टमामाशयगतं रसमामं प्रचक्षते ॥ ६ ॥  


आमेन तेन सम्पृक्ता दोषा दूष्याश्च दूषिताः ॥  
सामा इत्युपदिश्यन्ते ये च रोगास्तदुद्भवाः ॥ ७ ॥  


वायुः सामो विबन्धाग्निसादस्तम्भान्त्रकूजनैः ॥  
वेदनाशोथनिस्तोदैः क्रमशोऽङ्गानि पीडयन् ॥ ८ ॥  


विचरेद्युगपच्चापि गृह्णाति कुपितो भृशम् ॥  
स्नेहाद्यैर्वृद्धिमायाति सूर्यमेघोदये निशि ॥ ९ ॥  


निरामो विशदो रूक्षो निर्विबन्धोऽल्पवेदनः ॥  
विपरीतगुणैः शान्तिं स्निग्धैर्याति विशेषतः ॥ १० ॥  


दुर्गन्धि हरितं श्यावं पित्तमम्लं स्थिरं गुरु ॥  
अम्लिकाकण्ठहृद्दाहकरं सामं विनिर्दिशेत् ॥ ११ ॥  


आताम्रपीतमत्युष्णं रसे कटुकमस्थिरम् ॥  
पक्वं विगन्धि विज्ञेयं रुचिपक्तिबलप्रदम् ॥ १२ ॥  


आविलस्तन्तुलः स्त्यानः कण्ठदेशेऽवतिष्ठते ॥  
सामो बलासो दुर्गन्धः क्षुदुद्गारविघातकृत् ॥ १३ ॥  


फेनवान्पिण्डितः पाण्डुर्निःसारोऽगन्ध एव च ॥  
पक्वः स एव विज्ञेयश्छेदवान्वक्त्रशुद्धिकृत् ॥ १४ ॥  


पटुतिक्तककट्वम्लस्वादुतिक्तकमृष्टकाः ॥  
कषायश्च कषायश्च क्रमात्तेषां त्रयस्त्रयः ॥ १५ ॥  


आमेषु पच्यमानेषु पक्वेष्वप्यनिलादिषु ॥  
पाचनं पाकसमकृच्छमनं च यथाक्रमम् ॥ १६ ॥  


रूक्षः शीतो लघुः सूक्ष्मश्चलोऽथ विशदः खरः ॥  
विपरीतगुणैर्द्रव्यैर्मारुतः सम्प्रशाम्यति ॥ १७ ॥  


सस्नेहमुष्णं तीक्ष्णं च द्रवमम्लं सरं कटु ॥  
विपरीतगुणैः पित्तं द्रव्यैराशु प्रशाम्यति ॥ १८ ॥  


गुरुशीतमृदुस्निग्धमधुरस्थिरपिच्छिलाः ॥  
श्लेष्मणः प्रशमं यान्ति विपरीतगुणैर्गुणाः ॥ १९ ॥  


क्षुत्सम्भवति जीर्णेषु रसदोषमलेषु च ॥  
उचितोऽनुचितो वाऽपि सोऽन्नकालः प्रशस्यते ॥ २० ॥  


अर्धरात्रेऽपि भुञ्जानः परमार्थं बुभुक्षितः ॥  
क्षुधी वैद्यपरित्यागी व्याधिभिर्नाभिभूयते ॥ २१ ॥  


अहिताशनसम्पर्कात्सर्वरोगोद्भवो यतः ॥  
अतस्तदहितं त्याज्यं न्याय्यं पथ्यनिषेवणम् ॥ २२ ॥  


कलमाः शालयो रक्ता नीवारः षष्टिकाङ्गुकाः ॥ २३ ॥  


श्यामाककोद्रवोद्दालसतीनयवमुद्गकाः ॥  
मसूराढकिगोधूमा हरिणैणकुरङ्गकाः ॥ २४ ॥  


तित्तिरिः क्रकरा लावाः श्रेष्ठा वर्तीरवर्तिकाः ॥  
सुनिषण्णकवास्तूकचिल्लीमण्डूकपर्णिकाः ॥ २५ ॥  


तण्डुलीयकजीवन्त्यो दाडिमामलकं मधु ॥  
सैन्धवं गव्यमाज्यं च पथ्यवर्गोऽयमुत्तमः ॥ २६ ॥  


व्यायामश्च निशास्वापो निवातोष्णजलं तथा ॥  
आयुष्यं भोजनं जीर्णे वेगानामविधारणम् ॥  
ब्रह्मचर्यमहिंसा च साहसानां च वर्जनम् ॥ २७ ॥  


अन्नादष्टगुणं पिष्टं पिष्टादष्टगुणं पयः ॥ २८ ॥  


पयसोऽष्टगुणं मांसं मांसादष्टगुणं घृतम् ॥  
घृतादष्टगुणं तैलं मर्दने न तु भोजने ॥ २९ ॥  


वल्लीफलैरम्लकुलत्थशाकैर्मत्स्यैः सुरामांसतिलैः करीरैः ॥  
पिण्याकजम्बूलवणैश्च दध्ना व्यस्तैः समस्तैश्च पयो विरोधि ॥ ३० ॥  


कपिञ्जलो लावकतित्तिरी तु गोधामयूरौ रुबुतैलकाष्ठैः ॥  
सिद्धा विरुद्धाश्च तथा कपोतास्तैलेषु भृष्टा अपि सर्षपाक्ताः ॥ ३१ ॥  


उष्णेन दिव्यसलिलेन वराहगोधा-  
मांसेन याति विकृतिं मधु मूलकेन ॥  
तक्रेण चोष्णमपि तुल्यघृतं धृतं च  
कांस्ये दशाहमुषितं च तथा घृतं च ॥ ३२ ॥  


घृतं धानाश्च तक्रेण दध्ना मद्यं च कुक्कुटैः ॥  
बलाका न हिता मद्यैः सुराकृशरपायसैः ॥ ३३ ॥  


मत्स्या उपोदका चैव विकारैरैक्षवैस्तथा ॥  
सौवीरैस्तिलशष्कुल्यः काकमाची गुडेन च ॥  
अतिस्निग्धातिरूक्षादीन्वर्जयेदात्मवान्नरः ॥ ३४ ॥  


व्याधिमिन्द्रियदौर्बल्यं मरणं चाधिगच्छति ॥  
विरुद्धरसवीर्याणि भुञ्जानोऽनात्मवान्नरः ॥ ३५ ॥  


यत्किञ्चिद्दोषमुत्क्लेश्य भुक्तं कायान्न निर्हरेत् ॥  
रसादिषु यथार्थं वा तद्विकाराय कल्पते ॥ ३६ ॥  


विरुद्धाशनजान्रोगान्प्रतिहन्ति विरेचनम् ॥  
वमनं शमनं चापि पूर्वं वा हितभोजनम् ॥ ३७ ॥  


सात्म्यतोऽल्पतया वाऽपि दीप्ताग्नेस्तरुणस्य च ॥  
स्निग्धव्यायामबलिनां विरुद्धं वितथं भवेत् ॥ ३८ ॥  


शुष्कं मांसं स्त्रियो वृद्धा बालार्कस्तरुणं दधि ॥  
प्रभाते मैथुनं निद्रा सद्यः प्राणहराणि षट् ॥ ३९ ॥  


सद्योमांसं नवं चान्नं बाला स्त्री क्षीरभोजनम् ॥  
घृतमुष्णोदकं चैव सद्यः प्राणकराणि षट् ॥ ४० ॥  


शीते शीतानिलस्पर्शसंरुद्धो बलिनां बली ॥  
पक्ता भवति हेमन्ते मात्राद्रव्यगुरुक्षमः ॥ ४१ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

स यदा नेन्धनं युक्तं लभते देहजं तदा ॥  
रसं हिनस्त्यतो वायुः शीतः शीते प्रकुप्यति ॥ ४२ ॥  


अभ्यङ्गोत्सादनं स्वेदः स्निग्धोष्णगुरुभोजनम् ॥ ४३ ॥  


शीते सुसंवृतं सेव्यं यानं शयनमासनम् ॥  
आलिङ्ग्यागुरुदिग्धाङ्गीं स्वप्याद्यौवनशालिनीम् ॥ ४४ ॥  


शिशिरे सर्वमप्येवं निवातोष्णगृहं श्रयेत् ॥ ४५ ॥  


वसन्ते निचितः श्लेष्मा दिनकृद्भाभिरीरितः ॥  
कायाग्निं बाधते रोगांस्ततः प्रकुरुते बहून् ॥  
तस्माद्वसन्ते कर्माणि वमनादीनि कारयेत् ॥ ४६ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

गुर्वम्लस्निग्धमधुरं दिवास्वप्नं च वर्जयेत् ॥ ४७ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

व्यायामोद्वर्तनं धूमं कबलग्रहमञ्जनम् ॥  
सुखाम्बुना शौचविधिं शीलयेत्कुसुमागमे ॥  
चन्दनागुरुदिग्धाङ्गो यवगोधूमभोजनः ॥ ४८ ॥  


दिवा शीतपृहे निद्रां निशि चन्द्रांशुशीतले ॥  
व्यजनैः पाणिसंस्पर्शैश्चन्दनोदकशीतलैः ॥ ४९ ॥  


काननानि च शीतानि जलानि कुसुमानि च ॥  
ग्रीष्मकाले निषेवेत मैथुनाद्विरतो नरः ॥ ५० ॥  


आदानदुर्बले देहे पक्ता भवति दुर्बलः ॥  
स वर्षास्वनिलादीनां दूषणैर्बाध्यते पुनः ॥ ५१ ॥  


भूबाष्पान्मेघनिष्यन्दात्पाकादम्लाज्जलस्य च ॥  
वर्षास्वग्निबले हीने कुप्यन्ति पवनादयः ॥  
तस्मात्साधारणः सर्वो विधिर्वर्षासु चेष्यते ॥ ५२ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

अग्निं संरक्षता सेव्या यवगोधूमशालयः ॥  
पुराणा जाङ्गलैर्मांसैर्भोज्या यूषैश्च संस्कृतैः ॥ ५३ ॥  


भूबाष्पपरिहारार्थं शयीत च विहायसि ॥ ५४ ॥  


उदमन्थं दिवास्वप्नमवश्यायं नदीजलम् ॥  
व्यायाममातपं चैव व्यवायं चात्र वर्जयेत् ॥ ५५ ॥  


वर्षासु सञ्चितं पित्तं प्रायः शरदि कुप्यति ॥  
तत्रान्नपानं मधुरं लघु शीतं च तिक्तकम् ॥  
पित्तप्रशमनं सेव्यं रेचनं रक्तमोक्षणम् ॥ ५६ ॥  


इक्षवः शालयो मुद्गाः सरोम्भः क्वथितं पयः ॥  
शरद्येतानि पथ्यानि प्रदोषे चेन्दुरश्मयः ॥ ५७ ॥  


वसां तैलमवश्यायमौदकानूपमामिषम् ॥  
क्षारं दधि दिवास्वप्नं प्राग्वातं चात्र वर्जयेत् ॥ ५८ ॥  


पृथक्पानं पुनर्दानं सामिषं पयसा निशि ॥  
दन्तच्छेदनमौष्ण्यं च सप्त सक्तुषु वर्जयेत् ॥ ५९ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

रसासृङ्मांसमेदोस्थिमज्जशुक्राणि धातवः ॥  
वातपित्तकफा दोषा विण्मूत्राद्या मला मताः ॥ ६० ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

कफपित्तानिलाः पूर्वमध्यान्तेषु व्यवस्थिताः ॥  
भुक्ताहोरात्रवयसां सन्धिष्वपि कफानिलौ ॥ ६१ ॥  


कृशो रूक्षोऽल्पकेशश्च चलचित्तोऽनवस्थितः ॥  
बहुवाग्व्योमगः स्वप्ने वातप्रकृतिको नरः ॥ ६२ ॥  


अकालपलितो गौरः प्रस्वेदी कोपनो बुधः ॥  
स्वप्नेषु दीप्तिमत्प्रेक्षी पित्तप्रकृतिको नरः ॥ ६३ ॥  


स्थिरचित्तः सुबद्धाङ्गः सुप्रजः स्निग्धमूर्धजः ॥  
स्वप्ने जलाशयालोकी श्लेष्मप्रकृतिको नरः ॥  
सम्मिश्रैर्लक्षणैर्ज्ञेया द्वित्रि(त्र) दोषान्वया नराः ॥ ६४ ॥  


बहूदकनगोऽनूपः कफमारुतरोगवान् ॥  
जाङ्गलोऽल्पाम्बुशाखी च वातपित्तगदोत्तरः ॥ ६५ ॥  


संसृष्टलक्षणोपेतो देशः साधारणः स्मृतः ॥ ६६ ॥  


समाः साधारणे यस्माच्छीतवर्षोष्णमारुताः ॥  
समता चैव दोषाणां तस्मात्साधारणो वरः ॥ ६७ ॥  


क्षीरितिक्तकषायाणां द्वादशाङ्गुलमायतम् ॥  
दन्तकाष्ठं निषेवेत मुखरोगप्रणाशनम् ॥ ६८ ॥  


नवज्वरास्यशोषादौ न सेव्यं दन्तरोगिणा ॥  
प्रतिपद्दर्शषष्ठीषु नवम्यां चैव भारत ॥ ६९ ॥  


दन्तानां काष्ठसंयोगो दहत्यासप्तमं कुलम् ॥ ७० ॥  


पत्रैः स्याद्बकुलादीनां तत्र दन्तप्रघर्षणम् ॥  
जिह्वानिर्लेखनाद्रोगास्तद्गता न भवन्ति हि ॥ ७१ ॥  


पित्तरक्तकृता रोगा न स्युर्व्यङ्गादयो मुखे ॥  
भिल्लोटककषायेण धात्रीक्वाथेन धावनात् ॥ ७२ ॥  


आमलकस्य कषायेण नेत्रे प्रक्षालयेत् । उभयं शीतोदकेन वा ॥ ७३ ॥  


दृष्टिपरिमार्जनार्थं मुखस्य कान्त्यै त्रिदोषशमनाय ॥  
सौवीराञ्जनमुक्तं लोचनयो रञ्जनं मुनिना ॥ ७४ ॥  


शोभार्थमञ्जनं कृष्णं शलाकाभिर्यथेप्सितम् ॥  
पक्ष्मलं विशदं कान्तममलोज्ज्वलमण्डलम् ॥  
नेत्रमञ्जनसंयोगाद्भवेच्चामलतारकम् ॥ ७५ ॥  


श्रान्ते प्ररुदिते चैव मद्यपीते नवज्वरे ॥  
उष्णवेश्मनि दाहे च अञ्जनं नैव शस्यते ॥ ७६ ॥  


निर्गदं निर्मलं चक्षुर्भवत्यञ्जनयोगतः ॥  
प्रतिमर्शस्ततो देय ऊर्ध्वजत्रुगदापहः ॥ ७७ ॥  


मुखशुद्धिश्च पूगादिकर्पूरसुमनःफलैः ॥ ७८ ॥  


अभ्यङ्गोत्सादनस्नानगन्धमाल्यादिभूषितः ॥  
पादत्रच्छत्रदण्डैश्च विचरेच्च यथासुखम् ॥ ७९ ॥  


श्रोत्रघ्राणशिरःपादतैलनित्योऽथ धूमपः ॥ ८० ॥  


पृष्ठतोऽर्कं निषेवेत जठरेण हुताशनम् ॥  
स्वामिनं सर्वभावेन परलोकममायया ॥ ८१ ॥  


राजन्हरीतकीं भक्ष तक्रं सलवणं पिब ॥  
भुङ्क्ष्व वास्तुकशाकेन नश्यन्तु तव तेन ते ॥ ८२ ॥  


न वेगान्धारयेन्निद्रावातविण्मूत्ररेतसाम् ॥  
जृम्भाबाष्पक्षवोद्गारश्वासतृष्णावमिक्षुधाम् ॥ ८३ ॥  


धारितेषु प्रजायन्ते तन्मार्गस्थानजा गदाः ॥ ८४ ॥  


धार्या वेगास्त्वशस्तानां मनोवाक्कायकर्मणाम् ॥  
न पीडयेदिन्द्रियाणि न चैतान्यतिलालयेत् ॥ ८५ ॥  


अनुयायात्प्रतिपदं सर्वधर्मेषु मध्यमाम् ॥  
सेवेत विषयान्काले त्यक्त्वा तत्परतां वशी ॥ ८६ ॥  


नातिजागरणं निद्रां सर्वभूतहितैषिताम् ॥  
देवगोब्राह्मणाचार्यगुरुवृद्धान्सदाऽर्चयेत् ॥ ८७ ॥  


चतुष्पथे नमस्कर्ता दाता यश्च प्रियंवदः ॥  
क्रुद्धानामनुनेता च दीनानामनसूयकः ॥ ८८ ॥  


आश्वासकश्च भीतानां बन्धुवत्सर्वदेहिनाम् ॥  
रागद्वेषनिदानानां हन्ता धर्मपरायणः ॥ ८९ ॥  


नित्यं हिताहारविहारसेवी समीक्ष्यकारी विषयेष्वसक्तः ॥  
दाता समः सत्यपरः क्षमावानाप्तोपसेवी च भवत्यरोगः ॥  
शिरश्च पादौ च सदाऽर्चयेद्यः स्त्रियं श्रियं नाभिलषेत्परस्य ॥ ९० ॥  


न कुर्याच्चञ्चलं चेतो न कालमतिपातयेत् ॥ ९१ ॥  


प्रणयेनापि नो वाच्यं वचनं परतापि च ॥  
अहिंसा सततं कार्या धार्या चित्तस्य नित्यता ॥ ९२ ॥  


# अधिकार ८२

वैद्यो व्याध्युपसृष्टश्च भेषजं परिचारकः ॥  
एते पादाश्चिकित्सायाः कर्मसाधनहेतवः ॥ १ ॥  


तत्त्वाधिगतशास्त्रार्थो दृष्टकर्मा स्वयङ्कृती ॥  
लघुहस्तः शुचिः शूरः सज्जोपस्करभेषजः ॥ २ ॥  


प्रत्युत्पन्नमतिर्धीमान्व्यवसायी विशारदः ॥  
सत्यधर्मपरो यश्च स भिषक्पाद उच्यते ॥ ३ ॥  


आयुष्मान्सत्त्ववान्साध्यो द्रव्यवानात्मवानपि ॥  
उच्यते व्याधितः पादो वैद्यवाक्यकृदास्तिकः ॥ ४ ॥  


प्रशस्तदेशसम्भूतं प्रशस्तेऽहनि चोद्धृतम् ॥  
अल्पमात्रं महावीर्यं गन्धवर्णरसान्वितम् ॥ ५ ॥  


दोषघ्नमग्लानिकरमविकारि विपर्यये ॥  
समीक्ष्य काले दत्तं च भेषजं पाद उच्यते ॥ ६ ॥  


स्निग्धोऽजुगुप्सुर्बलवान्युक्तो व्याधितरक्षणे ॥  
वैद्यवाक्यकृदश्रान्तः पादः परिचरः स्मृतः ॥ ७ ॥  


स्वदेशे निचिता दोषा अन्यस्मिन्कोपमागताः ॥  
बलवन्तस्तथा न स्युर्जलजा वा स्थलाहृताः ॥ ८ ॥  


उचिते वर्तमानस्य नास्ति देशकृतं भयम् ॥  
आहारस्वप्नचेष्टादौ तद्देशस्य गुणे सति ॥ ९ ॥  


विकारेऽल्पे महत्कर्म क्रिया लघ्वी महागदे ॥  
द्वयमेतदकौशल्यं कौशल्यं युक्तकर्मता ॥ १० ॥  


क्रियायास्तु गुणालाभे क्रियामन्यां प्रयोजयेत् ॥  
पूर्वस्यां शान्तवेगायां न क्रियासङ्करो मतः ॥ ११ ॥  


गुणालाभेऽपि कर्तव्या विश्रामान्तरितक्रिया ॥  
सैव सैवान्यथा तस्याः पूर्ववत्सङ्कराद्भयम् ॥ १२ ॥  


षड्भिः केचिदहोरात्रैः केचित्सप्तभिरेव च ॥  
इच्छन्ति मुनयः प्रायो रसस्य परिवर्तनम् ॥ १३ ॥  


परिवृत्या रसस्यैव शान्तवेगा क्रिया मता ॥ १४ ॥  


चण्डः साहसिको भीरुः कृतघ्नो व्यग्र एव च ॥  
सद्वैद्यनृपतिद्वेष्टा तद्द्विष्टः शोकपीडितः ॥  
यादृच्छिको मुमूर्षुश्च विहीनः करणैश्च यः ॥ १५ ॥  


वैरी वैद्यविदग्धश्च श्रद्धाहीनः सुशङ्कितः ॥  
भिषजामविधेयश्च नोपक्रम्या भिषग्वरैः ॥ १६ ॥  


एतानुपाचरेद्वैद्यो बहून्दोषानवाप्नुयात् ॥  
एभ्योऽन्ये समुपक्रम्या नराः सर्वैरुपक्रमैः ॥ १७ ॥  


चिकित्सितं शरीरं यो न निष्क्रीणाति दुर्मतिः ॥  
स यत्करोति सुकृतं तत्सर्वं भिषगश्नुते ॥ १८ ॥  


नैव कुर्वीत लोभेन चिकित्सापण्यविक्रयम् ॥  
ईश्वराणां वसुमतां लिप्सेतार्थं तु वृत्तये ॥ १९ ॥  


गुञ्जाभिः सप्तभिर्माषः शाणो माषचतुष्टयम् ॥  
द्वौ शाणौ वटकः कोलस्तौ द्वौ कर्ष उदुम्बरः ॥ २० ॥  


अक्षं पाणितलं ज्ञेयं सुवर्णं कवलग्रहः ॥  
पिचुर्बिडालपदकं शुक्तिः पाणितलद्वयम् ॥ २१ ॥  


तद्द्वयेन पलं मुष्टिः प्रकुञ्चो बिल्वमुच्यते ॥  
द्वे पले प्रसृतं विद्यात्तद्द्वयं कुडवोऽञ्जलिः ॥ २२ ॥  


मानिकाऽष्टपलं ते द्वे प्रस्थस्तस्माच्चतुर्गुणम् ॥  
आढकं कंसपात्रे च चतुर्भिर्द्रोण उच्यते ॥ २३ ॥  


तत्पर्याया घटोन्माननल्वणार्मणसूर्पकाः ॥  
तुला पलशतं ताभिर्विंशत्या भार उच्यते ॥ २४ ॥  


शुष्कद्रव्येष्विदं मानं द्विगुणं तु द्रवार्द्रयोः ॥  
ज्ञातव्यं कुडवादूर्ध्वं प्रस्थादिश्रुतमानतः ॥ २५ ॥  


द्वैगुण्यं न तुलामान इति मानविदो विदुः ॥ २६ ॥  


गोणी द्रोणाढकप्रस्थाः कुडवश्च पलं पिचुः ॥  
शाणको माषकश्चैव यथापूर्वं चतुर्गुणाः ॥ २७ ॥  


नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

नो वेर्सेस् ओड़् थे सिद्धयोग ओन् थिस् पगे। थे चोम्मेन्तर्य् कुसुमावलि wअस् नोत् दिगितिज़ेद्।

सम्यक्प्रयोगं सर्वेषां सिद्धिराख्याति कर्मणाम् ॥  
सिद्धिराख्याति सर्वैश्च गुणैर्युक्तं भिषक्तमम् ॥ २८ ॥  


इति विविधमुनीनां वाक्यमालोक्य यत्ना-  
त्स्वमतिपरिमितैर्विख्यातिमद्भिः प्रयोगैः ॥  
ग्रथित इह मयाऽयं सङ्ग्रहो वृन्दनाम्ना  
सपदि स हि लिखित्वा सिद्धयोगः समाप्तः ॥ २९ ॥  