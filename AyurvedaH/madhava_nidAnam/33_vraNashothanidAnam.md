---
title: ३३ व्रणशोथनिदानम्

---
एकदेशोत्थितः शोथो व्रणानां पूर्वलक्षणम्।  
षड्विधः स्यात् पृथक्सर्वरक्तागन्तुनिमित्तजः १

शोथाः षडेते विज्ञेयाः प्रागुक्तैः शोथलक्षणैः।  
विशेषः कथ्यते चैषां पक्वापक्वादिनिश्चये २

विषमं पच्यते वातात् पित्तोत्थश्चाचिराच्चिरम्।  
कफजः पित्तवच्छोथो रक्तागन्तुसमुद्भवः ३

मन्दोष्मताऽल्पशोथत्वं काठिन्यं त्वक्सवर्णता।  
मन्दवेदनता चैतच्छोथानामामलक्षणम् ४

दह्यते दहनेनेव क्षारेणेव च पच्यते।  
पिपीलिकागणेनेव दश्यते छिद्यते तथा ५

भिद्यते चैव शस्त्रेण दण्डेनेव च ताड्यते।  
पीड्यते पाणिनेवान्तः सूचिभिरिव तुद्यते ६

सोषाचोषो विवर्णः स्यादङ्गुल्येवावघट्यते।  
आसने शयने स्थाने शान्तिं वृश्चिकविद्धवत् ७

न गच्छेदाततः शोथो भवेदाध्मातबस्तिवत्।  
ज्वरस्तृष्णाऽरुचिश्चैव पच्यमानस्य लक्षणम् ८

वेदनोपशमः शोथोऽलोहितोऽल्पो न चोन्नतः।  
प्रादुर्भावो वलीनां च तोदः कण्डूर्मुहुर्मुहुः ९

उपद्र वाणां प्रशमो निम्नता स्फुटनं त्वचाम्।  
वस्ताविवाम्बुसञ्चारः स्याच्छोथेऽङ्गुलिपीडिते १०

पूयस्य पीडयत्येकमन्तमन्ते च पीडिते।  
भक्ताकाङ्क्षा भवेच्चैतच्छोथानां पक्वलक्षणम् ११

नर्तेऽनिलाद्रुङ्न विना च पित्तं पाकः कफं चापि विना न पूयः।  
तस्माद्धि सर्वान् परिपाककाले पचन्ति शोथांस्त्रय एव दोषाः १२

कक्षं समासाद्य यथैव वह्निर्वाय्वीरितः सन्दहति प्रसह्य।  
तथैव पूयो ह्यविनिःसृता हि मांसं सिराः स्नायु च खादतीह १३

आमं विदह्यमानं च सम्यक् पक्वं च यो भिषक्।  
जानीयात् स भवेद्वैद्यः शेषास्तस्करवृत्तयः १४

यश्छिनत्त्याममज्ञानाद्यो वा पक्वमुपेक्षते।  
श्वपचाविव मन्तव्यौ तावनिश्चितकारिणौ १५
