---
title: २४ मूत्राघातनिदानम्

---

जायन्ते कुपितैर्दोषैर्मूत्राघातास्त्रयोदश।  
प्रायो मूत्रविघाताद्यैर्वातकुण्डलिकादयः १

रौक्ष्याद्वेगविघाताद्वा वायुर्वस्तौ सवेदनः।  
मूत्रमाविश्य चरति विगुणः कुण्डलीकृतः २

मूत्रमल्पाल्पमथवा सरुजं स्रम्पवर्तते।  
वातकुण्डलिकां तां तु व्याधिं विद्यात्सुदारुणाम् ३

आध्मापयन्वस्तिगुदं रुद्ध्वा वायुश्चलोन्नताम्।  
कुर्यात्तीव्रार्तिमष्ठीलां मूत्रविण्मार्गरोधिनीम् ४

वेगं विधारयेद्यस्तु मूत्रस्याकुशलो नरः।  
निरुणद्धि मुखं तस्य वस्तेर्वस्तिगतोऽनिलः ५

मूत्रसङ्गो भवेत्तेन वस्तिकुक्षिनिपीडितः।  
वातवस्तिः स विज्ञेयो व्याधिः कृच्छ्रप्रसाधनः ६

चिरं धारयतो मूत्रं त्वरया न प्रवर्तते।  
मेहमानस्य मन्दं वा मूत्रातीतः स उच्यते ७

मूत्रस्य वेगेऽभिहते तदुदावर्तहेतुकः।  
अपानःकुपितो वायुरुदरं पूरयेद् भृशम् ८

नाभेरधस्तादाध्मानं जनयेत्तीव्रवेदनम्।  
तन्मूत्रजठरं विद्यादधोवस्तिनिरोधनम् ९

वस्तौ वाऽप्यथवा नाले मणौ वा यस्य देहिनः।  
मूत्रं प्रवृत्तं सज्जेत सरक्तं वा प्रवाहतः १०

स्रवेच्छनैरल्पमल्पं सरुजं वाऽथ नीरुजम्।  
विगुणानिलजो व्याधिः स मूत्रोत्सङ्गसञ्ज्ञितः ११

रूक्षस्य क्लान्तदेहस्य वस्तिस्थौ पित्तमारुतौ।  
मूत्रक्षयं सरुग्दाहं जनयेतां तदाह्वयम् १२

अन्तर्वस्तिमुखे वृत्तः स्थिरोऽल्प सहसा भवेत्।  
अश्मरीतुल्यरुग्ग्रन्थिर्मूत्रग्रन्थिः स उच्यते १३

मूत्रितस्य स्त्रियं यातो वायुना शुक्रमुद्धतम्।  
स्थानाच्च्युतं मूत्रयतः प्राक् पश्चाद्वा प्रवर्तते १४

व्यायामाध्वातपैः पित्तं वस्तिं प्राप्यानिलान्वितम् १५

वस्तिं मेढ्रं गुदं चैव प्रदहेत्स्रावयेदधः।  
मूत्रं हारिद्र मथवा सरक्तं रक्तमेव वा १६

कृच्छ्रात्पुनः पुनर्जन्तोरुष्णवातं ब्रुवन्ति तम्।  
पित्तं कफो द्वावपि वा संहन्येतेऽनिलेन चेत् १७

कृच्छ्रान्मूत्रं तदा पीतं श्वेतं रक्तं घनं सृजेत्।  
सदाहं रोचनाशङ्खचूर्णवर्णं भवेत्तु तत् १८

शुष्कं समस्तवर्णं वा मूत्रसादं वदन्ति तम्।  
रूक्षदुर्बलयोर्वातेनोदावृत्तं शकृद्यदा १९

मूत्रस्रोतोऽनुपद्येत विट्संसृष्टं तदा नरः।  
विड्गन्धं मूत्रयेत्कृच्छ्राद्विड्विघातं विनिर्दिशेत् २०

द्रुताध्वलङ्घनायासै रभिघातात्प्रपीडनात्।  
स्वस्थानाद्वस्तिरुद्वृत्तः स्थूलस्तिष्ठति गर्भवत् २१

शूलस्पन्दनदाहार्तो विन्दुं बिन्दुं स्रवत्यपि।  
पीडितस्तु सृजेद्धारां संस्तम्भोद्वेष्टनार्तिमान् २२

वस्तिकुण्डलमाहुस्तं घोरं शस्त्रविषोपमम्।  
पवनप्रबलं प्रायो दुर्निवारमबुद्धिभिः २३

तस्मिन्पित्तान्विते दाहः शूलं मूत्रविवर्णता २४

श्लेष्मणा गौरवं शोथः स्निग्धं मूत्रं घनं सितम्।  
श्लेष्मरुद्धबिलो वस्तिः पित्तोदीर्णो न सिध्यति।  
अविभ्रान्तबिलः साध्यो न तु यः कुण्डलीकृतः २५

स्यादस्तौ कुण्डलीभूते तृण्मोहः श्वास एव च २६

अथाश्मरीनिदानम्

वातपित्तकफैस्तिस्रश्चतुर्थी शुक्रजाऽपरा।  
प्रायः श्लेष्माश्रयाः सर्वा अश्मर्यः स्युर्यमोपमाः १

विशोषयेद्वस्तिगतं सशुक्रं मूत्रं सपित्तं पवनः कफं वा।  
यदा तदाश्मर्युपजायते तु क्रमेण पित्तेष्विव रोचना गोः २

नैकदोषाश्रयाः सर्वाः -अथासां पूर्वलक्षणम्।  
बस्त्याध्मानं तदासन्नदेशेषु परितोऽतिरुक् ३

मूत्रे बस्तसगन्धत्वं मूत्रकृच्छ्रं ज्वरोऽरुचिः।  
सामान्यलिङ्गं रुङ्नाभिसेवनीबस्तिमूर्धसु ४

विशीर्णधारं मूत्रं स्यात्तया मार्गे निरोधिते।  
तद्व्यपायात्सुखं मेहेदच्छं गोमेदकोपमम् ५

तत्सङ्क्षोभात्क्षते सास्रमायासाच्चातिरुग्भवेत्।  
तत्र वाताद् भृशं चार्तो दन्तान् खादति वेपते ६

गृह्णाति मेहनं नाभिं पीडयत्यनिशं क्कणन्।  
सानिलं मुञ्चति शकृन्मुहुर्मेहति बिन्दुशः ७

श्यावारुणाऽश्मरी चास्य स्याच्चिता कण्टकैरिव।  
पित्तेन दह्यते वस्तिः पच्यमान इवोष्मवान् ८

भल्लातकास्थिसंस्थाना रक्तपीताऽसिताश्मरी।  
वस्तिर्निस्तुद्यत इव श्लेष्मणा शीतलो गुरुः ९

अश्मरी महती श्लक्ष्णा मधुवर्णाऽथवा सिता।  
एता भवन्ति बालानां तेषामेव च भूयसा १०

आश्रयोपचयाल्पत्वाद् ग्रहणाहरणे सुखाः।  
शुक्राश्मरी तु महतां जायते शुक्रधारणात् ११

स्थानाच्च्युतममुक्तं हि मुष्कयोरन्तरेऽनिलः।  
शोषयत्युपसङ्गृह्य शुक्रं तच्छुक्रमश्मरी १२

वस्तिरुङ्मूत्रकृच्छ्रत्वमुष्कश्वयथुकारिणी।  
तस्यामुत्पन्नमात्रायां शुक्रमेति बिलीयते १३

पीडिते त्ववकाशेऽस्मिन् अश्मर्येब च शर्करा।  
अणुशो वायुना भिन्ना सा तस्मिन्ननुलोमगे १४

निरेति सह मूत्रेण प्रतिलोमे निरुध्यते।  
मूत्रस्रोतः प्रवृत्ता सा सक्ता कुर्यादुपद्र वान् १५

दौर्वल्यं सदनं कार्श्यं कुक्षिशूलमथारुचिम्।  
पाण्डुत्वमुष्णवातं च तृष्णां हृत्पीडनं वमिम् १६

प्रशूननाभिवृषणं बद्धमूत्रं रुजातुरम्।  
अश्मरी क्षपयत्याशु सिकता शर्करान्विता १७

इति श्रीमाधवकरविरचिते माधवनिदानेऽश्मरीनिदानं समाप्तम् ३३

समाप्तं चेदमश्मरीनिदानम्।  
 
