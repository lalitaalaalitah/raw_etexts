---
title: ०७ राजयक्ष्मक्षतक्षीणनिदानम्

---
वेगारोधात् क्षयाच्चैव साहसाद्विषमाशनात्।  
त्रिदोषो जायते यक्ष्मा गदो हेतुचतुष्टयात् १

कफप्रधानैर्दोषैस्तु रुद्धेषु रसवर्त्मसु।  
अतिव्यवायिनोवाऽपि क्षीणे रेतस्यनन्तराः।  
क्षीयन्ते धातवः सर्वे ततः शुष्यति मानवः २

श्वासाङ्गमर्दकफसंस्रवतालुशोषवम्यग्निसादमदपीनसकासनिद्रा ः\!।  
शोषे भविष्यति भवन्ति स चापि जन्तुः शुक्लेक्षणो भवति मांसपरोरिरंसुः ३

स्वप्नेषु काकशुकशल्लकिनीलकण्ठा गृध्रास्तथैव कपयः कृकलासकाश्च।  
तं वाहयन्ति स नदीर्विजलाश्च पश्येच्छ्रुष्कांस्तरून्पवनधूमदवार्दितांश्च ४

अंसपार्श्वाभितापश्च सन्तापः करपादयोः।  
ज्वरः सर्वाङ्गगश्चेति लक्षणं राजयक्ष्मणः ५

भक्तद्वेषो ज्वरः श्वासः कासः शोणितदर्शनम्।  
स्वरभेदश्च जायेत षड्रूपं राजयक्ष्मणि।  
स्वरभेदोऽनिलाच्छूलं सङ्कोचश्चांसपार्श्वयोः।  
ज्वरो दाहो ऽतिसारश्च पित्ताद्र क्तस्य चागमः ६

शिरसः परिपूर्णत्वमभक्तच्छन्द एव च।  
कासः कण्ठस्य चोद्ध्वंसो विज्ञेयः कफकोपतः ७

एकादशभिरेभिर्वा षड्भिर्वाऽपि समन्वितम्।  
कासातीसारपार्श्वार्तिस्वरभेदारुचिज्वरैः ८

त्रिभिर्वा पीडितं लिङ्गैः कासश्वासासृगामयैः।  
जह्याच्छोषार्दितं जन्तुमिच्छन् सुविमलं यशः ९

सर्वैरर्धैस्त्रिभिर्वाऽपि लिङ्गैर्मांसबलक्षये।  
युक्तो वर्ज्यश्चिकित्स्यस्तु सर्वरूपोऽप्यतोऽन्यथा १०

महाशनं क्षीयमाणमतिसारनिपीडितम्।  
शूनमुष्कोदरं चैव यक्ष्मिणं परिवर्जयेत् ११

शुक्लाक्षमन्नद्वेष्टारमूर्ध्वश्वासनिपीडितम्।  
कृच्छ्रेण बहु मेहन्तं यक्ष्मा हन्तीह मानवम् १२

ज्वरानुबन्धरहितं बलवन्तं क्रियासहम्।  
उपक्रमेदात्मवन्तं दीप्ताग्निमकृशं नरम् १३

व्यवायशोकवार्धक्यव्यायामाध्वप्रशोषितान्।  
व्रणोरःक्षतसञ्ज्ञौ च शोषिणौ लक्षणैः शृणु १४

व्यवायशोषी शुक्रस्य क्षयलिङ्गैरुपद्रुतः।  
पाण्डुदेहो यथापूर्वं क्षीयन्ते चास्य धातवः १५

प्रध्यानशीलः स्रस्ताङ्गः शोकशोष्यपि तादृशः।  
जराशोषी कृशो मन्दवीर्यबुद्धिबलेन्द्रि यः १६

कम्पनोऽरुचिमान् भिन्नकांस्यपात्रहतस्वरः।  
ष्ठीवति श्लेष्मणा हीनं गौरवारतिपीडितः १७

सम्प्रस्रुतास्यनासाक्षः शुष्करूक्षमलच्छविः।  
अध्वशोषी च स्रस्ताङ्गः सम्भृष्टपरुषच्छविः १८

प्रसुप्तगात्रावयवः शुष्कक्लोमगलाननः।  
व्यायामशोषी भूयिष्ठमेभिरेव समन्वितः।  
लिङ्गैरुरःक्षतकृतैः संयुक्तश्च क्षतं विना १९

रक्तक्षयाद् वेदनाभिस्तथैवाहारयन्त्रणात्।  
व्रणितस्य भवेच्छोषः स चासाध्यतमो मतः २०

धनुषाऽयस्यतोऽत्यर्थं भारमुद्वहतो गुरुम्।  
युध्यमानस्य बलिभिः पततो विषमोच्चतः २१

वृषं हयं वा धावन्तं दम्यं वाऽन्य निगृह्णतः।  
शिलाकाष्ठाश्मनिर्घातान् क्षिपतो निघ्नतः परान् २२

अधीयानस्य वाऽत्युच्चैर्दूरं वा व्रजतो द्रुतम्।  
महानदीर्वा तरतो हयैर्वा सह धावतः २३

सहसोत्पत्ततो दूरं तूर्णं चाऽपि प्रनृत्यतः।  
तथाऽन्यै कर्मभिः क्रूरैर्भृशमभ्याहतस्य वा २४

विक्षते वक्षसि व्याधिर्बलवान् समुदीर्यते।  
स्त्रीषु चातिप्रसक्तस्य रूक्षाल्पप्रमिताशिनः २५

उरो विभज्यतेऽत्यर्थं भिद्यतेऽथ विरुज्यते।  
प्रपीड्येते ततः पार्श्वे शुष्यत्यङ्गं प्रवेपते २६

क्रमाद्वीर्यं बलं वर्णो रुचिरग्निश्च हीयते।  
ज्वरो व्यथा मनोदैन्यं विड्भेदाग्निबधावपि २७

दुष्टः श्यावः सुदुर्गन्धः पीतो विग्रथितो बहुः।  
कासमानस्य चाभीक्ष्णं कफः सासृक् प्रवर्तते २८

स क्षती क्षीयतेऽत्यर्थं तथा शुक्रौजसोः क्षयात्।  
अव्यक्तं लक्षणं तस्य पूर्वरूपमिति स्मृतम् २९

उरोरुक् शोणितच्छर्दिः कासो वैशेषिकः क्षते।  
क्षीणे सरक्तमूत्रत्वं पार्श्वपृष्ठकटीग्रहः ३०

अल्पलिङ्गस्य दीप्ताग्नेः साध्यो बलवतो नवः।  
परिसंवत्सरो याप्यः सर्वलिङ्गं तु वर्जयेत् ३१
