---
title: ०५ पाण्डुरोगकामलाकुम्भकामलाहलीमकनिदानम्

---
पाण्डुरोगाः स्मृताः पञ्च वातपित्तकफैस्त्रयः।  
चतुर्थः सन्निपातेन पञ्चमो भक्षणान्मृदः १

व्यायाममम्लं लवणानि मद्यं मृदं दिवास्वप्नमतीव तीक्ष्णम्।  
निषेवमाणस्य प्रदूष्य रक्तं दोषास्त्वचं पाण्डुरतां नयन्ति २

त्वक्स्फोटनष्ठीवनगात्रसादमृद्भक्षणप्रेक्षणकूटशोथाः।  
विण्मूत्रपीतत्वमथाविपाको भविष्यतस्तस्य पुरःसराणि ३

त्वङ्मूत्रनयनादीनां रूक्षकृष्णारुणाभताः।  
वातपाण्ड्वामये तोदकम्पानाहभ्रमादयः ४

पीतमूत्रशकृन्नेत्रो दाहतृष्णाज्वरान्वितः।  
भिन्नविट्कोऽतिपीताभः पित्तपाण्ड्वामयी नरः ५

कफप्रसेकश्वयथु तन्द्रा लस्यातिगौरवैः।  
पाण्डुरोगी कफाच्छुक्लैस्त्वङ्मूत्रनयनाननैः ६

ज्वरारोचकहृल्लासच्छर्दितृष्णाक्लमान्वितः।  
पाण्डुरोगी त्रिभिर्दोषैस्त्याज्यः क्षीणो हतेन्द्रि यः ७

मृत्तिकादनशीलस्य कुप्यत्यन्यतमो मलः।  
कषाया मारुतं पित्तमूषरा मधुरा कफम् ८

कोपयेन्मृद्र सादींश्च रौक्ष्याद् भुक्तं च रूक्षयेत्।  
पूरयत्यविपक्वैव स्रोतांसि निरुणद्ध्यपि ९

इन्द्रि याणां बलं हत्वा तेजो वीर्यौजसी तथा।  
पाण्डुरोगं करोत्याशु बलवर्णाग्निनाशनम् १०

शूनाक्षिकूटगण्डभ्रूः शूनपान्नाभिमेहनः।  
क्रिमिकोष्ठोऽतिसार्येत मलं सासृक्कफान्वितम् ११

पाण्डुरोगश्चिरोत्पन्नः खरीभूतो न सिध्यति।  
कालप्रकर्षाच्छूनानां यो वा पीतानि पश्यति १२

बद्धाल्पविट् सहरितं सकफं योऽतिसार्यते।  
दीनः श्वेतातिदिग्धाङ्गश्छर्दिमूर्च्छातृडर्दितः १३

सनास्त्यसृक्क्षयाद्यश्च पाण्डुः श्वेतत्वमाप्नुयात्।  
पाण्डुदन्तनखो यस्तु पाण्डुनेत्रश्च यो भवेत्।  
पाण्डुसङ्घातदर्शी च पाण्डुरोगी विनश्यति १४

अन्तेषु शूनं परिहीणमध्यं म्लानं तथाऽन्तेषु च मध्यशूनम्।  
गुदे च शेफस्यथ मुष्कयोश्च शूनं प्रताम्यन्तमसञ्ज्ञकल्पम्।  
विवर्जयेत्पाण्डुकिनं यशोऽथी तथाऽतिसारज्वरपीडितं च १५

पाण्डुरोगी तु योऽत्यर्थं पित्तलानि निषेवते।  
तस्य पित्तमसृङ्मांसं दग्ध्वा रोगाय कल्पते १६

हारिद्र नेत्रः स भृशं हारिद्र त्वङ्नखाननः।  
रक्तपीतशकृन्मूत्रो भेकवर्णो हतेन्द्रि यः १७

दाहाविपाकदौर्बल्य सदनारुचिकर्षितः।  
कामला बहुपित्तौघ कोष्ठशाखाश्रया मता १८

कालान्तरात् खरीभूता कृच्छ्रा स्यात्कुम्भकामला।  
कृष्णपीतशकृन्मूत्रो भृशं शूनश्च मानवः १९

सरक्ताक्षिमुखच्छर्दिविण्मूत्रो यश्च ताम्यति।  
दाहारुचितृडानाहतन्द्रा मोहसमन्वितः २०

नष्टाग्निसञ्ज्ञः क्षिप्रं हि कामलावान्विपद्यते।  
छर्द्यरोचकहृल्लासज्वरक्लमनिपीडितः २१

नश्यति श्वासकासार्तो विड्भेदी कुम्भकामली।  
यदा तु पाण्डोर्वर्णः स्याद्धरितः श्यावपीतकः २२

बलोत्साहक्षयस्तन्द्रा मन्दाग्नित्वं मृदुज्वरः।  
स्त्रीष्वहर्षोऽङ्गमर्दश्च दाहस्तृष्णाऽरुचिर्भ्रमः।  
हलीमकं तदा तस्य विद्यादनिलपित्ततः २३

सन्तापो भिन्नवर्चस्त्वं बहिरन्तश्च पीतता।  
पाण्डुता नेत्रयोर्यस्य पानकीलक्षणं भवेत्।  
 
