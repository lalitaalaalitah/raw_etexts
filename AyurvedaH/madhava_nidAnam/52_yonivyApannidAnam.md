---
title: ५२ योनिव्यापन्निदानम्

---
विंशतिर्व्यापदो योनौ निर्दिष्टा रोगसङ्ग्रहे।  
मिथ्याचारेण ताः स्त्रीणां प्रदुष्टेनार्तवेन च १

जायन्ते बीजदोषाच्च दैवाच्च शृणु ताः पृथक्।  
सा फेनिलमुदावर्ता रजः कृच्छ्रेण मुञ्चति २

वन्ध्यां नष्टार्तवां विद्याद्विप्लुतां नित्यवेदनाम्।  
परिप्लुतायां भवति ग्राम्यधर्मेण रुग्भृशम् ३

वातला कर्कशा स्तब्धा शूलनिस्तोदपीडिता।  
चतसृष्वपि चाद्यासु भवन्त्यनिलवेदनाः ४

सदाहं क्षीयते रक्तं यस्यां सा लोहितक्षया।  
सवातमुद्गिरेद्वीजं वामिनी रजसा युतम् ५

प्रस्रंसिनी स्रंसते च क्षोभिता दुष्प्रजायिनी।  
स्थितं स्थितं हन्ति गर्भं पुत्रघ्नी रक्तसङ्क्षयात् ६

अत्यर्थं पित्तला योनिर्दाहपाकज्वरान्विता।  
चतसृष्वपि चाद्यासु पित्तलिङ्गोच्छ्रयो भवेत् ७

अत्यानन्दा न सन्तोषं ग्राम्यधर्मेण गच्छति।  
कर्णिन्यां कर्णिका योनौश्लेष्मासृग्भ्यां प्रजायते ८

मैथुनेऽचरणा पूर्वं पुरुषादतिरिच्यते।  
बहुशश्चातिचरणा तयोर्बीजं न विन्दति ९

श्लेष्मला पिच्छिला योनिः कण्डूग्रस्ताऽतिशीतला।  
चतसृष्वपि चाद्यासु श्लेष्मलिङ्गोच्छ्रयो भवेत् १०

अनार्तवाऽस्तनी षण्डी खरस्पर्शा च मैथुने।  
अतिकायगृहीतायास्तरुण्यास्त्वण्डली भवेत् ११

विवृता च महायोनिः सूचीवक्त्राऽतिसंवृता।  
सर्वलिङ्गसमुत्थाना सर्वदोषप्रकोपजा १२

चतसृष्वपि चाद्यासु सर्वलिङ्गोच्छ्रयो भवेत्।  
पञ्चासाध्या भवन्तीह योनयः सर्वदोषजाः १३
