---
title: २८ शोथनिदाम्

---
रक्तपित्तकफान् वायुर्दुष्टो दुष्टान् बहिःसिराः।  
नीत्वा रुद्धगतिस्तैर्हि कुर्यात्त्वङ्मांससंश्रयम् १

उत्सेधं संहतं शोथं तमाहुर्निचयादतः।  
सर्वं हेतुविशेषैस्तु रूपभेदान्नवात्मकम् २

दोषैः पृथग्द्वयैः सर्वैरभिघाताद्विषादपि।  
तत्पूर्वरूपं दवथुः शिरायामोऽङ्गगौरवम् ३

शुद्ध्यामयाभुक्तकृशाबलानां क्षाराम्लतीक्ष्णोष्णगुरूपसेवा।  
दध्याममृच्छाकविरोधिदुष्टगरोपसृष्टान्ननिवेषणं च ४

अर्शास्यचेष्टा न च देहशुद्धिर्मर्मोपघातो विषमा प्रसूतिः।  
मिथ्योपचारः प्रतिकर्मणां च निजस्य हेतु श्वयथोः प्रदिष्टः ५

सगौरवं स्यादनवस्थितत्वं सोत्सेधमूष्माऽथ सिरातनुत्वम्।  
सलोमहर्षश्च विवर्णता च सामान्यलिङ्गं श्वयथोः प्रदिष्टम् ६

चलस्तनु त्वक् परुषोऽरुणोऽसितः सुषुप्तिहर्षातियुतोऽनिमित्ततः।  
प्रशाम्यति प्रोन्नमति प्रपीडितो दिवाबली च श्वयथुः समीरणात् ७

मृदुः सगन्धोऽसितपीतरागवान् भ्रमज्वरस्वेदतृषामदान्वितः।  
य उष्यते स्पष्टरुगक्षिरागकृत् स पित्तशोथो भृशदाहपाकवान् ८

गुरुः स्थिरः पाण्डुररोचकान्वितः प्रसेकनिद्रा वमिवह्निमान्द्यकृत्।  
स कृच्छ्रजन्मप्रशमो निपीडितो न चेन्नमेद्रा त्रिबली कफात्मकः ९

निदानाकृतिसंसर्गाच्छ्वयथुः स्याद् द्विदोषजः।  
सर्वाकृतिः सन्निपाताच्छोथो व्यामिश्रलक्षणः १०

अभिघातेन शस्त्रादिच्छेदभेदक्षतादिभिः।  
हिमानिलोदध्यनिलैर्भल्लातकपिकच्छुजैः ११

रसैः शूकैश्च संस्पर्शाच्छ्वयथुः स्याद्विसर्पवान्।  
भृशोष्मा लोहिताभासः प्रायशः पित्तलक्षणः १२

विषजः सविषप्राणिपरिसर्पणमूत्रणात्।  
दंष्ट्रादन्तनखा घातादविष प्राणिनामपि १३

विण्मूत्रशुक्रो पहतमलवद्वस्त्रसङ्करात्।  
विषवृक्षानिलस्पर्शाद्गर योगावचूर्णनात् १४

मृदुश्चलोऽवलम्बी च शीघ्रो दाहरुजाकरः।  
दोषाः श्वयथुमूर्ध्वं हि कुर्वन्त्यामाशयस्थिताः १५

पक्वाशयस्था मध्ये तु वर्चःस्थानगतास्त्वधः।  
कृत्स्नदेहमनुप्राप्ताः कुर्युः सर्वसरं तथा १६

यो मध्यदेशे श्वयथुः स कष्टः सर्वगश्च यः।  
अर्धाङ्गे रिष्टभूतः स्याद्यश्चोर्ध्वं परिसर्पति १७

श्वासः पिपासा छर्दिश्च दौर्बल्यं ज्वर एव च।  
यस्य चान्ने रुचिर्नास्ति श्वयथुं तं विवर्जयेत् १८

अनन्योपद्र वकृतः शोथः पादसमुत्थितः।  
पुरुषं हन्ति नारीं च मुखजो गुह्यजो द्वयम्।  
नवोऽनुपद्र वः शोथः साध्योऽसाध्यः पुरेरितः १९

विवर्जयेत् कुक्ष्युदराश्रितं च तथा गले मर्मणि संश्रितं च।  
स्थूलः खरश्चापि भवेद्विवर्ज्यो यश्चापि बालस्थविराबलानाम् २०
