---
title: २३ मूत्रकृच्छ्रनिदानम्

---

व्यायामतीक्ष्णौषध रूक्षमद्यप्रसङ्गनित्यद्रुतपृष्ठयानात्।  
आनूपमांसाध्यशनादजीर्णात्स्युर्मूत्रकृच्छ्राणि नृणां तथाऽष्टौ १

पृथङ्मलाः स्वैः कुपिता निदानैः सर्वेऽथवा कोपमुपेत्य वस्तौ।  
मूत्रस्य मार्गं परिपीडयन्ति यदा तदा मूत्रयतीह कृच्छ्रात् २

तीव्रार्तिरुग्वङ्क्षणवस्तिमेढ्रेस्वल्पं मुहुर्मूत्रयतीह वातात्।  
पीतं सरक्तं सरुजं सदाहं कृच्छ्रं मुहुर्मूत्रयतीह पित्तात् ३

वस्तेः सलिङ्गस्य गुरुत्वशोथौ मूत्रं सपिच्छं कफमूत्रकृच्छ्रे।  
सर्वाणि रूपाणि तु सान्निपाताद्भवन्ति तत्कृच्छ्रतमं हि कृच्छ्रम् ४

मूत्रवाहिषु शल्येन क्षतेष्वभिहतेषु वा।  
मूत्रकृच्छ्रं तदाघाताज्जायते भृशदारुणम् ५

वातकृच्छ्रेण तुल्यानि तस्य लिङ्गानि निर्दिशेत्।  
शकृतस्तु प्रतीघाताद्वायुर्विगुणतां गतः ६

आध्मानं वातशूलं च मूत्रसङ्गं करोति च।  
अश्मरीहेतु तत्पूर्वं मूत्रकृच्छ्रमुदाहरेत् ७

शुक्रे दोषैरुपहते मूत्रमार्गं विधाविते।  
सशुक्रं मूत्रयेत्कृच्छ्राद् वस्तिमेहनशूलवान् ८

अश्मरी शर्करा चैव तुल्यसम्भवलक्षणे।  
विशेषणं शर्करायाः शृणु कीर्तयतो मम ९

पच्यमानाऽश्मरी पित्ताच्छोष्यमाणा च वायुना।  
विभुक्तकफसन्धाना क्षरन्ती शर्करा मता १०

हृत्पीडा वेपथुः शूलं कुक्षावग्निश्च दुर्बलः।  
तथा भवति मूर्च्छा च मूत्रकृच्छ्रं च दारुणम् ११

मूत्रवेगनिरस्ताभिः प्रशमं याति वेदना।  
यावदस्याः पुनर्नैति गुडिका स्रोतसो मुखम् १२
