---
title: ४२ शीतपित्तोदर्दकोठनिदानम्

---
शीतमारुतसंस्पर्शात्प्रदुष्टौ कफमारुतौ।  
पित्तेनसह सम्भूय बहिरन्तर्विसर्पतः १

पिपासाऽरुचिहृल्लासदेहसादाङ्गगौरवम्।  
रक्तलोचनता तेषाम्पूर्वरूपस्य लक्षणम् २

वरटीदष्टसंस्थानः शोथः सञ्जायते बहिः।  
सकण्डूस्तोदबहुलश्छर्दिज्वरविदाहवान् ३

उदर्दमिति तं विद्याच्छीतपित्तमथापरे।  
वाताधिकं शीतपित्तमुदर्दस्तु कफाधिकः ४

सोत्सङ्गैश्च सरागैश्च कण्डूमद्भिश्च मण्डलैः।  
शैशिरः कफजो व्याधिरुदर्द इति कीर्तितः ५

असम्यग्वमनोदीर्ण पित्तश्लेष्मान्ननिग्रहैः।  
मण्डलानि सकण्डूनि रागवन्ति बहूनि च।  
उत्कोठः सानुबन्धश्च कोठ इत्यभिधीयते ६

अथाम्लपित्तनिदानम्।  
विरुद्धदुष्टाम्लविदाहिपित्तप्रकोपिपानान्नभुजो विदग्धम्।  
पित्तं स्वहेतूपचितं पुरा यत्तदम्लपित्तं प्रवदन्ति सन्तः १

अविपाकक्लमोत्क्ले शतिक्ताम्लोद्गारगौरवैः।  
हृत्कण्ठदाहारुचिभिश्चाम्लपित्तं वदेद्भिषक् २

तृड्दाहमूर्च्छाभ्रममोहकारि प्रयात्यधो वा विविधप्रकारम्।  
हृल्लासकोठानलसादहर्षस्वेदाङ्गपीतत्वकरं कदाचित् ३

वान्तं हरित्पीतकनीलकृष्णमारक्तरक्ताभमतीव चाम्लम्।  
मांसोदकाभं त्वतिपिच्छिलाच्छं श्लेष्मानुजातं विविधं रसेन ४

भुक्ते विदग्धे त्वथवाऽप्यभुक्ते करोति तिक्ताम्लवमिं कदाचित्।  
उद्गारमेवंविधमेव कण्ठहृत्कुक्षिदाहं शिरसो रुजं च ५

करचरणदाहमौष्ण्यं महतीमरुचिं ज्वरं च कफपित्तम्।  
जनयति कण्डूमण्डलपिण्डकाशतनिचितगात्ररोगचयम् ६

रोगोऽयमम्लपित्ताख्यो यत्नात् संसाध्यते नवः।  
चिरोत्थितो भवेद्याप्यः कृच्छ्रसाध्यः स कस्यचित् ७

सानिलं सानिलकफं सकफं तच्च लक्षयेत्।  
दोषलिङ्गेन मतिमान् भिषङ्मोहकरं हि तत् ८

कम्पप्रलापमूर्च्छाचिमिगात्रावसादशूलानि।  
तमसो दर्शनविभ्रमविमोहहर्षाण्यनिलकोपात् ९

कफनिष्ठीवनगौरवजडतारुचिशीतसादवमिलेपाः।  
दहनबलसादकण्डूनिद्रा श्चिह्नं कफानुगते १०

उभयमिदमेव चिह्नं मारुतकफसम्भवे भवत्यम्ले।  
तिक्ताम्लकटुकोद्गारहृत्कुक्षिकण्ठदाहकृत् ११

भ्रमो मूर्च्छारुचिश्छर्दिरालस्यं च शिरोरुजा।  
प्रसेको मुखमाधुर्यं श्लेष्मपित्तस्य लक्षणम् १२
