---
title: ४३ विसर्पनिदानम्

---
लवणाम्लकटूष्णादि संसेवादोषकोपतः।  
विसर्पः सप्तधा ज्ञेयः सर्वतः परिसर्पणात् १

पृथक् त्रयस्त्रिभिश्चैको विसर्पा द्वन्द्वजास्त्रयः।  
वातिकः पैत्तिकश्चैव कफजः सन्निपातिकः २

चत्वार एते वीसर्पा वक्ष्यन्ते द्वन्द्वजास्त्रयः।  
आग्नेयो वातपित्ताभ्यां ग्रन्थ्याख्यः कफवातजः ३

यस्तु कर्दमको घोरः स पित्तकफसम्भवः।  
रक्तं लसीका त्वङ्मांसं दूष्यं दोषास्त्रयो मलाः ४

विसर्पाणां समुत्पत्तौ विज्ञेयाः सप्त धातवः।  
तत्र वातात् स वीसर्पो वातज्वरसमव्यथः ५

शोथस्फुरणनिस्तोद भेदायासार्तिहर्षवान्।  
पित्ताद्द्रुतगतिः पित्तज्वरलिङ्गोऽतिलोहितः ६

कफात् कण्डूयुतः स्निग्धः कफज्वरसमानरुक्।  
सन्निपातसमुत्थश्च सर्वलिङ्गसमन्वितः ७

वातपित्ताज्ज्वरच्छर्दि मूर्च्छातीसारतृड्भ्रमैः।  
ग्रन्थिभेदाग्नि सदनतमकारोचकैर्युतः ८

करोति सर्वमङ्गं च दीप्ताङ्गारावकीर्णवत्।  
यं यं देशं विसर्पश्च विसर्पति भवेत् स सः ९

शान्ताङ्गारासितो नीलो रक्तो वाऽशु च चीयते।  
अग्निदग्ध इव स्फोटैः शीघ्रगत्वाद् द्रुतं च सः १०

मर्मानुसारी वीसर्पः स्याद्वातोऽतिबलस्ततः।  
व्यथतेऽङ्ग हरेत्सञ्ज्ञां निद्रा ं\! च श्वासमीरयेत् ११

हिक्कां च स गतोऽवस्थामीदृशीं लभते न ना।  
क्वचिच्छर्मारतिग्रस्तो भूमिशय्यासनादिषु १२

चेष्टमानस्ततः क्लिष्टो मनोदेहप्रमोहवान्।  
दुस्प्रबोधोऽश्नुते निद्रा ं\! सोऽग्निवीसर्प उच्यते १३

कफेन रुद्धः पवनो भित्त्वा तं बहुधा कफम्।  
रक्तं वा बृद्धरक्तस्य त्वक्सिरास्नायुमांसगम् १४

दूषयित्वा तु दीर्घाणुवृत्तस्थूलखरात्मनाम्।  
ग्रन्थीनां कुरुते मालां सरक्तां तीव्ररुग्ज्वराम् १५

श्वासकासातिसारास्य शोषहिक्कावमिभ्रमैः।  
मोहवैवर्ण्यमूर्च्छाङ्ग भङ्गाग्निसदनैर्युताम् १६

इत्ययं ग्रन्थिवीसर्पः कफमारुतकोपजः।  
कफपित्ताज्ज्वरः स्तम्भो निद्रा तन्द्रा शिरोरुजा १७

अङ्गावसादविक्षेपौ प्रलेपारोचकभ्रमाः।  
मूर्च्छाग्निहानिर्भेदोऽस्थ्ना पिपासेन्द्रि यगौरवम् १८

आमोपवेशनं लेपः स्रोतसां स च सर्पति।  
प्रायेणामाशयं गृह्णन्नेकदेशं न चातिरुक् १९

पिडकैरवकीर्णोऽतिपीत लोहितपाण्डुरैः।  
स्निग्धोऽसितो मेचकाभो मलिनः शोथवान् गुरुः २०

गम्भीरपाकः प्राज्योष्मा स्पृष्टः क्लिन्नोऽवदीर्यते।  
पङ्कवच्छीर्णमांसश्च स्पष्टस्नायुसिरागणः २१

शवगन्धी च वीसर्पः कर्दमाख्यमुशन्ति तम्।  
बाह्यहेतोः क्षतात् क्रुद्धः सरक्तं पित्तमीरयन् २२

वीसर्पं मारुतः कुर्यात् कुलत्थसदृशैश्चितम्।  
स्फोटैः शोथज्वररुजादाहाढ्यं श्यावशोणितम् २३

ज्वरातिसारौ वमथुस्त्वङ्मांसदरणं क्लमः।  
अरोचकाविपाकौ च विसर्पाणामुपद्र वाः २४

सिध्मन्ति वातकफपित्तकृता विसर्पाः

सर्वात्मकः क्षतकृतश्च न सिद्धिमेति।  
पित्तात्मकोऽञ्जनवपुश्च भवेदसाध्यः

कृच्छ्राश्च मर्मसु भवन्ति हि सर्व एव २५
