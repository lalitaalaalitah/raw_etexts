---
title: ३६ भग्ननिदानम्

---

भग्नं समासाद् द्विविधं हुताश काण्डे च सन्धौ च हि तत्र सन्धौ।  
उत्पिष्टविश्लिष्टविवर्तितं च तिर्यग्गतं क्षिप्तमधश्च षट् च १

प्रसारणाकुञ्चनवर्तनोग्रा रुक् स्पर्शविद्वेषणमेतदुक्तम्।  
सामान्यतः सन्धिगतस्य लिङ्गम् उत्पिष्टसन्धेः श्वयथुः समन्तात् २

विशेषतो रात्रिभवा रुजा च विश्लिष्टजे तौ च रुजा च नित्यम्।  
विवर्तिते पार्श्वरुजश्च तीव्रास्तिर्यग्गते तीव्ररुजो भवन्ति ३

काण्डे त्वतः कर्कटकाश्वकर्णविचूर्णितं पिच्चितमस्थिछल्लिका ४

काण्डेषु भग्नं ह्यतिपातितं च मज्जागतं च स्फुटितं च वक्रम्।  
छिन्नं द्विधा द्वादशधाऽपि काण्डे स्रस्ताङ्गता शोथरुजाऽतिवृद्धिः ५

सम्पीड्यमाने भवतीह शब्दः स्पर्शासहं स्पन्दनतोदशूलाः।  
सर्वास्ववस्थासु न शर्मलाभो भग्नस्य काण्डे खलु चिह्नमेतत् ६

भग्नं तु काण्डे बहुधा प्रयाति समासतो नामभिरेव तुल्यम् ७

अल्पाशिनोऽनात्मवतो जन्तोर्वातात्मकस्य च।  
उपद्र वैर्वा जुष्टस्य भग्नं कृच्छ्रेण सिद्ध्यति ८

भिन्नं कपालं कट्यां तु सन्धिमुक्तं तथा च्युतम्।  
जघनं प्रतिपिष्टं च वर्जयेद्धि विचक्षणः ९

असंश्लिष्टकपालं च ललाटे चूर्णितं च यत्।  
भग्नं स्तनान्तरे पृष्ठे शङ्खे मूर्ध्नि च वर्जयेत् १०

सम्यक् सन्धितमप्यस्थि दुर्निक्षेपनिबन्धनात्।  
सङ्क्षोभाद्वाऽपि यद्गच्छेद्विक्रियां तच्च वर्जयेत् ११

तरुणास्थीनि नम्यन्ते भिद्यन्ते नलकानि च।  
कपालानि विभज्यन्ते स्फुटन्ति रुचकानि च १२
