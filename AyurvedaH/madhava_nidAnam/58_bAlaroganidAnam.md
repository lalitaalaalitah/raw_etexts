---
title: ५८ बालरोगनिदानम्

---

वातदुष्टं शिशुः स्तन्यं पिबन् वातगदातुरः।  
क्षामस्वरः कृशाङ्गः स्याद् बद्धविण्मूत्रमारुतः १

स्विन्नो भिन्नमलो बालः कामलापित्तरोगवान्।  
तृष्णालुरुष्णसर्वाङ्गः पित्तदुष्टं पयः पिबन् २

कफदुष्टं पिबन् क्षीरं लालालुः श्लेष्मरोगवान्।  
निद्रा न्वितो जडः शूनवक्त्राक्षश्छर्दनः शिशुः ३

द्वन्द्वजे द्वन्द्वजं रूपं सर्वजे सर्वलक्षणम्।  
शिशोस्तीव्रामतीव्रां च रोदनाल्लक्षयेद्रुजम् ४

स यं स्पृशेद् भृशं देशं यत्र च स्पर्शनाक्षमः।  
तत्र विद्याद्रुजं मूर्ध्नि रुजं चाक्षिनिमीलनात् ५

कोष्ठे विबन्धवमथुस्तनदंशान्त्रकूजनैः।  
आध्मानपृष्ठनमनजठरोन्नटनैरपि ६

बस्तो गुह्ये च विण्मूत्रसङ्गत्रासदिगीक्षणैः।  
स्रोतांस्यङ्गानि सन्धींश्च पश्येद्यत्नान्मुहुर्मुहुः ७

कुकूणकः क्षीरदोषाच्छिशूनामक्षिवर्त्मनि।  
जायते तेन तन्नेत्रं कण्डुरं च स्रवेन्मुहुः ८

शिशुः कुर्याल्ललाटाक्षिकूटनासावघर्षणम्।  
शक्तो नार्कप्रभां द्र ष्टुं न वर्त्मोन्मीलनक्षमः ९

मातुः कुमारो गर्भिण्याः स्तन्यं प्रायः पिबन्नपि।  
कासाग्निसादवमथु तन्द्रा कार्श्यारुचिभ्रमैः।  
युज्यते कोष्ठवृद्ध्या च तमाहुः पारिगर्भिकम्।  
रोगं परिभवाख्यं च युञ्ज्यात्तत्राग्निदीपनम् ११

तालुमांसे कफः क्रुद्धःकुरुते तालुकण्टकम्।  
तेन तालुप्रदेशस्य निम्नता मूर्ध्नि जायते १२

तालुपातः स्तनद्वेषः कृच्छ्रात् पानं शकृद्द्र वम्।  
तृडक्षिकण्ठास्यरुजा ग्रीवादुर्धरता वमिः १३

विसर्पस्तु शिशोः प्राणनाशनो बस्तिशीर्षजः।  
पद्मवर्णो महापद्मनामा दोषत्रयोद्भवः १४

शङ्खाभ्यां हृदयं याति हृदयाद्वा गुदं व्रजेत्।  
क्षुद्र रोगे च कथिते त्वजगल्ल्यहिपूतने १५

ज्वराद्या व्याधयः सर्वे महतां ये पुरेरिताः।  
बालदेहेऽपि ते तद्वद्विज्ञेयाः कुशलैः सदा १६

क्षणादुद्विजते बालः क्षणात् त्रस्यति रोदिति।  
नखैर्दन्तैर्दारयति धात्रीमात्मानमेव वा १७

ऊर्ध्वं निरीक्षते दन्तान् खादेत् कूजति जृम्भते।  
भुवौ क्षिपति दन्तौष्ठं फेनं वमति चासकृत् १८

क्षामोऽति निशि जागर्ति शूनाक्षो भिन्नविट्स्वरः।  
मांसशोणितगन्धिश्च न चाश्नाति यथा पुरा १९

सामान्यं ग्रहजुष्टानां लक्षणं समुदाहृतम्।  
एकनेत्रस्य गात्रस्यस्रावः स्पन्दनकम्पनम् २०

ऊर्ध्वं दृष्ट्या निरीक्षेत वक्रास्यो रक्तगन्धिकः।  
दन्तान् खादति वित्रस्तः स्तन्यं नैवाभिनन्दति २१

स्कन्दग्रहगृहीतानां रोदनं चाल्पमेव च।  
नष्टसञ्ज्ञो वमेत् फेनं सञ्ज्ञावानतिरोदिति।  
पूयशोणितगन्धित्वं स्कन्दापस्मारलक्षणम् २२

स्रस्ताङ्गो भयचकितो विहङ्गगन्धिः।  
सास्रावव्रणपरिपीडितः समन्तात्।  
स्फोटैश्च प्रचिततनुः सदाहपाकैर्विज्ञेयो भवति शिशुः क्षतः शकुन्या २३

व्रणैः स्फोटैश्चितं गात्रं पङ्कगन्धं स्रवेदसृक्।  
भिन्नवर्चा ज्वरी दाही रेवतीग्रहलक्षणम् २४

अतीसारो ज्वरस्तृष्णा तिर्यक्प्रेक्षणरोदनम्।  
नष्टनिद्र स्तथोद्विग्नो ग्रस्तः पूतनया शिशुः २५

छर्दिः कासो ज्वरस्तृष्णा वसागन्धोऽतिरोदनम्।  
स्तन्यद्वेषोऽतिसारश्च अन्धपूतनया भवेत् २६

वेपते कासते क्षीणो नेत्ररोगो विगन्धिता।  
छर्द्यतीसारयुक्तश्च शीतपूतनया शिशुः २७

प्रसन्नवर्णवदनः सिराभिरभिसंवृतः।  
मूत्रगन्धी च बह्वाशी मुखमण्डिकया भवेत् २८

छर्दिस्पस्यिन्दिनकण्ठास्यशोषमूर्च्छाविगन्धिताः।  
ऊर्ध्वं पश्येद्दशेद्दन्तान् नैगमेषग्रहं वदेत् २९

प्रस्तब्धाक्षः स्तनद्वेषी मुह्यते चानिशं मुहुः।  
तं बालमचिराद्धन्ति ग्रहः सम्पूर्णलक्षणः ३०
