---
title: ५७ स्तन्यदुष्टिनिदानम्

---

विशस्तेष्वपि गात्रेषु यथा शुक्रं न दृश्यते।  
सर्वदेहाश्रितत्वाच्च शुक्रलक्षणमुच्यते १

तदेव चेष्टयुवतेर्दर्शनात्स्मरणादपि।  
शब्दसंश्रवणात्स्पर्शात्संहर्षाच्च प्रवर्तते २

सुप्रसन्नं मनस्तत्र हर्षणे हेतुरुच्यते।  
आहाररसयोनित्वादेवं स्तन्यमपि स्त्रियः ३

तदेवापत्यसंस्पर्शाद्दर्शनात्स्मरणादपि।  
ग्रहणाच्च शरीरस्य शुक्रवत्सम्प्रर्वते।  
स्नेहो निरन्तरस्तत्र प्रस्रवे हेतुरुच्यते ४

गुरुभिर्विविधैरन्नैर्दुष्टैर्दोषैः प्रदूषितम्।  
क्षीरं मातुः कुमारस्य नानारोगाय कल्पते ५

कषायं सलिलप्लावि स्तन्यं मारुतदूषितम्।  
कट्वम्ललवणं पीतराजीमत् पित्तसञ्ज्ञितम् ६

कफदुष्टं घनं तोये निमज्जति सपिच्छलम्।  
द्विलिङ्गं द्वन्द्वजं विद्यात् सर्वलिङ्गं त्रिदोषजम् ७

अदुष्टं चाम्बुनिक्षिप्तमेकीभवति पाण्डुरम्।  
मधुरं चाविवर्णं च प्रसन्नं तत् प्रशस्यते ८
