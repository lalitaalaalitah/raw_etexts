---
title: ३२ विद्र धिनिदानम्

---
त्वग्रक्तमांसमेदासि सन्दूष्यास्थिसमाश्रिताः।  
दोषाः शोथं शनैर्घोरं जनयन्त्युच्छ्रिता भृशम् १

महामूलं रुजावन्तं वृत्तं वाऽप्यथवाऽयतम्।  
स विद्र धिरिति ख्यातो विज्ञेयः षड्विधश्च सः २

पृथग्दोषैः समस्तैश्च क्षतेनाप्यसृजा तथा।  
षण्णामपि हि तेषां तु लक्षणं सम्प्रवक्ष्यते ३

कृष्णोऽरुणो वा विषमो भृशमत्यर्थवेदनः।  
चित्रोत्थानप्रपाकश्च विद्र धिर्वातसम्भवः ४

पक्वोदुम्बरसङ्काशः श्यावो वा ज्वरदाहवान्।  
क्षिप्रोत्थानप्रपाकश्च विद्र धिः पित्तसम्भवः ५

शरावसदृशः पाण्डुः शीतः स्निग्धोऽल्पवेदनः।  
चिरोत्थानप्रपाकश्च विद्र धिः कफसम्भवः ६

तनुपीतसिताश्चैषामास्रावाः क्रमशः स्मृताः।  
नानावर्णरुजास्रावो घाटालो विषमो महान् ७

विषमं पच्यते चापि विद्र धिः सान्निपातिकः।  
तैस्तैर्भावैरभिहते क्षते वाऽपथ्यकारिणः ८

क्षतोष्मा वायुविसृतः सरक्तं पित्तमीरयेत्।  
ज्वरस्तृष्णा च दाहश्च जायते तस्य देहिनः ९

आगन्तुर्विद्र धिर्ह्येष पित्तविद्र धिलक्षणः।  
कृष्णस्फोटावृतः श्यावस्तीव्रदाहरुजाकरः १०

पित्तविद्र धिलिङ्गस्तु रक्तविद्र धिरुच्यते।  
पृथक् सम्भूय वा दोषाः कुपिता गुल्मरूपिणम् ११

वल्मीकवत् समुन्नद्धमन्तः कुर्वन्ति विद्र धिम्।  
गुदे बस्तिमुखे नाभ्यां कुक्षौ वङ्क्षणयोस्तथा १२

वृक्कयोः प्लीह्नि यकृति हृदि वा क्लोम्नि वाऽप्यथ।  
तेषामुक्तानि लिङ्गानि वाह्य विद्र धि लक्षणैः १३

अधिष्ठानविशेषेण लिङ्गंशृणुविशेषतः।  
गुदे वातनिरोधश्च बस्तौ कृच्छ्राल्पमूत्रता १४

नाभ्यां हिक्का तथाऽटोपः कुक्षौ मारुतकोपनम्।  
कटीपृष्ठग्रहस्तीव्रो वङ्क्षणोत्थे तु विद्र धौ १५

वृक्कयोः पार्श्वसङ्कोचः प्लीह्न्युच्छ्वासावरोधनम्।  
सर्वाङ्गप्रग्रहस्तीव्रो हृदि कासश्च जायते।  
श्वासो यकृति हिक्का च क्लोम्नि पेपीयते पयः १६

नाभेरुपरिजाः पक्वा यान्त्यूर्ध्वमितरे त्वधः।  
अधः स्रुतेषु जीवेत्तु स्रुतेषूर्ध्वं न जीवति १७

हृन्नाभिबस्तिवर्ज्या ये तेषु भिन्नेषु बाह्यतः।  
जीवेत् कदाचित् पुरुषो नेतरेषु कदाचन १८

साध्या विद्र धयः पञ्च विवर्ज्यः सान्निपातिकः।  
आमपक्वविदग्धत्वं तेषां शोथवदादिशेत् १९

आध्मातं बद्धनिष्यन्दं छर्दिहिक्कातृषान्वितम्।  
रुजाश्वाससमायुक्तं विद्र धिर्नाशयेन्नरम् २०
