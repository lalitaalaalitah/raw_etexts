---
title: ४४ विस्फोटनिदानम्

---
कट्वम्लतीक्ष्णोष्णविदाहिरूक्षक्षारैरजीर्णाध्यशनातपैश्च।  
तथर्तुदोषेण विपर्ययेण कुप्यन्ति दोषाः पवनादयस्तु १

त्वचमाश्रित्य ते रक्तमांसास्थीनि प्रदूष्य च।  
घोरान् कुर्वन्ति विस्फोटान् सर्वान् ज्वरपुरःसरान् २

अग्निदग्धनिभाः स्फोटाः सज्वरा रक्तपित्तजाः।  
क्कचित् सर्वत्र वा देहे विस्फोटा इति ते स्मृताः ३

शिरोरुक्शूलभूयिष्ठं ज्वरस्तृट् पर्वभेदनम्।  
सकृष्णवर्णता चेति वातविस्फोटलक्षणम् ४

ज्वरदाहरुजास्रावपाक तृष्णाभिरन्वितम्।  
पीतलोहितवर्णं च पित्तविस्फोटलक्षणम् ५

छर्द्यरोचकजाड्यानि कण्डूकाठिन्यपाण्डुताः।  
अवेदनश्चिरात् पाकी स विस्फोटः कफात्मकः ६

वातपित्तकृतो यस्तु कुरुते तीव्रवेदनाम्।  
कण्डूस्तैमित्यगुरुभिर्जानीयात् कफवातिकम् ७

कण्डूर्दाहो ज्वरश्छर्दिरेतैस्तु कफपैत्तिकः।  
मध्ये निम्नोन्नतोऽन्ते च कठिनोऽल्पप्रपाकवान् ८

दाहरागतृषामोहच्छर्दि मूर्च्छारुजाज्वराः।  
प्रलापो वेपथुस्तन्द्रा सोऽसाध्यः स्यात् त्रिदोषजः ९

रक्ता रक्तसमुत्थाना गुञ्जाविद्रुमसन्निभाः।  
वेदितव्यास्तु रक्तेन पैत्तिकेन च हेतुना १०

न ते सिद्धिं समायान्ति सिद्धैर्योगशतैरपि।  
एकदोषोत्थितः साध्यः कृच्छ्रसाध्यो द्विदोषजः।  
सर्वदोषोत्थितो घोरस्त्वसाध्यो भूर्युपद्र वः ११
