---
title: २७ उदररोगनिदानम्

---
रोगाः सर्वेऽपि मन्देऽग्नौ सुतरामुदराणि च।  
अजीर्णान्मलिनैश्चान्नैर्जायन्ते मलसञ्चयात् १

रुद्ध्वा स्वेदाम्वुवाहीनि दोषाः स्रोतांसि सञ्चिताः।  
प्राणाग्न्यपानान् सन्दूष्य जनयन्त्युदरं नृणाम् २

आध्मानं गमनेऽशक्तिर्दौर्बल्यं दुर्बलाग्निता।  
शोथः सदनमङ्गानां सङ्गो वातपुरीषयोः ३

दाहस्तन्द्रा च सर्वेषु जठरेषु भवन्ति हि।  
पृथग्दोषैः समस्तैश्च प्लीहबद्धक्षतोदकैः ४

सम्भवन्त्युदराण्यष्टौ तेषां लिङ्गं पृथक् शृणु।  
तत्र वातोदरे शोथः पाणिपान्ना भिकुक्षिषु ५

कुक्षिपार्श्वोदरकटी-पृष्ठरुक् पर्वभेदनम्।  
शुष्ककासोऽङ्गमर्दोऽधोगुरुता मलसङ्ग्रहः ६

श्यावारुणत्वगादित्वमक स्मादवृद्धिह्रासवत्।  
सतोदभेदमुदरं तनुकृष्णसिराततम् ७

आध्मातदृतिवच्छब्दमाहतं प्रकरोति च।  
वायुश्चात्र सरुक्शब्दो विचरेत्सर्वतोगतिः ८

पित्तोदरे ज्वरो मूर्च्छा दाहस्तृट् कटुकास्यता।  
भ्रमोऽतिसारः पीतत्वं त्वगादावुदरं हरित् ९

पीतताम्रसिरानद्धं सस्वेदं सोष्म दह्यते।  
धूमायते मृदुस्पर्श क्षिप्रपाकं प्रदूयते १०

श्लेष्मोदरेऽङ्गसदनं स्वापः श्वयथुगौरवम्।  
निद्रो त्क्लेशोऽरुचिः श्वासः कासः शुक्लत्वगादिता ११

उदरं स्तिमितं स्निग्धं शुक्लराजीततं महत्।  
चिराभिवृद्धं कठिनं शीतस्पर्शं गुरु स्थिरम् १२

स्त्रियोऽन्नपानं नखलोममूत्रविडार्तवैर्युक्तमसाधुवृत्ताः।  
यस्मै प्रयच्छन्त्यरयो गरांश्च दुष्टाम्बुदूषीविषसेवनाद्वा १३

तेनाशुरक्तं कुपिताश्च दोषाः कुर्युः सुघोरं जठरं त्रिलिङ्गम्।  
तच्छीतवाते भृशदुर्दिने च विशेषतः कुप्यति दह्यते च १४

स चातुरो मुह्यति हि प्रसक्तं पाण्डुः मुखं शुष्यति तृष्णया च।  
दूष्योदरं कीर्तितमेतदेव प्लीहोदरं कीर्तयतो निबोध १५

विदाह्यभिष्यन्दिरतस्य जन्तोः प्रदुष्टमत्यर्थमसृक् कफश्च।  
प्लीहाभिवृद्धिं कुरुतः प्रवृद्धौ प्लीहोत्थमेतज्जठरं वदन्ति १६

तद्वामपार्श्वे परवृद्धिमेति विशेषतः सीदति चातुरोऽत्र।  
मन्दज्वराग्निः कफपित्तलिङ्गैरुपद्रुतः क्षीणबलोऽतिपाण्डुः।  
सव्यान्यपार्श्वे यकृति प्रवृद्धे ज्ञेयं यकृद्दाल्युदरं तदेव १७

उदावर्त रुजानाहै र्मोहतृड्दहनज्वरैः।  
गौरवारुचिकाठिन्यैर्विद्यात्तत्र मलान् क्रमात् १८

यस्यान्त्रमन्नैरुपलेपिभिर्वा बालश्मभिर्वा पिहितं यथावत्।  
सञ्चीयते तस्य मलः सदोषः शनैः शनैः सङ्करवच्च नाड्याम् १९

निरुध्यते यस्य गुदे पुरीषं निरेति कृच्छ्रादपि चाल्पमल्पम्।  
हृन्नाभिमध्ये परिवृद्धिमेति तस्योदरं बद्धगुदं वदन्ति २०

शल्यं तथाऽन्नोपहितं यदन्त्रं भुक्तं भिनत्त्यागतमन्यथा वा।  
तस्मात्स्रुतोऽन्त्रात्सलिलप्रकाशः स्रावः स्रवेद्वै गुदतस्तु भूयः २१

नाभेरधश्चोदरमेति वृद्धिं निस्तुद्यते दाल्यति चातिमात्रम्।  
एतत्परिस्राव्युरं प्रदिष्टं दकोदरं कीर्तयतो निबोध २२

यः स्नेहपीतोऽत्यनुवासितो वा वान्तो विरिक्तोऽप्यथवा विरूढः।  
पिबेज्जलं शीतलमाशु तस्य स्रोतांसि दुष्यन्ति हि तद्वहानि २३

स्नेहोपलिप्तेष्वथवाऽपि तेषु दकोदरं पूर्ववदभ्युपैति।  
स्निग्धं महत्तत्परिवृत्तनाभि समासतं पूर्णमिवाम्बुना च।  
यथा दृतिः क्षुभ्यति कम्पते च शब्दायते चापि दकोदरं तत् २४

जन्मनैवोदरं सर्वं प्रायः कूच्छ्रतमं मतम्।  
बलिनस्तदजाताम्बु यत्नसाध्यं नवोत्थितम् २५

पक्षाद् बद्धगुदं तूर्ध्वं सर्वं जातोदकं तथा।  
प्रायो भवत्यभावाय छिद्रा न्त्रं चोदरं नृणाम् २६

शूनाक्षं कुटिलोपस्थमुपक्लिन्नतनुत्वचम्।  
बलशोणितमांसाग्निपरिक्षीणं च वर्जयेत् २७

पार्श्वभङ्गान्नविद्वेषशोथातीसारपीडितम्।  
विरिक्तं चाप्युदरिणं पूर्यमाणं विवर्जयेत् २८
