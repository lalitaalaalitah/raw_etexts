---
title: ०३ ग्रहणीरोगनिदानम्

---

अतीसारे निवृत्तेऽपि मन्दाग्नेरहिताशिनः।  
भूयं सन्दूषितो वह्निर्ग्रहणीमभिदूषयेत् १

एकैकशः सर्वशश्च दोषैरत्यर्थमूर्च्छितैः।  
सा दुष्टा बहुशो भुक्तमाममेव विमुञ्चति २

पक्वं वा सरुजं पूति मुहुर्बद्धं मुहुर्द्र वम्।  
ग्रहणीरोगमाहुस्तमायुर्वेदविदो जनाः ३

पूर्वरूपं तु तस्येदं तृष्णाऽलस्यं बलक्षयः।  
विदाहोऽन्नस्य पाकश्च चिरात् कायस्य गौरवम् ४

कटुतिक्तकषायाति रूक्षसन्दुष्टभोजनैः।  
प्रमितानशनात्यध्ववेगनिग्रहमैथुनैः ५

मारुतः कुपितो वह्निं सञ्छाद्य कुरुते गदान्।  
तस्यान्नं पच्यते दुःखं शुक्तपाकं खराङ्गता ६

कण्ठास्यशोषः क्षुत्तृष्णा तिमिरं कर्णयोः स्वनः।  
पार्श्वोरुवङ्क्षणग्रीवारुगभीक्ष्णं विसूचिका ७

हृत्पीडाकार्श्यदौर्बल्यं वैरस्यं परिकर्तिका।  
गृद्धिः सर्वरसानां च मनसः सदनं तथा ८

जीर्णे जीर्यति चाध्मानं भुक्ते स्वास्थ्यमुपैति च।  
स वातगुल्महृद्रो गप्लीहाशङ्की च मानवः ९

चिराद् दुःखं द्र वं शुष्कं तन्वामं शब्दफेनवत्।  
पुनः पुनः सृजेद्वर्चः कासश्वासार्दितोऽनिलात् १०

कट्वजीर्णविदाह्यम्लक्षाराद्यैः पित्तमुल्बणम्।  
आप्लावयद्धन्त्यनलं जलं तप्तमिवानलम् ११

सोऽजीर्णं नीलपीताभं पीताभः सार्यते द्र वम्।  
पूत्यम्लोद्गारहृत्कण्ठदाहारुचितृडर्दितः १२

गुर्वतिस्निग्धशीतादिभोजनादतिभोजनात्।  
भुक्तमात्रस्य च स्नप्नाद्धन्त्यग्निं कुपितः कफः १३

तस्यान्नं पच्यते दुःखं हृल्लासच्छर्द्यरोचकाः।  
आस्योपदेहमाधुर्यं कासष्ठीवनपीनसाः १४

हृदयं मन्यते स्त्यानमुदरं स्तिमितं गुरु।  
दुष्टोमधुर उद्गारः सदनं स्त्रीष्वहर्षणम् १५

भिन्नामश्लेष्मसंसृष्टगुरुवर्चःप्रवर्तनम्।  
अकृशस्यापि दौर्बल्यमालस्यं च कफात्मके १६

पृथग्वातादिनिर्दिष्टहेतुलिङ्गसमागमे।  
त्रिदोषं निर्दिशेदेवं तेषां वक्ष्यामि भेषजम् १७

अन्त्रकूजनमालस्यं दौर्बल्यं सदनं तथा।  
द्र वं शीतं घनं स्निग्धं सकटीवेदनं शकृत् १७-१

आमं बहु सपैच्छिल्यं सशब्दं मन्दवेदनम्।  
पक्षान्मासाद्दशाहाद्वा नित्यं वाऽप्यथ मुञ्चति १७-२

दिवा प्रकोपो भवति रात्रौ शान्तिं व्रजेच्च या।  
दुर्विज्ञेया दुश्चिकित्स्या चिरकालानुबन्धिनी १७-३

सा भवेदामवातेन सङ्ग्रहग्रहणी मता।  
स्विपतः पार्श्वयोः शूलं गलज्जलघटीध्वनिः।  
तं वदन्ति घटीयन्त्रमसाध्यं ग्रहणीगदम् १७-४

दोषं सामं निरामं च विद्यादत्रातिसारवत् १८

लिङ्गैरसाध्यो ग्रहणीविकारो यैस्तैरतीसारगदो न सिध्येत्।  
वृद्धस्य नूनं ग्रहणीविकारो हत्वा तनुं नैव निवर्तते च १९

बालके ग्रहणी साध्या यूनि कृच्छ्रा समीरिता।  
वृद्धे त्वसाध्या विज्ञेया मतं धन्वन्तरेरिदम् १९-१

अथार्शोनिदानम्

पृथग्दोषैः समस्तैश्च शोणितात् सहजानि च।  
अर्शांसि षट्प्रकाराणि विद्याद् गुदवलित्रये १

दोषास्त्वङ्मांसमेदांसि सन्दूष्य विविधाकृतीन्।  
मांसाङ्कुरानपानादौ कुर्वन्त्यर्शांसि ताञ्जगुः २

कषायकटुतिक्तानि रूक्षशीतलघूनि च।  
प्रमिताल्पाशनं तीक्ष्णं मद्यं मैथुनसेवनम् ३

लङ्घनं देशकालौ च शीतौ व्यायामकर्म च।  
शोको वातातपस्पर्शो हेतुर्वातार्शसां मतः ४

कट्वम्ललवणोष्णानि व्यायामाग्न्यातपप्रभाः।  
देशकालावशिशिरौ क्रोधो मद्यमसूयनम् ५

विदाहि तीक्ष्णमुष्णं च सर्वं पानान्नभेषजम्।  
पित्तोल्बणानां विज्ञेयः प्रकोपे हेतुरर्शसाम् ६

मधुरस्निग्धशीतानि लवणाम्लगुरूणि च।  
अव्यायामो दिवास्वप्नः शय्यासनसुखे रतिः ७

प्राग्वातसेवा शीतौ च देशकालावचिन्तनम्।  
श्लैष्मिकाणां समुद्दिष्टमेतत् कारणमर्शसाम् ८

हेतुलक्षणसंसर्गाद्विद्याद् द्वन्द्वोल्बणानि च।  
सर्वोहेतुस्त्रिदोषाणां सहजैर्लक्षणं समम् ९

गुदाङ्कुरा बह्वनिलाः शुष्काश्चिमचिमान्विताः।  
म्लानाः श्यावारुणाः स्तब्धा विशदाः परुषाः खराः १०

मिथो विसदृशा वक्रास्तीक्ष्णा विस्फुटिताननाः।  
बिम्बीखर्जूरकर्कन्धूकार्पासीफलसन्निभाः ११

केचित् कदम्बपुष्पाभाः केचित् सिद्धार्थकोपमाः।  
शिरःपार्श्वांसकट्यूरुवङ्क्षणाद्यधिकव्यथाः १२

क्षवथूद्गारविष्टम्भहृद् ग्रहारोचकप्रदाः।  
कासश्वासाग्निवैषम्य कर्णनादभ्रमावहाः १३

तैरार्तो ग्रथितं स्तोकं सशब्दं सप्रवाहिकम्।  
रुक्फेनपिच्छानुगतं विबुद्धमुपवेश्यते १४

कृष्णत्वङ्नखविण्मूत्रनेत्रवक्त्रश्च जायते।  
गुल्मप्लीहोदराष्ठीलासम्भवस्तत एव च १५

पित्तोत्तरा नीलमुखा रक्तपीतासितप्रभाः।  
तन्वस्रस्राविणो विस्रास्तनवो मृदवः श्लथाः १६

शुकजिह्वायकृत्खण्डजलौकोवक्त्रसन्निभाः।  
दाहपाकज्वरस्वेदतृण्मूर्च्छाऽरुचिमोहदाः १७

सोष्माणो द्र वनीलोष्णपीतरक्तामवर्चसः।  
यवमध्या हरित्पीतहारिद्र त्वङ्नखादयः १८

श्लेष्मोल्बणा महामूला घना मन्दरुजः सिताः।  
उत्सन्नोपचित-स्निग्ध-स्तब्ध-वृत्तगुरुस्थिराः १९

पिच्छिलाः स्तिमिताःश्लक्ष्णाः कण्ड्वाढ्याः स्पर्शनप्रियाः।  
करीरपनसास्थ्याभास्तथा गोस्तनसन्निभाः २०

वङ्क्षणानाहिनः पायुर्वस्तिनाभिविकर्षिणः।  
सश्वासकासहृल्लासप्रसेकारुचिपीनसाः २१

मेहकृच्छ्रशिरोजाड्यशिशिरज्वरकारिणः।  
क्लैब्याग्निमार्दवच्छर्दिरामप्रायविकारदाः २२

वसाभसकफप्रायपुरीषाः सप्रवाहिकाः।  
न स्रवन्ति न भिद्यन्ते पाण्डुस्निग्धत्वगादयः २३

सर्वैः सर्वात्मकान्याहुर्लक्षणैः सहजानि च।  
रक्तोल्बणा गुदे कीलाः पित्ताकृतिसमन्विताः २४

वटप्ररोहसदृशा गुञ्जाविद्रुमसन्निभाः।  
तेऽत्यर्थं दुष्टमुष्णं च गाढविट्कप्रपीडिताः २५

स्रवन्ति सहसा रक्तं तस्य चातिप्रवृत्तितः।  
भेकाभः पीड्यते दुःखैः शोणितक्षयसम्भवै २६

हीनवर्णबलोत्साहो हतौजाः कलुषेन्द्रि यः।  
तत्रानुबन्धो द्विविधः श्लेष्मणो मारुतस्य च।  
विट् श्यावं कठिनं रूक्षमधोवायुर्न वर्तते २७

तनु चारुणवर्णं च फेनिलं चासृगर्शसाम्।  
कट्यूरुगुदशूलं च दौर्बल्यं यदि चाधिकम् २८

तत्रानुबन्धो वातस्य हेतुर्यदि च रूक्षणम्।  
शिथिलं श्वेतपीतं च विट् स्निग्धं गुरु शीतलम् २९

यद्यर्शसां घनं चासृक् तन्तुमत् पाण्डु पिच्छिलम्।  
गुदं सपिच्छं स्तिमितं गुरु स्निग्धं च कारणम्।  
श्लेष्मानुबन्धो विज्ञेयस्तत्र रक्तार्शसां बुधैः ३०

विष्टम्भोऽन्नस्य दौर्बल्यं कुक्षेराटोप एव च।  
कार्श्यमुद्गारबाहुल्यं सक्थिसादोऽल्पविट्कता ३१

ग्रहणीदोषपाण्ड्वर्तेराशङ्का चोदरस्य च।  
पूर्वरूपाणि निर्दिष्टान्यर्शसामभिवृद्धये ३२

पञ्चात्मा मारुतः पित्तं कफो गुदवलित्रयम्।  
सर्व एव प्रकुप्यन्ति गुदजानां समुद्भवे ३३

तस्मादर्शांसि दुःखानि बहुव्याधिकराणि च।  
सर्वदेहोपतापीनि प्रायः कृच्छ्रतमानि च ३४

बाह्यायां तु वलौ जातान्येकदोषोल्बणानि च।  
अर्शांसि सुखसाध्यानि न चिरोत्पतितानि च ३५

द्वन्द्वजानि द्वितीयायां बलौ यान्याश्रितानि च।  
कृच्छ्रसाध्यानि तान्याहुः परिसंवत्सराणि च ३६

सहजानि त्रिदोषाणि यानि चाभ्यन्तरां बलिम्।  
जायन्तेऽशासि संश्रित्य तान्यसाध्यानि निर्दिशेत् ३७

शेषत्वादायुषस्तानि चतुष्पादसमन्विते।  
याप्यन्ते दीप्तकायाग्नेः प्रत्याख्येयान्यतोऽन्यथा ३८

हस्ते पादे मुखे नाभ्यां गुदे वृषणयोस्तथा।  
शोथो हृत्पार्श्वशूलं च यस्यासाध्योऽशसो हि सः ३९

हृत्पार्श्वशूलं सम्मोहश्छर्दिरङ्गस्य रुग्ज्वरः।  
तृष्णा गुदस्य पाकश्च निहन्युर्गुदजातुरम् ४०

तृष्णारोचकशूलार्तमतिप्रस्रुतशोणितम्।  
शोथातिसारसंयुक्तमर्शांसि क्षपयन्ति हि ४१

मेढ्रादिष्वपि वक्ष्यन्ते यथास्वैं नाभिजानि च।  
गण्डूपदास्यरूपाणि पिच्छिलानि मृदूनि च ४२

व्यानो गृहीत्वा श्लेष्माणं करोत्यर्शस्त्वचो बहिः।  
कीलोपमं स्थिरखरं चर्मकीलं तु तद्विदुः ४३

वातेन तोदपारुष्यं पित्तादसितवक्त्रता।  
श्लेष्मणा स्निग्धता चास्य ग्रथितत्वं सवर्णता ४४

अथाग्निमान्द्याजीर्णविसूचिकालसकविलम्बिकानिदानम्

मन्दस्तीक्ष्णोऽथ विषमः समश्चेति चतुर्विधः।  
कफपित्तानिलाधिक्यात्तत्साम्याज्जाठरोऽनलः १

विषमो वातजान् रोगाँ स्तीक्ष्णः पित्तनिमित्तजान्।  
करोत्यग्निस्तथा मन्दो विकारान् कफसम्भवान् २

समा समाग्नेरशिता मात्रा सम्यग्विपच्यते।  
स्वल्पाऽपि नैव मन्दाग्नेर्विषमाग्नेस्तु देहिनः ३

कदाचित् पच्यते सम्यक्कदाचिन्न विपच्यते।  
मात्राऽतिमात्राऽप्यशिता सुखं यस्य विपच्यते।  
तीक्ष्णग्निरिति तं विद्यात् समाग्निः श्रेष्ठ उच्यते ४

आमं विदग्धं विष्टब्धं कफपित्तानिलैस्त्रिभिः।  
अजीर्णं केचिदिच्छन्ति चतुर्थं रसशेषतः ५

अजीर्णं पञ्चमं केचिन्निर्दोषं दिनपाकि च।  
वदन्ति षष्ठं चाजीर्णं प्राकृतं प्रतिवासरम् ६

अत्यम्बुपानाद्विषमाशनाच्च सन्धारणात्स्वप्नविपर्ययाच्च।  
कालेऽपि सात्म्यं लघु चापि भुक्तमन्नं न पाकं भजते नरस्य ७

ईर्ष्याभयक्रोधपरिप्लुतेन लुब्धेन रुग्दैन्यनिपीडितेन।  
प्रद्वेषयुक्तेन च सेव्यमानमन्नं न सम्यक्परिपाकमेति ८

मात्रयाऽप्यभ्यवहृतं पथ्यं चान्नं न जीर्यति।  
चिन्ताशोकभयक्रोध दुःखशय्याप्रजागरैः ९

तत्रामे गुरुतोत्क्लेदः शोथो गण्डाक्षिकूटगः।  
उद्गारश्च यथाभुक्तमविदग्धः प्रवर्तते १०

विदग्धे भ्रमतृण्मूर्च्छाः पित्ताच्च विविधा रुजः।  
उद्गारश्च सधूमाम्लः स्वेदो दाहश्च जायते ११

विष्टब्धे शूलमाध्मानं विविधा वातवेदनाः।  
मलवाताप्रवृत्तिश्च स्तम्भो मोहोऽङ्गपीडनम् १२

रसशेषेऽन्नविद्वेषो हृदयाशुद्धिगौरवे।  
मूर्च्छा प्रलापो वमथुः प्रसेकं सदनं भ्रमः।  
उपद्र वा भवन्त्येते मरणं चाप्यजीर्णतः १३

अनात्मवन्तः पशुवद्भुञ्जते येऽप्रमाणतः।  
रोगानीकस्य ते मूलमजीर्णं प्राप्नुवन्ति हि १४

अजीर्णमामं विष्टब्धं विदग्धं च यदीरितम्।  
विसूच्यलसकौ तस्माद्भवेच्चापि विलम्बिका १५

सूचीभिरिव गात्राणि तुदन् सन्तिष्ठतेऽनिलः।  
यत्राजीर्णेन सा वैद्यैर्विसूचीति निगद्यते १६

न तां परिमिताहारा लभन्ते विदितागमाः।  
मूढास्तामजितात्मानो लभन्तेऽशनलोलुपाः १७

मूर्च्छाऽतिसारो वमथुः पिपासा शूलो भ्रमोद्वेष्टनजृम्भदाहाः।  
वैवर्ण्यकम्पौ हृदये रुजश्च भवन्ति तस्यां शिरसश्च भेदः १८

कुक्षिरानह्यतेऽत्यर्थं प्रताम्येत् परिकूजति।  
निरुद्धो मारुतश्चैव कुक्षावुपरि धावति १९

वातवर्चोनिरोधश्च यस्यात्यर्थं भवेदपि।  
तस्यालसकमाचष्टे तृष्णोद्गारौ च यस्य तु २०

दुष्टं तु भुक्तं कफमारुताभ्यां प्रवर्तते नोर्ध्वमधश्च यस्य।  
विलम्बकां तां भृशदुश्चिकित्स्यामाचक्षते शास्त्रविदः पुराणाः २१

यत्रस्थमामं विरुजेत्तमेव देशं विशेषेण विकारजातैः।  
दोषेण येनावततं शरीरं तल्लक्षणैरामसमुद्भवैश्च २२

यः श्यावदन्तौष्ठनखोऽल्पसञ्ज्ञो वम्यर्दितोऽभ्यन्तरयातनेत्रः।  
क्षामस्वरः सर्वविमुक्तसन्धिर्यायान्नरः सोऽपुनरागमाय २३

उद्गारशुद्धिरुत्साहो वेगोत्सर्गो यथोचितः।  
लघुता क्षुत्पिपासा च जीर्णाहारस्य लक्षणम् २४

निद्रा नाशोऽरतिः कम्पो मूत्राघातो विसञ्ज्ञता।  
अमी ह्युपद्र वा घोरा विसूच्यां पञ्च दारुणाः २५

प्रायेणाहारवैषम्यादजीर्णं जायते नृणाम्।  
तन्मूलो रोगसङ्घातस्तद्विनाशाद्विनश्यति २६

ग्लानिगौरवविष्टम्भभ्रम मारुतमूढताः।  
विबन्धो वा प्रवृत्तिर्वा सामान्याजीर्णलक्षणम् २७
