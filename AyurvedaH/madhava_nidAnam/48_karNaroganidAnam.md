---
title: ४८ कर्णरोगनिदानम्

---
समीरणः श्रोत्रगतोऽन्यथाचरन् समन्ततः शूलमतीव कर्णयोः।  
करोति दोषैश्च यथास्वमावृतः स कर्णशूलः कथितो दुराचरः १

कर्णस्रोतःस्थिते वाते शृणोति विविधान् स्वरान्।  
भेरीमृदङ्गशङ्खानां कर्णनादः स उच्यते २

यदा शब्दवहं वायुः स्रोतः आवृत्य तिष्ठति।  
शुद्धःश्लेष्मान्वितो वाऽपि बाधिर्यं तेन जायते ३

वायुः पित्तादिभिर्युक्तो वेणुघोषोपमं स्वनम्।  
करोति कर्णयोः क्ष्वेडं कर्णक्ष्वेडः स उच्यते ४

शिरोऽभिघातादथवा निमज्जतो जले प्रपाकादथवाऽपि विद्र धेः।  
स्रवेद्धि पूयं श्रवणोऽनिलादितः स कर्णसंस्राव इति प्रकीर्तितः ५

मारुतः कफसंयुक्तः कर्णकण्डूं करोति च।  
पित्तोष्मशोषितः श्लेष्मा कुरुते कर्णगूथकम् ६

स कर्णगूथो द्र वतां गतो यदा विलायितो घ्राणमुखं प्रपद्यते।  
तदा स कर्णप्रतिनाहसन्दितो भवेद्विकारः शिरसोऽधभेदकृत् ७

यदा तु मूर्च्छन्त्यथवाऽपि जन्तवः सृजन्त्यपत्यान्यथवाऽपि मक्षिकाः।  
यद्व्यञ्जनत्वाच्छ्रवणो निरुच्यते भिषग्भिराद्यैः क्रिमिकर्णको गदः ८

पतङ्गाः शतपद्यश्च कर्णस्रोतः प्रविश्य हि।  
अरतिं व्याकुलत्वं च भृशं कुर्वन्ति वेदनाम् ९

कर्णो निस्तुद्यते तस्य तथा फरफरायते।  
कीटे चरति रुक् तीव्रा निष्पन्दे मन्दवेदना १०

क्षताभिघातप्रभवस्तु विद्र धिर्भवेत्तथा दोषकृतोऽपरः पुनः।  
सरक्तपीतारुणमस्रमास्रवेत् प्रतोदधूमायनदाहचोषवान् ११

कर्णपाकस्तु पित्तेन कोथविक्लेदकृद्भवेत्।  
कर्णविद्र धिपाकाद्वा जायते चाम्बुपूरणात् १२

पूयं स्रवति पूतिं वा स ज्ञेयः पूतिकर्णकः।  
कर्णशोथार्बुदार्शांसि जानीयादुक्तलक्षणैः १३

नादोऽतिरुक् कर्णमलस्य शोषः स्रावस्तनुश्चाश्रवणं च वातात्।  
शोथः सरागो दरणं विदाहः सपीतपूतिस्रवणं च पित्तात् १४

वैश्रुत्यकण्डूस्थिरशोथशुक्लस्निग्धस्रुतिः स्वल्परुजः कफाच्च।  
सर्वाणि रूपाणि च सन्निपातात् स्रावश्च तत्राधिकदोषवर्णः १५

सौकुमार्याच्चिरोत्सृष्टे सहसाऽतिप्रवर्धिते।  
कर्णशोथो भवेत् पाल्यां सरुजः परिपोटवान्।  
कृष्णारुणनिभः स्तव्धः स वातात् परिपोटकः १६

गुर्वाभरणसंयोगात्ताडनाद् घर्षणादपि।  
शोथः पाल्यां भवेच्छ्यावो दाहपाकरुजान्वितः १७

रक्तो वा रक्तपित्ताभ्यामुत्पातः स गदो मतः।  
कर्णं बलाद्वर्धयतः पाल्यां वायुः प्रकुप्यति १८

कफं सङ्गृह्य कुरुते शोफं स्तब्धमवेदनम्।  
उन्मन्थकः सकण्डूको विकारः कफवातजः १९

संवर्ध्यमाने दुर्विद्धे कण्डूपाकरुजान्वितः।  
शोथो भवति पाकश्च त्रिदोषो दुःखवर्धनः २०

कफासृक्कृमयः क्रुद्धाः सर्षपाभा विसर्पिणः।  
कुर्वन्ति पाल्यां पिडकाः कण्डूदाहरुजान्विताः २१

कफासृक्कृमिसम्भूतः स विसर्पन्नितस्ततः।  
लिहेत् सशष्कुलद्यं पालद्यं परिलेहीति स स्मृतः २२
