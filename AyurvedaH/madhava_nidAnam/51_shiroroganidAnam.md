---
title: ५१ शिरोरोगनिदानम्

---

शिरोरोगास्तु जायन्ते वातपित्तकफैस्त्रिभिः।  
सन्निपातेन रक्तेन क्षयेण क्रिमिभिस्तथा।  
सूर्यावर्तानन्तवातार्धाव भेदकशङ्खकैः १

यस्यानिमित्तं शिरसो रुजश्च भवन्ति तीव्रा निशि चातिमात्रम्।  
बन्धोपतापैः प्रशमश्च यत्र शिरोऽभितापः स समीरणेन २

यस्योष्णमङ्गारचितं यथैव भवेच्छिरो धूप्यति चाक्षिनासम्।  
शीतेन रात्रौ च भवेच्छमश्च शिरोऽभितापः स तु पित्तकोपात् ३

शिरो भवेद्यस्य कफोपदिग्धं गुरु प्रतिष्टब्धमथो हिमं च।  
शूनाक्षिकूटं वदनं च यस्य शिरोऽभितापः स कफप्रकोपात् ४

शिरोऽभितापे त्रितयप्रवृत्ते सर्वाणि लिङ्गानि समुद्भवन्ति।  
रक्तात्मकः पित्तसमानलिङ्गः स्पर्शासहत्वं शिरसो भवेच्च ५

असृग्वसाश्लेष्मसमीरणानां शिरोगतानामिह सङ्क्षयेण।  
क्षयप्रवृत्तः शिरसोऽभितापः कष्टो भवेदुग्ररुजोऽतिमात्रम्।  
संस्वेदनच्छर्दनधूमनस्यैरसृग्विमोक्षैश्च विवृद्धिमेति ६

निस्तुद्यते यस्य शिरोऽतिमात्रं सम्भक्ष्यमाणं स्फुरतीव चान्तः।  
घ्राणाच्च गच्छेत् सलिलं सपूयं शिरोभितापः क्रिमिभिः स घोरः ७

सूर्योदयं या प्रति मन्दमन्दमक्षिभ्रुवंरुक् समुपैति गाढा।  
विवर्धते चांशुमता सहैव सूर्यापवृत्तौ विनिवर्तते च।  
सर्वात्मकं कष्टतमं विकारं सूर्यापवर्तं तमुदाहरन्ति ८

दोषास्तु दुष्टास्त्रय एव मन्यां सम्पीड्य घाटासु रुजां सुतीव्राम्।  
कुर्वन्ति योऽक्षिभ्रुवि शङ्खदेशे स्थितिं करोत्याशु विशेषतस्तु ९

गण्डस्य पार्श्वे तु करोति कम्पं हनुग्रहं लोचनजांश्च रोगान्।  
अनन्तवातं तमुदाहरन्ति दोषत्रयोत्थं शिरसो विकारम् १०

रूक्षाशनात्यध्यशन प्राग्वातावश्यमैथुनैः।  
वेगसन्धारणायासव्यायामैः कुपितोऽनिलः ११

केवलः सकफो वाऽध गृहीत्वा शिरसो बली।  
मन्याभ्रूशङ्खकर्णाक्षिललाटार्धेऽतिवेदनाम् १२

शस्त्रारणिनिभां कुर्यात्तीव्रां सोऽधावभेदकः।  
नयनं वाऽथवा श्रोत्रमतिवृद्धो विनाशयेत् १३

रक्तपित्तानिला दुष्टाः शङ्खदेशे विमूर्च्छिताः।  
तीव्ररुग्दाहरागं हि शोथं कुर्वन्ति दारुणम् १४

स शिरो विषवद्वेगी निरुध्याशु गलं तथा।  
त्रिरात्राज्जीवितं हन्ति शङ्खको नामतः परम्।  
त्र्\! यहाज्जीवति भैषज्यं प्रत्याख्याय समाचरेत् १५

अथासृद्गरनिदानम्।  
विरुद्धमद्याध्यशनादजीर्णाद् गर्भप्रपातादतिमैथुनाच्च।  
यानाध्वशोकादतिकर्षणाच्च भाराभिघाताच्छयनाद्दिवा च।  
तं श्लेष्मपित्तानिलसन्निपातैश्चतुष्प्रकारं प्रदरं वदन्ति १

असृग्दरं भवेत् सर्वं साङ्गमर्दं सवेदनम्।  
तस्यातिवृत्तौ दौर्वल्यं भ्रमो मूर्च्छा मदस्तृषा।  
दाहः प्रलापः पाण्डुत्वं तन्द्रा रोगाश्च वातजाः २

आमं सपिच्छाप्रतिमं सपाण्डु पुलाकतोयप्रतिमं कफात्तु।  
सपीतनीलासितरक्तमुष्णं पित्तार्तियुक्तं भृशवेगि पित्तात् ३

रूक्षारुणं फेनिलमल्पमल्पं वातार्तिवातात् पिशितोदकाभम्।  
सक्षौद्र सर्पिर्हरितालवर्णं मज्जप्रकाशं कुणपं त्रिदोषात् ४

तं चाप्यसाध्यं प्रवदन्ति तज्ज्ञा न तत्र कुर्वीत भिषक् चिकित्साम्।  
शश्वत् स्रवन्तीमास्रावं तृष्णादाहज्वरान्विताम्।  
क्षीणरक्तां दुर्बलां च तामसाध्यां विनिर्दिशेत् ५

मासान्निष्पिच्छदाहार्ति पञ्चरात्रानुबन्धि च।  
नैवातिबहुलात्यल्पमार्तवं शुद्धमादिशेत् ६

शशासृक्प्रतिमं यच्च यद्वा लाक्षारसोपमम्।  
तदार्तवं प्रशंसन्ति यच्चाप्सु न विरज्यते ७
