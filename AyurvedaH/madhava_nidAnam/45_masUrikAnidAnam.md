---
title: ४५ मसूरिकानिदानम्

---

कट्वम्ललवण क्षारविरुद्धाध्यशनाशनैः।  
दुष्टनिष्पावशाकाद्यैः प्रदुष्टपवनोदकैः १

क्रूरग्रहेक्षणाच्चापि देशे दोषाः समुद्धताः।  
जनयन्ति शरीरेऽस्मिन् दुष्टरक्तेन सङ्गताः २

मसूराकृतिसंस्थानाः पिडकाः स्युर्मसूरिकाः।  
तासां पूर्वं ज्वरः कण्डूर्गात्रभङ्गोऽरतिर्भ्रमः ३

त्वचि शोथः सवैवर्ण्यो नेत्ररागश्च जायते।  
स्फोटाः श्यावारुणा रूक्षास्तीव्रवेदनयाऽन्विताः ४

कठिनाश्चिरपाकाश्च भवन्त्यनिलसम्भवाः।  
सन्ध्यस्थिपर्वणां भेदः कासः कम्पोऽरति क्लमः ५

शोषस्ताल्वोष्ठजिह्वानां तृष्णा चारुचिसंयुता।  
रक्ताः पीतसिताः स्फोटाः सदाहास्तीव्रवेदनाः ६

भवन्त्यचिरपाकाश्च पित्तकोपसमुद्भवाः।  
विड्भेदश्चाङ्गमर्दश्च दाहस्तृष्णाऽरुचिस्तथा ७

मुखपाकोऽक्षिरागश्च ज्वरस्तीव्रः सुदारुणः।  
रक्तजायां भवन्त्येते विकाराः पित्तलक्षणाः ८

कफप्रसेकः स्तैमित्यं शिरोरुगात्रगौरवम्।  
हृल्लासः सारुचिर्निद्रा तन्द्रा लस्यसमन्विताः ९

श्वेताः स्निग्धाः भृशं स्थूलाः कण्डूबरा मन्दवेदनाः।  
मसूरिकाः कफोत्थाश्च चिरपाकाः प्रकीर्तिताः १०

नीलाश्चिपिटविस्तीर्णा मध्ये निम्ना महारुजः।  
चिरपाकाः पूतिस्रावाः प्रभूताः सर्वदोषजाः ११

कण्ठरोधारुचिस्तम्भ प्रलापारतिसंयुताः।  
दुश्चिकित्स्याः समुद्दिष्टाः पिडकाश्चर्मसञ्ज्ञिताः १२

रोमकूपोन्नतिसमा रागिण्यः कफपित्तजाः।  
कासारोचकसंयुक्ता रोमान्त्यो ज्वरपूर्विकाः १३

तोयबुद्वुदसङ्काशास्त्वग्गतास्तु मसूरिकाः।  
स्वल्पदोषाः प्रजायन्ते भिन्नास्तोयं स्रवन्ति च १४

रक्तस्था लोहिताकाराः शीघ्रपाकास्तनुत्वचः।  
साध्या नात्यर्थदुष्टाश्च भिन्ना रक्तं स्रवन्ति च १५

मांसस्थाः कठिनाः स्निग्धाश्चिरपाका घनत्वचः।  
गात्रशूलतृषाकण्डू ज्वरारतिसमन्विताः १६

मेदोजा मण्डलाकारा मृदवः किञ्चिदुन्नताः।  
घोरज्वरपरीताश्च स्थूलाः स्निग्धाः सवेदनाः १७

सम्मोहारतिसन्तापाः कश्चिदाभ्यो विनिस्तरेत्।  
क्षुद्रा गात्रसमा रूक्षाश्चिपिटाः किञ्चिदुन्नताः १८

मज्जोत्था भृशसम्मोहवेदनारतिसंयुताः।  
छिन्दन्ति मर्मधामानि प्राणानाशु हरन्ति हि १९

भ्रमरेणेव विद्धानि कुर्वन्त्यस्थीनि सर्वतः।  
पक्वाभाः पिडकाः स्निग्धाः सूक्ष्माश्चात्यर्थवेदनाः २०

स्तैमित्यारति सम्मोहदाहोन्माद समन्विताः।  
शुक्रजायां मसूर्यां तु लक्षणानि भवन्ति हि २१

निर्दिष्टं केवलं चिह्नं दृश्यते न तु जीवितम्।  
दोषमिश्रास्तु सप्तैता द्र ष्टव्या दोषलक्षणैः २२

त्वग्गता रक्तजाश्चैव पित्तजाः लेष्मजास्तथा।  
श्लेष्मपित्तकृताश्चैव सुखसाध्या मसूरिकाः २३

वातजा वातपित्तोत्थाः श्लेष्मवातकृताश्च याः।  
कृच्छ्रसाध्यतमास्तस्माद्यत्नादेता उपाचरेत् २४

असाध्याः सन्निपातोत्थास्तासां वक्ष्यामि लक्षणम्।  
प्रवालसदृशाः काश्चित् काश्चिज्जम्बूफलोपमाः २५

लोहजालसमाः काश्चिदतसीफलसन्निभाः।  
आसाम्बहुविधा वर्णा जायन्ते दोषभेदतः २६

कासो हिक्का प्रमेहश्च ज्वरस्तीव्रः सुदारुणः।  
प्रलापश्चारतिर्मूर्च्छा तृष्णा दाहोऽतिघूर्णता २७

मुखेन प्रस्रवेद्र क्तं तथा घ्राणेन चक्षुषा।  
कण्ठे घुर्घुरकं कृत्वा श्वसित्यत्यर्थवेदनम् २८

मसूरिकाभिभूतस्य यस्यैतानि भिषग्वरैः।  
लक्षणानि च दृश्यन्ते न दद्यादत्र भेषजम् २९

मसूरिकाभिभूता यो भृशं घ्राणेन निःश्वसेत्।  
स भृशं त्यजति प्राणाँ स्तृषार्तो वायुदूषितः ३०

मसूरिकान्ते शोथः स्यात् कूर्परे मणिबन्धके।  
तथांऽसफलके चापि दुश्चिकित्स्यः सुदारुणः ३१
