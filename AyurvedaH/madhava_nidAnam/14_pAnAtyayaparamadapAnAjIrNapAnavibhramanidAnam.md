---
title: १४ पानात्ययपरमदपानाजीर्णपानविभ्रमनिदानम्

---

ये विषस्य गुणाः प्रोक्तास्तेऽपि मद्ये प्रतिष्ठिताः।  
तेन मिथ्योपयुक्तेन भवत्युग्रो मदात्ययः १

किन्तु मद्यं स्वभावेन यथैवान्नं तथा स्मृतम्।  
अयुक्तियुक्तं रोगाय युक्तियुक्तं यथाऽमृतम् २

प्राणाः प्राणभृतामन्नं तदयुक्त्या हिनस्त्यसून्।  
विषं प्राणहरं तच्च युक्तियुक्तं रसायनम् ३

विधिना मात्रया काले हितैरन्नैर्यथाबलम्।  
प्रहृष्टो यः पिबेन्मद्यं तस्य स्यादमृतोपमम् ४

स्निग्धैस्तदन्नैर्मांसैश्च भक्ष्यैश्च सह सेवितम्।  
भवेदायुःप्रकर्षाय बलायोपचयाय च ५

काम्यता मनसस्तुष्टिस्तेजो विक्रम एव च।  
विधिवत्सेव्यमाने तु मद्ये सन्निहिता गुणाः ६

बुद्धिस्मृतिप्रीतिकरः सुखश्च पानान्ननिद्रा रतिवर्धनश्च।  
सम्पाठगीतस्वरवर्धनश्च प्रोक्तोऽतिरम्यः प्रथमो मदो हि ७

अव्यक्तबुद्धिस्मृतिवाग्विचेष्टः सोन्मत्तलीलाकृतिरप्रशान्तः।  
आलस्यनिद्रा भिहतो मुहुश्च मध्येन मत्तः पुरुषो मदेन ८

गच्छेदगम्यान्न गुरूंश्च मन्येत् खादेदभक्ष्याणि च नष्टसञ्ज्ञाः।  
ब्रूयाच्च गुह्यानि हृदि स्थितानि मदे तृतीये पुरुषोऽस्वतन्त्रः ९

चतुर्थे तु मदे मूढो भग्नदार्विव निष्क्रियः।  
कार्याकार्यविभागज्ञो मृतादप्यपरो मृतः १०

को मदं तादृशं गच्छेदुन्मादमिव चापरम्।  
बहुदोषमिवामूढः कान्तारं स्ववशः कृती ११

निर्भक्तमेकान्तत एव मद्यं निषेव्यमाणं मनुजेन नित्यम्।  
आपादयेत्कष्टतमान्विकारानापादयेच्चापि शरीरभेदम् १२

क्रुद्धेन भीतेन पिपासितेन शोकाभितप्तेन वुभुक्षितेन।  
व्यायामभाराध्वपरिक्षतेन वेगावरोधाभिहतेन चापि १३

अत्यम्वुभक्षावततोदरेण साजीर्णभुक्तेन तथाऽबलेन।  
उष्णाभितप्तेन च सेव्यमानं करोति मद्यं विविधान्विकारान् १४

पानात्ययं परमदं पानाजीर्णमथापि वा।  
पानविभ्रममुग्रं च तेषां वक्ष्यामि लक्षणम् १५

हिक्काश्वासशिरःकम्पपार्श्वशूलप्रजागरैः।  
विद्याद्बहुप्रलापस्य वातप्रायं मदात्ययम् १६

तृष्णादाहज्वरस्वेदमोहातीसारविभ्रमैः।  
विद्याद्धरितवर्णस्य पित्तप्रायं मदात्ययम् १७

छर्द्यरोचकहृल्लास तन्द्रा स्तैमित्यगौरवैः।  
विद्याच्छीतपरीतस्य कफप्रायं मदात्यम्।  
ज्ञेयस्त्रिदोषजश्चापि सर्वलिङ्गैर्मदात्ययः १८

श्लेष्मोच्छ्रयोऽङ्गगुरुता विरसास्यता चै

विण्मूत्रसक्तिरथ तन्द्रि ररोचकश्च।  
लिङ्गं परस्य च मदस्य वदन्ति तज्ज्ञा

स्तृष्णा रुजा शिरसि सन्धिषु तापि भेदः १९

आध्मानमुग्रमथ चोद्गिरणं विदाहः

पानेऽजरां समुपगच्छति लक्षणानि।  
हृद्गात्रतोदकफसंस्रव कण्ठधूमा

मूर्च्छावमिज्वर शिरोरुजनप्रदाहाः २०

द्वेपः सुरान्नविकृतेष्वपि तेषु तेषु

तं पानविभ्रममुशन्त्यखिलेन धीराः।  
हीनोत्तरौष्ठमति शीतममन्ददाहं।  
तैलप्रभास्यमपि पानहतं त्यजेत्तु २१

जिह्वौष्ठदन्तमसितं त्वथवाऽपि नीलं

पीते च यस्य नयने रुधिरप्रभे वा।  
हिक्काज्वरौ वमथुवेपथुपार्श्वशूलाः

कासभ्रमावपि च पानहतं भजन्ते २२

दाहनिदानम्

त्वचं प्राप्तः स पानोष्मा पित्तरक्ताभिमूर्च्छितः।  
दाहं प्रकुरुते घोरं पित्तवत्तत्र भेषजम् १

कृत्स्नदेहानुगं रक्तमुद्रि क्तं दहति ध्रुवम्।  
स उष्यते तृष्यते च ताम्राभस्ताम्रलोचनः २

लोहगन्धाङ्गवदनो वह्निनेवावकीर्यते।  
पित्तज्वरसमः पित्तात्स चाप्यस्य विधिः स्मृतः ३

तृष्णानिरोधादब्धातौ क्षीणे तेजः समुद्धतम्।  
सबाह्याभ्यन्तरं देहं प्रदहेन्मन्दचेतसः ४

संशुष्कगलताल्वोष्ठो जिह्वां निष्कृष्य वेपते।  
असृजा पूर्णकोष्ठस्य दाहोऽन्य स्यात्सुदुःसहः ५

धातुक्षयोत्थो यो दाहस्तेन मूर्च्छातृडर्दितः।  
क्षामस्वरः क्रियाहीनः स सीदेद् भृशपीडितः ६

क्षतजोऽनश्नतश्चान्नं शोचतो वाऽप्यनेकधा।  
तेनान्तर्दह्यतेत्यर्थं तृष्णा मूर्च्छा प्रलापवान्।  
मर्माभिघातजोऽप्यस्ति सोऽसाध्यः सप्तमो मतः।  
सर्व एव च वर्ज्याः स्यु शीतगात्रस्य देहिनः ७
