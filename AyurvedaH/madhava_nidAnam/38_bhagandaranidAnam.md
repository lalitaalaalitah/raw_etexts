---
title: ३८ भगन्दरनिदानम्

---

गुदस्य द्व्यङ्गुले क्षेत्रे पार्श्वतः पिडकाऽतिकृत्।  
भिन्ना भगन्दरो ज्ञेयः स च पञ्चविधो मतः १

कषायरूक्षैस्त्वतिकोपितोऽनिलस्त्वपानदेशे पिडकां करोति याम्।  
उपेक्षणात् पाकमुपैति दारुणं रुजा च भिन्नाऽरुणफेनवाहिनी २

तत्रागमो मूत्रपुरीषरेतसांव्रणैरनेकैः शतपोनकं वदेत्।  
प्रकोपणैः पित्तमतिप्रकोपितङ्करोक्ति रक्तां पिडकां गुदाश्रिताम् ३

तदाऽशुपाकाहिमपूतिवाहिनीं भगन्दरं उष्ट्रशिरोधरं वदेत् ४

कण्डूयनो घनस्रावी कठिनो मन्दवेदनः।  
श्वेतावभासः कफजः परिस्रावी भगन्दरः ५

बहुवर्णरुजास्रावा पिडका गोस्तनोपमा।  
शम्बूकावर्तवन्नाडी शम्बूकावर्तको मतः ६

क्षताद्गतिः पायुगता विवर्धतेह्यपेक्षणात् स्युः क्रिमयो विदार्य ते।  
प्रकुर्वते मार्गमनेकधा मुखैव्रणैस्तदुन्मार्गि भगन्दरं वदेत् ७

घोराः साधयितुं दुःखाः सर्व एव भगन्दराः।  
तेष्वसाध्यस्त्रिदोषोत्थः क्षतजश्च विशेषतः ८

वातमूत्रपुरीषाणि क्रिमयः शुक्रमेव च।  
भगन्दरात् स्रवन्तस्तु नाशयन्ति तमातुरम् ९
