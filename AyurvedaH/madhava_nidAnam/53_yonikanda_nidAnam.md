---
title: ५३ योनिकन्द निदानम्

---

दिवास्वप्नादतिक्रोधाद् व्यायामादतिमैथुनात्।  
क्षताच्च नखदन्ताद्यैर्वाताद्याः कुपिता यदा १

पूयशोणितसङ्काशं निकुचाकृतिसन्निभम्।  
जनयन्ति यदा योनौ नाम्ना कन्दः स योनिजः २

रूक्षं विवर्णं स्फुटितं वातिकं तं विनिर्दिशेत्।  
दाहरागज्वरयुतं विद्यात् पित्तात्मकं तु तम् ३

नीलपुष्पप्रतीकाशं कण्डूमन्तं कफात्मकम्।  
सर्वलिङ्गसमायुक्तं सन्निपातात्मकं विदुः ४
