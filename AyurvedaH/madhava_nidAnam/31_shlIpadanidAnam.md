---
title: ३१ श्लीपदनिदानम्

---
यः सज्वरो वङ्क्षणजो भृशार्तिः शोथो नृणां पादगतः क्रमेण।  
तच्छ्लीपदं स्यात् करकर्णनेत्रशिश्नौष्ठनासास्वपि केचिदाहुः १

वातजं कृष्णरूक्षं च स्फुटितं तीव्रवेदनम्।  
अनिमित्तरुजं तस्य बहुशो ज्वर एव च २

पित्तजं पीतसङ्काशं दाहज्वरयुतं मृदु।  
श्लैष्मिकं स्निग्धवर्णं च श्वेतं पाण्डु गुरु स्थिरम् ३

वल्मीकमिव सञ्जातं कण्टकैरुपचीयते।  
अब्दात्मकं महत्तच्च वर्जनीयं विशेषतः ४

त्रीण्यप्येतानि जानीयाच्छ्लीपदानि कफोच्छ्रयात्।  
गुरुत्वं च महत्वं च यस्मान्नास्ति कफं विना ५

पुराणोदकभूयिष्ठाः सर्वर्तुषु च शीतलाः।  
ये देशास्तेषु जायन्ते श्लीपदानि विशेषतः ६

यच्छ्लेष्मलाहारविहारजातं पुंसः प्रकृत्याऽपि कफात्मकस्य।  
सास्रावमत्युन्नतसर्वलिङ्गं सकण्डुरं श्लेष्मयुतं विवर्ज्यम् ७
