---
title: ४० शूकदोषनिदानम्

---

अक्रमाच्छेफसो वृद्धिं योऽभिवाञ्छति मूढधीः।  
व्याधयस्तस्य जायन्ते दश चाष्टौ च शूकजाः १

गौरसर्षपसंस्थाना शूकदुर्भुग्नहेतुका।  
पिडका श्लेष्मवाताभ्यां ज्ञेया सर्षपिका तु सा २

कठिना विषमैर्भुग्नैर्वायुनाऽष्ठीलिका भवेत्।  
शूकैर्यत् पूरितं शश्वद् ग्रथितं नाम तत् कफात् ३

कुम्भिका रक्तपित्तोत्था जाम्बवास्थिनिभाऽशुभा।  
तुल्यजां त्वलजीं विद्याद्यथाप्रोक्तां विचक्षणः ४

नृदितं पीडितं यच्च संरब्धं वातकोपतः।  
पाणिभ्यां भृशसम्मूढे सम्मूढपिडका भवेत् ५

दीर्घा बह्व्यश्च पिडका दीर्यन्ते मध्यतस्तु याः।  
सोऽधिमन्थः कफासृग्भ्यां वेदनारोमहर्षकृत् ६

पिडका पिडकाव्याप्ता पित्तशोणितसम्भवा।  
पद्मकर्णिकसंस्थाना ज्ञेया पुष्करिका तु सा ७

स्पर्शहानिं तु जनयेच्छोणितं शूकदूषितम्।  
मुद्गमाषोपमा रक्ता रक्तपित्तोद्भवा तु या ८

व्याधिरेषोत्तमा नाम शूकाजीर्णनिमित्तजा।  
छिद्रै रणुमुखैर्लिङ्गं चितं यस्य समन्ततः ९

वातशोणितजो व्याधिः स ज्ञेयः शतपोनकः।  
वातपित्तकृतो ज्ञेयस्त्वक्पाको ज्वरदाहकृत् १०

कृष्णैः स्फोटैः सरक्ताभिः पिडकाभिर्निपीडितम्।  
यस्य वास्तुरुजश्चोग्रा ज्ञेयं तच्छोणितार्बुदम् ११

मांसदोषेण जानीयादर्बुदं मांससम्भवम्।  
शीर्यन्ते यस्य मांसानि यस्य सर्वाश्च वेदनाः १२

विद्यात्तं मांसपाकं तु सर्वदोषकृतं भिषक्।  
विद्र धिं सन्निपातेन यथोक्तमिति निर्दिशेत् १३

कृष्णानि चित्राण्यथवा शूकानि सविषाणि वा।  
पातितानि पचन्त्याशु मेढ्रं निरवशेषतः १४

कालानि भूत्वा मांसानि शीर्यन्ते यस्य देहिनः।  
सन्निपातसमुत्थांस्तु तान् विद्यात्तिलकालकान् १५

तत्र मांसार्बुदं यच्च मांसपाकश्च यः स्मृतः।  
विद्र धिश्च न सिद्ध्यन्ति ये च स्युस्तिकालकाः १६
