---
title: ५९ विषरोगनिदानम्

---

स्थावरं जङ्गमं चैव द्विविधं विषमुच्यते।  
मूलाद्यात्मकमाद्यं स्यात् परं सर्पादिसम्भवम् १

निद्रा ं\! तन्द्रा ं\! क्लमं दाहमपाकं लोमहर्षणम्।  
शोथं चैवातिसारं च जङ्गमं कुरुते विषम् २

स्थावरं च ज्वरं हिक्कां दन्तहर्षं गलग्रहम्।  
फेनच्छर्द्यरुचिश्वासं मूर्च्छा च कुरुते भृशम् ३

इङ्गितज्ञो मनुष्याणां वाक्चेष्टामुखवैकृतैः।  
जानीयाद्विषदातारमेभिर्लिङ्गैश्च बुद्धिमान् ४

न ददात्युत्तरं पृष्टो विवक्षुर्मोहमेति च।  
अपार्थं बहु सङ्कीर्णं भाषते चापि मूढवत् ५

हसत्यकस्मात् स्फोटयत्यङ्गुलीर्विलिखेन्महीम्।  
वेपथुश्चास्य भवति त्रस्तश्चान्योन्यमीक्षते ६

विवर्णवक्त्रो ध्यामश्च नखैः किञ्चिच्छिनत्त्यपि।  
आलभेतासनं दीनः करेण च शिरोरुहम् ७

वर्तते विपरीतं च विषदाता विचेतनः।  
उद्वेष्टनं मूलविषैः प्रलापो मोह एव च ८

जृम्भणं वेपनं श्वासो मोहः पत्रविषेण तु।  
मुष्कशोथः फलविषैर्दाहोऽन्नद्वेष एव च ९

भवेत् पुष्पविषैश्छर्दिराध्मानं श्वास एव च।  
त्वक्सारनिर्यासविषैरुपयुक्तैर्भवन्ति हि १०

आस्यदौर्गन्ध्यपा रुष्यशिरोरुक्कफसंस्रवाः।  
फेनागमः क्षीरविषैर्विड्भेदो गुरुगात्रता ११

हृत्पीडनं धातुविषैर्मूर्च्छा दाहश्च तालुनि।  
प्रायेण कालघातीनि विषाण्येतानि निर्दिशेत् १२

सद्यः क्षतं पच्यते यस्य जन्तोः स्रवेद्र क्तं पच्यते चाप्यभीक्ष्णम्।  
कृष्णीभूतं क्लिन्नमत्यर्थपूति क्षतान्मांसं शीर्यते चापि यस्य १३

तृष्णा मूर्च्छा ज्वरदाहौ च यस्य दिग्धाहतं तं पुरुषं व्यवस्येत्।  
लिङ्गान्येतान्येव कुर्यादमित्रैर्व्रणे विषं यस्य दत्तं प्रमादात् १४

सपीतं गृहधूमाभं पुरीषं योऽतिसार्यते।  
फेनमुद्वमते चापि विष पीतं तमादिशेत् १५

वातपित्तकफात्मानो भोगिमण्डलिराजिलाः।  
यथाक्रमं समाख्याता द्व्यन्तरा द्वन्द्वरूपिणः १६

दंशो भोगिकृतः कृष्णः सर्ववातविकारकृत्।  
पीतो मण्डलिजः शोथो मृदुः पित्तविकारवान् १७

राजिलोत्थो भवेद् दंशः स्थिरशोथश्च पिच्छिलः।  
पाण्डुः स्निग्धोऽतिसान्द्रा सृक् सर्वश्लेष्मविकारकृत् १८

अश्वत्थदेवायतनश्मशानवल्मीकसन्ध्यासु चतुष्पथेषु।  
याम्ये च दष्टाः परिवर्जनीया ऋक्षे सिरामर्मसु ये च दष्टाः १९

दर्वीकराणां विषमाशुघाति सर्वाणि चोष्णे द्विगुणीभवन्ति।  
अजीर्णपित्तातपपीडितेषु बालेषु वृद्धेषु बुभुक्षितेषु २०

क्षीणक्षते मोहिनि कुष्ठयुक्ते रूक्षेऽबले गर्भवतीषु चापि।  
शस्त्रक्षते यस्य न रक्तमेति राज्यो लताभिश्च न सम्भवन्ति २१

शीताभिरद्भिश्च न रोम हर्षो विषाभिभूतं परिवर्जयेत्तम्।  
जिह्मं मुखं यस्य च केशशातो नासावसादश्च सकण्ठभङ्गः २२

कृष्णः सरक्तःश्वयथुश्च दंशे हन्वोः स्थिरत्वं च विवर्जनीयः।  
वर्तिर्घना यस्य निरेति वक्त्राद्र क्तं स्रवेदूर्ध्वमधश्च यस्य २३

दंष्ट्रानिपाताश्चतुरश्च यस्य तं चापि वैद्यः परिवर्जयेच्च।  
उन्मत्तमत्यर्थमुपद्रुतं वा हीनस्वरं वाऽप्यथवा विवर्णम् २४

सारिष्टमत्यर्थमवेगिनं च ज्ञात्वा नरं कर्म न तत्र कुर्यात्।  
जीर्णं विषघ्नौषधिभिर्हतं वा दावाग्निवातातपशोषितं वा २५

स्वभावतो वा गुणविप्रहीनं विषं हि दूषीविषतामुपैति।  
वीर्याल्पभावान्न निपातयेत्तत् कफान्वितं वर्षगणानुबन्धि २६

तेनार्दितो भिन्नपुरीषवर्णो वैगन्ध्यवैरस्ययुतः पिपासी।  
मूर्च्छा भ्रमं गद्गदवाग्वमिं च विचेष्टमानोऽरतिमाप्नुयाद्वा २७

आमाशयस्थे कफवातरोगी पक्वाशयस्थेऽनिलपित्तरोगी।  
भवेत् समुद्ध्वस्तशिरोरुहाङ्गो विलूनपक्षस्तु यथा विहङ्गः २८

स्थितं रसादिष्वथवा यथोक्तान् करोति धातुप्रभवान् विकारान्।  
कोपं च शीतानिलदुर्दिनेषु यात्याशु पूर्वं शृणु तस्य रूपम् २९

निद्रा गुरुत्वं च विजृम्भणं च विश्लेषहर्षावथवाऽङ्गमर्दम्।  
ततः करोत्यन्नमदाविपाकावरोचकं मण्डलकोठजन्म ३०

मांसक्षयं पादकरप्रशोथं मूर्च्छा तथा छर्दिमथातिसारम्।  
दूषीविषं श्वासतृषाज्वरांश्च कुर्यात् प्रवृद्धिं जठरस्य चापि ३१

उन्मादमन्यज्जनयेत्तथाऽन्यदानाहमन्यत्क्षपयेच्च शुक्रम्।  
गाद्गद्यमन्यज्जनयेच्च कुष्ठं तांस्तान्विकारांश्च बहुप्रकारान् ३२

दूषितं देशकालान्नदिवास्वप्नैरभीक्ष्णशः।  
यस्मात् सन्दूषयेद्धातूँ स्तस्माद् दूषीविषं स्मृतम् ३३

साध्यमात्मवतः सद्यो याप्यं संवत्सरोत्थितम्।  
दूषीविषमसाध्यं स्यात् क्षीणस्याहितसेविनः ३४

सौभाग्यार्थं स्त्रियः स्वेदं रजो नानाङ्गजान् मलान्।  
शत्रुप्रयुक्तांश्च गरान् प्रयच्छन्त्यन्नमिश्रितान् ३५

तैः स्यात् पाण्डुः कृशोऽल्पाग्निर्गरश्चास्योपजायते।  
मर्मप्रधमनाध्मानं हस्तयोः शोथलक्षणम् ३६

जठरं ग्रहणीदोषो यक्ष्मा गुल्मः क्षयो ज्वरः।  
एवंविधस्य चान्यस्य व्याधेर्लिङ्गानि दर्शयेत् ३७

यस्माल्लूनं तृणं प्राप्ता मुनेः प्रस्वेदबिन्दवः।  
तस्माल्लूतास्तु भाष्यन्ते सङ्ख्यया ताश्च षोडश ३८

ताभिर्दष्टे दंशकोथः प्रवृत्तिः क्षतजस्य च।  
ज्वरो दाहोऽतिसारश्च गदाः स्युश्च त्रिदोषजाः ३९

पिडका विविधाकारा मण्डलानि महान्ति च।  
शोथा महान्तो मृदवो रक्ताः श्यावाश्चलास्तथा ४०

सामान्यं सर्वलूतानामेतद् दंशस्य लक्षणम्।  
दंशमध्ये तु यत् कृष्णं श्यावं वा जालकाचितम् ४१

ऊर्ध्वाकृति भृशं पाकं क्लेदशोथज्वरान्वितम्।  
दूषीविषाभिर्लूताभिस्तद्दष्टमिति निर्दिशेत् ४२

शोथः श्वेताः सिता रक्ताः पीता वा पिडका ज्वरः।  
प्राणान्तिकाश्च जायन्ते श्वासहिक्काशिरोग्रहाः ४३

आदंशाच्छोणितं पाण्डुमण्डानि च ज्वरोऽरुचिः।  
लोमहर्षश्च दाहश्चाप्याखुदूषीविषार्दिते ४४

मूर्च्छाङ्गशोथवैवर्ण्यक्लेद शब्दाश्रुतिज्वराः।  
शिरोगुरुत्वं लालासृक्छर्दिश्चासाध्यमूषिकैः ४५

कार्ष्ण्यं श्यावत्वमथवा नानावर्णत्वमेव वा।  
मोहोऽथ वर्चसो भेदो दष्टे स्यात् कृकलासकै ४६

दहत्यग्निरिवादौ च भिनत्तीवोर्ध्वमाशु च।  
वृश्चिकस्य विषं याति दंशे पश्चात्तु तिष्ठति ४७

दष्टोऽसाध्यश्च हृद्घ्राणरसनोपहतो नरः।  
मांसैः पतद्भिरत्यर्थं वेदनार्तो जहात्यसून् ४८

विसर्पः श्वयथुः शूलं ज्वरश्छर्दिरथापि च।  
लक्षणं कणभैर्दष्टे दंशश्चैवावसीदति ४९

हृष्टलोमोच्चिटिङ्गेन स्तब्धलिङ्गो भृशार्तिमान्।  
दष्टः शीतोदकेनेव सिक्तान्यङ्गानि मन्यते ५०

एकदंष्ट्रार्दितः शूनः सरुजः पीतकः सतृट्।  
छर्दिर्निद्रा च सविषैर्मण्डूकैर्दष्टलक्षणम् ५१

मत्स्यास्तु सविषाः कुर्युदाहं शोथं रुजं तथा।  
कण्डूं शोथं ज्वरं मूर्च्छा सविषास्तु जलौकसः ५२

विदाहं श्वयथुं तोदं स्वेदं च गृहगोधिका।  
दंशे स्वेदं रुजं दाहं कुर्याच्छतपदीविषम् ५३

कण्डूमान् मशकैरीषच्छोथः स्यान्मन्दवेदनः।  
असाध्यकीटसदृशमसाध्यमशकक्षतम् ५४

सद्यः प्रस्राविणी श्यावा दाहमूर्च्छाज्वरान्विता।  
पिडका मक्षिकान्दशे तासां तु स्थगिकाऽसुहृत् ५५

चतुष्पद्भिर्द्विपद्भिश्च नखदन्तविषं च यत्।  
शूयते पच्यते वापि स्रवति ज्वरयत्यपि ५६

श्वशृगालतरक्ष्वृक्षव्याघ्रादीनां यदाऽनिलः।  
श्लेष्मप्रदुष्टो मुष्णाति सञ्ज्ञां सञ्ज्ञावहाश्रितः ५७

तदा प्रस्रस्तलाङ्गुलहनुस्कन्धोऽतिलालवान्।  
अव्यक्तबधिरान्धश्च सोऽन्योन्यमभिधावति ५८

प्रमूढोऽन्यतमस्त्वेषां खादन्विपरिधावति।  
तेनोन्मत्तेन दष्टस्य दंष्ट्रिणा सविषेण तु ५९

सुप्तता जायते दंशे कृष्णं चातिस्रवत्यसृक्।  
दिग्धविद्धस्य लिङ्गेन प्रायशश्चोपलक्षितः ६०

येन चापि भवेद्दष्टतस्य चेष्टां रुतं नरः।  
बहुशः प्रतिकुर्वाणः क्रियाहीनो विनश्यति ६१

दंष्ट्रिणा येन दष्टश्च तद्रू पं यस्तु पश्यति।  
अप्सु चादर्शबिम्बे वा तस्य तद्रि ष्टमादिशेत् ६२

त्रस्यत्यकस्माद्योऽभीक्ष्णं दृष्ट्वा स्पृष्ट्वाऽपि वा जलम्।  
जलत्रासं तु तं विद्याद्रि ष्टं तदपि कीर्तितम् ६३

अदष्टो वा जलत्रासी न कथञ्चन सिद्ध्यति।  
प्रसुप्तो वोत्थितो वाऽपि स्वस्थस्त्रस्तो न सिद्ध्यति ६४

प्रशान्तदोषं प्रकृतिस्थधातुमन्नाभिकामं सममूत्रविट्कम्।  
प्रसन्नवर्णेन्द्रि यचित्तचेष्टं वैद्योऽवगच्छेदविषं मनुष्यम् ६५
