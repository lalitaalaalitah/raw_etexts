---
title: १६ वातव्याधिनिदानम्

---
रूक्षशीताल्पलघ्वन्न व्यवायातिप्रजागरैः।  
विषमादुपचाराच्च दोषासृक्स्रवणादपि १

लङ्घनप्लवनात्यध्व व्यायामादिविचेष्टितैः।  
धातूनां सङ्क्षयाच्चिन्ताशोकरोगातिकर्षणात् २

वेगसन्धारणादामाद भिघातादभोजनात्।  
मर्माबाधाद्गजोष्ट्राश्वशीघ्र यानापतंसनात् ३

देहे स्रोतांसि रिक्तानि पूरयित्वाऽनिलो बली।  
करोति विविधान् व्याधीन् सर्वाङ्गैकाङ्गसंश्रयान् ४

अव्यक्तं लक्षणं तेषां पूर्वरूपमिति स्मृतम्।  
आत्मरूपं तु यद्व्यक्तमपायो लघुता पुनः ५

सङ्कोचः पर्वणां स्तम्भो भङ्गोऽस्थ्ना पर्वणामपि।  
रोमहर्षः प्रलापश्च पाणिपृष्ठशिरोग्रहः ६

खाञ्ज्यपाङ्गुल्यकुब्जत्वं शोथोऽङ्गानामनिद्र ता।  
गर्भशुक्ररजोनाशः स्पन्दनं गात्रसुप्तता ७

शिरोनासाक्षिजत्रूणां ग्रीवायाश्चापि हुण्डनम्।  
भेदस्तोदोऽतिराक्षेपो मुहुश्चायास एव च ८

एवंविधानि रूपाणि करोति कुपितोऽनिलः।  
हेतुस्थानविशेषाच्च भवेद्रो गविशेषकृत् ९

तत्र कोष्ठाश्रिते दुष्टे निग्रहो मूत्रवर्चसोः।  
ब्रध्नहृद्रो गगुल्मार्शः पार्श्वशूलं च मारुते १०

सर्वाङ्गकुपिते वाते गात्रस्फुरणभञ्जनम्।  
वेदनाभिः परीताश्च स्फुटन्तीवास्य सन्धयः ११

ग्रहो विण्मूत्रवातानां शूलाध्मानाश्मशर्कराः।  
लङ्घोरुत्रिकपात्पृष्ठरोगशोषौ गुदे स्थिते १२

रुक् पार्श्वोदरहृन्नाभेस्तृष्णोद्गारविसूचिकाः।  
कासः कण्ठास्यशोषश्च श्वासश्चामाशयस्थिते १३

पक्वाशयस्थोऽन्त्रकूजं शूलाटोपौ करोति च।  
कृच्छ्रमूत्रपुरीषत्वमानाहं त्रिकवेदनाम् १४

श्रोत्रादिष्विन्द्रि यवधं कुर्याद् दुष्टः समीरणः।  
त्वग्रूक्षा स्फुटिता सुप्ता कृशा कृष्णा च तुद्यते।  
आतन्यते सरागा च पर्वरुक् त्वग्गतेऽनिले १५

रुजस्तीब्राः ससन्तापा वैवर्ण्यं कृशताऽरुचिः।  
गात्रे चारूंषि भुक्तस्य स्तम्भश्चासृग्गतेऽनिले १६

गुर्वङ्गं तुद्यतेऽत्यर्थं दण्डमुष्टिहतं यथा।  
सरुक् श्रमितमत्यर्थं मांसमेदोगतेऽनिले १७

भेदोऽस्थिपर्वणां सन्धिशूलं मांसबलक्षयः।  
अस्वप्नः सन्तता रुक् च मज्जास्थिकुपितेऽनिले १८

क्षिप्रं मुञ्चति वध्नातिशुक्रं गर्भमथापि वा।  
विकृतिं जनयेच्चापि शुक्रस्थः कुपितोऽनिलः १९

कुर्यात्सिरागतः शूलं सिराकुञ्चनपूरणम्।  
स बाह्याभ्यन्तरायामं खल्लीं कौब्ज्यमथापि वा २०

सर्वाङ्गैकाङ्गरोगांश्च कुर्यात् स्नायुगतोऽनिलः।  
हन्ति सन्धिगतः सन्धीञ् शूलाटोपौ करोति च २१

प्राणोदानौ समानश्च व्यानश्चापान एव च।  
स्थानस्था मारुताः पञ्च यापयन्ति शरीरिणम्।  
प्राणे पित्तावृते छर्दिर्दाहश्चैवोपजायते।  
दौर्बल्यं सदनं तन्द्रा वैरस्यं च कफावृते २२

उदाने पित्तयुक्ते तु दाहो मूर्च्छा भ्रमः क्लमः।  
अस्वेदहर्षौ मन्दोऽग्नि शीतता च कफावृते २३

स्वेददाहौष्ण्यमूर्च्छाः स्युः समाने पित्तसंवृते।  
कफेन सक्ते विण्मूत्रे गात्रहर्षश्च जायते २४

अपाने पित्तयुक्ते तु दाहौष्ण्यं रक्तमूत्रता।  
अधः काये गुरुत्वं च शीतता च कफावृते २५

व्याने पित्तावृते दाहो गात्रविक्षेपणं क्लमः।  
स्तम्भनो दण्डकश्चापि शूलशोथौ कफावृते २६

यदा तु धमनीः सर्वाः कुपितोऽभ्येति मारुतः।  
तदाऽक्षिपत्याशु मुहुर्मुहुर्देहं मुहुश्चरः २७

मुहुर्मुहुश्चाक्षेपणादाक्षेपक इति स्मृतः।  
क्रुद्धः स्वैः कोपनैर्वायुः स्थानादूर्ध्वं प्रवर्तते २८

पीडयन् हृदयं गत्वा शिरं शङ्खौ च पीडयन्।  
धनुर्वन्नमयेद्गात्राण्याक्षिपेन्मोहयेत्तदा २९

स कृच्छ्रादुच्छ्वसेच्चापि स्तब्धाक्षोऽथ निमीलकः।  
कपोत इव कूजेच्च निःसञ्ज्ञः सोऽपतन्त्रकः ३०

दृष्टिं संस्तभ्य सञ्ज्ञा च हत्वा कण्ठेन कूजति।  
हृदि मुक्ते नरं स्वास्थ्यं याति मोहं वृते पुनः ३१

वायुना दारुणं प्राहुरेके तदपतानकम्।  
कफान्वितो भृशं वायुस्तास्वेव यदि तिष्ठति ३२

दण्डवत्स्तम्भयेद्देहं स तु दण्डापतानकः।  
धनुस्तुल्यं नमेद्यस्तु स धनुःस्तम्भसञ्ज्ञकः ३३

अङ्गुलीगुल्फजठरहृद्वक्षोगलसंश्रितः।  
स्नायुप्रतानमनिलो यदाऽक्षिपति वेगवान् ३४

विष्टब्धाक्षः स्तब्धहनुर्भग्नपार्श्वः कफं वमन्।  
अभ्यन्तरं धनुरिव यदा नमति मानवम् ३५

तदाऽस्याभ्यन्तरायामं कुरुते मारुतो बली।  
बाह्यस्नायुप्रतानस्थो बाह्यायामं करोति च ३६

तमसाध्यं बुधाः प्राहुर्वक्षःकट्यूरुभञ्जनम्।  
कफपित्तान्वितो वायुर्वायुरेव च केवलः ३७

कुर्यादाक्षेपकं त्वन्यं चतुर्थमभिघातजम्।  
गर्भपातनिमित्तश्च शोणितातिस्रवाच्च यः ३८

अभिघातनिमित्तश्च न सिद्ध्यत्यपतानकः।  
गृहीत्वाऽध तनोर्वायुः सिराः स्नायूर्विशोष्य च ३९

पक्षमन्यतरं हन्ति सन्धिबन्धान्विमोक्षयन्।  
कृत्स्नोऽधकायस्तस्य स्यादकर्मण्यो विचेतनः ४०

एकाङ्गरोगं तं केचिदन्ये पक्षवधं विदुः।  
सर्वाङ्गरोगस्तद्वच्च सर्वकायाश्रितेऽनिले ४१

दाहसन्तापमूर्च्छाः स्युर्वायौ पित्तसमन्विते।  
शैत्यशोथगुरुत्वानि तस्मिन्नेव कफान्विते ४२

शुद्धवातहतं पक्षं कृच्छ्रसाध्यतमं विदुः।  
साध्यमन्येन संयुक्तमसाध्यं क्षयहेतुकम् ४३

गर्भिणी सूतिकाबालवृद्धक्षीणेष्वसृक्स्रुते।  
पक्षाघातं परिहरेद् वेदनारहितो यदि।  
उच्चैर्व्याहरतोऽत्यर्थं खादतः कठिनानि वा।  
हसतो जृम्भतो वाऽपि भाराद्विषमशायिनः ४४

शिरोनासौष्ठचिबुकललाटेक्षणसन्धिगः।  
अर्दयत्यनिलो वक्त्रमर्दितं जनयत्यतः।  
वक्रीभवति वक्त्रार्धं ग्रीवा चाप्यपवर्तते ४५

शिरश्चलति वाक्सङ्गोनेत्रादीनां च वैकृतम्।  
ग्रीवाचिबुकदन्तानां तस्मिन्पार्श्वे च वेदना ४६

यस्याग्रजो रोमहर्षो वेपथुर्नेत्रमाविलम्।  
वायुरूर्ध्वं त्वचि स्वापस्तोदो मन्याहनुग्रहः।  
तमर्दितमिति प्राहुर्व्याधिं व्याधिविचक्षणाः।  
क्षीणस्यानिमिषाक्षस्य प्रसक्ताव्यक्तभाषिणः ४७

न सिध्यत्यर्दितं गाढं त्रिवर्षं वेपनस्य च।  
गते वेगे भवेत् स्वास्थ्यं सर्वेष्वाक्षेपकादिषु ४८

जिह्वानिर्लेखनाच्छुष्क भक्षणादभिघाततः।  
कुपितो हनुमूलस्थः स्रंसयित्वाऽनिलो हनुम् ४९

करोति विवृतास्यत्वमथवा संवृतास्यताम्।  
हनुग्रहः स तेन स्यात्कृच्छ्राच्चर्बणभाषणम् ५०

दिवास्वप्नासमस्थान विवृतोर्ध्वनिरीक्षणैः।  
मन्यास्तम्भ प्रकुरुते स एव श्लेष्मणाऽवृतः ५१

वाग्वाहिनीसिरासंस्थो जिह्वां स्तम्भयतेऽनिलः।  
जिह्वास्तम्भः स तेनान्नपानवाक्येष्वनीशता ५२

रक्तमाश्रित्य पवनः कुर्यान्मूर्धधराः सिराः।  
रूक्षाः सवेदनाः कृष्णाः सोऽसाध्यः स्यात्सिराग्रहः ५३

स्फिक्पूर्वा कटिपृष्ठोरुजानुजङ्घापदं क्रमात्।  
गृध्रसी स्तम्भरुक्तोदैर्गृह्णाति स्पन्दते मुहुः ५४

वाताद्वातकफात्तन्द्रा गौरवारोचकान्विता।  
वातजायां भवेत्तोदो देहस्यापि प्रवक्रता।  
जानुकट्यूरुसन्धीनां स्फुरणं स्तब्धता भृशम् ५५

वातश्लेष्मोद्भवायां तु निमित्तं वह्निमार्दवम्।  
तन्द्रा मुखप्रसेकश्च भक्तद्वेषस्तथैव च ५६

तलं प्रत्यङ्गुलीनां याः कण्डरा बाहुपृष्ठतः ५७

बाह्वोः कर्मक्षयकरी विश्वाची चेति सोच्यते।  
वातशोणितजः शोथो जानुमध्ये महारुजः ५८

ज्ञेयक्रोष्टुकशीर्षस्तु स्थूलः कोष्टुकशीर्षवत्।  
वायुः कट्याश्रितः सक्थ्नः कण्डरामाक्षिपेद्यदा ५९

खञ्जस्तदा भवेज्जन्तु पङ्गुः सक्थ्नोर्द्वयोर्वधात्।  
प्रक्रामन् वेपते यस्तु खञ्जन्निव च गच्छति ६०

कलायखञ्जं तं विद्यान्मुक्तसन्धिप्रबन्धनम्।  
रुक् पादे विषमन्यस्ते श्रमाद्वा जायते यदा ६१

वातेन गुल्फमाश्रित्य तमाहुर्वातकण्टकम्।  
पादयोः कुरुते दाहं पित्तासृक्सहितोऽनिलः ६२

विशेषतश्चङ्क्रमतः पाददाहं तमादिशेत्।  
हृष्येते चरणौ यस्य भवेतां चापि सुप्तकौ ६३

पादहर्षः स विज्ञेयः कफवातप्रकोपतः।  
अंसदेशस्थितो वायुः शोषयेदंसबन्धनम् ६४

सिराश्चकुञ्च्य तत्रस्थो जनयेदवबाहुकम्।  
आवृत्य वायुः सकफो धमनीः शब्दवाहिनीः ६५

नरान्करोत्यक्रियकान्मूकमिन्मिनगद्गदान्।  
अधो या वेदना याति वर्चोमूत्राशयोत्थिता ६६

भिन्दतीव गुदोपस्थं स तूनी नाम नामतः।  
गुदोपस्थोत्थिता या तु प्रतिलोमं प्रधाविता ६७

वेगैः पक्वाशयं याति प्रतितूनीति सोच्यते।  
साटोपमत्युग्ररुजमाध्मातमुदरं भृशम् ६८

आध्मानमिति तं विद्याद्धोरं वातनिरोधजम्।  
विमुक्तपार्श्वहृदयं तदेवामाशयोत्थितम् ६९

प्रत्याध्मानं विजानीयात्कफव्याकुलितानिलम्।  
नाभेरधस्तात्सञ्जातः सञ्चारी यदि वाऽचलः ७०

अष्ठीलावद्धनो ग्रन्थिरूर्ध्वमायत उन्नतः।  
वाताष्ठीलां विजानीयाद्वहिर्मार्गावरोधिनीम् ७१

एतामेव रुजोपेतां वातविण्मूत्ररोधिनीम्।  
प्रत्यष्ठीलामिति वदेज्जठरे तिर्यगुत्थिताम् ७२

मारुतेऽनुगुणे वस्तौ मूत्रं सम्यक् प्रवर्तते।  
विकारा विविधाश्चास्य प्रतिलोमे भवन्ति च ७३

सर्वाङ्गकम्पः शिरसो वायुर्वेपथुसञ्ज्ञकः।  
खल्ली तु पादजङ्घोरुकरमूलावमोटनी ७४

अधः प्रतिहतो वायुः श्लेष्मणा मारुतेन वा।  
करोत्युद्गारबाहुल्यमूर्ध्ववातः स उच्यते ७५

स्थाननामानुरूपैश्च लिङ्गैः शेषान्विनिर्दिशेत्।  
सर्वेष्वेतेषु संसर्गं पित्ताद्यैरुपलक्षयेत् ७६

हनुस्तम्भार्दिता क्षेपपक्षाघातापतानकाः।  
कालेन महता वाता यत्नात्सिध्यन्ति वा न वा ७७

नरान् बलवतस्त्वेतान् साधयेन्निरुपद्र वान्।  
विसर्पदाहरुक्सङ्गमूर्च्छाऽरुच्यग्निमार्दवैः ७८

क्षीणमांसबलं वाता घ्नन्ति पक्षवधादयः।  
शूनं सुप्तत्वचं भग्नं कम्पाध्माननिपीडितम्।  
रुजार्तिमन्तं च नरं वातव्याधिर्विनाशयेत् ७९

अव्याहतगतिर्यस्य स्थानस्थः प्रकृतिस्थितः।  
वायुः स्यात्सोऽधिकं जीवेद्वीतरोगः समाः शतम् ८०
