 समाधिपादः
वन्दे क्लेशाद्यसंसृष्टं पुराणपुरुषं हरिम् ।
प्रकृत्या सीतया जुष्टं योगीशं योगदायिनम् ॥१॥
पतञ्जलिं सूत्रकृतं प्रणम्य
व्यासं मुनिं भाष्यकृतं च भक्त्या ।
भाष्यानुगां योगमणिप्रभाख्यां
वृत्तिं विधास्यामि यथामतीड्याम् ॥२॥
इह खलु भगवान् पतञ्जलिः प्रेक्षवत्प्रवृत्त्यङ्गं शास्त्रप्रतिपाद्यं दर्शयति ----
अथ योगानुशासनम् ॥ ( १ )
अत्र अथ शब्द आरम्भार्थः । योगशास्त्रमारभ्यत इत्यर्थः । यद्यपि हिरण्यगर्भेन शास्त्रं कृतं तथाsपि तद्विस्तृतम् इति मत्वा तदनुसृतं शास्त्रमारभ्यत इति ध्योतयति- अनुशासनम् इति ।
अत्र सूत्रे योगः शास्त्रप्रतिपाद्य उक्तः, अर्थात्तज्जिज्ञासुरधिकारी । फलं तु योगस्य कैवल्यम् । यथायोगं तेषां सम्बन्ध इत्यनुबन्धचतुष्टयं द्रष्टव्यम् ।
तत्र योगो द्विविधः सम्प्रज्ञातोsसम्प्रज्ञातश्चेति । स च चित्तस्य धर्मः । वृत्तीनां चित्तधर्मत्वेन तन्निरोधरूपयोगस्यापि तद्धर्मत्वात् । तस्य चित्तस्य पञ्च भूमयः – क्षिप्तम्, मूढम्, विक्षिप्तम्, एकाग्रम्, निरुद्धमिति । रजसा अत्यन्तं चित्तं क्षिप्तं दैत्यानाम्; तमसा निद्रादिमन्मूढं रक्षसाम् ; क्षिप्ताद्विशिष्टं विक्षिप्तं देवादीनाम् ; अत्यन्तचलचित्तस्य कादाचित्कं स्थिरत्वं विशेषः । तत्र क्षिप्तमूढयोर्योगगन्धोsपि नास्ति । विक्षिप्ते तु चित्ते कादाचित्को योगः प्रचुरविक्षेपवन्हिदग्धः अप्रतिष्ठितः निष्फलः न योगपक्षे वर्तते । एकाग्रे तु सत्त्वप्रधाने एकविषयस्थिते चित्ते रजस्तमोवृत्तिनिरोधः सात्विकवृत्तिविशेषः सम्प्रज्ञातयोगो भवति । तेन शब्दानुमानाभ्यां परोक्षत्वेन ज्ञातार्थः साक्षात् क्रियते । साक्षात्कारादविद्यादिक्लेशक्षयः ततः पुण्यपापकर्मणां दाहः ततः असम्प्रज्ञातो योगः । सात्त्विकवृत्तेरपि निरोधः संस्कारमात्रशेषे निरुद्धे चित्ते भवति । तदाह भाष्यकारः-
“यस्त्वेकाग्रे चेतसि सदभूतमर्थं प्रद्योतयति, क्षिणोति च क्लेशान् कर्मबन्धनानि श्लथयति, निरोधमभिमुखं करोति, स सम्प्रज्ञातयोग इत्याख्यायत” इति ॥
अधुना द्विविधस्य योगस्य साधारणं लक्षणमाह-
योगश्चित्तवृत्तिनिरोधः ॥ ( २ )
चित्तस्य रजस्तमोवृत्तीनां निरिधः योग इत्यर्थः । अतः सम्प्रज्ञाते सात्त्विकवृत्तिसत्वेsपि नाव्याप्तिः ।
नन्वेकस्य चित्तस्य क्षिप्ताद्यनेकभूमयः कुत इति चेत्, चित्तस्य त्रिगुणात्मकत्वादिति ब्रूमः । चित्तं हि ज्ञानसुखादिशीलत्वात् प्रवृत्ति ( गुणादि ) ( दुःखादि ) मत्त्वात् आलस्यदैन्यादिमत्त्वाश्च सत्त्वरजस्तमोगुणकं भवति । तत्र सत्त्वात् किञ्चिदूने रजस्तमसी मिथः समे यदा भवतः तदा सत्त्वात् तद्ध्यानाभिमुखं भूत्वा तमसा तत्पिधाने सति रजसा ऐश्वर्यं कामयमानं विषयप्रियं भवति विक्षिप्तम् । यदा तु तमःप्रधानं चित्तं मूढं तदा अश्रेयः अधर्माज्ञानावैराग्यानैश्वर्यमुपगच्छति । अज्ञानमत्र भ्रमः निद्रा च । रजःप्रधानं तु क्षिप्तम् । इमे क्षिप्तमूढे साधारणे भवतः । विक्षिप्तं तु प्रथमयोगिनः । सन्ति हि चत्वारो योगिनः – प्रथमकल्पिकः, मधुभूमिकः, प्रज्ञाज्योतिः, अतिक्रान्तभावनीयश्च इति तेषां लक्षणं तु वक्ष्यते । यदि पुनः सत्त्वप्रधानं वितमस्कं सरजस्कं भवति, तदा ऐकाग्र्यं सम्प्रज्ञातयोगसिद्धयोः मध्यमयोगिनोः चित्तं धर्मज्ञानवैराग्यैश्वर्यवद्भवति । यदा तु विधूतरजस्तमोमलं शुद्धसत्त्वं चित्तं तदानीं विवेकख्यातिं कृत्वा पुरुषमात्रध्यानं धर्ममेधाख्यं करोति तत्परं प्रसङ्ख्यानमित्याचक्षते ध्यायिनः । ध्यानेन चितिशक्तिरपरिणामिनी अप्रतिसङ्क्रमा दर्शितविषया शुद्धा चानन्ता च इति निश्चित्य सत्त्वगुण-विकृतौ विवेकख्यातावपि विरक्तं सच्चित्तं तां निरुध्य संस्कारमात्रशेषं भवति चतुर्थस्य योगिनः । सोsयमसम्प्रज्ञातसमाधिः । अत्र हि न किञ्चित् प्रज्ञायत इत्यलम् ।
’चितिशक्तिरित्याद्यनन्ता च’ इत्यन्तं भाष्यम् । तत्र अप्रतिसङ्क्रमा इत्यस्य बिले सर्पवत् (बुद्ध्यादौ) (चित्ते) प्रविश्य न सञ्चरतीत्यर्थः । बुद्ध्या दर्शिता विषया यस्याः सा दर्शितविषया । सुखदुःखमोहशून्या शुद्धेत्यर्थः ।।
चतुर्थयोगिनश्चित्तं निरूपयितुं पातनिकामारचयति यदात्विति । धर्ममेघाख्यं सम्प्रज्ञातम् । तत् परमिति । तत्- सम्प्रज्ञाताख्यध्यानं परं प्रकृष्टं प्रसङ्ख्यानमित्याचक्षते ध्यायिनः । चित्तसामानाधिकरण्यं च धर्मधर्मिणोरभेदविवक्षया द्रष्टव्यम् । ध्यानेन- सम्प्रज्ञातयोगेन । न प्रतिसङ्क्रमः सञ्चारः विद्यते यस्याः सा इति समासमभिप्रेत्य फलितार्थमाह चित्ते इति । बुद्ध्येति- बुद्धेः विषयप्रदर्शकत्वोक्त्या पुरुषस्य औदासीन्यं ज्ञापितमिति भावः ।।
ननु बुद्धिवृत्तिस्वभावस्य पुरुषस्य वृत्तिनिरोधे कथं स्थितिरित्यतः आह-
तदा द्रष्टुः स्वरूपेsवस्थानम् ॥ ( ३ )
यदा चित्तस्य शान्तघोरमूढानां सर्वासां वृत्तीनां निरोधस्तदा द्रष्टुश्चिदात्मनः स्वाभाविके रूपे स्थितिः कुसूमापाये यथा स्फटिकस्य तथेत्यर्थः पुरुषस्य चैतन्यमात्रं स्वभावो न वृत्तय इति भावः ॥
ननु तर्हि व्युत्थाने पुरुषस्य स्वभावात्प्रच्युतिः स्यादित्याशङ्क्याह-
वृत्तिसारूप्यमितरत्र ॥ ( ४ )
इतरत्र निरोधाद् व्युत्थाने सति याश्चित्तस्य वृत्तयः शान्ताद्यास्तत्सारूप्यं वृत्तिमद्बुद्ध्यविवेकात्पुरुषस्य ’शान्तो दुःखी मूढास्मि’ इति वृत्तितादात्म्यभ्रम इत्यर्थः । अतो न स्वभावात् प्रच्युतिः । न हि लौहित्यभ्रमकाले स्फटिकस्य श्वेतस्वभावात् प्रच्युतिरस्तीति भावः । निरोधे मुक्तिः व्युत्थाने बन्ध इति सूत्रद्वयतात्पर्यम् ।।
इदानीं निरोद्धव्यानां वृत्तीनामियत्तामाह –
वृत्तयः पञ्चतय्यः क्लिष्टा अक्लिष्टाः ॥ ( ५ )
राजवार्तिके- चित्तवृत्तिनिरोधान् व्याख्यातुकामेन सूत्रकारेण सूत्रद्वयेन यस्य व्युत्थाननिरोधयोर्मुक्तिबन्धौ तच्चित्तमिति व्याख्याय ’वृत्तय’ इत्यादिना वृत्तीर्व्याख्याय ’अभ्यासवैराग्याभ्याम्’ इत्यादिना पादशेषेण निरोधे व्याख्यातः- इति विशेष उक्तः । अवयवार्थस्तयप् । वृत्तिशब्दः वृत्तिसामान्यपरः । चैत्रमैत्रादिचित्तभेदेन वृत्तिसामान्यानां बहुत्वात् वृत्तय इति बहुवचनम् । अग्रिमसूत्रोक्ताः प्रमाणादयः पञ्च विशेषा वृत्तिसामान्यस्यावयवा इत्यर्थः । पञ्च अवयवा यासां ताः पञ्चतय्यः तासां हानोपादानसिद्धये भेदमाह- क्लिष्टा अक्लिष्टा इति । रागद्वेषादिक्लेशानां हेतवः क्लिष्टाः- बन्धफलाः । सर्वो हि जन्तुः प्रमाणादिवृत्तिभिर्ज्ञातेष्वर्थेषु रागादिना कर्म कृत्वा सुखादिना बध्यते । अक्लिष्टाः- क्लेशनाशिन्यो मुक्तिफलाः सत्त्वपुरुषान्यतागोचराः । ताः खलु अभ्यासवैराग्याभ्यां क्लिष्टवृत्तिप्रवाहमध्ये जायमानाः स्वजन्याक्लिष्टसंस्कारैः पुनःपुनरभ्यासेन प्रवृद्धैः क्लिष्टसंस्कारनिरोधेन क्लिष्टवृत्तिप्रवाहं निरुध्य परवैराग्येण स्वयं निरुध्यन्ते । ततः संस्कारशेषस्य चित्तस्य प्रलयो मुक्तिर्भवतीति भावः ।।
पञ्चवृत्तीरुद्दिशति-
प्रमाणविपर्ययविकल्पनिद्रास्मृतयः ॥ ( ६ )
इतोsन्या वृत्तिर्नास्तीत्युद्देशसूत्रस्य फलम् ॥
तत्र प्रमाणवृत्तिं विभजते-
प्रत्यक्षानुमानागमाः प्रमाणानि ॥ ( ७ )
त्रीण्येव प्रमाणानीति भावः । अत्र प्रमाकरणत्वं सामान्यलक्षणम् । प्रमा चाज्ञातार्थावगाहि पौरुषेयो बोधः वृत्तौ प्रतिबिम्बः । तत्करणं वृत्तिः । तत्रेन्द्रियसम्बन्धद्वारा चित्तस्य घटादिसम्बन्धे सति सामान्यविशेषात्मकेsर्थे व्यक्तिरूपविशेषनिर्धारणप्रधाना वृत्तिः प्रत्यक्षं प्रमाणम् । तत्र अर्थाकारायां वृत्तौ चिदात्मनो यः प्रतिबिम्बः सोsपि वृत्तिद्वारा अर्थाकारः सन् फलं भवति । एवं सामान्यतो ज्ञाते परोक्षार्थे समाधिना विद्यमानविशेषवृत्तिः प्रमाणत्वमिति ज्ञेयम् । अनुमानागमयोर्व्याप्तिसङ्गतिग्रहापेक्षत्वात् वन्हित्वादिसामान्ये तद्ग्रहात् सामान्यविषयत्वमेव । तत्र व्याप्तिग्रहे सति पक्षवृत्तिलिङ्गज्ञानात् साध्यतावच्छेदकसामान्यनिर्धारणवृत्तिरनुमानम् । आप्तेन दृष्टोsनुमितो वा अर्थः येन शब्देनोपदिश्यते तस्माच्छब्दात् श्रोतुः तदर्थविषयावृत्तिरागमः । वेदस्य आप्तेश्वरप्रणीतत्वं वक्ष्यते ।।
विपर्ययं लक्षयति-
विपर्ययो मिथ्याज्ञानमतद्रूपप्रतिष्ठम् ॥ ( ८ )
तत्तद्रूपे स्वविषये प्रतिष्ठाशून्यम् (बाधविरोधीति यावद्) । विकल्पोsपि बाधविरोधी तद्रूपाप्रतिष्ठ इत्यतिव्याप्तिनिरासाय मिथ्याज्ञानपदम् । तेन स्वविषये स्वजन्यव्यवहारलोपिसमतबाधवत्त्वमुच्यते । न च विकल्पे तादृशबाधोsस्ति । केषाञ्चित् पण्डितानां तत्र बाधबुद्धावपि यथापूर्वं व्यवहारालोपात् । संशयस्तु लक्ष्य एवेति नातिव्याप्तिरिति भावः । अस्यैव विपर्ययस्य भेदाः पञ्चक्लेशाः इति वक्ष्यते ।।
विकल्पं लक्षयति-
शब्दज्ञानानुपाती वस्तुशून्यो विकल्पः ॥ ( ९ )
नरशृङ्गादिशब्दश्रवणानन्तरमवश्यं भवत्येव निर्विषया वृत्तिर्या सा विकल्प इत्यर्थः । अयं विकल्पो वस्तुशून्यत्वान्न प्रमाणम्, बोधेsप्यवश्यवं भावित्वाद्व्यवहारहेतुत्वाच्च न विपर्ययः । यथा ’चैतन्यमेव पुरुष’ इत्यभेदनिश्चयेsपि ’पुरुषस्य चैतन्यम्’ इति भेदविकल्पः, ’भावातिरिक्तभावो नास्ति’ इति निश्चयेsपि ’सर्वधर्माभाववन्पुरुष’ इति विशेषणविशेष्यभावविकल्पः । एवं ’राहोः शिर’ इत्यादिविकल्पा उदाहार्याः ॥
निद्रां लक्षयति-
अभावप्रत्ययालम्बना वृत्तिर्निद्रा ॥ ( १० )
कार्यं प्रत्ययते गच्छतीति प्रत्ययो हेतुः । जाग्रत्स्वप्नसुषुप्तीनामभावे हेतुः तमः आलम्बनं- विषयः यस्याः सा वृत्तिः निद्रा । वृत्तिपदस्यानुवर्तमानस्योच्चारणं ’ज्ञानाभावो निद्रा’ इति मतनिरासार्थम् । तथा हि – उत्थितस्य ’सुखमहमस्वाप्सम्’ इति स्मरणं बुद्धिसत्त्वसचिवतमो विषयं तदनुभवं कल्पयति । ’गाढमूढमहमस्वाप्सम्’ इति केवलतमोविषयं स्मरणं तदनुभवं कल्पयति । स चानुभवो बुद्धिधर्मो निद्रा । सा चैकाग्रवृत्तिकल्पा अपि तामसत्वात् योगार्थिना निरोद्धव्येति भावः ।।
स्मृतिं लक्षयति-
अनुभूतविषयासम्प्रमोषः स्मृतिः ॥ ( ११ )
प्रमाद्यनुभवो (पि) (हि) स्मृतेः पिता । तस्य विषयः स्मृतेः आत्मीयः। लोके पितुः स्वमिव पुत्रस्य । स्मृतेर्मूलानुभवाविषयस्तु परस्वम् । तद्ग्रहः सम्प्रमोषःस्तेयः । तथा चानुभूते विषये योsयम् असम्प्रमोषः अधिकाग्रहः, अनुभूतमात्रग्रह इति यावत् सा स्मृतिरित्यर्थः । वृत्तिस्थः पौरुषबोधोsनुभवः स्वप्रकाश इति तज्जन्यसंस्कारात् अनुभवार्थो भयविषयापि स्मृतिर्भवति । ननु स्वकाये गजवैशिष्ट्यमननुभूतमपि स्वप्ने स्मर्यते इति चेत्, न । तस्य विपर्ययत्वादिति भावः ।।
आसां वृत्तीनां निरोधोपायमाह-
अभ्यासवैराग्याभ्यां तन्निरोधः ॥ ( १२ )
सर्वस्य जन्तोः स्वभावतश्चित्तवृत्तिर्नदी विषयभूमिगा संसारसागराभिमुखी प्रवहति । तत्र विषये वैराग्येण तत्प्रवाहं भङ्त्वा सत्त्वपुरुषविवेकाभ्यासेन तस्या नद्याः प्रत्यक्प्रवाहः क्रियते । अनभ्यासे हि लयविक्षेपस्वभावस्य चित्तस्य वैराग्यात् विक्षेपभङ्गे निद्रा स्यात् तस्मादभ्यासवैराग्ये लयविक्षेपनिवृत्तिरूपप्रयोजनभेदेन निरोधे कार्ये समुच्चीयेते ।।
अभ्यासस्वरूपमाह-
तत्र स्थितौ यत्नोभ्यासः ॥ ( १३ )
तत्र- तयोर्मध्ये रजस्तमोवृत्तिशून्यस्य चित्तस्यैकाग्रता स्थितिः । तस्यां कार्यायां यानि साधनानि यमनियमादीनि तद्विषयः प्रयत्नः ( तदनुष्ठानम्) (अनुष्ठानम्) अभ्यास इत्यर्थः ।।
नन्वनादिप्रबलराजसतामसवृत्तिसंस्कारैर्विरोधिभिः कुण्ठितोsभ्यासो न स्थित्यै कल्पत इत्यत आह-
स तु दीर्घकालनैरन्तर्यसत्कारासेवितो दृढभूमिः ॥ ( १४ )
तु शब्दः शङ्कानिरासार्थः । सः अभ्यासः दीर्घकालं तपोब्रह्मचर्यविद्याश्रद्धारूपसत्कारेण नैरन्तर्येण चासेवितः दृढसंस्कारः सन् व्युत्थानसंस्कारैर्नाभिभूयते । किन्तु स्थितिसमर्थो भवतीत्यर्थः । ’अथोत्तरेण तपसा ब्रह्मचर्येण श्रद्धया विद्ययात्मानमन्विष्य’ इति श्रुतिः । सत्कारं दर्शयति ।।
वैराग्यस्वरूपमाह-
दृष्टानुश्रविकविषयवितृष्णस्य वशीकारसञ्ज्ञावैराग्यम् ॥ ( १५ )
यतमानव्यतिरेकैकेन्द्रियवशीकारसञ्ज्ञाः वैराग्यवृत्तयः चतस्रः । तत्र रागादीनां चित्तस्थानां कषायागां विषयेष्विन्द्रियप्रवर्तकानां पाकाय प्रयत्नो यतमानसञ्ज्ञावैराग्यम् । ततः पक्वानां केषाञ्चित् कषायाणां पक्ष्यमाणेभ्यो विभागावधारणं व्यतिरेकसञ्ज्ञावैराग्यम् । ततः पक्वानां सर्वेषामिन्द्रियप्रवर्तनाशक्तानां मनस्यौत्सुक्यरूपेणावस्थानमेकेन्द्रियसञ्ज्ञावैराग्यम् ।स्त्रियोsन्नपानमित्यादिषु दृष्टेषु, गुरूच्चारणमनुश्रवः श्रवणं यस्य सोsनुश्रवो वेदः तदुक्तेषु आनुश्रविकेषु, स्वर्गादिदिव्यादिव्यविषयेषु च प्राप्तेषु विनाशपरितापसातिशयत्वासूयादिदोषाणामभ्यासेन साक्षात्कारात् वितृष्णस्य उपेक्षाबुद्धिः- वशीकारसञ्ज्ञावैराग्यमित्यर्थः ।।
अपरं वैराग्यमुक्त्वा परं वैराग्यमाह-
तत्परं पुरुषख्यातेर्गुणवैतृष्ण्यम् ॥ ( १६ )
पूर्ववैराग्यमुत्तरवैराग्ये हेतुः । तथा हि- वक्ष्यमाणयोगाङ्गानुष्ठानादतिशुद्धचित्तस्य विषयेषु दोषदर्शनात् वशीकारसञ्ज्ञकवैराग्ये सति गुर्वागमावगतस्य पुरुषस्य या ख्यातिः तदभ्यासात् धर्ममेघाख्यध्यानरूपान्नितान्तविध्वस्ततमोरजोमलं चित्तं सत्त्वमात्रदोषं अतिप्रसन्नं भवति । सोsयमतिशुद्धचित्तधर्मः प्रसादः धर्ममेघोत्तरावधिः तस्यैव फलीभूतः, परं गुणेभ्यो वैतृष्ण्यं वैराग्यमुच्यते यं मुक्तिहेतुसाक्षात्कारं वदन्ति मोक्षविदः । यस्योदये प्रक्षीणसर्वक्लेशो विधूताशेषकर्माशयः कृतविवेकख्यातावप्युपेक्षकः’कृतं कृत्यं’, ’प्राप्तं प्रापणीयम्’ इति मन्यते योगी, यदन्तरमेव चित्तमसम्प्रज्ञातसंस्कारमात्रशेषं भवति तत्परं वैराग्यम् । अपरं तु वैराग्यं वितमस्कस्य रजोलेशमलस्य चित्तस्य धर्मः, यतः प्रकृतौ लीना ऐश्वर्यमनुभवन्ति । यथोक्तम्- ’वैराग्यात्प्रकृतिलय’ इति ।।
एवमभ्यासवैराग्ये निरूप्य तत्साध्यं निरूपयन्नादौ सम्प्रज्ञातं चतुर्विधं दर्शयति-
वितर्कविचारानन्दास्मितारूपानुगमात्सम्प्रज्ञातः ॥ ( १७ )
यथा लोके प्राथमिकधानुष्कः स्थूलमेव लक्ष्यं विध्यति, पश्चात् सूक्ष्मं, तथा प्राथमिको योगी स्थूलमेव शालग्रामादिकं ध्यानेन साक्षात्करोति । स स्थूलसाक्षात्कारो वितर्कः । तस्य स्थूलस्य कारणं पञ्चतन्मात्रादिकं सूक्ष्मम् । तस्य ध्यानेन साक्षात्कारो विचारः । इन्द्रियाणि स्थूलानि प्रकाशकत्वात् सत्त्वरूपाणि तेषां ध्यानेन साक्षात्कारः आनन्दः । तेषां कारणं बुद्धिः पुरुषरूपेण ग्रहीत्रैकीभूता सती अस्मिता । तस्या ध्यानेन साक्षात्कारोsप्यस्मिता उच्यते । तत्र स्थूलं सूक्ष्मं च ग्राह्यम्, इन्द्रियाणि ग्रहणानि अस्मिताख्यो ग्रहीता । तेषु ग्रहीतृग्रहणग्राह्येषु ध्यानपरिपाकः सम्प्रज्ञातो योगः । स च वितर्कविचारानन्दास्मितास्वरूपैः चतुर्भिः अनुगमात् चतुर्विधः सवितर्कः, सविचारः, सानन्दः सास्मित इति । अत्र यथा घटज्ञानं मृद्विषयं तादात्म्यात् तथा स्थूलयोगः योगः स्थूलसूक्ष्मेन्द्रियास्मिताविषयकः । सूक्ष्मयोगस्त्रयविषयकः । अन्यौ द्व्-येकविषयौ इति विशेषो भाष्यकृद्भाषितः । तत्र मृज्ज्ञानं घटादिविषयं यथा तद्वत् सूक्ष्मादियोगाः स्थूलाद्यविषया इति मन्तव्यम् । भोजवृत्तौ तु इन्द्रियेषु सवितर्कमुक्त्वा तन्मात्रेषु सविचारमुक्त्वा अहङ्कारे सानन्दः, महत्तत्त्वे सास्मित इत्युक्तम् । तत्र ’अहम्’ इति विषयग्राहकान्तःकरणमहङ्कारः ।अन्तर्मुखं सत्तामात्रे महत्तत्त्वे लीनं, सत्तामात्रावभासकमस्मितेति तयोर्भेदः ।।
अधुना सोपायमसम्प्रज्ञातमाह-
विरामप्रत्ययाभ्यासपूर्वः संस्कारशेषोsन्यः ॥ ( १८ )
वृत्तीनामभावो विरामः तस्य प्रत्ययः- कारणं परवैराग्यं तदभ्यासः पूर्वः उपायो यस्य स तथा । अनेन पदेनोपाय उक्तः । अन्यः असम्प्रज्ञातः संस्कारशेषः। परं हि वैराग्यं सम्प्रज्ञातसंस्कारानप्यभिभूय स्वसंस्कारं शेषयति । स निर्बीजः समाधिः । निरालम्बनत्वात् कर्मबीजाभावाच्चेत्यर्थः ।।
अयमसम्प्रज्ञातः द्विविधः- भवप्रत्ययः, उपायप्रत्ययश्च । तत्राद्यो मुमुक्षुभिर्हेयः । तमाह-
भवप्रत्ययो विदेहप्रकृतिलयानाम् ॥ ( १९ )
भूतेन्द्रियाणामन्यतमस्मिन्स्वीकारे अनात्मन्यात्मत्वभावनया देहपातानन्तरं भूतेन्द्रियेषु लीनाः षाट्कौशिकदेहशून्याः विदेहाः । अव्यक्तमहदहङ्कारपञ्चतन्मात्रेषु प्रकृतिष्वात्मत्वभावनया लीनाः प्रकृतिलयाः । तेषां चित्तं संस्कारमात्रशेषमित्यसम्प्रज्ञातः । स तु भवप्रत्ययः । भवन्ति जायन्तेsस्यां जन्तव इत्यविद्या भवः, अनात्मन्यात्मत्वबुद्धिः स प्रत्ययो हेतुरस्य स तथा । अविद्यामूलोsयं योगोsन्तवत्फलः ।
यदाह वायुः-
दशमन्वन्तराणीह तिष्ठन्तीन्द्रियचिन्तकाः ।
भौतिकास्तु शतं पूर्णं सहस्रं त्वाभिमानिकाः ॥
बौद्धा दशसहस्राणि तिष्ठन्ति विगतज्वराः ।
पूर्णं शतसहस्रं तु तिष्ठन्त्यव्यक्तचिन्तकाः ॥
पुरुषं निर्गुणं प्राप्य कालसङ्ख्या न विद्यते ॥ इति ।
येषां विवेकख्यातिर्नास्ति, तेषां चित्तं लीनमप्युत्थाय संसारे पतति सुप्तचित्तवदिति भावः ॥
अधुना द्वितीयमुपादेयमाह-
श्रद्धावीर्य्यस्मृतिसमाधिप्रज्ञापूर्वक इतरेषाम् ॥ ( २० )
पुरुषगोचरा सात्विकी (वृत्तिः) श्रद्धा । तथा वीर्यं- प्रयत्नो जायते । तेन यमनियमादिपरम्परया स्मृतिः ध्यानम् । तेन समाधिः । तेन प्रज्ञापुरुषगोचरख्यात्यभ्यासः सम्प्रज्ञातः ततः परवैराग्यादसम्प्रज्ञातः इतरेषां- मुमुक्षूणां योगिनां भवति ॥
श्रद्धादयः प्रज्ञान्ता उपायाः तत्पूर्वकोsयमुपायप्रयत्नः । ते चोपायाः प्राणिनां प्राक्संस्कारबलात् मृदुमध्यादिमात्रभेदाः त्रिविधाः । तथा च योगिनस्त्रयो भवन्ति-मृदूपायः, मध्योपायः, अधिमात्रोपायः इति । तत्र मृदूपायस्त्रिविधः- मृदुसंवेगः, मध्यसंवेगः तीव्रसंवेग इति । एवमितरावपि त्रिविधौ भवतः । एवं च नव योगिनो भवन्ति । तेषां चिरं चिरतरं क्षिप्रं क्षिप्रतरं सिद्धयो भवन्ति उपायतारतम्यात् । तत्र केषाञ्चित् क्षिप्रतरं सिद्धिरित्याह-
तीव्रसंवेगानामासन्नः ॥ ( २१ )
संवेगः वैराग्यं येषां तीव्रम् उपायाश्चाधिमात्राः तेषां योगिनामासन्नः समाधिः असम्प्रज्ञातस्ततो मोक्ष इत्यर्थः ।।
मृदुमध्याधिमात्रत्वात्ततोsपि विशेषः ॥ ( २२ )
तीव्रस्य संवेगस्यापि मृदुमध्यादिमात्रत्वात् ततः – मृदुतीव्रसंवेगस्य योगिन आसन्नात् समाधेः मध्यतीव्रसंवेगासन्नतरात् अधिमात्रतीव्रसंवेगस्यासन्नतमः समाधिलाभ इति ’विशेष’ इत्यर्थः ।।
ईश्वरप्रणिधानाद्वा ॥ ( २३ )
ईश्वरे कायिकाद्वाचिकान्मानसात् प्रणिधानात् भक्तिविशेषात् आसन्नतमः समाधिलाभः । वाशब्दः पूर्वोक्तोपायेनास्य भवत्युपायस्य विकल्पार्थः । भक्तेरन्यानपेक्षत्वात् । ईश्वरो हि भक्त्याभिमुखः सन् ’इदमिष्टमस्यास्तु’ इत्यनुगृह्णातीति भावः ।।
ईश्वरस्वरूपान्निरूपयति –
क्लेशकर्मविपाकाशयैरपरामृष्टः पुरुषविशेष ईश्वरः ॥ ( २४ )
क्लेशाः- अविद्यादयः पञ्च । कर्म- अधर्माधर्मौ । तयोः फलं विपाकः । फलानुकूलाः संस्काराः आशयाः । मनस्याशेरत इति व्युत्पत्तेः । यथा नरस्य करिजन्मनि काष्ठभोगसंस्कारा उद्भवन्ति, अन्यथा जीवनासम्भवात् । तैः क्लेशादिभिः चित्तस्थैः परामृष्टः सांसारिकः पुरुषः, चित्ताविवेकेन भोक्तृत्वात् । तैः कालत्रयेsप्यसम्बद्धः पुरुष ’ईश्वरः’ । विशेषपदेन कालत्रयासम्बन्धवाचिना मुक्तजीवेभ्यो व्यावृत्तिः कृता । तेषां पूर्वकाले बन्धत्रयसम्बन्धात् प्रकृतौ लीनानां प्राकृतौ बन्धः । भूतेन्द्रियेषु विकारेषु लीनानां वेदेहानां वैकारिकः अन्येषां देवनरादीनां दक्षिणाबन्धः, चित्ताधीनकर्मफलत्वादिति भेदः ।
ननु ज्ञानक्रियाशक्तिमत्त्वं परमैश्वर्यं पुरुषस्यापरिणामिनः कथमिति? उच्यते । अस्ति ईश्वरस्यानादिसिद्धं शुद्धसत्त्वात्मकं चित्तं प्रधानजं निरतिशयज्ञानक्रियाशक्तिमत् । स हि भगवान्संसारार्णवाज्जन्तूनामुद्धरणेच्छया तच्चित्तमुपादत्तेः तद्विना ज्ञानधर्मोपदेशभक्तानुग्रहायोगात् । न च- कथं चित्तोपादानात् प्रागिच्छाद्युदेति इति वाच्यम् । बीजाङ्कुरवदानिद्त्वात् सर्गप्रलयप्रवाहस्य । यदा सर्वकार्यस्य प्रलयः तदा भविष्यत्कल्पे लोकानुग्रहार्थम् ’इदं चित्तमुपादेयम्’ इति भगवता सङ्कल्पयते । तत्सङ्कल्पवासितं प्रधाने लीनं सत् सर्गादौ चित्तमुद्वहति । तेन चेशरोsनुगृह्णातीत्यनवद्यम् ।
ननु तादृशाचित्तसत्त्वे किं मानमिति चेत् – ’स्वाभाविकी ज्ञानबलक्रिया च, एष सर्वेश्वर’ इत्यादिवेदवाक्यमिति ब्रूमः । वेदः निरतिशयज्ञानशक्तिमच्चित्तसचिवेश्वरप्रणीतः, अतः प्रमाणमिति सङ्क्षेपः ।।
एवं वेदप्रामाण्यात्सिद्धः सर्वज्ञः ईश्वरः । तस्य सर्वज्ञत्वेsनुमानमप्याह-
तत्र निरतिशयं सर्वज्ञबीजम् ॥ ( २५ )
अस्मदादीनां ज्ञानं निरतिशयेन ज्ञानेनाविनाभूतं भवितुमर्हति, सातिशयत्वात् यत्सातिशयं तत्समानजातीयेन निरतिशयेन युक्तं, यथा कुम्भपरिमाणं विभुपरिमाणेन तत्सिद्धं निरतिशयं ज्ञानं सर्वज्ञस्य बीजज्ञापकं यत्र निरतिशयं ज्ञानं तत्र सर्वज्ञत्वं ज्ञायत इत्यर्थः । तस्य सामान्येन सिद्धस्य सर्वज्ञस्य श्रुत्यादिसिद्धाः शिवविष्णुनारायणमहेश्वरादिसञ्ज्ञाः । तथा च वायुपुराणे-
सर्वज्ञता नृभिरनादिबोधः स्वतन्त्रता नित्यमलुप्तशक्तिः ।
अनन्तशक्तिश्च विभोर्विधिज्ञाः पडाहुरङ्गानि महेश्वरस्य ।
ज्ञानवैराग्यमैश्वर्यं तपः सत्यं क्षमा धृतिः ।
स्रष्टृत्वमात्मसम्बोधो ह्यधिष्ठातृत्वमेव च ॥
अव्ययानि दृशैतानि नित्यं तिष्ठन्ति शङ्करे । इति ।
तथा महाभारते –
अनाधिनिधनं विष्णुं सर्वलोकमहेश्वरम् ।
लोकाध्यक्षं स्तुवन्नित्यं सर्वदुःखातिगो भवेत् ।। इत्यादि ।
तस्य भगवतो ब्रह्मादिभ्यो विशेषमाह-
पूर्वेषामपि गुरुः कालेनानवच्छेदात् ॥ ( २६ )
’पूर्वेषां’ सर्गादावुत्पन्नानां कालपरिच्छिन्नानां ब्रह्मादीनां गुरुः-ईश्वरः । कुतः ? कालेनानवच्छेदात्- अनाद्यन्तत्वादित्यर्थः । तथा च श्रुतिः- ’यो ब्रह्माणं विदधाति पूर्वं यो वै वेदांश्च प्रहिणोति तस्मै’ इत्याद्या ।।
एवमीश्वरं निरूप्य तत्प्रणिधानं वक्तुं तस्य रहस्यसञ्ज्ञामाह-
तस्य वाचकः प्रणवः ॥ ( २७ )
सृगमं सूत्रम् । ननु शब्दस्य वाचकत्वम् अभिधाख्या शक्तिः, शब्दार्थयोः सम्बन्धः इत्युच्यते । सा किं सङ्केतेन क्रियते व्यज्यते वा । नाद्यः । प्रतिकल्पं स्वतन्त्रेश्वरस्य सङ्केतभेदेन शब्दार्थाव्यवस्थाप्रसङ्गात् । न द्वीतीयः । सूर्यादिशब्दानां पुत्रेषु पित्रा सङ्केतवैफल्यापातात् । न हि तत्र सङ्केतव्यङ्ग्या शक्तिरस्ति । न चासति व्यङ्ग्ये व्यञ्जकमर्थवत् । तस्मादिदं सङ्केतसूत्रं व्यर्थमिति चेत्- उच्यते । स्थितैव शक्तिः सङ्केतेन व्यज्यते; यथा स्थित एव पितृपुत्रभावो ’ममायं पुत्रः’ इति वाक्येन व्यज्यते तद्वद्गवादिशब्देषु प्रलये प्रधानसाम्यं गतेषु सर्गादौ पुनः शक्त्या सहोद्भूतेषु स्थितामेव तत्तच्छब्दस्य तत्तदर्थे शक्तिमीश्वरः सङ्केतेन ज्ञापयति । जीवानां लुप्तसंस्कारत्वात् । अधुनातनपित्रादिसङ्केतस्तु शक्तेरुत्पादकः ।
केचित्तु- सर्वशब्दानां सर्वार्थेषु शक्तिरस्तीति पित्रादिसङ्केतोsपि व्यञ्जकः । गवादिशब्दानां तु वेदार्थव्यवस्यार्थमीशवरसङ्केतेनार्थविशेषे शक्तिर्नियम्यत इत्याहुः । सर्वथापि वैदिकशब्दार्थसम्बन्धो व्यवस्थितव्यवहारतया नित्य इति सिद्धम्॥
एवं वाचकमुक्त्वा प्रणिधानमाह-
तज्ज्पस्तदर्थभावनम् ॥ ( २८ )
अस्य भाष्यमेव लिख्यते । ’प्रणवस्य जपः प्रणवाभिधेयस्य चेश्वरस्य भावनं तदस्य योगिनः प्रणवं जपतः प्रणवार्थं च भावयतः चित्तमेकाग्रं सम्पद्यते ।
तथा चोक्तम्-
स्वाध्यायाद्योगमासीत योगात्स्वाध्यायमानयेत् ।
स्वाध्याययोगसम्पत्या परमात्मा प्रकाशते । इति ।।
अस्येश्वरप्रणिधानस्यासन्नतमः समाधिलाभः फलमिति पूर्वमुक्तम् । अधुना फलान्तरमपि तदनुगुणमाह -
ततः प्रत्यक्चेतनाधिगमोsप्यन्तरायाभावश्च ॥ ( २९ )
प्रतीपं विपरीतमञ्चतीति जानातीति ’प्रत्यग्’ भ्रान्त इत्यर्थः । अनेनेश्वराद् भेद उक्तः बुद्धेरप्यन्तरं वा । प्रत्यक्च असौ चेतनश्च तस्याधिगमः- साक्षात्कारः, ततः- प्रणिधानात् भवति । अपि च अन्तरायाणामभावश्च भवति ।
ननु स्वभिन्नेश्वरप्रणिधानात् स्वसाक्षात्कारः कथं स्यात् ? अभ्यास-तज्जन्यज्ञानयोः षड्जादावेकविषयत्वदर्शनादिति चेत् – उच्यते । यथैवेश्वरोsसङ्गश्चिद्रूपः कूटस्थः क्लेशादिशून्यः तथैव जीव इति सादृश्यादीश्वरध्यानं तदनुग्रहद्वारा जीवस्वरूपसाक्षात्कारहेतुरित्यनवद्यम् ॥
अन्तरायानाह-
व्याधिस्त्यानसंशयप्रमादालस्याविरतिभ्रान्तिदर्शनालब्धभूमिकत्वानवस्थितत्त्वानि चित्तविक्षेपास्तेsन्तरायाः ॥ (३०)
ये चित्तं योगाद्विक्षिपन्ति – भ्रशयन्ति ते चित्तविक्षेपाः योगस्यान्तरायाः – विघ्ना नव । तत्र व्याधिः वातपित्तश्लेष्माणामन्नरसस्येन्द्रियाणां च वैषम्यम् । स्त्यानम्- चित्तस्य लघुत्वेsपि कर्मानर्हता । संशयः प्रसिद्धः । योगाङ्गाननुष्ठानं प्रमादः । आलस्यम्- चित्तस्य गुरुत्वादप्रवृत्तिः । अविरतिः- विशयतृष्णा । भ्रान्तिदर्शनम्- एककोटिको विपर्ययः । अलब्धभूमिकत्वम्- समाधिभूम्यलाभः । मधुमत्यादयः समाधिभूमयो वक्ष्यन्ते । अनवस्थिरत्वं नाम लब्धायां भूमौ चित्तस्यास्थिरत्वम्, पूर्वभूमौ हि स्थितं चित्तं उत्तरभूमिं जायते । तस्मादस्थिरत्वं दोष इत्यर्थः ।।
न केवलमेते विक्षेपा योगनाशका;, किन्तु दुःखादीनपि कुर्वन्तीत्याह-
दुःखदौर्मनस्याङ्गमेजयत्वश्वासप्रश्वासा विक्षेपसहभुवः ॥ ( ३१ )
दुःखं व्याधिजं शरीरम् । कामादिजं मानसम्, तद्वयमाध्यात्मिकम् । व्याघ्रादिजमाधिभौतिकम् । ग्रहपीडादिजमाधिदैविकम् । दौर्मनस्यमिच्छाविधातात् क्षोभो मनसि । अङ्गमेजयतोsभावः अङ्गमेजयत्त्वमङ्गानां कम्पनमित्यर्थः । अनिच्छतः प्राणोsयं बाह्यवायुमन्तः प्रवेशयति स श्वासः, समाध्यङ्गरेचकविरोधीत्यर्थः । एवमनिच्छतः कौष्ट्यस्य वायोर्बहिर्गमनं प्रश्वासः, पूरकविरोधी । एते विक्षेपैः सह भवन्ति विक्षिप्तचित्तस्य भवन्तीत्यर्थः ।।
ईश्वरप्रणिधानादेतेषामभाव इत्युक्तमुपसंहरति-
तत्प्रतिषेधार्थमेकतत्त्वाभ्यासः ॥ ( ३२ )
विक्षेपातां नाशार्थमेकतत्त्वस्य ईश्वरस्य अभ्यासः ध्यानं कार्यमित्यर्थः । अत्र भाष्यकारैः ’स्थायि चित्तं स्यात् तस्यैकाग्रता सम्पादनीया’ इति क्षणिकमतमाशङ्क्य ’सोsहम् इति प्रत्यभिज्ञानात् चित्तमेकमनेकार्थावगाहि स्थायि विद्यत इति साधितम् ॥
तस्य चित्तस्यासूयादिमलवतो योगायोगात्तन्मलनिरासोपहानाह-
मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चित्तप्रसादनम् ॥ ( ३३ )
सुखिषु प्राणिषु मैत्रीं- मित्रताम्, दुःखितेषु करुणां-दयाम्, पुण्यवर्तिषु मुदितां- हर्षम्, अपुण्यशब्दितपापवृत्तिषु उपेक्षां- मध्यस्थवृत्तिं भावयेत् ( तया भावनया ) ( तथा भावनया ) चित्तस्य प्रसादनं भवति । सुखादिषु यथाक्रममुक्तया भावनया सात्त्विको धर्मो जायते । तेषु ईर्ष्या- अपकारेच्छा । असूयाद्वेषाणां चित्तमलानां विनाशात्तेन च शुक्लेन धर्मेण चित्तं प्रसन्नं भवति । प्रसन्नं च वक्ष्यमाणेभ्य उपायेभ्य एकाग्रं स्थितिपदं लभते इति तात्पर्यम् ॥
इदानीं मैत्रेयादिभावनया प्रसन्नस्य चित्तस्य स्थित्युपायानाह-
प्रच्छर्दनविधारणाभ्यां वा प्राणस्य ॥ ( ३४ )
नासिकापुटाभ्यां प्राणस्य प्रच्छर्दनं- रेचनं, रेचितस्य प्राणस्य बहिरेव विधारणं यथाशक्ति ।ताभ्यां चित्तमेकत्र लक्ष्ये स्थितिं लभते । प्राणजये चित्तस्य जयः तयोरविभागात् प्राणायामस्य सर्वपापनिवर्तकत्वात् पापनिवृत्तौ चित्तं स्थिरं भवति । ’वा’ शब्दो वक्ष्यमाणोपायान्तरापेक्षया विकल्पार्थः, न तु मैत्र्यादिभावनापेक्षया । तद्भावनायाः सर्वोपायसहकारित्वेन समुच्चयादिति मन्तव्यम् ॥
उपायान्तरमाह ।
विषयवती वा प्रवृत्तिरुत्पन्ना मनसः स्थितिनिबन्धिनी ॥ ( ३५ )
नासाग्रे चित्तस्य संयमात् दिव्यगन्धसाक्षात्कारो भवति । जिह्वाग्रे संयमात् दिव्यरसस्य संविद्भवति । तालुनि रूपसंवित्, जिह्वामध्ये स्पर्शसंवित्, जिह्वामूले शब्दसंवित् । एताः संविदः गन्धादिविषयवत्यः प्रवृत्तयः शीघ्रमुत्पन्नाः सत्यः विश्वासमुत्पाद्यातिसूक्ष्मेश्वरादौ लक्ष्ये मनसः स्थितिं निबन्धन्तीत्यर्थः । शास्त्रोक्तविशेषस्य कस्यचिदनुभवे सत्यतिसूक्ष्मेsपि अतिश्रद्धया संयमार्थं योगी प्रवर्त्तत इति भावः ।।
विशोका वा ज्योतिष्मती ॥ ( ३६ )
अष्टदलं हृत्पद्मं रेचकेनोर्ध्वमुखं ध्यात्वा तत्कर्णिकास्थायाम् ऊर्ध्वमुख्यां सुषुम्नाख्यनाड्यां संयमनात् मनसः संविद्भवति । तन्मनः सूर्येन्दु-ग्रहमणीनां या या प्रभा तत्तद्रूपेणानेकधा भवति तत्सात्विकं ज्योतिर्मनः । तस्य कारणं सात्विकोsहङ्कारः निस्तरङ्गमहोदधिकल्पो व्यापी । तस्यापि ज्योतिः स्वरूपस्य संयमात् संविद्भवति । सैषा द्विविधा संविद् । ज्योतिष्मती- मनोsहङ्कारा ( ख्यान्यो) तिर्विषया, विशोका-दुःखशून्या, प्रवृत्तिरुत्पन्ना मनसः स्थितिहेतुरित्यर्थः ॥
वीतरागविषयं वा चित्तम् ॥ ( ३७ )
व्यासशुकादीनां वीतरागं यच्चित्तं तद्विषयं तत्र धार्यमाणं योगिनः चित्तं स्थितिपदं लभत इत्यर्थः ।।
स्वप्ननिद्राज्ञानालम्बनं वा ॥ (३८)
ज्ञानशब्दो ज्ञेयपरः । स्वप्ने भगवतो मूर्तिमत्यन्तमनोहरामाराधयन्नेव प्रबुद्घः तत्रैव चित्तं धारयेत् । निद्रायां सुषुप्तौ यत्सुखं जायते तत्र धारयेत् । एवं स्वप्ननिद्राज्ञेयालम्बनं चित्तं स्थितिं लभते ॥
यथाभिमतध्यानाद्वा ॥ ( ३९ )
किम्बहुना । यदेवेष्टं शिवरामकृष्णादिरूपं तदेव ध्यायेत् । तत्र लब्धस्थितिकमन्यत्रापि स्थितिं लभते । अभिमतमनतिक्रम्य यथाभिमतम् । तस्य ध्यानादिति विग्रहः ॥
ननु चित्तस्थितिर्जायत इत्यत्र किं ज्ञापकमित्यत्राह-
परमाणुपरममहत्त्वान्तोsस्य वशीकारः ॥ ( ४० )
अस्य- चित्तस्य सूक्ष्मे निविशमानस्य यः परमाण्वन्तो वशीकारः अप्रतिघातः । तथा स्थूले निविशमानस्य परममहत्त्वाकाशान्तोsप्रतिघातः । तेन परेण वशीकारेण चित्तं लब्धस्थितिकमिति ज्ञात्वा स्थित्युपायानुष्ठानादुपरमतीत्यर्थः ।।
एवं चित्तस्थितेरुपाया उक्ताः । ज्ञापकश्च वशीकार उक्तः ।सम्प्रति लब्धस्थितिकस्य चित्तस्य किं विषयः किंरूपश्च सम्प्रज्ञातो योगो भवति अत उत्तरं पठति-
क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थतदञ्जनता समापत्तिः ॥ ( ४१ )
यथा अभिजातस्य – कुलीनस्य अतिस्वच्छस्य स्फटिकमणेः जपाकुसुमाद्युपरक्तस्य स्वरूपाभिभवेन रक्ताद्याकाराता भवति, तथाभ्यासवैराग्याभ्यां क्षीणरजस्तमोवृत्तिकस्य चित्तमणेः स्थूलसूक्ष्मभूतात्मकग्राह्येण ग्रहणैः इन्द्रियैः -गृहीत्रा पूर्वोक्तास्मिताख्यपुरुषेण च उपरक्तस्य ( स्वरूपाभिभवेन ) ( स्वरूपान्तःकरणाभिभवेन ) या ग्राह्याकारतापत्तिः स सम्प्रज्ञातः । पूर्वोक्तवितर्कविचारानन्दास्मितानुगमात् चतुर्विधः चतुर्विषयकः प्रत्येतव्यः । अत्र सूत्रेsर्थक्रमबलात् पाठं भङ्का ग्राह्यग्रहणग्रहीतृषु तत्स्थस्य – तदुपरक्तस्य चित्तस्य तदञ्जनता स्वरूपपरित्यागेन तद्रूपता तस्याः सम्यगापत्तिरिति व्याख्येयम् । स्थूलसूक्ष्मक्रमेणैव चित्तस्य ग्रहीत्रुपरागात् । तत्स्थेति भिन्नं पदम् । अविभक्तिकस्यान्तं कृत्वा क्षीणवृत्तेः तत्स्थस्येति योज्यम् । यद्वा तत्स्थं च तदञ्जनं च तस्य भावस्तत्ता । ( क्षीणवृत्तेः) तया समापत्तिरित्यर्थः ॥
सेयं सम्प्रज्ञाताख्या समापत्तिः पुनरवान्तरभेदाच्चतुर्धा भवति । सवितर्का निर्वितर्का सविचारा निर्विचारा इति । तत्र सवितर्कायाः स्वरूपमाह-
तत्र शब्दार्थज्ञानविकल्पैः सङ्कीर्णा सवितर्का समापत्तिः ॥ ( ४२ )
तत्र- तासु समापत्तिषु मध्ये । सवितर्का समापत्तिरेषा ज्ञेया । तथा हि- गौः इत्युक्ते शब्दार्थज्ञानानि त्रीण्यभिन्नानि भासन्ते । तत्र ’गौरिति शब्दः’ इत्येको विकल्पः । अयं हि गौरित्युपात्तयोरर्थज्ञानयोः शब्दाभेदविषयकः । तथा ’गौरित्यर्थ इत्येको विकल्पः । तत्र गौरित्युपात्तयोः शब्दज्ञानयोरर्थाभेदविषयकः । एवं ’गौरिति ज्ञानम्’ इत्येको विकल्पः, अयं तु गौरित्युपात्तयोः शब्दार्थयोर्ज्ञानाभेदगोचरः । त्रय एते विकल्पाः, असदभेदगोचरत्वात् । एवं ’घटः पटः’ इत्यादयो विकल्पा ज्ञेयाः । तत्र शब्दज्ञानाभ्यामभेदेन विकल्पिते स्थूले गवाद्यर्थे समाहितचित्तस्य योगिनः समाधिजन्यसाक्षत्कारो यथा कल्पितार्थमेव गृह्णाति, तथा सा समाधिप्रज्ञा शब्दार्थज्ञानानां विकल्पैः सङ्कीर्णा तैः तुल्या भवति, विकल्पत्वाविशेषात् । सा सङ्कीर्णा सवितर्का समापत्तिरित्यर्थः ।।
निर्वितर्कामाह-
स्मृतिपरिशुद्धौ स्वरूपशून्येवार्थमात्रनिर्भासा निर्वितर्का ॥ ( ४३ )
गवादिशब्दानां शक्तिरूपः सङ्केतो विकल्पितार्थेष्वेव लोके गृह्यते । तस्य स्मृत्या शाब्दज्ञानं परार्थानुमितिश्च विकल्प एव जायते । तथा च श्रुते वा अनुमिते वा अर्थे श्रुत्यनुमितिरूपविकल्पमूला समापत्तिः सवितर्का भवति । स्मृतिपरिशुद्धौ सत्याम् अर्थमात्रतात्पर्यवता चित्तेनार्थमात्राभ्यासात् सङ्केतस्मृतेस्त्यागे सति तत्कार्यस्य विकल्पस्य त्यागात् समाधिप्रज्ञा स्वीयं ग्राहकत्वं प्रज्ञारूपं यत् तेन शून्येव भूत्वा अर्थमात्रनिर्भासात् अविकल्पितार्थरूपं यद्ग्राह्यं तत्स्वरूपेणैव निर्भास्यमाना निर्वितर्कसमापत्तिरित्यर्थः । तत्र सवितर्कसाक्षात्कारो यः तदपरं प्रत्यक्षं विकल्पत्वात् । निर्वितर्कप्रत्यक्षं तु परं सत्यार्थविषयत्वात् । स च सत्यार्थो गोघटादिखयवी ज्ञेयः । अत्र ’परमाणुपुञ्जातिरिक्तोsवावी नास्ति’ इति बौद्धमतमाशङ्क्य ’महानेको घट’ इत्यबाधितानुभवादस्ति, स चास्माकं मते भूतसूक्ष्मरूपाणां परमाणूनां परिणामः । तस्य च स्वोपादानेन भेदाभेदात्मकं तादात्म्यमिति भाष्ये साधितम् ।।
एतयैव सविचारा निर्विचारा च सूक्ष्मविषया व्याख्याता ॥ ( ४४ )
स्थूलपरिणामघटादिषु उपादानत्वेनानुगता ये परमाणवः पञ्चतन्मात्राणां ( विकाररूपेण स्थिताः ) ( विकारभूतरूपेण संस्थिताः ) सूक्ष्माः तेषु विषयेषु स्वीयकार्यकारणदेशकालनानाविशेषणविशिष्टेषु स्ववाचकशब्दज्ञानाभ्यामभेदेन विकल्पितेषु या समापत्तिः सा सविचारा इत्युच्यते । तेष्वेव सर्वविशेषणशून्येषु अर्थमात्रेषु परमाणुषु या समापत्तिः सा निर्विचारा । सा खलु सत्यार्थमात्रस्वरूपा समाधिप्रज्ञा स्वरूपशून्येव निर्भासते । एतया च स्थूलगोचरया सवितर्कया निर्वितर्कया च व्याख्यातया सूक्ष्मविषया सविचारा निर्विचारा च व्याख्याता भवतीत्यर्थः ।।
ननु किमस्याः ग्राह्यसमापत्तेः परमाणुष्वेवावसानम्, नेत्याह-
सूक्ष्मविषयत्वं चालिङ्गपर्यवसानम् ॥ ( ४५ )
अस्याः समापत्तेः सूक्ष्मविषयत्वमलिङ्गे प्रधाने पर्यवस्यति । तथा हि पार्थिवः परमाणुः गन्धतन्मात्रात् इतरतन्मात्राङ्गकात् जायते । आप्यस्तु गन्धतन्मात्रवर्जितात् रसतन्मात्रादितन्मात्राङ्गकाद् । तैजसस्तु गन्धरसद्वयवर्जितात् रूपतन्मात्रादितरद्वयाङ्गकाद् । वायव्यस्तु पूर्वहीनात् स्पर्शतन्मात्रात् शब्दतन्मात्राङ्गकाद् । नभसः परमाणुस्त्वेकस्मादेव शब्दतन्मात्राज्जायत इति प्रक्रिया । अतो विकारेभ्यः परमाणुभ्यः उपादानानि पञ्च तन्मात्राणि सूक्श्माणि, तेभ्योsप्यहङ्कारः सूक्ष्मः तस्मादपि महान्, महतोsपि प्रधानम् । तद्विलयं न गच्छतीत्यलिङ्गमुच्यते । ततः परं सूक्ष्ममुपादानं नास्ति । पुरुषस्य सत्त्वेsप्यनुपादानत्वात् । पुरुषो हि भोगापवर्गार्थी सन् पुरुषार्थनिमित्तके सर्गे निमित्तमात्रं भवति । तस्मात् सूक्षमग्राह्यसमापत्तिः प्रधानपर्यन्तेति सिद्धम् ॥
एवं स्थूले सूक्ष्मे च ग्राह्ये चतस्रः समापत्तयः उक्ताः । सम्प्रति तासां सम्प्रज्ञातत्वमुपसंहरति-
ता एव सबीजः समाधिः ॥ ( ४६ )
ग्रहणग्रहीत्रोरपि सविकल्पत्वनिर्विकल्पत्वभेदेन सानन्दा, आनन्दमात्रा, सास्मिता, अस्मिता चेति चतस्रः समापत्तयः भवन्ति उक्तन्यायसामान्यात् । एवमष्टसमापत्तयो याः ता एव सबीजः समाधिः-सम्प्रज्ञातः विवेकख्यात्यभावेन बन्धबीजसत्त्वात् सबीजत्वं द्रष्टव्यम् ॥
तत्र निर्विचारसमापत्तेः फलतोsतिशयमाह-
निर्विचारवैशारद्येsध्यात्मप्रसादः ॥ ( ४७ )
रजस्तमोमलापेतस्य बुद्धिसत्त्वस्य स्वच्छस्थितिरूपप्रवाहः प्रधानान्तसूक्ष्मग्राह्यगोचरः यः सोsयं निर्विचारसमाधेर्वैशारद्यम् । तस्मिन् सत्यक्रमेण परमाण्वादिप्रधानान्ततत्त्वसमूहालम्बनः साक्षात्कारः योगिनः स्वात्मनिष्ठोsध्यात्मप्रसादो भवतीत्यर्थः ॥
अस्य प्रसादस्य योगिसम्मतां सञ्ज्ञामाह-
ऋतम्भरा तत्र प्रज्ञा ॥ ( ४८ )
तत्र वैशारद्ये सति या प्रज्ञा निर्विचारा समाधिजन्या तस्य ऋतम्भरेति सञ्ज्ञा भवति । ऋतमविकल्पितं सत्यं बिभर्तीति व्युत्पत्तेरित्यर्थः ॥
तस्याः क्लृप्तप्रमाणेभ्यो विषयतः विशेषमाह-
श्रुतानुमानप्रज्ञाभ्यामन्यविषया विशेषार्थत्वात् ॥ ( ४९ )
गवादिशब्दानां गोत्वादिसामान्ये शक्तिः न व्यक्तिविशेषेषु । तेषामानन्त्येनाशक्यग्रहत्वात् । एवं व्याप्तिरपि वन्हित्वादिसामान्यं गृह्यते । अतः श्रुतानुमानप्रज्ञयोः सामान्यं वस्तु विषयः । तथा हि – लोके शब्दलिङ्गज्ञानानन्तरं गोवन्ह्यादिवस्तुमात्रं ज्ञायते, न व्यक्तिविशेष इति स्वसाक्षिकमेतत् । ऐन्द्रियकप्रत्यक्षं यद्यपि गोपटादिविशेषविषयम्, तथापि सूक्ष्मव्यवहितविप्रकृष्ट-वस्तुविशेषः समाधिप्रज्ञाया असाधारणो विषयः । न च सूक्ष्मादिषु श्रुतानुमानप्रकाशितेषु प्रसरन्ती समाधिप्रज्ञा कथं स्वमूलश्रुतानुमानागोचरविशेषगोचरा स्यात् इति वाच्यम् । बुद्धेः स्वतः सर्वग्रहणशक्तत्वात् । बुद्धिसत्त्वं हि प्रकाशस्वभावं सर्वार्थग्रहणसमर्थमपि तमसा आवृतं सद् मानमपेक्ष्याल्पविषयं भवति । यदा तु समाधिना विगततमः पटलं सर्वतः प्रकाशमानमतिक्रान्तमानमर्य्यादं भवति, तदा प्रकाशनान्त्यात् किं नामगोचरः स्यात् । तस्मात् समाधिप्रज्ञा विशेषार्थगोचरत्वात् मानान्तरविषयत्वादन्यविषयेत्यर्थः ।
तदुक्तम्-
प्रज्ञाप्रासादमारुह्य ह्यशोच्यः शोचतो जनान् ।
भूमिष्ठानिव शैलस्थः सर्वान् प्राज्ञोsनुशोचति ॥ इति
जनान् समाधिशून्यान् मानभृत्यानित्यर्थः ॥
(स्वतः) इतरप्रमाणसहकारं विना । अतिक्रान्तमानमर्यादं अतिक्रान्ता मानमर्यादा प्रमाणानुसारित्वरूपा येन तत्तथा । प्रमाणानुसारिता च प्रमाणविषयमात्रग्राहकता । प्रज्ञाप्रसादम्- ऋतम्भरा प्रज्ञारूपोच्चगृह्यम् । आरुह्य- प्राप्य । मानभृतान्- मानाधीनान् ।।
नन्वनादिना शब्दादिविषयभोगसंस्कारेणातिबलीयसाभिहता समाधिप्रज्ञा न स्थितिं लभत इत्याह-
तज्जः संस्कारोsन्यसंस्कारप्रतिबन्धी ॥ ( ५० )
निर्विचारसमाधिप्रज्ञाजन्यः संस्कारः व्युत्थानसंस्कारस्य प्रतिबन्धीबाधक इत्यर्थः । अनादिरपि व्युत्थानसंस्कारः तत्त्वास्पर्शित्वात् तत्त्वस्पर्शिप्रज्ञासंस्कारेण बाध्यते । तद्धाने व्युत्थानप्रत्यया न भवन्ति । समाधिप्रज्ञा तु भवति । ततः संस्कारः पुनः पुनरिति समाधिसंस्कारोपचयात् सर्वात्मना क्लेशक्षये सति भोगान्निर्विण्णं चित्तं पुरुषाभिमुखं विवेकख्यातिं कृत्वा कृतकृत्यं लीनं भवति समाप्ताधिकारत्वात् । ख्यातिपर्यवसानं हि चित्तचेष्टितमिति ॥
ननु सम्प्रज्ञातसमाधिप्रज्ञासंस्कारप्रचुरं चित्तं तत्प्रज्ञापरम्परामेव कुर्वन् कथं निर्बीजसमाधिं कुर्यादित्यत आह-
तस्यापि निरोधे सर्वनिरोधान्निर्बीजः समाधिः ॥
पुरुषख्यात्यनन्तरं परवैराग्यसंस्कारप्रचयेन तस्य- सम्प्रज्ञातसमाधिप्रज्ञासंस्कारस्य । ’अपि’ शब्दात् प्रज्ञायाश्च निरोधे सति सर्वस्य प्रज्ञातज्जसंस्कारप्रवाहस्य निरोधात् अवसिताधिकारत्वेन चित्तस्य कृत्याभावात् ’निमित्तापाये नैमित्तिकापायं’ इति न्यायेन निर्बीजः समाधिर्भवति ।
तदुक्तम्-
आगमेनानुमानेन ध्यानाभ्यासरसेन च ।
त्रिधा प्रकल्पयन् प्रज्ञां लभते योगमुत्तमम् ॥ इति ।
श्रवणेन, मननेन, पुरुषमात्रध्यानाभ्यासो धर्ममेघाख्यः । तद्रसेन परवैराग्येण प्रज्ञाप्रसादात्मना, पुरुषं साक्षात्कुर्वन् निर्बीजं योगं लभत इत्यर्थः । कालक्रमेण निर्बीजनिरोधसंस्कारप्रचये सति स्वप्रकृतौ चित्तं लीयते हेत्वभावात् । कृत्यशेषलक्षणाधिकारो हि चित्तस्य स्थितिहेतुः । न हि कृतभोगविवेकख्यातिनश्चित्तस्य कृत्यशेषोsस्ति । तस्माच्चित्तस्य प्रलये पुरुषः स्वरूपमात्र-प्रतिष्ठः केवलो मुक्त इति सिद्धम् ॥
इति श्रीगोविन्दानन्दभगवत्पूज्यपादशिष्यरामानन्दसरस्वतीकृतायां पातञ्जलसूत्रवृत्तौ योगमणिप्रभायां समाधिपादः प्रथमः ॥
साधनपादः
पूर्वस्मिन् पादे योगमुद्दिश्य लक्षणमुक्त्वा वृत्तीर्निरूप्य तन्निरोधोपायाभ्यासवैराग्ये प्रतिपाद्य चित्तस्थित्युपायान् कांश्चिदुक्त्वा द्विविधो योगः सावान्तरभेदः प्रतिपादितः । तत्राभ्यासवैराग्ये चित्तशुद्धिसाध्ये इति मत्वा तस्य शुद्धिहेतुमादौ क्रियायोगमाह-
तपःस्वाध्यायेश्वरप्रणिधानानि क्रियायोगः ॥ ( १ )
पूर्वपादोक्तस्य योगस्यास्मिन् पादे साधनानि उच्यन्त इत्यनयोः पादयोः सङ्गतिः । ब्रह्मचर्यगुरुसेवासत्यवचनकाष्ठमौनाकारमौनस्वाश्रमधर्मद्वन्द्व-सह-नमिताशनादिकं तपः, न कायशोषः । धातुवैषम्ये योगविधानात् । स्वाध्यायः प्रणवश्रीरुद्रपुरुषसूक्तादीनां पवित्राणां जपो मोक्षशास्त्राध्ययनं च । फलाभिसन्धिं विना कृतानां कर्मणां परमगुरावीश्वरे समर्पणम् ईश्वरप्रणिधानम् । तानि क्रियारूपो योगः योगसाधनत्वात् इत्यर्थः ॥
क्रियायोगस्य फलमाह-
समाधिभावनार्थः क्लेशतनूकरणार्थश्च ॥ (२)
निबिडेषु क्लेशेषु सत्सु समाधिर्न सिद्ध्यति । तस्मात् क्रियायोगः क्लेशान् तनूकृत्य समाधिं भावयति । तनूकरणं क्लेशानां सदा उद्भवतां कादाचित्कोद्भवः । भावनं समाधेरुपादानम् । तदर्थः फलं यस्य स तथोक्तः । क्रियायोगेन क्लेशच्छिद्रेषु लब्धावसरः समाधिः विवेकख्यातिमुत्पाद्य सवासनक्लेशान् दहतीति भावः ॥
अथ क्लेशाः कीदृशाः कियन्तो वा इत्यतः आह-
अविद्यास्मितारागद्वेषाभिनिवेशाः पञ्च क्लेशाः ॥ (३)
क्लिश्यन्ति कर्मतत्फलप्रवर्तकाः सन्तः पुरुषं दुःखीकुर्वन्तीति क्लेशाः ते च पञ्चेत्यर्थः ॥
तत्र चतुर्णामविद्याकार्यत्वेनाविद्यात्वमाह-
अविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ( ४ )
उत्तरेषाम् अस्मितादीनाम् अविद्या क्षेत्रं- प्रसवभूमिः । तेषामवान्तरभेदमाह- प्रसुप्तेति । प्रसुप्ताः तनवः विच्छिन्नाः उदाराः च तेषाम् । तत्र विदेहप्रकृतिलयानां योगिनां क्लेशाः प्रसुप्ताः, विवेकख्यात्यभावेनादग्धतया शक्तिरूपेणावस्थानात् । अत एवान्ते पुनरुद्भवन्ति । क्रियायोगिनां तनवः । विषयसङ्गिनां विच्छिना उदाराश्च भवन्ति । यथा चैत्रस्य यस्यां रागस्तत्र क्रोधो विच्छिन्नः रागः उदारः । एवं यत्र क्रोध उदारस्तत्र रागो विच्छिन्नः, कालेनोदारो भूत्वा पुरुषपशुं क्लेशयति । एते क्लेशा अविद्यामूलाः । तस्याः पुरुषापरोक्षख्यात्या निवृत्तौ निवर्तन्ते । यथा जीवन्मुक्तस्य क्लेशाः । क्षीणा इति पञ्चमी क्लेशानामवस्था द्रष्टव्या ॥
तेष्वविद्यास्वरूपमाह-
अनित्याशुचिदुःखानात्मसु नित्यशुचिसुखात्मख्यातिरविद्या ॥ ( ५ )
अमरा देवा इत्यनित्येषु नित्यत्वभ्रान्त्या देवत्वार्थं कर्म कृत्वा बध्यन्ते । एवमशुचौ काये शुचित्वभ्रान्त्या बध्यन्ते ।।
तदुक्तं भगवता वेदव्यासेन-
स्थानाद्बीजादुपष्टम्भान्निष्यन्दान्निधनादपि ।
कायमाधेयशौचत्वात्पण्डिता ह्यशुचिं विदुः ॥ इति । विण्मूत्रसङ्कलं मातुरुदरं स्थानम् । शुक्रशोणितं बीजम् । अन्नपरिणाम-श्लेष्मादिरूपष्टम्भः । सर्वद्वारैर्मलानां स्रवणं निष्यन्दः । निधनं मरणम् । तेन हि श्रोत्रियकायोsप्यत्यन्ताशुचिर्भवति । आधेयशौचत्वं स्नानानुलेपनादिना शुचित्वापादनम् । तथा परिणामदुःखे भोगे सुखत्वभ्रान्तिः ।अनात्मनि बुध्यादावात्मत्वख्यातिः अविद्या । अतस्मिन्स्तद्बुद्धिः तत्त्वविद्याविरोधिनीत्यर्थः । यद्यपि शुक्तिरूप्याद्यविद्याः सन्ति, तथापि इयं चतुर्विधैवाविद्या बन्धमूलमिति भावः ।।
दृग्दर्शनशक्त्योरेकात्मतेवास्मिता ॥ ( ६ )
दृक्शक्तिः पुरुषः । दृश्यते इति दर्शनं (तच्छक्तिः) बुद्धिः । शक्तिशब्दो योग्यतार्थकः । तथा च भोक्तृभोग्यत्वयोग्ययोरत्यन्तविविक्तयोः दृग्दृश्ययोः (अविद्याकृता) एकात्मता तादात्म्यम् । ’इव’ शब्देन ’अहमस्मि’ इति भ्रान्तिकृतत्वं तादात्म्यस्य द्योतयति । सा अस्मिता इत्यर्थः । अयं हृदयग्रन्थिरित्युच्यते । ब्रह्मवादिभिः ।।
अस्मितायाः कार्यं रागं निरूपयति-
सुखानुशयी रागः ॥ ( ७ )
सुखानुभवे सति स्मृत्या तज्जातीयसुखान्तरे तत्साधने वा या तृष्णा स रागः । सुखमनुशेते- विषयीकरोति इति सुखनुशयीत्यर्थः ॥
दुःखानुशयी द्वेषः ॥ ( ८ )
दुःखानुभवितुः स्मृत्या दुःखतत्साधनयोर्यः क्रोधः स द्वेष इत्यर्थः ॥
स्वरसवाही विदुषोsपि तथारूढोsभिनिवेशः ॥ ( ९ )
विदुषः मूर्खस्य वा जन्तुमात्रस्य यो मरणत्रासः सः अभिनिवेशः । यथा मूर्खस्य अहं सदा स्याम् इति रूढत्रासः, तथा विदुषोsपि रूढो दृश्यते । यतः स्वरसवाही सः । पूर्वजन्मस्वकृन्मरणदुःखानुभवजन्यवासनासङ्घः स्वरसः, तेन वहति – प्रवहतीति स्वरसवाही । अनेन भयेन देहातिरिक्तात्मा भाष्ये प्रसङ्गाद्दर्शितः । दृश्यते हि जातमात्रस्य बालस्य मरणाद्भयम् । तच्च पूर्वमरणस्मरणं विना अनुपपन्नम् इति ।
एते चाविद्यादयः पञ्च क्रमेण तमः मोहः महामोहः तामिस्रः अन्धतामिस्रः इत्युच्यन्ते । तत्र अव्यक्तमहदहङ्कारपञ्चतन्मात्रेषु अष्टसु अनात्मसु आत्मबुद्धिरविद्या तमः । अणिमाद्यष्टैश्वर्येषु ’अणुरस्मि’ ’महानस्मि’ इति तादात्म्यं मोहः । तेन दिव्यादिव्यभेदेन शब्दादिदशविषयेषु रागो महामोहः । कुतश्चिदैश्वर्यविधाते तन्निमित्तकदशविषयभोगालाभे सति अष्टादशेष्टविधातके द्वेषः तामिस्रः । एतेषामेवाष्टादशानामिष्टानां नाशाद् भयमन्धतामिस्रः इति ।
तथा च साङ्ख्यकारिका-
भेदस्तमसोsष्टविधो मोहस्य च दशविधो महामोहः ।
तामिस्रोsष्टादशधा तथा भवन्त्यन्धतामिस्रः ॥ इति ॥
ते च पञ्च क्लेशाः द्विविधाः- पुरुषख्यात्या दग्धाः संस्काररूपाः सूक्ष्माः, क्रियायोगेन मैत्र्यादिभावनारूपपरिकर्मणा च तनूकृताः स्थूलाः इति ।।
तत्र सूक्ष्माणां हानोपायमाह-
ते प्रतिप्रसवहेयाः सूक्ष्माः ॥ ( १० )
चित्तस्य कृतकृत्यस्यास्मितायां स्वप्रकृतौ प्रलयः प्रतिप्रसवः । तेन “हेयाः” सूक्ष्माः ते क्लेशाः । धर्मिनाशादेव तद्धर्माणां संस्काराणां नाश इत्यर्थः ।।
स्थूलानां हानोपायमाह-
ध्यानहेयास्तद्वृत्तयः ॥ ( ११ )
याः क्रियायोगेन विरलाः क्लेशवृत्तयः स्थूलाः सुखदुःखमोहात्मिकाः, ताः पुरुषध्यानेनैव हातव्याः इत्यर्थः । यथा लोके वस्त्रस्यातिस्थूलो मलः प्रक्षालनेनैवादौ शोध्यते, पश्चाद्विरलः क्षारसंयोगादिना, मलवासना तु वस्त्रनाशेनैव नश्यति, तथा क्रियायोगेनातिनिबिडाः क्लेशा विरला भवन्ति । विरलास्तु ध्यानेन तनूकृताः । सूक्ष्मास्तु चित्तनाशेन नश्यन्तीति भावः ॥
क्लेशान्निरूप्य, ननु कथं तेषां क्लेशत्वमित्याशङ्क्य कर्मतत्फल-मूलत्वेन बन्धकत्वात् तेषां क्लेशत्वमित्याह-
क्लेशमूलः कर्माशयो दृष्टादृष्टजन्मवेदनीयः ॥ ( १२ )
अत्र त्रिभिः पदैः क्रमेण कर्मणो हेतुस्वरूपकार्य्याण्युच्यन्ते । ( आशेरते सांसारिकाः पूरुषा अस्मिन्नित्याशयः ) ( आशेरत इत्याशयः) कर्मणां धर्माधर्मरूपसंस्कारः । क्लेशाः कामक्रोधादयो मूलमस्येति क्लेशमूलः । स च द्विविधः दृष्टजन्मवेदनीयः अदृष्टजन्मवेदनीयश्चेति । येन देहेन कर्म कृतं ( तद् दृष्टं जन्म ) तेनैव देहेन भोक्तव्य आद्यः । यथा नन्दीश्वरो बाल एव मनुष्य-देहेन तीव्रसंवेगेन मन्त्रतपःसमाधिभिः ईश्वराराधनं कृत्वा सद्य एव देवत्वजातिं दीर्घायुः, दिव्यभोगांश्च लब्धवान् । तथा विश्वामित्रो जात्यायुषी लब्धवान् । तथा भीतव्याधितकृपणविश्वस्तमहानुभावेषु कृतोपराधः सद्य एव पच्यते । यथा नहुषस्य महर्ष्यपराधेन सद्यः सर्पत्वमभवत् । द्वितीयस्तु जन्मान्तरभोग्यस्वर्गनरकादिहेतुः कर्माशय इत्यर्थः ।।
अयं क्षीणक्लेशानां नास्तीति विशेषमाह-
सति मूले तद्विपाको जात्यायुर्भोगाः ॥ ( १३ )
क्लेशरूपे मूले सत्येव कर्मणो विपाकः- फलं भवति । न ह्यक्लेशो भुङ्क्ते । न ह्यकामस्य क्वचिदपि कर्मजे फले सुखबुद्धिरस्ति । न ह्यनुद्वेगः शोचति । अतो विवेकख्यात्यग्निदग्धेषु क्लेशेषु कर्मबीजं वितुषव्रीह्यादिवत् न फलं प्रसूते । स विपाकस्त्रिविधः- जातिः जन्म देवत्वादिर्वा । आयुः चिरकालं देहप्राणयोर्योगः । इन्द्रियैर्विषयानुभवो भोग इति । तत्र भोगो मुख्यः, जात्यायुषी तच्छेष इति विभागः । तत्रैकस्मिन् देहे विचित्रभोगदर्शनादनेकानि कर्माणि मरणकालाभिव्यक्तानि एकं जन्मारभन्त इत्येकभविकः कर्माशय उच्यते । तस्य क्वचिज्जातिः, क्वचिदायुः, क्वचिद्भोगः, क्वचिद्द्वयं, क्वचित्त्रयम् इति फलवैचित्र्यं ज्ञेयम् ।
तदुक्तं भगवता-
’गहना कर्मणो गतिः’ इति । विस्तरस्तु भाष्ये द्रष्टव्यः ॥
अधुना जात्यादीनां हेयत्वार्थं फलमाह-
ते ह्लादपरितापफलाः पुण्यापुण्यहेतुत्वात् ।। ( १४ )
ते- जन्मायुर्भोगाः । पुण्यहेतुकाः- सुखफलाः । अपुण्यं पापम्, तद्धेतुका दुःखफला । अत्र भोगो विषयानुभवः । मिश्रास्तु- सुखदुःखानुभवो भोगः । तस्य कर्मतया साध्यत्वेन सुखदुःखे फले, गमनस्येव ग्राम इत्याहुः ॥
ननु ते दुःखफला हेया भवन्तु, सुखफलास्तु कथं हेया इति अत आह-
परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिनः ॥ ( १५ )
परिणामः- अन्यथाभावः । तापो वर्तमानः । संसारो भूतः । एतान्येव दुःखानि तैरिति विग्रहः । तथा हि- विषयसुखभोगात् कामानलो वर्धते । वृद्धौ सत्यां काम्यालाभे दुःखमवश्यम्भावि । लाभेsपि कुतश्चिद्भोगसङ्कोचे दुःखम् । सङ्कोचके द्वेषः । ततः कामद्वेषाभ्यां पापोपचयाद् दुःखम् ।असङ्कोचे व्याधिः पापञ्च । ततो दुःखम् । एवे भोगस्य परिणामदुःखता । तथा सुखभोगकाले विषयनाशभीत्या दुःखं वर्तते । नाशके द्वेषाच्च तापोsस्तीति तापदुःखता भोगस्य । तथा सुखभोगनाशे संस्कारो भवति । तेन स्मृत्या रागे सति पुण्यापुण्योपचयात्सुखदुःखभोगः । पुनः संस्कारः इत्यनन्तता दुःखसन्ततिः । यदि भोगनाशे संस्कारो न स्यात्, तदा न दुःखसन्ततिः । भवत्येव तु संस्कार इति संस्कारदुःखता । इमानि दुःखानि विवेकिनोsक्षिपात्रकल्पस्य योगिन उद्वेजकानि । न तु कठिनचित्तानां कर्मिणाम् । यथाsक्षिपात्रं मृदुकल्पः ऊर्णातन्तुरपि उद्वेजयति नान्यमवयवम् । तस्माद्विवेकिनः सर्वमेव भोगसाधनं विषमिश्रान्नवद्दुःखमेव । परिणामतापसंस्कारदुःखैः योगाद् गुणवृत्तिविरोधाच्च । गुणाश्चित्तात्मना परिणतानि सत्त्वरजस्तमांसि तेषां वृत्तयः सुखदुःखमोहास्तासां विरोधः परस्परमभिभाव्याभिभावकत्वं तस्मादित्यर्थः । चलं हि गुणवृत्तम् । तत्र चित्ते या गुणवृत्तिराविर्भवति धर्मोद्भवात् सा पुनरधर्मोद्भवाद्धर्माभिभवे सति तिरोभवति । दुःखत्वं स्वाभाविकं स्वस्याः स्फुटयति । स्वभावतो दुःखरूपैव सुखवृत्तिः दुःखात्मकरजोमिश्रसत्त्वपरिणामत्वात् किन्तु स्वकाले सत्त्वप्राधान्यात् तस्याः दुःखत्वमस्फुटम्, रजसः सत्त्वतिरोभावे सति स्फुटेयमिति सुखदुःखयोर्भेदव्यपदेशः । एतेन सुखस्य मोहत्वं व्याख्यातम् । अतो गुणपरिणामात्मकं सर्वमेव जगद् दुःखमोहात्मकं हेयमिति सिद्धम् ।।
तत्र यथा चिकित्साशास्त्रे रोगः रोगहेतुः, आरोग्यं, तद्धेतुः इति चतुष्टयं व्युत्पाद्यम् । तथास्मिन्नपि शास्त्रे हेयं, हेयहेतुः मोक्षः तद्धेतुरिति चतुष्टयं व्युत्पादयितुं विशिष्य हेयं दर्शयति-
हेयं दुःखमनागतम् ॥ ( १६ )
अतीतस्य दुःखस्य भोगेन गतत्वात् वर्तमानदुःखस्य भोगेनैव क्षयात् अनागतमेव दुःखं हेयमित्यर्थः ।।
हेयहेतुमाह-
द्रष्टृदृश्ययोः संयोगो हेयहेतुः ॥ ( १७ )
द्रष्टा चिद्रूपः पुरुषः बुद्धिस्थस्वच्छायात्मकदर्शनवान् । दृश्यं बुद्धिसत्त्वम् । तयोः संयोगः स्वस्वामिभावः । बुद्धिसत्त्वं हि विविधशब्दाद्याकारेणेन्द्रियादिद्वारा परिणतं चिच्छायापत्त्या पुरुषाभेदेन दृश्यमानं सन्निधिमात्रेणायस्कान्तमणिवद्रूपकारकं स्वनिष्ठभोगापवर्गौ ( पुरुषे) (पुरुषं) दर्शयत् स्वं भवति पुरुषस्य स्वामिनः । सोsयमभेदभ्रान्तिरूपाविद्याकृतः पुरुषार्थाधीनस्थितिकः संयोगो हेयस्य दुःखस्य हेतुरित्यर्थः ॥
दृश्यं प्रपञ्चयति-
प्रकाशक्रियास्थितिशीलं भूतेन्द्रियात्मकं भोगाद्यपवार्गार्थं दृश्यम् ॥ ( १८ )
प्रकाशशीलं सत्त्वम् । क्रियाशीलं रजः । स्थितिः- प्रकाशक्रिययोः प्रतिबन्धः । तच्छीलं तमः । तत्र सत्त्वं मृदुत्वात्तप्यम् । तापकं रजः । एवं सत्त्वरजसोस्तप्यतापकभावे सति तमसा मोहो भवति पुरुषस्य ’मम ताप’ इति । तदिदं गुणत्रयं स्वस्वकार्ये (मिथः सहायम्) अविवेकि भोग्यं विवेकित्याज्यं परस्पराश्रयं परस्पराभिभावकं परस्पराङ्गाङ्गिभावं सुखप्रकाशलाघवदुःखक्रियोपष्टम्भकमोहावरणगौरवलक्षणकार्यज्ञेयभेदं स्वतः परस्पराविभागाद् दुर्ज्ञानभेदं प्रधानशब्दवाच्यम् । भूतेन्द्रियात्मकम्- भूतानि स्थूलानि तन्मात्राणि च; इन्द्रियाणि ज्ञानकर्मेन्द्रियाणि दश, बुद्ध्यहङ्कारमनांसि त्रीण्यन्तःकरणानि, आत्मा स्वाभिन्नः परिणामो यस्य तत् । भोगापवर्गार्थं- भोगमोक्ष-प्रयोजकं दृश्यमित्यर्थः ।।
एतेषां गुणानां परिणामं विभज्य दर्शयति-
विशेषाविशेषलिङ्गमात्रालिङ्गानि गुणपर्वाणि ॥ ( १९ )
विशेष्यन्त इति विशेषाः, व्यावृत्ताः षोडशविकाराः खवायुतेजोsबवनयः स्थूलभूतानि पञ्च ज्ञानकर्मेन्द्रियाणि दश, मनश्च इत्येते षोडश विकारा एव न तत्त्वान्तरप्रकृतयः । एतेषां विकाराणां प्रकृतयो बुद्धेर्विकृतयः षडविशेषाः पञ्चतन्मात्राहङ्काराः । अहङ्कारात् पञ्चतन्मात्राणीति साङ्ख्याः । अहङ्कारस्यानुजानि बुद्धेरपत्यानि तन्मात्राणीति योगाः । तत्र पञ्च तन्मात्राणि शब्दस्पर्शरूपरसगन्धाख्यानि स्थूलभूतानां प्रकृतयः । अहङ्कारः सत्त्वेन रजसा उभयेन ज्ञानकर्मेन्द्रियमनसां प्रकृतिः । लयं गच्छतीति लिङ्गं तन्मात्रं महत्तत्त्वम् । मात्रपदेन विशेषाविशेषभ्यां वैलक्षण्यं द्योत्यते । तद्धि निर्विकल्पकाध्यवसायात्मकं प्रधानस्याद्यकार्यम् । अलिङ्गम्-गुणानां साम्यावस्थानरूपं प्रधानम् । एतानि चत्वारि गुणानां पर्वाणि परिणामाः । गुणत्वं चेतनं प्रति शेषत्वं मन्तव्यम् ॥
एवं दृश्यं निरूप्य द्रष्टारं निरूपयति-
द्रष्टा दृशिमात्रः शुद्धोsपि प्रत्ययानुपश्यः ॥ (२० )
द्रष्टा- पुरुषः । दृशिमात्रः- चिन्मात्रः न ज्ञानादिधर्मकः । अतः शुद्धः अपरिणाम्यपि प्रत्ययं बुद्धिवृत्तिमनुसृत्य पश्यतीति प्रत्ययानुपश्यः । स्वस्व बुद्ध्यविवेकाद् वृत्तिभिरेकीभूतः शब्दादीन् पश्यतीत्यर्थः । तदुक्तम्- वृत्तिसारूप्यमितरत्र इति ।।
एवं दृश्यद्रष्टारावुक्तौ । तयोः शेषशेषित्वमाह-
तदर्थ एव दृश्यस्यात्मा ॥ (२१ )
दृश्यस्य- भोग्यस्य स्वरूपं द्रष्टुरर्थमेव, न स्वार्थम् अचेतनत्वादित्यर्थः ॥
ननु तर्हि द्रष्टुः प्रयोजने निष्पन्ने सति कृत्याभावाददृश्यं प्रधानं निर्व्यापारं स्यात् । तथा चाधुना संसारो नोपलभेतेत्यत आह-
कृतार्थं प्रति नष्टमप्यनष्टं तदन्यसाधारणत्वात् ॥ ( २२ )
प्रधानमेकं, पुरुषा अनन्ता इति स्थितिः । ’अजामेकाम्’ इति श्रुतेः । तत्र प्रधानं यं पुरुषं प्रति भोगापवर्गौ कृतवत् स कृतार्थः, स्वामित्वात् यथा भृत्येन कृतजयेन स्वामी कृतजय इत्युच्यते, तद्वत् कृतार्थं मुक्तपुरुषं प्रति नष्टमदर्शनं गतमपि तद्दृश्यम् अनष्टं पुरुषान्तरसाधारणत्वात् । एतदुक्तं भवति- पुरुषार्थो ह्यनागतावस्थः प्रधानस्य प्रवृत्तिहेतुः । तत्र कृतार्थं प्रति प्रवर्त्तकत्वाभावात् प्रधानस्याप्रवृत्तावपि अकृतार्थं प्रति महदाद्याकारेण प्रवृत्तिर्घटते । तथा चैकस्य मुक्तौ सर्वेषां मुक्तिप्रसङ्गो नास्तीति ॥
एवं दृश्यद्रष्टारौ व्याख्याय हेयहेतुं संयोगं निरूपयति-
स्वस्वामिशक्त्योः स्वरूपोपलब्धिहेतुः संयोगः ॥ ( २३ )
स्वं – दृश्यं तस्य शक्तिः जडत्वेन दृश्यत्वयोग्यता, स्वामी तु पुरुषः तस्य शक्तिः चेतनत्वेन द्रष्टृत्वयोग्यता, स्वरूपात्मिकैव । तयोः स्वस्वामिस्वरूपयोः शक्त्योः विविधशब्दाद्याकारदृश्यबुद्धिस्वस्वरूपस्योपलब्धिर्भोगः । स्वामिस्वरूपस्योपलब्धिरपवर्गः । तद्धेतुः संयोगः स्वस्वामिभावाख्यः स एवं द्रष्टृद्श्यभावो भोक्तृभोग्यभाव इत्याख्यायते । यस्याभावे दृग्दृश्ययोः स्वरूपोपलब्धिर्न भवति, यद्भावे सा भवति, स संयोगः कार्येणैव ज्ञेय इत्युपदिष्टं भवति ॥
एवं संयोगस्य स्वरूपं कार्यं चोक्त्वा कारणमाह-
तस्य हेतुरविद्या ॥ ( २४ )
भ्रान्तिज्ञानवासना संयोगस्य कारणमित्यर्थः । अहमिति दृग्दृश्ययोरभेद(प्रत्ययः) भ्रान्तिः । तद्वासनावासितं चित्तं प्रलये लीनं प्रधानभावमुपगतं सर्गकाले पुरुषं प्रति (सत्त्वैनैव) जायते । तेन संयोगेनाविवेकिनो बन्धः विवेकिनो मोक्षश्च भवति एतया ह्यनादिवासनाविचित्रया चित्तवर्तिन्या अविद्यया समः । ततो मत्स्यजालेनेवानुविद्धं पुरुषपशुं स्वकर्मोपहितं दुःखमुपात्तं त्यजन्तं, त्यक्तमुपाददानं, हातव्य एवानात्मन्यहङ्कारममकारानुपातिनं जातं जातं बाह्याध्यात्मिकोभयनिमित्ताः त्रिपर्वाणस्तापा अनुप्लवन्ते ॥
एवं हेयं तद्धेतुं चोपपाद्य हेयस्य ज्ञानं मोक्षं व्युत्पादयति-
तदभावात्संयोगाभावो हानं तद्दृशेः कैवल्यम् ॥ ( २५ )
तस्याः अविद्यायाः अभावात्- विद्यया नाशात् तत्कार्यस्य बुद्धिपुरुष-संयोगस्य दुःखस्य हेयस्य हेतोरभावः विनाशो हान यत् तदेव दृशेः नित्यमुक्तस्य कैवल्यमित्यर्थः ॥
मोक्षमुक्त्वा तद्धेतुमाह-
विवेकख्यातिरविप्लवा हानोपायः ॥ ( २६ )
दृग्दृश्ययोर्भेदो विवेकस्तस्य ज्ञानं ख्यातिः । विप्लवो मिथ्याज्ञानम् । आदौ खल्वागमात्सामान्यतो विवेकख्यातिरुदेति । साsनाद्यविद्यां न हन्ति परोक्षत्वात् । यदा सा मननेन स्थापिता सती सर्वतो विरक्तेन पुरुषाभिमुखेन चित्तेन निरन्तरमभ्यस्यते तदा ध्यानप्रकर्षपर्यन्तजा चित्प्रतिबिम्बवती साक्षात्काररूपा सवासनमिथ्याज्ञानं निहन्ती अविप्लवा सती (अन्ते) परवैराग्यपूर्वकनिरोधेन संस्कारशेषस्य (चित्तस्य) कृतकृत्यस्य प्रारब्धावसाने आत्यन्तिकनिवृत्तिद्वारा भाविदुःख (हानस्य मोक्षस्योपाय) (हानोपाय) इत्यर्थः ॥
स्थिरविवेकख्यातेर्जीवन्मुक्तस्य ज्ञानवैभवमाह-
तस्य सप्तधा प्रान्तभूमिः प्रज्ञा ॥ ( २७ )
प्रकृष्टः अन्तः अवसानं फलत्वेन यासां ताः प्रान्ताचरमा इति यावत् । प्रान्ता भूमय अवस्था यस्याः सा प्रज्ञा प्रान्तभूमिः । स्थिरा विप्लवात्मख्यातेर्विदुषः प्रत्ययान्तरतिरस्कारेश्च सप्तप्रकाराः प्रज्ञावस्थाश्चरमा भवन्ति । ’ज्ञातव्यमखिलं ज्ञातम्, अतः परं न किञ्चिज्ज्ञातव्यमस्ति’ इत्येका । सर्वजिज्ञासानिवर्तकत्वादियं प्रान्ता । न हीयमनात्मज्ञस्य सम्भवति । (ततः) (तस्य) तदालम्बनसमाधिना प्रधानान्तप्रज्ञायां स्थिरायामपि आत्मजिज्ञासायाः सत्त्वेन तत्प्रज्ञाया अचरमत्वाद् । एवमग्रिमावस्थानां प्रान्तत्वं मन्तव्यम् । ’हातव्या सर्वे बन्धहेतवो हेताः, न किञ्चिन्मम हेयम्’ अस्तीति द्वितीया । ’कैवल्यप्राप्त्या प्राप्तव्यमखिलं प्राप्तम्, अतोsन्यन्न किञ्चिदपि मम प्राप्तव्यमस्ति’ इति तृतीया । ’विवेकख्यातिसम्पादनेन कर्तव्यमखिलं कृतं न किञ्चित्कार्यमस्ति, इति चतुर्थी । एताश्चतस्रः कार्यविमुक्तिसञ्ज्ञाः ।
चित्तविमुक्तिसञ्ज्ञाः तिस्रः- यथा कृतार्थं मे बुद्धिसत्वम्’ इत्येका । बुद्ध्यादिरूपा गुणा अपि गिरिशिखरच्युता इव ग्रावाणो निरवस्थानाः स्वकारणे प्रलयाभिमुखाः सम्पातेनास्तमात्यन्तिकं गच्छन्ति, तेषां नास्ति पुनः प्ररोहः प्रयोजनाभावात्’ इति द्वितीया । तथा ’गुणातीतः स्वरूपमात्रावस्थितश्चिदेकरसः” इति तृतीया प्रज्ञावस्थेत्यर्थः । जिज्ञासाजिज्ञासाप्रेप्साचिकीर्षाशोकभयविप्लवान्तफलाः सप्त प्रज्ञाभूमयः प्रान्ता मन्तव्या इत्यर्थः ॥
सम्प्रति प्रज्ञासाधनान्याह-
योगाङ्गानुष्टानादशुद्धिक्षये ज्ञानदीप्तिराविवेकख्यातेः ॥ ( २८ )
योगाङ्गानां योगस्य चानुष्ठानादशुद्धेः क्लेशकर्मरूपायाः क्रमेण क्षये जायमाने ज्ञानस्य दीप्तिर्विशुद्धिः आनिर्विकल्पविवेकख्यातेर्भवतीत्यर्थः । साङ्गयोगानुष्ठानशुद्धिद्वारा प्रज्ञासाधनमिति भावः ॥
कानि योगाङ्गानीत्यत आह-
यमनियमासनप्राणायामप्रत्याहारधारणध्यानसमाधयोsष्टावङ्गानि ॥ ( २९ )
तत्र के यमा इत्यत आह-
अहिंसासत्यास्तेयब्रह्मचर्यापरिग्रहा यमाः ॥ ( ३० )
अन्यानपेक्षत्वेन सफलत्वाद् यमा आदावुच्यन्ते । पश्चाद्यमसापेक्षा नियमाः । एतदुभयाधीनशुद्ध्यपेक्षा आसनादय उत्तरोत्तरहेतवः पश्चादुच्यन्ते ।
तत्र अहिंसा नाम मनोवाक्कायैः सर्वदा सर्वभूतानामपीडनं परः शुक्ल एष धर्मः । अन्ये यमादयः एतस्या एवंशुद्ध्यर्थाः ।
तथा चोक्तम्- स खल्वयं ब्राह्मणो यथा यथा व्रतानि बहूनि समादित्सति तथा तथा प्रमादकृतेभ्यो हिंसानिदानेभ्यो निवर्तमानस्तामेवावदातरूपामहिंसां करोतीति । सत्यं परहितार्थं यथार्थकथनम् । बलाद्रहसि वा परवित्तहरणं स्तेयं तदभावोsस्तेयं परद्रव्यास्पृहेत्यर्थः । ब्रह्मचर्यम् उपस्थ-संयमः । स्त्रियाः प्रेक्षणालापस्पर्शश्रवणध्यानत्यागः तदङ्गम् । अपरिग्रहो नाम देहयात्रानिर्वाहकातिरिक्तभोगसाधनास्वीकारः । एते पञ्च यमा योगस्य विरोधिहिंसानृतस्तेयस्त्रीसङ्गपरिग्रहनिरासकत्वेनाङ्गत्वं भजन्ते ॥
एतेषां योगिभिः उपादेयविशेषमाह-
जातिदेशकालसमयानवच्छिन्नाः सार्वभौमा महाव्रतम् ॥ ( ३१ )
जातिर्गोत्वब्राह्मणत्वादिः । देशस्तीर्थादिः । कालो नियतश्चतुर्दश्यादिः । अनियतो ब्राह्मणभोजनाद्यवसरः समयः । तत्र सदा गोब्राह्मणं न हनिष्यामीत्यहिंसा जात्या परिच्छिन्ना । कमपि तीर्थे वा चतुर्दश्यां वा न हनिष्यामीति देशकालाभ्यामवच्छिन्ना । (देवब्राह्मणाद्यर्थभोजनादिसमयातिरेकेण) न हनिष्यामीति समयावच्छिन्ना । प्राणिमात्रं क्वचिदपि कदाचिदपि कस्यापि कृतेsहं न हनिष्यामीति जात्यादिभिश्चतुर्भिरनवच्छिन्ना भवत्यहिंसा पुष्कला । एवं सत्यादयोsपि अनवच्छिन्ना ऊहनीयाः । एवं सर्वासु जात्यादिषु भूमिषु क्लृप्तव्यवस्थासु विदिताः सार्वभौमा महाव्रतमित्युच्यन्त इत्यर्थः ॥
नियमानाह-
शौचसन्तोषतपःस्वाध्यायेश्वरप्रणिधानानि नियमाः ॥ ( ३२ )
शौचं मृज्जलादिकृतं गोमूत्रयावदकादिमेध्याहारकृतं च बाह्यम् । आन्तरं मैत्र्यादिभावनया चित्तस्यासूयादिमलराहित्यम् । सन्तोषः- सन्निहितप्राणधारणमात्रहेतुना तुष्टिः । तपो द्वन्द्वसहनं यथायोगं कृच्छ्रादिकं च । स्वाध्यायः प्रणवाद्यभ्यासः ।
ज्ञानतोsज्ञानतो वापि यत्करोमि शुभाशुभम् ।
तत्सर्वं त्वयि सन्यस्तं त्वत्प्रयुक्तः करोम्यहम् ॥
कर्मणा मनसा वाचा या चेष्टा मम नित्यशः ।
केशवाराधने सा स्याज्जन्मजन्मान्तरेष्वपि ॥
इति परमगुरौ सर्वकमीर्पणमीश्वरप्रणिधानमित्यर्थः ।।
वितर्कबाधने प्रतिपक्षबावनम् ॥ ( ३३ )
एतेषां यमनियमानां वितर्कैः हिंसादिसङ्कल्पैः हनिष्याम्येनमपकारिणम्, अनृतं वक्ष्यामि, ’परस्वमादास्ये’ इत्यादिभिर्बाधने प्राप्ते सति यमादिपरो ब्राह्मणः प्रतिपक्षभावनं कुर्यात् धोरेषु संसाराङ्गारेषु पापच्यमानेन मया शरणमुपगताः सर्वभूताभयदानेन यमादिधर्माः । स खल्वहं त्यक्त्वा हिंसादीन् पुनस्तानाददानः तुल्यः (श्ववृत्तेनेति) (शुनेति) ’यथा श्वा वान्ताशी तथा त्यक्तस्य पुनरादाने भवेयम्’ इति वितर्कप्रतिपक्षान् भावयेदित्यर्थः ।।
सम्प्रति वितर्काणां स्वरूपप्रकारकारणावान्तरभेदफलानि पञ्चभिः पदैः क्रमेण वदन् प्रतिपक्षभावनं स्फुटयति-
वितर्का हिंसादयः कृतकारितानुमोदिता लोभक्रोधमोहपूर्वका मृदुमध्यादिमात्रा दुःखज्ञानानन्तफला इति प्रतिपक्षभावनम् ॥ ( ३४ )
वितर्क्यन्त इति वितर्काः- हिंसादय इति स्वरूपोक्तिः । तत्र हिंसा त्रिप्रकारा स्वयङ्कृता, ’कुरु’ इति कारिता, साधु-साधु इत्यनुमोदिता, चेति । तत्रैकैका पुनस्त्रिविधा भवन्ति कारणभेदात् । मांसचर्मादिलोभेन ’अपकृतमनेन’ इति क्रोधेन, ’धर्मो मे भविष्यति’ इति मोहेन । एवं नवविधा जाता हिंसा । पुनः लोभक्रोधमोहाः प्रत्येकं त्रिविधा भवन्ति-मृदुमध्यादिमात्रत्वेन तत्पूर्विका हिंसादयोsपि मृदवो, मध्या अधिमात्राश्च भवन्ति । तथा कृता कारिता अनुमोदिता च प्रत्येकं नवधा भवतीति हिंसायाः सप्तविंशतिभेदाः भवन्ति । मृदुमध्यादिमात्रा अपि प्रत्येकं त्रिधा भवन्ति- मृदुमृदुः, मध्यमृदुः,तीव्रमृदुः, मृदुमध्यः, मध्यमध्यः, तीव्रमध्यः, मृदुतीव्र इति । एवं लोभः नवविधः । एवं क्रोधमोहाविति । तत्पूर्वा कृता हिंसा सप्तविंशतिभेदा भवति । तथा कारितानुमोदिता चेत्येकाशीतिभेदा हिंसा भवति । एवमनृतादिष्वपि योज्यम् ।एवं भूता वितर्काः दुःखं नरकादिकम्, अज्ञानं स्थावरादिभावं भ्रान्तिसंशयरूपं चानन्तं फलयन्तीति प्रतिपक्षाणां वितर्कशत्रूणां दोषाणां भावनमित्यर्थः । ते न दोषचिन्तनेन वितर्का हेया इत्युपदिष्टं भवति । तद्वाने सति निर्विन्घा यमनियमा दश सिध्यन्ति । तत्सिधौ चित्तशुद्धिद्वारा कैवल्यफलयोगः सिध्यतीति तात्पर्यम् ॥
सम्प्रति दशानां सिद्धिसूचकमवान्तरफलं क्रमेण दर्शयति-
अहिंसाप्रतिष्ठायां तत्सन्निधौ वैरत्यागः ॥ ( ३५ )
अहिंसासिद्धौ सत्यां तस्याहिंसकस्य मुनिवर्यस्य सन्निधौ स्वभाव-विरुद्धानामहिनकुलादीनामपि वैरत्यागो भवतीत्यर्थः ॥
सत्यप्रतिष्ठायां क्रियाफलाश्रयत्वम् ॥ ( ३६ )
सत्यप्रतिष्ठायां सत्यां क्रिया धर्माधर्मरूपा, तत्फलं स्वर्गादिकम्, तयोराश्रयो वाङ्मात्रेण दाता यस्य भावः तत्त्वं भवति । यथा ’ धार्मिको भूयाः’ ’स्वर्गमाप्नुहि’ इत्युक्तिमात्रादधार्मिकोsपि तथैव भवतीत्यर्थः ॥
अस्तेयप्रतिष्ठायां सर्वरत्नोपस्थानम् ॥ ( ३७ )
( दिव्यरत्नानामागत्य निकटस्थानमस्तेयम् ) ( अस्तेयस्य दार्ड्ये सर्वेषां दिव्यरत्नानामस्य प्राप्तिर्भवति ) ॥
ब्रह्मचर्यप्रतिष्ठायां वीर्यलाभः ॥ ( ३८ )
वीर्यनिरोधो हि ब्रह्मचर्यं तत्सिद्धौ निरतिशयं सामर्थ्यं भवति । येनाणिमाद्युपस्थितिः भवति । शिष्येषूपदेशः सद्यः फलतीति भावः ॥
अपरिग्रहस्थैर्ये जन्मकथन्तासम्बोधः ॥ ( ३९ )
अपरिग्रहशीलस्य तत्स्थैर्ये सति अतीतवर्तमानभाविजन्मनां या कथन्ता (किं प्रकारिका ) (किं प्रकारता ) तस्याः सम्यग्बोधो जिज्ञासापूर्वको भवतीत्यर्थः । किंरूपं जन्म, किं प्रकारकम्, किंहेतुकं, किम्फलकं, किमवसानमिति शरीरपरिग्रहविरोधिनी जिज्ञासा भवति । ततः- कार्यकारणसम्बन्धः पुरुषस्याजस्य जन्म, नरदेवतिर्यक्त्वप्रकारम्, क्लेशकर्महेतुकम्, दुःखैकफलकम्, पुरुषतत्त्वसम्बोधावसानम् इत्याचार्यागमतो निश्चित्याशरीरः सन्नपरिग्रहकाष्ठामनुभवतीति भावः ॥
उका यमसिद्धयः । अधुना नियमसिद्धय उच्यन्ते-
शौचात् स्वाङ्गजुगुप्सा परैरसंसर्गः ॥ ( ४० )
यो बाह्यशौचसिद्धः तस्य स्वाङ्गे काये शुद्धिमपश्यतो जुगुप्सा भवति । ’अशुचिस्वभावोsयं कायः नात्राहङ्कारः कार्यः’ इति । ’ शौचपरस्य मम कायो न शुद्धयति किमु प्रमत्तपरकाय’ इति दोषदर्शिनः परकायैरसंस्पर्शो भवतीत्यर्थः ॥
एवं बाह्यशौचसिद्धिमुक्त्वा अन्तःशौचसिद्धिमाह-
सत्त्वशुद्धिसौमनस्यैकाग्र्येन्द्रियजयात्मदर्शनयोग्यत्वानि च ॥ ( ४१ )
शौचादित्य (नु षज्जते) (नुवर्तते) । भवन्तीति वाक्यशेषः । बुद्धिसत्त्वस्य रजस्तमोमलेर्ष्यादिमलध्वंसः शुद्धिः । ततः सत्त्वोत्कर्षः । ततः स्थैर्यम् । ततो बाह्येन्द्रियजयः । ततः पुरुषख्यात्यर्हत्वमिति विभागः ॥
सन्तोषादनुत्तमः सुखलाभः ॥ ( ४२ )
तृष्णाक्षयसिद्धौ अवश्यं निष्कामस्य निरतिशयसुखानुभवो भवति शुद्धसत्त्वोत्कर्षात् ।
तथा च महाभारते ययातिगीता-
यच्च कामसुखं लोके यच्च दिव्यं महत्सुखम् ।
तृष्णाक्षयसुखस्यैते नार्हतः षोडशीं कलाम् ॥ इति
कायेन्द्रियसिद्धिरशुद्धिक्षयात्तपसः ॥ ( ४३ )
स्वधर्मकृच्छ्रचान्द्रायणादिना क्लेशपापक्षयात् कायस्याणिमादिसिद्धिरिन्द्रियाणां दूरसूक्ष्मार्थ(ग्राह्यत्वसिद्धि) (ग्राहकत्वसिद्धि) र्भवति ।
स्वाध्यायादिष्टदेवतासम्प्रयोगः ॥ ( ४४ )
इष्टमन्त्रादिजपात् स्वेष्टदेवतायाः सम्भाषणादिसिध्यति ॥
समाधिसिद्धिरीश्वरप्रणिधानात् ॥ ( ४५ )
ईश्वरार्पितसर्वभावस्य भक्त्यैव योगसिद्धिर्भवति । न चैवं सति यमादिसप्ताङ्गवैयर्थ्यं स्यादिति वाच्यम् । अङ्गैर्भक्त्या वा योगसिद्धिरिति विकल्पाभ्युपगमात् । तदुक्तम्- ईश्वरप्रणिधानाद्वा इति । न वा भक्तिपक्षेsङ्गवैफल्यम् । यमादीनां भक्तावप्यङ्गत्वसम्भवात् । तेषां भक्तियोगोभयार्थत्वं दध्न इन्द्रियक्र(तूभयार्थवत्) (तूभयार्थत्ववत्) अविरुद्धम् । न चाङ्गानामावश्यकत्वे तैरेव योगसिद्धेः किं भक्त्या इति वाच्यम् । भक्तिहीनोपायैः दूरे योगसिद्धिः भक्त्यमृतवर्षिभिरासन्नतमा योगसिद्धिरिति ( चिराचिरसाधनत्वेन) ( चिराचिरयोग-रूपफलप्राप्तिसाधनत्वेन) विकल्पोपपत्तेः । सा चेश्वरे भक्तिः प्रत्यगात्मयोगविषयभिन्नविषयेति बहिरङ्गत्ववाचोयुक्तिभिरित्यनवद्यम् ॥
ननु यदीश्वरप्रणिधानरूपभक्तेर्योगं प्रत्यन्तरङ्गसाधनत्वं तर्हि योगस्य बहिरङ्गसाधनेषु नियमेषु तस्या कथनमनुपपन्नमित्यत आह- साचेति । प्रत्यगात्मयोगविषयभिन्नविषया- प्रत्यगात्मनि यो योगस्तस्य विषयः प्रत्यगात्मा-तद्भिन्न ईश्वरस्तद्विषया ।।
एवं यमनियामान् सह सिद्धिभिर्निरूप्यासनस्वरूपमाह-
स्थिरसुखमासनम् ॥ ( ४६ )
निश्चलं सुखवाहं च यदासनं तद्योगाङ्गमित्यर्थः । आस्यतेsनेनेत्यासनम् । तद् द्विविधम्- बाह्यं शारीरं च । तत्र चैलाजिनकुशोत्तरं बाह्यं शारीरं, पद्मस्वस्तिकादीति विशेषः । तत्र पद्मासनं प्रसिद्धम् । सव्यमाकुञ्चितचरणं दक्षिणजङ्घोर्वन्तरे निक्षिपेदिति स्वस्तिकासनम् । द्वे पादतले वृषणसमीपे सम्पुटीकृत्य सम्पुटोपरिपाणिसम्पुटिकां न्यसेदिति भद्रासनं (द्रष्टव्यम्) योगपट्टेन सोपाश्रयासनम् । जानुप्रसारितबाहोःशयनं पर्यङ्कासनम् । क्रोञ्चोष्ट्रगजादिवत् उपवेशनं क्रोञ्चाद्यासनम् (द्रष्टव्यम्) ।।
सम्प्रत्यासनस्थैर्योपायमाह-
प्रयत्नशैथिल्यानन्तसमापत्तिभ्याम् ॥ ( ४७ )
स्वाभाविकः प्रयत्नश्चलत्वादासनविघातकः । तस्योपरमेणासनं सिध्यति, येन नाङ्गमेजयो भवति । अनन्ते नागनायके स्थिरतरफणसहस्रविधृतविश्वमण्डले चित्तस्य समापत्या देहाभिमानाभावेनासनं सिध्यति ।।
तत्सिद्धिलिङ्गमाह-
ततो द्वन्द्वानभिघातः ॥ ( ४८ )
आसनजायत् शीतोष्णादिभिरताडनं भवति ।।
सम्प्रत्यासनसाध्यं प्राणायाममाह-
तस्मिन्सति श्वासप्रश्वासयोर्गतिविच्छेदः प्राणायामः ॥ ( ४९ )
आसनस्थैर्ये सति बाह्यकोष्ठयवाय्वोरन्तर्बहिर्गतिविच्छेदः प्राणायाम इत्यर्थः ॥
बाह्याभ्यन्तरस्तम्बवृत्तिर्देशकालसङ्ख्याभिः परिदृष्टो दीर्घः सूक्ष्मः ॥ ( ५० )
प्राणायमश्चतुर्विधः- बाह्यवृत्तिः, आभ्यन्तरवृत्तिः, स्तम्बवृत्तिः तुरीयश्च इति । तत्र कोष्ठयस्य वायो रेचनेन बहिर्गतस्य बहिरेव धारणं बाह्यवृत्तिः स च रेचकः । बाह्यवायोः पूरणेनान्तर्गस्यान्तर्धारणमाभ्यन्तरवृत्तिः स च पूरकः । रेचनपूरणप्रयत्नं विना प्राणस्य केवलविधारकप्रयत्नेन गतिविच्छेदः स्तम्बवृत्तिः स च कुम्भकः । नायं रेचकः अन्तस्थत्वात् । नापि पूरकः, तप्तशिलातलनिहितजलबिन्दुवच्छरीरे प्राणस्य सङ्कुचितत्वेन सूक्ष्मत्वात् । यो हि स्थलोsन्तर्निरोद्धो देहं पूरयति स पूरकः । तस्मात् रेचकपूरकाभ्यासेन विना सकृत्प्रयत्नमात्रेण सूक्ष्मप्राणस्य कुम्भकशब्दितस्य घटजलवन्निश्चलत्वेन देहेsवस्थानत्कुम्भकस्तृतीयः सिद्धः । त्रिविधोsयं प्राणायामो देशकालसङ्ख्याभिदीर्घः सूक्ष्म इति परिदृष्टः । तत्र रेचकस्य बाह्यो देशो विषयः प्रादेशवितस्तिहस्तादिपरिमितो निर्वाते नासाग्रे इषीकातूलादिक्रियानुमितः पूरकादेस्त्वन्तरो देश आपादतलमस्तकं पिपीलिकास्पर्शतुल्येन स्पर्शेनानुमितः क्षणगणनया ज्ञेयः कालः । मात्रागणनया ज्ञेया सङ्ख्या । स्वजानुमण्डलं पाणिना त्रिभिः परामृश्य छोटिकाविच्छिन्नः कालो मात्रा । सा हि स्वस्थस्य पुंसःश्वासप्रश्वासाभ्यां मिता भवति । तत्र षड्विंशतिमात्रभिरभ्यासक्रमेण दीर्घ इति दृश्यते । अधिकदेशकालव्यापित्वं प्राणनिरोधस्य दीर्घत्वम् । यथा यथा दीर्घ इति निपुणेन दृश्यते तथा तथा प्राणस्य सूक्ष्मत्वेन दर्शनाद्दीर्घ एव सूक्ष्म इति परिदृष्टो भवतीत्यर्थः ॥
तुरीयं प्राणायामं दर्शयति-
बाह्याभ्यन्तरविषयाक्षेपी चतुर्थः ॥ ( ५१ )
उक्तो बाह्यो देशो विषयः आभ्यन्तरविषयश्च हृदयनाभिचक्रादिः, तयोराक्षेपः सूक्ष्मदृष्ट्या पर्यालोचनं स यस्य पूर्वकालेsस्ति स चतुर्थः स्तम्भवृत्तिः । अस्यापि दीर्घसूक्ष्मत्वं पूर्ववत् । न चास्य कुम्भकान्तर्भावः शङ्कनीयः । रेचकपूरकयोरभ्यासेन जितबाह्याभ्यन्तरविषयनिश्चयं विनैव सकृत्प्रयत्नमात्रेण स्तम्भवृत्तिः कुम्भकः । तन्निश्चयपूर्वकस्तम्भवृत्तिर्बहुप्रयत्नसाध्यस्तुरीय इति वैलक्षण्यादिति ॥
सम्प्रति चतुर्व्धस्य प्राणायामस्य योगाङ्गत्वे द्वारभूतं फलमाह-
ततः क्षीयते प्रकाशावरणम् ॥ ( ५२ )
प्राणायामाभ्यासात् प्रकाशशीलस्य बुद्धिसत्त्वस्य पिधानं क्लेशपाप-रूपं क्षीयते ।
तदुक्तं मनुना सर्वज्ञेन ’प्राणायामैः देहद्दोषान्’ इति ॥
किञ्च-
धारणासु च योग्यता मनसः ॥ ( ५३ )
( किं च ) प्राणायामादावरणक्षये सति मनसः सूक्ष्मलक्ष्यधारणासु योग्यता भवतीत्यर्थः ॥
उक्तयमादिभिः संस्कृतचित्तस्य प्रत्याहारो भवतीति मत्वा तं लक्षयति-
स्वविषयासम्प्रयोगे चित्तस्य स्वरूपानुकार इवेन्द्रियाणां प्रत्याहारः ॥ ( ५४ )
शुद्धचित्तस्य शब्दादिभिः स्वविषयैरसम्प्रयोगे सति । वैराग्याद्विषयेभ्यो वियुज्य तत्त्वाभिमुखे सतीति यावत् । इन्द्रियाणां चक्षुरादीनां यः चित्तस्य स्वरूपानुकारः- स्वविषयासम्प्रयोगे तत्त्वाभिमुखरूपः यः स प्रत्याहारः । इन्द्रियाणि विषयेभ्यः प्रातिलोभ्येनाह्रियन्ते अस्मिन्निति व्युत्पत्तेः । इन्द्रियाणां विषयशूराणां चित्तवत्तत्त्वाभिमुख्यं नास्तीति द्योतनार्थ इव शब्दः । यथा मक्षिका मधुकरराजं चलन्तमनुचलन्ति, स्थिरमनुस्थिता भवन्ति, तथा चित्तानुसारिणीन्द्रियाणि चित्तनिरोधेनैव निरुध्यन्ते न यत्नान्तरेणेति तात्पर्यम् ॥
प्रत्याहारस्य योगद्वारभूतं फलमाह-
ततः परमा वश्यतेन्द्रियाणाम् ॥ ( ५५ )
अनिषिद्धविषयसेवाविषयतन्त्रत्वं विना स्वेच्छया भोगः, रागद्वेषाभावे सुखदुःखानुत्पादकं शब्दादिदर्शनमिन्द्रियाणां ’वश्यता’ । सा न परमा विषयाशीविषयोगात् । या तु विषयैः स्वामिमुखं नीयमानानामपीन्द्रियाबलानां तत्त्वपतिव्रतात्वेन विषयेष्वत्यन्तमप्रतिपत्तिः, रावणेन स्वाभिमुख्यं नीयमानाया अपि श्रीसीतायाः श्रीरामव्रतत्वेन राक्षसाधमाप्रतिपत्तिवत्सा परमा इति जैगीषव्यः । प्रत्याहारात् इन्द्रियाणां परमा वश्यताभवतीत्यर्थः ।
इति श्रीमत्परमहंसपरिव्राजक श्रीरामनन्दसरस्वतीकृतौ
योगसूत्रवृत्तौ योगमणिप्रभायां साधनपादः द्वितीयः ॥
विभूतिपादः
एवं द्वितीयपादे क्लेशतनूकरणद्वारा योगसाधनं क्रियायोगं निरूप्य, सप्रपञ्चं क्लेशकर्मविपाकानुक्त्वा, तेषां हेयत्वार्थं दुःखत्वं दर्शयित्वा, हेय-तद्धेतु-मोक्षतद्धेतूनुपन्यस्य- योगस्य बहिरङ्गयमादिपञ्चकं सावान्तरफलं निरूपितम् ।
सम्प्रति धारणादित्रितयमन्तरङ्गं संयमसञ्ज्ञं वदन् संयमसाध्या विभूतयः श्रद्धाद्वारा कैवल्यफलकयोगप्रवृत्तिहेतवः वक्तव्या इति पादानन्तरमारभमाणः धारणां लक्षयति-
देशबन्धश्चित्तस्य धारणा ॥ ( १ )
नाभिचक्रहृदयनासाग्रादौ देशे सम्प्रज्ञातयोगसिद्धये चित्तस्य यो बन्धः – स्थिरीकरणं सा धारणा इत्यर्थः । तदुक्तं विष्णुपुराणे –
प्राणायामेन पवनं प्रत्याहारेण चेन्द्रियम् ।
वशीकृत्य तत्ः कुर्यात् चित्तस्थानं शुभाश्रये ॥
मूर्तं भगवतो रूपं सर्वापाश्रयनिःस्पृहम् ।
एषा वै धारणा ज्ञेया यच्चित्तं तत्र धार्यते ॥
तच्च मूर्त हरे रूपं यादृक् चिन्त्यं नराधिप ।
तत्छ्रूयतामनाधारे धारणा नोपपद्यते ॥
प्रसन्नवदनं चारु पद्मपत्रनिभेक्षणम् ।
सुकपोलं सुविस्तीर्णं ललाटफलकोज्वलम् ॥
समकर्णान्तविन्यस्त चारुकुण्डलभूषणम् ।
कम्बुग्रीवं सुविस्तीर्णं श्रीवत्साङ्कितवक्षसम् ॥
वलित्रिभङ्गिना मग्ननाभिना चोदरेण च ।
प्रलम्बाष्टभुजं विष्णुमथ वापि चतुर्भुजम् ॥
समस्थितोरु जङ्घं च सुस्थिराङ्घ्रिकराम्बुजम् ।
चिन्तयेत् ब्रह्मभूतं तं पीतनिर्मलवाससम् ॥ इति ॥
धारणासाध्यं ध्यानं लक्षयति-
तत्र प्रत्ययैकतानता ध्यानम् ॥ ( २ )
यत्र धारणा-विजातीयवृत्तिपरिहारे यत्नापेक्षा भवति तत्रैव या प्रत्ययानां वृत्तीनां एकतानता- यत्नमनपेक्ष्य एकविषयता, तत्र ध्यानमित्यर्थः ।
तद्रूपप्रत्यया चैकासन्ततिश्चान्यननिःस्पृहा ।
तद्ध्यानं प्रथमैरङ्गैः षड्भिर्निष्पाद्यते नृप ॥ इति
तत्रैवोक्तं खाण्डिक्यजनकं प्रति केशिध्वजेन ।।
समाधिं लक्षयति-
तदेवार्थमात्रनिर्भासं स्वरूपशून्यमिव समाधिः ॥ ( ३ )
अतिस्वच्छचित्तवृत्तिप्रवाहरूपं ध्यानमेव अर्थमात्रस्वरूपेण निर्भारुमानं समाधिः । मात्रचोsर्थमाह- स्वरूपशून्यमिवेति । ध्यानस्वरूपज्ञानशून्यम् । इव शब्देन ध्यानस्य सत्तां द्योतयति । यथा स्वच्छस्फटिकमणिः कुसुमरूपेणैव निर्भासते न स्वरूपेण तद्वदित्यर्थः ।
विजातीयवृत्तिविच्छिन्ना धारणा । अविच्छिन्नं ध्यानम् । ध्येयध्यानध्यातृस्फूर्तिमध्ये ध्येयमात्रस्फूर्तिमान् समाधिः । स एव दीर्घकालव्यापी सन् सम्प्रज्ञाताख्यो योग इत्युच्यते । ध्येयस्फूर्तिशून्योsसम्प्रज्ञात इति भेदः ।।
धारणाध्यानसमाधित्रयस्य व्यवहारलाघवफलां संयमसञ्ज्ञामाह-
त्रयत्रमेकत्र संयमः ( ४ )
एकविषयं त्रयं संयमसञ्ज्ञं भवतीत्यर्थः ।।
संयमस्य फलामाह-
तज्जयात् प्रज्ञाssलोकः ॥ ( ५ )
तस्य संयमस्य जयात्- स्थैर्यात् प्रज्ञायाः- (समाधिजाया) (समाधिप्रज्ञाया) आलोकः नैर्मल्यं भवति । भान्तिसंशयादिमलशून्या ध्येयतत्त्वस्फूर्तिः भवतीत्यर्थः ।।
क्व पुनर्नियुक्तस्य संयमस्य इदं फलमिति प्रश्नस्य उत्तरं पठति –
तस्य भूमिषु विनियोगः ॥ ( ६ )
स्थूलसूक्ष्मादिषु उक्ताः सवितर्कनिर्वितर्कसविचारनिर्विचारादयः सम्प्रज्ञातयोगावस्था एव भूमयः । तासु संयमस्य विनियोगः । संयमेन पूर्वभूमिं जित्वा तदुत्तरां भूमिं जिगीषेत् । न हि स्थूलमसाक्षात्कृत्य सूक्ष्मं साक्षात्कर्तुं शक्यमिति भावः ।।
ननु योगाङ्गानां मध्येsङ्गपञ्चकं पूर्वपादे निरूपितम् । त्रयमत्र निरूपितम् । तत्र को हेतुरिति, अत आह-
त्रयमन्तरङ्गं पूर्वेभ्यः ॥ ( ७ )
पञ्च यमादीनि सम्प्रज्ञातसमाधेः प्रतिबन्धकस्य चित्तकायप्राणेन्द्रियमलस्य निवृत्तिद्वारा बहिरङ्गानि । धारणादित्रयस्तु अङ्गिनः समानविषयतया साक्षात् स्वरूपोपकारकत्वात् अन्तरङ्गम् । अतः पूर्वेभ्यः पञ्चभ्यः इदं त्रयम् अन्तरङ्गमिति कृत्वा तत्तद्भूमिविनियोगोक्त्यर्थमत्र निरूपितमित्यर्थः ।।
तदपि बहिरङ्गं निर्बीजस्य ॥ ( ८ )
असम्प्रज्ञातस्य धारणादित्रयमपि बहिरङ्गम् । अङ्गिनो निर्विषयत्वेन त्रयस्य सविषयत्वेन समानविषयत्वाभावात् । अतो व्युत्थानरूपस्य त्रयस्य सम्प्रज्ञातपरिपाकप्रज्ञाप्रसादरूपपरवैराग्यद्वारा निरोधे सति सम्प्रज्ञातस्यापि निरोधात् निर्बीजो भवति । पारम्पर्येण उपकारकत्वात् बहिरङ्गमित्यर्थः ।।
सम्प्रति संयमात् विभूतीः वक्तुकामः लक्ष्यान्यपरिणामान् दर्शयति-
व्युत्थाननिरोधसंस्कारयोरभिभवप्रादुर्भावौ निरोधक्षणचित्तान्वयो निरोधपरिणामः । ( ९ )
(व्युत्थानं सम्प्रज्ञातः । सः निरुध्यते येन तत् परवैराग्यं निरोधः ।) ( असम्प्रज्ञातसमाधिमपेक्ष्य सम्प्रज्ञातो व्युत्थानम् । स निरुध्यते येन स निरोधः । व्युत्थानं च निरोधश्च व्युत्थाननिरोधौ तयोः संस्कारौ तयोः । ) तत्र यदा व्युत्थानसंस्कारस्य अभिभवो निरोधसंस्कारस्य प्रादुर्भावश्च भवतः, तदा निरोधसंस्कारस्य असम्प्रज्ञातस्य क्षणेन-अवसरेण युक्तं चित्तं भवति । तस्य निरोधक्षणस्य चित्तस्य धर्मिणः त्रिगुणत्वेन चलस्य सदा परिणामशीलस्य अभिभूतप्रादुर्भूतयोः संस्कारयोः धर्मित्वेन योsन्वयः सः निरोधाख्यः परिणाम इत्यर्थः । परवैराग्यप्रवृत्या सम्प्रज्ञातवृत्तेः तत्संस्कारस्य च अभिभवे सति परवैराग्यसंस्कार एव अभिव्यक्तस्सन् निर्बीजनिरोधपरिणाम इति भावः ।।
सर्वात्मना व्युत्थानसंस्काराभिभवे सति निरोधस्थैर्यमाह-
तस्य प्रशान्तवाहिता संस्कारात् ॥ ( १० )
निरोधसंस्कारप्रचयात् निरस्तसमस्तव्युत्थानसंस्कारमलस्य चित्तस्य निरोधसंस्कारपरम्परामात्रवाहिता भवति ।
ननु तर्हि चलमेव तदापि चित्तम् । सत्यम् ; तदापि तादृशी परिणाममाला स्थैर्यमित्युच्यत इति भावः ।।
एवं निर्बीजावस्थामुक्त्वा सम्प्रज्ञातपरिणाममाह-
सर्वार्थतैकाग्रतयोः क्षयोदयौ चित्तस्य समाधिपरिणामः ॥ ( ११ )
चित्तस्य सर्वार्थता- नानार्थाकारत्वं विक्षिप्तत्वरूपो धर्मः । एकाग्रता वक्ष्यमाणो धर्मः । तयोर्यथाक्रमं क्षयोदयौ तिरोभावप्रादुर्भावौ । न सतो विनाशः नासत उत्पत्तिः । तौ समाधिपरिणाम इत्यर्थः । अभ्यासेन विक्षेपात्यये सति एकाग्रता स्थैर्यं समाधिरिति भावः ।।
शान्तोदितौ तुल्यप्रत्ययौ चित्तस्यैकाग्रतापरिणामः ॥ ( १२ )
शान्तः- अतीतः, उदितः- वर्तमानः तौ । एकविषयत्वेन तुल्यौ च तौ प्रत्ययौ च तुल्यप्रत्ययौ । चित्तस्य नैरन्तर्येण वृत्तिद्वयम् एकविषयम् एकाग्रताख्यः परिणाम इत्यर्थः । इयमेकाग्रता द्वादशगुणा धारणा भवति । द्वादशगुणा धारणा ध्यानम् । द्वादशगुणं ध्यानं समाधिः । द्वादशगुणः समाधिः सम्प्रज्ञाताख्यो योग इति भेदः ॥
मनःपरिणामेषु निरोधसमाध्येकाग्रतासु उक्तन्यायमन्यत्रातिदिशति –
एतेन भूतेन्द्रियेषु धर्मलक्षणावस्थापरिणामा व्याख्याताः ॥ ( १३ )
भूतेषु पृथिव्यादिषु धर्मिषु चक्षुरादीन्द्रियेषु च । परिणामस्त्रिविधः- धर्मपरिणामः, लक्षणपरिणामः, अवस्थापरिणामः चेति । एतेन- मनःपरिणामव्याख्यानेन व्याख्याता भवन्ति । तथा हि- मृदः पिण्डरूपधर्माभिभवे सति घटरूपो धर्मः प्रादुर्भवति यथा, तथा चित्तस्य व्युत्थानात्यये निरोधोद्भवः । सोsयं धर्मपरिणामः । लक्षयति- कार्यरूपं धर्मं व्यावर्तयतीति लक्षणं कालत्रयम् अनागतोsध्वा, वर्तमानोsध्वा, अतीतोsध्वा इति कालत्रयमेव अध्वत्रयमित्युच्यते । तत्र तद्धर्मस्यानागतत्वं प्रथमोsध्वा, वर्तमानत्वं द्वितीयोsध्वा, अनागतत्वं तृतीयोsध्वा । सोsयं लक्षणपरिणामः । अनागतत्वं हि धर्मो वर्तमानातीतधर्माभ्यां व्यावर्तयति । एवं वर्तमानत्वादिकमपि लक्षणं मन्तव्यम् । एवं लक्षणपरिणामस्य तदवच्छिन्नस्य धर्मस्य वाsवस्थापरिणामो द्रष्टव्यः । स यथा आगामिकल्पभावी अनागततमः एतत्कल्पभावी अनागततरः, श्वोभावी अनागतः सद्यो जातो वर्तमानतम इत्याद्यूह्यम् । तथा वर्तमानस्य नवश्वपुराणत्वादयोsवस्थापरिणामाः । एवं प्रतिक्षणपरिणामिनः सर्वे भावा ऋते चितिशक्तेः इति सङ्क्षेपः ॥
यस्यायं त्रिविधः परिणामः तं धर्मिणं दर्शयति-
शान्तोदिताव्यपदेश्यधर्मानुपाती धर्मी ॥ ( १४ )
शान्ताः- कृतव्यापारा अतीताः, उदिताः- जलाहरणादिव्यापाराविष्टा वर्तमानाः । अव्यपदेश्याः- शक्तिरूपेण मृदादिषु धर्मिषु स्थिता अनागताः । ते हि सूक्ष्मतया धर्मिणो धर्मान्तराद्वा भेदेन (व्यपदेशेन) व्यपदेष्टुं न शक्यन्ते । अत एव सर्वं कार्यं शक्तिरूपेणाव्यपदेश्यं कारणमात्रे सम्भावितमिति सर्वं कारणं सर्वकार्यात्मकं भवति । दृश्यते हि दावदग्धवेत्रबीजात् कदलीकाण्डोद्भवः । न हि तत्रासत उद्भवः सम्भवति । अभिव्यञ्जकानां देशकालकर्मादीनां वैचित्र्यात् क्वचित् किञ्चिदेवोद्भवतीति लोके कार्यकारणव्यवस्था । योगसिद्धानां देशादिप्रतिबन्धाभावात् सर्वस्मात् सर्वमुद्भवति । तानेतान् शान्तोदिताव्यपदेश्यान् धर्मान् घटीयन्त्रवदनिशमावर्तमानान् योsनुपतति अन्वेति सोsनुपाती धर्मी, यथा मृत्सुवर्णादिः चूर्णपिण्डघटरूपकाद्यन्वयी धर्मीत्युच्यते ॥
ननु एकस्य धर्मिणः परिणामबहुत्वे को हेतुरित्यत आह-
क्रमान्यत्वं परिणामान्यते हेतुः ॥ ( १५ )
मृदि चूर्णपिण्डयोः पिण्डघटयोः पौर्वापर्यरूपक्रमस्य अन्यत्वं दृश्यमानम् एकस्या एव मृदः परिणामानां चूर्णादीनां धर्माणामन्यत्वे हेतुः- ज्ञापकः । एवमनागतवर्तमानातीताध्वनां क्रमात् लक्षणपरिणामान्यत्वं धर्माणां ज्ञेयम् । तथा क्षणपरम्परया घटव्रीह्यादीनां दुर्लक्ष्यसूक्ष्मपरिणामक्रमेण नवत्वपुराणत्वाद्यवस्थापरिणामान्यत्वं बोध्यम् । दृश्यते हि कुसूलरक्षितव्रीहीणां कालेन पाणिस्पर्शमात्रेण चूर्णावस्था । न हीयं क्षणिकपरिणामक्रमं विना नवानां दृढानाम् अकस्माद्भवति । तस्मात् धर्मिणः परिणामिनित्यस्य धर्मा भिन्नाः धर्माणां लक्षणानि, तेषामवस्था, इति स्थितम् । धर्म्यनन्यत्वात् न क्षणिकत्ववाद इत्यनवद्यम् । तत्र केचित् परिणामाः चित्तस्य प्रत्यक्षाः कामसुखादयः । केचित्तु आगमानुमानगम्याः सप्त ।
तदुक्तं भाष्ये-
निरोधकर्मसंस्काराः परिणामोsथ जीवनम् ।
चेष्टा शक्तिश्च चित्तस्य धर्मा दर्शनवर्जिताः ॥ इति ।
परोक्षा इत्यर्थः । कर्म – पुण्यापुण्यापूर्वम् । त्रिगुणत्वात् चित्तस्य प्रतिक्षणपरिणामोsनुमेयः । जीवनं -श्वासादिलिङ्गगम्यं प्राणधारणम् । चेष्टा- क्रिया चित्तस्था गात्रचेष्टागम्या । कार्याणां सूक्ष्मावस्था शक्तिः ॥
ननु तर्हि भवन्मते क्षणिकत्ववादः स्यात् इति अत आह –
धर्म्यनन्यत्वादिति । तत्र- द्विविधपरिणामेषु मध्ये । निरोधेति- असम्प्रज्ञाताख्यनिरोधरूपपरिणामो हि शास्त्रादवगम्यत इति बोध्यम् । दर्शनवर्जिताः- अपरोक्षज्ञानाविषयाः । प्राणधारणम्- प्राणस्थित्यनुकूलव्यापारः । सूक्ष्मावस्था- सूक्ष्मरूपेण स्थितिः ।
एवं संयमधर्मस्य विषया (धर्म्यादयः) (धर्मादयः) निरूपिताः । सम्प्रति आपादसमाप्तेः संयमस्य तत्तद्विषये वशीकारज्ञानाय विभूतय उच्यन्ते ।
परिणामत्रयसंयमादतीतानागतज्ञानम् ॥ ( १६ )
चित्तसत्त्वं हि स्वतः सर्वप्रकाशस्वभावं रजस्तमोमलप्रतिबन्धस्य संयमेन निवृत्तौ सत्यां प्रमाणमनपेक्ष्य सर्वं जानातीति स्थितिः । तत्र अस्मिन् धर्मिण्येते धर्मा अनागतादयः, एतेsध्वानः, एता अवस्थाः इति धर्मलक्षणावस्थारूपपरिणामत्रयसंयमात् योगिनोsतीतानागतवस्तुसाक्षात्कारो भवतीत्यर्थः ॥
शब्दार्थप्रत्ययानामितरेतराध्यासात् सङ्करस्तत्प्रविभागसंयमात् सर्वभूतरुतज्ञानम् ॥ ( १७ )
वर्णातिरिक्तो वर्णैर्व्यङ्ग्यो नित्यो निर्भागः शब्दः स्फोटः । स द्विविधः- ’गौरित्येकं पदम्’ इति श्रोत्रग्राह्यः पदस्फोटः ’गामानयनम्’ इत्येकं वाक्यम् इति ग्राह्यो वाक्यस्फोटः । न च क्षणिकानेकवर्णेष्वेकत्वप्रत्यक्षबुद्धिः । तथा हि – गौरिति त्रयो वर्णाः गणशौरिपयःपदेषु विद्यमानैः गकारौकारविसर्जनीयैः विजातीयस्फोटत्रयव्यञ्जकैः सदृशा भवन्ति तुल्यस्थानत्वात् ।
तदुक्तम्-
अष्टौ स्थानानि वर्णानामुरः कण्ठः शिरस्तथा ।
जिह्वामूलं च दन्ताश्च नासिकोष्ठौ च तालु च ॥ इति ॥
एवं स्पर्शानां स्पृष्टप्रयत्नः, स्वराणामूष्मणां च विवृतम् इत्यादिप्रयत्नसादृश्यं द्रष्टव्यम् । तथा च प्रयत्नविशेषनुन्नस्योदानवायोरष्टस्थानैः संयोगे सति अष्टस्थानस्येन वागिन्द्रियेणोत्पद्यमाना गकारादयो वर्णा ध्वन्यभेदेन श्रोत्रप्रत्यक्षानुभववेद्याः प्रत्येकं गोपदस्फोटं ( व्यञ्जयन्तो) गणादिस्फोटैः सदृशमव्यक्तं व्यञ्जयन्ति, स्वनिष्ठसादृश्यानां स्वव्यङ्ग्ये समारोपात् । पुनः गकारदयस्त्रयः क्रमवन्तः स्वानुभवजनितसंस्कारसहितश्रोत्रलब्धजन्मनि एकस्यां बुद्धौ भासमानत्वेन मिलिताः स्वस्फोटान्तरात् व्यावृत्तं व्यक्त्यन्तरं गोपदस्फोटं निर्भागमपि स्वतादात्म्येनारोपितसादृश्यात्मकभागवन्तम् । अक्रमं नित्यमपि सक्रममनित्यमिव व्यञ्जयन्ति । मलिनवक्रादर्शो निर्मलमृजुमुखं स्वसादृश्यमारोप्य मलिनं वक्रमिव यथा व्यञ्जयति तद्वत् । एवं वर्णैरभिव्यक्तः स्फोटोsर्थबोधकः ।
न च वर्णैरर्थस्यैव प्रत्येकमव्यक्ता, मेलनेन व्यक्ततरा, अभिव्यक्तिस्तु किं स्फोटेनेति वाच्यम् । व्यक्ताव्यक्तत्वस्य प्रत्यक्षज्ञानधर्मस्य परोक्षार्थज्ञानस्थत्वायोगाद् । ’एकं पदम्’ ’एकं वाक्यम्’ इति स्फोटज्ञानं श्रोत्रजप्रत्यक्षमिति तस्यैव व्यक्ताव्यक्तता इत्यलं विस्तरेण ।
अस्य गोशब्दस्य शब्दप्रत्ययाभ्यामभेदेन विकल्पिते सङ्कीर्णेsर्थे सङ्केतग्रहो लोकस्येति पूर्वं प्रतिपादितम् । तथा ’गौरिति शब्दः’ ’गौरित्यर्थः’ ’गौरिति प्रत्ययः’ इत्याबालपण्डितं “शब्दार्थप्रत्ययानामितरेतराध्यासात् सङ्करः प्रसिद्धः । तेषां शास्त्रयुक्तिभ्यां यः प्रविभागः प्रसिद्धः, वर्ण्यव्यङ्ग्यं पदं पदव्यङ्ग्यं वाक्यं शक्त्यादिवृत्या बोधकमिति शब्दतत्त्वम् अर्थो द्रव्यगुणकर्मजात्यादिः वाच्यो लक्ष्यश्च इत्यर्थतत्त्वम्, शब्दजन्योsर्थो विषयो बुद्धिस्थप्रत्यय इति ज्ञानतत्त्वम्, इति गोशब्दवत् सर्वत्र विभागो ज्ञेयः । तस्मिन् विभागे संयमात् सर्वशब्दादिवशीकारसूचकं सर्वभूतानां पशुपक्ष्यादीनां रुतज्ञानं भवति । ’इममर्थमेते वदन्ति’ इति संयमी जानातीत्यर्थः ।।
संस्कारसाक्षात्करणात् पूर्वजातिज्ञानम् ॥ ( १८ )
अनुभवक्लेशजाः स्मृतिक्लेशहेतवः कर्मजाः सुखदुःखहेतव इतीमे संस्काराः सन्ति चित्तस्य धर्माः पूर्वजन्मपरम्परासञ्चिताः तेषु श्रुतेष्वनुमितेषु च संयमेन साक्षात्कृतेषु तद्धेतुत्वेन स्वीयपरकीयपूर्वजन्मपरम्परायाः साक्षात्कारो भवतीत्यर्थः ।
अत्र भगवान् जैगीषव्य उदाहरणम् । तस्य किल योगिवर्यस्य प्रकृतिवशिनः संस्कारसाक्षात्कारात् दशसु महाकल्पेषु देवतिर्यङ्नरादियोनिषु जन्मपरम्परां साक्षात्कृतवतो दिव्यविवेकख्यातिश्च प्रादुरभवत् । तं भगवान् “आवट्यः” पप्रच्छ ’भगवन् , त्वया दृष्टेषु दशकल्पेषु सुखदुःखयोः किमधिकमनुभूतम् । जैगीषव्य आह-’हन्त भो आयुष्मान् । देवनरादिषु पुनःपुनरुत्पद्यमानेन यत्किञ्चिदनुभूतं मया तत्सर्वं दुःखमेव’ इति । आवट्य आह- किं प्रकृतिवशित्वमपि दुःखमेव, येन दिव्या भोगा अक्षयाः सङ्कल्पमात्रेणोपतिष्ठन्त इति । स उवाच- सत्यं, लौकिकसुखापेक्षया प्रधानवशित्वमनुत्तमं, परं कैवल्यापेक्षया दुःखमेव, यतः तृष्णातन्तुरनुच्छिन्नः सर्वदुःखाकरः तद्वच्छेदात् कैवल्यसुखं प्रसन्नमनुत्तमम्’ इति भाष्यस्थाख्यायिका ।
ननु यत्र संयमस्तस्य साक्षात्कार इति नियमात् कथं संस्कारसंयमात्पूर्वजन्मज्ञानमिति चेत्- सत्यम्, सानुबन्धसंस्कारसंयमादनुबन्धत्वेन पूर्वजन्मनो ज्ञानमुपपन्नमिति गन्तव्यम् ।।
सिद्ध्यन्तरमाह-
प्रत्ययस्य परचित्तज्ञानम् ॥ ( १९ )
प्रत्ययस्य- परचित्तस्य संयमात् तत्साक्षात्कारो भवतीत्यर्थः ।।
किं संस्कारसाक्षात्कारात् तदनुबन्धज्ञानवत् परचित्तसाक्षात्कारात् तदालम्बनज्ञानं भवति । नेत्याह-
न च तत्सालम्बनं तस्याविषयीभूतत्वात् ॥ ( २० )
परचित्तमात्रं साक्षात्क्रियते । च स्त्वर्थः । सालम्बनम्- सविषयं तु न साक्षात्क्रियते । तस्य सालम्बनस्याज्ञातत्वात् । लिङ्गादिना ज्ञाते हि समयम्-प्रवृत्तिर्नाज्ञाते । तथा च यथा संस्काराणां संस्कारत्वलिङ्गेन,
जन्मान्तरे यदभ्यस्तं तदद्याप्युपतिष्ठते ।
हिंस्राहिंस्रे मृदुक्रूरे धर्माधर्मावृतानृते ।
तद्भाविताः प्रपद्यन्ते तस्मात्तत्तस्य रोचते ॥
इत्याद्यागमेन, च जन्मान्तरानुबन्धित्वम् ज्ञातुं शक्यम् । तथा परस्य चित्तममुकविषयमिति ज्ञातुमशक्यं लिङ्गाद्यभावात् । चित्तमात्रं तु परस्य हर्षादिलिङ्गेन सुज्ञानम् । यदि परचित्तं ज्ञात्वा संयमेन साक्षात्कृत्य अस्येदानीं किमालम्बनम् इति स्वचित्तं प्रणिधत्ते तदा तत्कालीनमालम्बनं जानाति । रागादिवृत्तयस्तु चित्ताभेदात् साक्षात्क्रियन्ते इति विशेषः ।।
सिद्ध्यन्तरमाह-
कायरूपसंयमात् तद्ग्राह्यशक्तिस्तम्भे चक्षुःप्रकाशासम्प्रयोगेsन्तर्धानम् ॥ ( २१ )
कायस्य यद्रूपं चाक्षुषत्वप्रयोजिकमस्ति तस्मिन् संयमात् तस्य रूपस्य परचक्षुर्ग्राह्यत्वानुकूलायाः शक्तेः स्तम्भे-प्रतिबन्धे सति परचाक्षुषज्ञानविषयत्वे जाते अन्तर्धानं योगिदेहस्याचक्षुषत्वं यथाकामं सिद्ध्यतीत्यर्थः । एतेन स्वीयशब्दस्पर्शरसगन्धानां संयमात् श्रोत्राद्यग्राह्यत्वरूपसिद्धिरुक्ता भवति ।।
विभूत्यन्तरमाह-
सोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ ( २२ )
पूर्वजन्मकृतम् इदानीं स्थितं कर्म द्विविधम् । सोपक्रमं निरुपक्रमं च । फलदानव्यापारयुक्तं शीघ्रविपाकं च सोपक्रमम्, सातपदेशे प्रसारितेनार्द्रवस्रेण शीघ्रं शुष्यता तुल्यं, कालान्तरे फलप्रदमिदानीं निर्व्यापारं चिरविपाकं निरुपक्रमं, निरातपदेशे पिण्डीकृतार्द्रवस्त्रतुल्यम् । तत्र संयमेsस्य साक्षात्कारात् तद्विपाकस्यायुषोsवसानमपरान्तशब्दितं ज्ञायते । परस्य प्रजापतेरन्तः परान्तः महाप्रलयः । नरादीनां मरणमरान्तः । तस्य ज्ञानममुष्मिन्देशे अमुककाले मम देहवियोग इति साक्षात्कारः । तत्र सोपक्रमकर्मसाक्षात्कारे तद्विपाकस्य झटिति भोगार्थं बहुशरीराणि गृहीत्वा योगी स्वेच्छया म्रियते । एकेन तत्र तद्भोगे मरणविलम्बः ।
प्रसङ्गादाह- अरिष्टेभ्यो वा इति । तत्राध्यात्मिकारिष्टानि करपिहितकर्णपुटस्य प्राणघोषाश्रवणादीनि, आधिभौतिकानि यमभटदर्शनादीनि, आधिदैविकान्यकस्मात्स्वर्गदर्शनादीनि, एतानि( अतीव ) ( अरिवत् ) त्रासयन्ति इति अरिष्टानि त्रिविधानि मरणलिङ्गानि तेभ्यो वा मरणज्ञानं ( भवत्ययोगिनोsपीत्यर्थः ।) ( भवति अस्य योगिनः । यद्यपि अयोगिनामपि अरिष्टेभ्यः प्रायेण मरणज्ञानमुत्पद्यते, तथापि तेषां तत्संशयरूपम् । योगिनां तु नियतकालदेशतया प्रत्यक्षवदव्यभिचारीति विशेष इत्यर्थः) ।।
मैत्र्यादिषु बलानि ॥ ( २३ )
पूर्वं मैत्रीकरुणामुदितासु संयमो विहितः तेन तासां अलानि वीर्याणि भवन्ति । यैर्यॊगी प्राणिमात्रस्य सुखकरः सुहृद्भवति, दुःखादुद्धर्ता भवति, अपक्षपाती भवति । उपेक्षा त्वौदासीन्यमात्रम्, न तस्य बलं किञ्चिदस्ति संयमाभावादित्यर्थः ।।
बलेषु हस्तिबलादीनि ॥ ( २४ )
हस्तिहनुमद्गरुडादिबलेषु तद्भावेन संयमात् तानि बलानि योगिनः प्रादुर्भवन्ति । चित्तस्य स्वतः सर्वसामर्थ्यादित्यर्थः ।।
प्रवृच्यालोकन्यासात् सूक्ष्मव्यवहितविप्रकृष्टज्ञानम् ॥ ( २५ )
ज्योतिष्मती प्रवृत्तिः प्रागुक्ता । तस्याः ज्योतिः साक्षात्काररूपप्रवृत्तेः ( आस्पदं ) ( य आलोक आस्पदम् ) सर्वतो विप्रसृतं निर्मलबुद्धिसत्त्वं, तस्य सूक्ष्मे परमाण्वादौ व्यवहिते निध्यादौ, विप्रकृष्टे मेर्वन्तरवर्तिरसायनादौ, न्यासात् प्रक्षेपात् तेषां ज्ञानं साक्षात्कारो भवति । सौरालोकसंयोगाद् घटादिज्ञानवदित्यर्थः ॥
एवं संयमेन साक्षात्कृतबुद्ध्यालोकद्वारा भुवनज्ञानमुक्त्वा भौतिकालोकद्वारा तदाह-
भुवनज्ञानं सूर्ये संयमात् ॥ ( २६ )
दिवि देदीप्यमानमार्ताण्डमण्डले सुषुम्नादिसहस्ररश्मिमालिनि संयमात् दृश्याभिन्नं चित्तं चतुर्दशभुवनानि साक्षात्करोतीत्यर्थः ॥
चन्द्रे ताराव्यूहज्ञानम् ॥ ( २७ )
चन्द्रे सम्यमात् नक्षत्राणां सन्निवेशविशेषं साक्षात्करोति । सूर्यस्य नक्षत्राभिभावकत्वात् तत्संयमात् तज्ज्ञानं न भवतीति भावः ॥
ध्रुवे तद्गतिज्ञानम् ॥ ( २८ )
ध्रुवे संयमात् तासां ताराणां गतिं जानाति ’इयं तारानेन ग्रहेण सहायेन पथा एतावन्तं कालं गच्छति’ इति ।।
एवं बाह्यसिद्धिमुक्त्वा आध्यात्मिकसिद्धिमाह-
नाभिचक्रे कायव्यूहज्ञानम् ॥ ( २९ )
कायस्य मध्यभागे यन्नाभिचक्रमाधारलिङ्गचक्राभ्यां चतुःषट्पत्राभ्यामुपरिस्थितं दशपत्रं, तस्मिन् संयमात् देहस्य सन्निवेशं जानाति । वातपित्तश्लेष्माणस्त्रयो दोषाः । त्वग्रुधिरमांसस्नाय्वस्थिमज्जाशुक्राणि सप्त धातवः । तेषां पूर्वं पूर्वं बाह्यमित्येष कायविन्यासः ॥
कण्ठकूपे क्षुत्पिपासानिवृत्तिः ॥ ( ३० )
जिह्वातन्तोरधस्तात् कण्ठस्य कूपाकारः प्रदेशोsस्ति । यत्र प्राणादेः सङ्घर्षात् क्षुत्पिपासे भवतः । तत्र संयमात् तन्निवृत्तिरित्यर्थः ॥
कूर्मनाड्यां स्थैर्यम् ॥ ( ३१ )
कूपादध उरसि कूर्माकारा नाड्यस्ति । तत्र संयमात् तत्प्रविष्टस्य चित्तस्य स्थैर्यं सिद्ध्यतीत्यर्थः ।।
मूर्द्धज्योतिषि सिद्धदर्शनम् ॥ ( ३२ )
शिरःकपाले यच्छिद्रं ब्रह्मरन्ध्राख्यं सुषुम्नायोगात् भास्वरं मूर्द्धज्योतिः । तत्र संयमात् तेन निःसृता देहस्थचित्तमणिप्रभा सिद्धानदृश्यानपि पश्यतीत्यर्थः ॥
प्रातिभाद्वा सर्वम् ॥ ( ३३ )
विवेकख्यातिर्हि प्रसङ्ख्यानं संसारतारकम् । तदर्थे संयमे क्रियमाणे प्रसङ्ख्यानोदयसूचकं प्रतिभया ऊहमात्रेण जातं प्रातिभं ज्ञानं भवति । तेन वा योगी सर्वं जानाति । यथा सूर्योदयसूचकारुणप्रभया लोकः पश्यति तद्वत् ।
राजवार्तिके तु सर्वनिमित्तानपेक्षमनोमात्रजन्यं यथार्थं झटित्युत्पद्यमानं ज्ञानं प्रतिभा । तस्याः संयमात् प्रातिभं विवेकख्यातेः पूर्वभावितारकमुदेति । तेन सर्वं योगी जानातीति व्याख्यातम् ॥
हृदये चित्तसंवित् ॥ ( ३४ )
अधोमुखे हृत्पद्मे चित्तस्य स्थाने संयमात् सवासनस्य चित्तस्य संविद्भवतीत्यर्थः ॥
सत्त्वपुरुषयोरत्यन्तासङ्कीर्णयोः प्रत्ययाविशेषो भोगः परार्थत्वात् स्वार्थसंयमात्पुरुषज्ञानम् ॥ ( ३५ )
बुद्ध्यात्मनोः भोग्यभोक्तृत्वेनात्यन्तभिन्नयोः यः प्रत्ययाविशेषः- बुद्धिपरिणामैः सुखदुःखमोहप्रत्ययैः पुरुषस्य प्रतिबिम्बग्राहिभिः अविशेषः- सारूप्यं, प्रतिबिम्बद्वारा सुखाद्यारोपः स भोगः बुद्धिस्थः दृश्यत्वात् परार्थः पुरुषस्य भोक्तुः शेषभूतः । तस्मात् परार्थात् भोगात् चित्प्रतिबिम्बोपसर्जन (क) प्रत्ययरूपात् जडात् अन्यः चित्स्वभावः प्रतिबिम्बः स्वार्थोsनन्यशेषः । तत्र संयमात् पुरुषस्य साक्षात्कारो भवति । सोsपि स्वप्रकाशेन पुरुषेण दृश्यः बुद्धिस्थः न पुरुषं विषयीकर्तुमीष्टे । किं त्वनात्माकारत्वशून्यत्वेन आत्ममात्रप्रतिबिम्बग्राहित्वात् पुरुषज्ञानमित्युच्यते । तथा च श्रुतिः- ’विज्ञातारमरे केन विजानीयात्’ इति ॥
सम्प्रति अस्य संयमस्य पुरुषसाक्षात्कारात् प्राग्भवाः सिद्धीर्दर्शयति-
ततः प्रातिभश्रावणवेदनादर्शास्वादवार्ता जायन्ते ॥ ( ३६ )
ततः- स्वार्थसंयमात् प्रातिभं पूर्वोक्तं सर्वगोचरं ज्ञानं मनोमात्रेण योगजशुक्लधर्मानुगृहीतेन जायते । दिव्यानां शब्दस्पर्शरूपरसगन्धानां ग्राहकाणि श्रोत्वत्वक्चक्षुर्जिह्वाघ्राणानि क्रमेण श्रावणवेदनादर्शास्वादवार्ता सञ्ज्ञानि जायन्ते । दिव्यशब्दग्राहकं श्रोत्रं यदा अस्य योगिनो भवति तदा तस्य श्रोत्रस्य श्रावणमिति तान्त्रिकी सञ्ज्ञा भवति । तथा घ्राणस्या वार्ता सञ्ज्ञा इत्याद्यूहनीयम् ॥
ननु तर्ह्ययं योगी किं कृतकृत्य इत्यत आह-
ते समाधावुपसर्गा व्युत्थाने सिद्धयः ॥ ( ३७ )
ते- प्रातिभादयः समाधौ निःश्रेयसफले रतस्य उपसर्गा विघ्ना भवन्ति । अतो मुक्त्यर्थी तानुपेक्षते । न ह्यात्मसम्बोधनं विना सिद्धिकोट्यापि कृतकृत्यता भवति ।
तदुक्तं परमगुरुणा श्रीकृष्णेन-
’एतद्बुद्ध्वा बुद्धिमान् स्यात्कृतकृत्यश्च भारत’। इति
व्युत्थाने गतस्य तु ताः सिद्धयो भवन्तीत्यर्थः ॥
तदेवं संयमस्य ज्ञानरूपां विभूतिम् आत्मदर्शनान्ताम् उक्त्वा क्रियारूपामाह-
बन्धकारणशैथिल्यात्प्रचारसंवेदनाच्च चित्तस्य परशरीरावेशः ॥ ( ३८ )
सर्वत्र व्याप्तिशीलस्य चित्तस्य स्वशरीरमात्रे सङ्कोचेन स्थितिः बन्धः । तस्य कारणं धर्माधर्मौ तयोः संयमेन शैथिल्यं भवति । प्रचरत्यनेन चित्तमिति प्रचारो नाडीसङ्घः तस्यापि संयमेन संवेदनमधुनानया नाड्या सञ्चरति इति ज्ञानं भवति । तथा प्राणेन्द्रियमार्गनाडीज्ञानं भवति । तथा च बन्धकरज्जुनाशे मार्गज्ञस्य स्वपरवेश्मप्रवेशात् चित्तस्य परकाये मृते जीवति वा प्रवेशो भवति । चित्तमन्विन्द्रियाणि विशन्ति मधुकरराजमिव मक्षिका इत्यर्थः ॥
उदानजयाज्जलपङ्ककण्टकादिष्वसङ्ग उत्क्रान्तिश्च ॥ ( ३९ )
द्वयी खल्विन्द्रियाणां प्रवृत्तिः । बाह्या आद्या आलोचनरूपा, आन्तरी जीवनयोनिप्रयत्नरूपा सर्वकरणसाधारणी । अस्याः कार्यं पञ्च प्राणादयः । तत्र नासिकाग्रात् आहृदयं स्थितः प्राणः, आहृदयात् आनाभिस्थितः समानः, भुक्तं समं नयतीति; आनाभेरापादतलं स्थितोsपानः मलमपनयतीति; आनासाग्रादाशिरो वृत्तिरुदानः, उत्क्रान्तिहेतुः- सर्वदेहव्यापी व्यानः; तेषु प्राणः श्रेष्ठः । तत्र उदानस्य संयमेन जयात् अब्धिपङ्ककण्टकादिष्वसक्तो योगी लघुत्वात् उपरि गच्छति, स्वेच्छया मरणं च लभत इत्यर्थः ॥
समानजयाज्ज्वलनम् ॥ ( ४० )
नाभिनिकटस्थाग्निव्यापिनः समानस्य वशीकारात् अग्नेः ज्वलनं भवति, येन ज्वलन्निव दृश्यत इत्यर्थः । एवं प्राणादिजयात् स्वेच्छया तत्क्रियासिद्धिर्बोध्या ।।
श्रोत्राकाशयोः सम्बन्धसंयमाद्दिव्यं श्रोत्रम् ॥ ( ४१ )
आहङ्कारिकस्यापि श्रोत्रस्य आकाशेनाधाराधेयभावोsस्ति । उपलक्षणमेतत् । त्वग्वाय्वोः चक्षुस्तेजसोः । अब्रसनयोः, घ्राणभूम्योः सम्बन्धेषु संयमात् दिव्यानीन्द्रियाणि श्रावणवेदनाद्युक्तसञ्ज्ञानि सम्भवन्ति, यैर्दिव्यशब्दादीन् युगपज्जानातीत्यर्थः ।।
कायाकाशयोः सम्बन्धसंयमाल्लघुतूलसमापत्तेश्च आकाशगमनम् ॥ ( ४२ )
तयोः संयोगं जित्वा लघुनि तूलादौ वा तद्भावेन समाधिना लघुकायो भूत्वा आदौ जले विहरति । तत ऊर्णनाभितन्तुषु विहरति । पश्चात् सूर्यरश्मिषु । ततो यथेष्टमाकाशे गच्छतीत्यर्थः ॥
बहुरकल्पितावृत्तिर्महाविदेहा ततः प्रकाशावरणक्षयः ॥ ( ४३ )
देहेsहम्भावे सत्येव ’मे मनो बहिरस्तु’ इति कल्पनया मनसो देहाद्बहिः वृत्तिलाभो भवति, सा कल्पिता विदेहाख्या धारणा । तया देहेsहम्भावत्यागे सति स्वत एव बहिर्वृत्तिलाभो भवति, सेयमकल्पिता महाविदेहाख्या धारणा । ततः प्रकाशस्वभावस्य चित्तस्य क्लेशकर्माद्यावरणक्षयो भवति । ततः सर्वज्ञत्वलाभ इत्यर्थः ।।
स्थूलस्वरूपसूक्ष्मान्वयार्थवत्त्वसंयमात् भूतजयः ॥ ( ४४ )
पञ्चभूतानां स्थूलं दृश्यमानमवयवसंस्थानं पृथिवीत्वादिजातिमत् ( क्रमेणैकैकन्यूनैः शब्दादिभिः पञ्चगुणैः स्थूलैर्युक्तम् ) ( क्रमेण एकद्वित्रिचतुःपञ्चगुणयुक्तम् ) इत्येकं रूपम् । अथ द्वितीयं तेषां स्वरूपं क्रमेण काठिन्यस्नेहौष्ण्यप्रेरणसर्वगतत्वलक्षणम्, प्रेरणा वायोस्तृणादिवाहकत्वम् । अथ तृतीयं तेषां रूपं सूक्ष्मं कारणं परमाणवः तेषां सूक्ष्माणि पञ्चतन्मात्राणि । अथ चतुर्थं तेषां रूपं गुणत्रयम् । तद्धि स्वकारणत्वेनान्वेतीत्यन्वयः सामान्यम् । अथ पञ्चमं तेषां भूतानां रूपम् अर्थवत्त्वं भोगापवर्गसामर्थ्यं गुणनिष्ठं स्वेषु गुणान्वयादागतम् । एवं भूतानां पञ्चरूपेषु कार्यस्वरूपहेतुषु स्थूलादिक्रमेण संयमात् भूतानि योगिसङ्कल्पानुसारीणि भवन्ति, वत्सानुसारिण्य इव गाव इत्यर्थः ॥
ततोsणिमादिप्रादुर्भावः कायसम्पत्तद्धर्मानभिघातश्च ॥ ( ४५ )
ततः भूतजयात् योगिनोsणिमाद्यष्टसिद्धयः प्रादुर्भवन्ति । परमाणुतुल्यत्वमणिमा, विभुत्वं महिमा, तूलपिण्डवत् लघुत्वं लघिमा, मेरुवद् गुरुत्वं महिमा, अङ्गुल्या चन्द्रसम्स्पर्शनं प्राप्तिः, सत्यसङ्कल्पत्वं प्राकाम्यं, भूतनियन्तृत्वं वशित्वं, भूतस्रष्टृत्वमीशित्वम् इत्यष्टैश्वर्याणि । अत्र प्राप्त्यन्तानि स्थूलसंयमात् सिद्ध्यन्ति । स्वरूपसंयमात् प्राकाम्यम् । अवशिष्टं हेतुसंयमादिति विभागः । कायसम्पत् वक्ष्यते, तस्य कायस्य भूतधर्मैः काठिन्यादिभिरनभिघातश्च भूतजयात् सिद्ध्यति । येन शिलान्तः प्रविशति, शीतोष्णादयो न बाधन्त इत्यर्थः ॥
रूपलावण्यबलवज्रसंहननत्वानि कायसम्पत् ॥ ( ४६ )
चक्षुःप्रियं रूपं, लावण्यं सर्वाङ्गसौन्दर्यं, बलं वीर्यं, वज्रस्येव संहननम् अवयवव्यूहो यस्य । तद्भावो वज्रसंहननत्वं हनुमति प्रसिद्धम् ॥
भूतजयानन्तरमिन्द्रियजयोपायमाह-
ग्रहणस्वरूपास्मितान्वयार्थवत्त्वसंयमादिन्द्रियजयः ॥ ( ४७ )
शब्दः षड्जादिः, स्पर्शः शीतादिः, रूपं पीतादिः, रसः मधुरादिः, गन्धः सुरभ्यादिः इति सामान्यविशेषात्मकशब्दादिगोचराः पञ्च वृत्तयः कार्याः । श्रोत्रादीन्द्रियाणां ग्रहणानि प्रथमं रूपं, प्रकाशकत्वं स्वरूपं तेषां द्वितीयम्, अस्मिता लक्षणसात्विकाहङ्कारः कारणं तेषां तृतीयम् । अन्वयार्थवत्त्वे चतुर्थपञ्चमे व्याख्याते । तेषु पञ्चस्विन्द्रियरूपेषु संयमात् इन्द्रियजयो भवति ॥
ततः किं तत्राह-
ततो मनोजवित्वं विकरणभावः प्रधानजयश्च ॥ ( ४८ )
मनोवत् कायस्यानुत्तमो गतिलाभो मनोजवित्वम् विदेहानां देहानपेक्षाणामिन्द्रियाणां दूरबाह्यर्थज्ञाने करणत्वं विकरणभावः । प्रधानस्यान्वयस्य चतुर्थरूपस्य जयः सर्वजगद्वशित्वम् इति सिद्धय इन्द्रियजयात् भवन्तीत्यर्थः ॥
एता अणिमाद्याः प्रधानजयान्ताः सिद्धयोsस्मिन् शास्त्रपक्षे मधुप्रतीका उच्यन्ते । मधुन एकदेशवदास्वाद्यन्त इति मधुप्रतीका मधुतुल्या इत्यर्थः ।
यद्वा – स्थूलादिप्रधानान्तवस्तुविषया योगजन्यर्तम्भरप्रज्ञा मधु तत्प्रतीकां कारणं साक्षात्कृतभूतेन्द्रियजयद्वारा यासां ता मधुप्रतीकाः ॥
एवं संयमात् ज्ञानक्रियासिद्धयः (साक्षात्) श्रद्धाद्वारा आविवेकख्यात्यर्था उपन्यस्ताः । सम्प्रति विवेकख्यातेरवान्तरसिद्धिमाह-
सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च ॥ ( ४९ )
पूर्वोक्तस्वार्थसंयमेन निर्द्धूतरजस्तमोमलस्यान्तःकरणस्य जये वशीकारसञ्ज्ञायाम् अपरस्यां विरक्तौ स्थितस्य बुद्धिसत्त्वात्मनोर्भेदख्यातिर्जायते । तन्मात्रस्य तदावृत्तिपरस्य योगिनः सर्वेषां भावानां प्रधानतत्परिणामानाम् अधिष्ठातृत्वं, नियन्तृत्वं सर्वेषां भूतभवद्भाविनां ज्ञातृत्वं च सिद्ध्यति । एषा विशोका नाम सिद्धिः ॥
अधुना विवेकख्यातेर्मुख्यां सिद्धिमाह-
तद्वैराग्यादपि दोषबीजक्षये कैवल्यम् ॥ ( ५० )
तस्यां विशोकायां सिद्धौ वैराग्यात् तद्धेतौ विवेकख्यातावपि वैराग्यं परं भवति । ततो दोषाणां क्लेशानां बीजं भ्रान्तिसंस्कारः तस्य क्षये सर्वात्मना तिरोभावे सति चित्तस्य परवैराग्यशेषतायां पुरुषस्य स्वरूपप्रतिष्ठत्वं कैवल्यं सिद्ध्यति । इयं संस्कारशेषाख्या सिद्धिः ॥
अथ विघ्नोत्पत्तौ निरासोपायमाह-
स्थान्युपनिमन्त्रणे सङ्गस्मयाकरणं पुनरनिष्टप्रसङ्गात् ॥ ( ५१ )
चत्वारः खल्वमी योगिनः- प्रथमकल्पिकः मधुभूमिकः, प्रज्ञाज्योतिः अतिक्रान्तभावनीयश्च । तत्र आद्यः संयमे प्रवृत्तिमात्रः न किञ्चित् परचित्तादिकं जानाति । द्वितीयः सम्प्रज्ञातयोगेन मधुमतीं चित्तभूमिम् ऋतम्भराप्रज्ञावस्थां लब्ध्वा भूतेन्द्रियाणि साक्षात्कृतानि विजिगीषते । तज्जयद्वारा पूर्वोक्ताः क्रमेण मधुप्रतीका विशेका संस्कारशेषा चेति तिस्रो भूमिलब्धुकामः । तृतीयस्तु जितभूतेन्द्रियत्वात् महेन्द्रादिभिरक्षोभ्यः लब्धभूमिद्वयः विशोकादिभूमिद्वयसिषाधयिषया स्वार्थसंयमयत्नवान् । चतुर्थस्तु भगवान् महानुभावः लब्धविवेकान्तभूमित्रये विरक्तः विघ्नशङ्काशून्यः जीवन्मुक्तः चतुर्थभूमौ वर्तते । यस्य सप्तधा प्रान्तभूमिः प्रज्ञा व्याख्याता । तत्राद्यस्य योगिनो देवनिमन्त्रनयोग्यता नास्ति । अतः परिशेषात् मधुभूमिको योगी द्वितीयो यः तस्य स्थानिभिः तत्तत्स्थानस्वामिभिः महेन्द्रादिभिः उपनिमन्त्रणं प्रार्थनं क्रियते – ’भोः इहास्यतां स्वर्गादिस्थाने रम्यतां कमनीयेयं कन्या, दिव्योsयं भोगः रसायनमिदं जरामृत्युनिवारकम् इदं कामगं यानम् इत्येवं प्रार्थने सङ्गकामः ’अहो ममायं योगप्रभाव’ इति स्मयश्च न कर्तव्यः । किन्तु इत्थं तत्र दोषं भावयेत् घोरेषु संसाराङ्गारेषु पापच्यमानेन मया जन्ममृतिप्रबन्धचक्रारूढेन कथं चिदासादितः क्लेशकर्मान्धकारविध्वंसि योगप्रदीपः, तस्य चैते कृष्णायोनयो विषयवायवः प्रतिपक्षाः । स खल्वहं लब्धालोकः कथमनया मृगतृष्णया वञ्चितः, तस्यैव पुनः पुनः प्रदीप्तसंसाराग्नेरात्मानमिन्धनीकुर्याम् इति । ’स्वस्ति वः स्वप्नोपमेभ्यः कृपणप्रार्थनीयेभ्यो विषयेभ्य इत्येवं निश्चितमतिः समाधिं भावयेत् । सङ्गे पातित्यं गतस्य, स्मये कृतकृत्यम्मन्यस्य योगासिद्धिः । ततो योगभ्रष्टस्य पुनः संसारस्य अनिष्टस्य प्रसङ्गात् सङ्गस्मययोरकरणं कैवल्यविघ्ननिरासोपाय इत्यर्थः ।।
पूर्वं बुद्धिप्रतिबिम्बितपुरुषस्य स्वार्थसंयमात् तारकं विवेकज्ञानमुक्तम् । तत्रोपायान्तरमाह-
क्षणतत्क्रमयोः संयमाद्विवेकजं ज्ञानम् ॥ ( ५२ )
अभेद्यः कालभागः सत्यः क्षणः । अन्ये मुहूर्तादयः कालभागाः क्षणसमूहरूपा असत्याः । न हि क्षणानां समूहो वस्तु सन् । तत्र ’अयमस्मात्पूर्वक्षणः अयमुत्तरक्षण’ इति क्षणानां, तेषां क्रमस्य- पौर्वापर्यस्य (च) संयमात् अतिसूक्ष्माणां भेदसाक्षात्कारः विवेको भवति । तेन चायुगपद्वियदादीनां पुरुषान्तानां ज्ञानं साक्षात्कारात्मकं जायत इत्यर्थः ।।
इदं क्षणसंयमजं ज्ञानं सर्वविषयमित्यग्रे वक्ष्यते । सम्प्रति सूक्ष्मं तस्य विषयविशेषमाह-
जातिलक्षणदेशैरन्यतानवच्छेदे तुल्ययोस्ततः प्रतिपत्तिः ॥ ( ५३ )
अवच्छेदो निश्चयः । लोके हि भावानां त्रयो भेदनिश्चयहेतवः । तत्र देशेन लक्षणेन च तुल्ययोर्गोगवयोर्जात्या भेदधीः । देशजातिभ्यां तुल्ययोर्गवोः कृष्णश्वेतादिलक्षणेन भेदधीः । जातिलक्षणाभ्यां तुल्ययोरामलकयोः पूर्वोत्तरादिदेशभेदाद्भेदनिश्चयः । यदा पुनर्योगिनो ज्ञानपरीक्षार्थं केनचित्पूर्वदेशस्थमामलकमुत्तरामलकदेशे विन्यस्य उत्तरामलकम् अन्यव्यासक्ते योगिनि अपह्रतं, तदा तयोः ( आमलकत्वजातिरूपपरिणामादिलक्षणेन ) ( जात्या रूपपरिणामादिलक्षणेन ) देशेन च तुल्ययोः जात्यादिभिः अन्यत्वनिश्चयासम्भवात् ततः- क्षणसंयमजविवेकज्ञानादेव अन्यत्वप्रतिपत्तिर्योगिनो भवति । यस्मिन् क्षणे पूर्वामलकमुत्तरत्र विन्यस्तं, तस्मात् प्राचीनक्षणेषु तस्मिन् पूर्वदेशस्थरूपपूर्वपरिणाममाला जाता नोत्तरामलके, तस्य तेषु क्षणेषु उत्तरत्वपरिणाममालावत्त्वात् । तथा च क्षणक्रमज्ञो योगी तयोः पूर्वोत्तरत्वपरिणाममालाक्षणेभ्योsस्य क्षणस्यानन्तर्यं जानन् अधुना इदमुत्तरम् इतः प्राक् पूर्वं नोत्तरम् इति भेदं निश्चिनोतीत्यर्थः ॥
तारकं सर्वविषयं सर्वथाविषयमक्रमं चेति विवेकजं ज्ञानम् ॥ ( ५४ )
या पूर्वं तत्तत्संयमात् सर्वज्ञतोक्ता, सा प्रकारमात्रविषया । यथा रसवत्यां निष्पन्नैः सर्वैर्व्यञ्जनैर्भुक्तमि (त्युक्ते) (ति) सर्वैर्व्यञ्जनप्रकारैर्भुक्तमिति गम्यते । तद्यथा पुनः ’पात्रस्थैः सर्वैर्व्यञ्जनैरुपनीतं सर्वमन्नं भुक्तम्’ इत्युक्ते स्वरूपतः प्रकारतश्च निश्शेषं भुक्तमिति गम्यते । तत् इदं क्षणसंयमजं विवेकज्ञानं सर्ववस्तुस्वरूपविषयं सर्वथाविषयं – सर्वप्रकारविषयं; पुरुषतत्त्वावगाहित्वात् संसारसागरात्तारयतीति तारकसञ्ज्ञं, अक्रमं, - युगपदेव करतलामलकवत् सर्वसमूहावलम्बनमित्यर्थः ।।
एवं विवेकख्यातिकाष्ठावधिकान् तत्तद्विभूतिफलान् संयमान् उपन्यस्य तादृशविवेकख्यातिकाष्ठा अस्तु वा मा वा सत्त्वपुरुषान्यतासाक्षात्कारमात्रं मुक्तये कल्पत इत्यभिप्रेत्याह-
सत्त्वपुरुषयोः शुद्धिसाम्ये कैवल्यमिति ॥ ( ५५ )
निरस्तसमस्तरजोमलस्य बुद्धिसत्त्वस्य विवेकख्यात्या संस्कारशेषस्य सर्ववृत्तिशून्यत्वं शुद्धिः । पुरुषस्यापि नित्यशुद्धस्य तदा कल्पितभोगशून्यत्वं शुद्धिः । एवं तयोः शुद्धिसाम्ये सति कैवल्यम् । तत्तद्विभूतयस्तु श्रद्धोत्पादनार्थमुपन्यस्ताः । कैवल्यं तु बुद्धिविलक्षणपुरुषसाक्षात्कारमात्रात् अविद्यानिवृत्तौ अनागतदुःखानुत्पादरूपं सिद्ध्यतीत्यर्थः ॥
इति श्रीमत्परमहंसपरिव्राजकाचार्य श्रीगोविन्दभगवत्पूज्यपादशिष्य श्रीरामानन्दसरस्वतीकृतौ योगमणिप्रभायां विभूतिपादः तृतीयः समाप्तः ॥
कैवल्यपादः
सर्वसाधनसिद्धीनां या स्यात् सिद्धिरनुत्तमा ।
कैवल्यरूपा तन्मात्रं सीतारामं नमाम्यहम् ॥
प्रथमद्वितीयपादयोः योगतत्साधने प्रतिपादिते । तितीये संयमसञ्ज्ञमन्तरङ्गत्रयं संयमस्य लक्ष्याः परिणामभेदाः सिद्धयश्चोक्ताः । तत्र काश्चित् अतीतानागतज्ञानादिसिद्धयः श्रद्धाद्वारा कैवल्ययोगस्याङ्गम् । काश्चित् इन्द्रियजयादयः साक्षादङ्गम् । तारकसञ्ज्ञिविवेकज्ञानसिद्धिर्योगस्य फलमिति निरूपितम् । इदानीं कैवल्यसरूपं प्राधान्येन प्रतिपादनीयम् । तदर्थं कैवल्यभागीयं चित्तं, परलोकः, क्षणिकविज्ञानातिरिक्तात्मा चित्तविकारसुखादिभोक्ता, धर्ममेघश्च वक्तव्यः । प्रासङ्गिकं चान्यद्वक्तव्यमिति चतुर्थः पादः आरभ्यते । तत्र प्रथमं सिद्धचित्तेषु कैवल्ययोग्यं चित्तं वक्तुकामः पूर्वोक्तसिद्धीनां हेतुभेदात् पञ्चविधत्वमाह-
जन्मौषधिमन्त्रतपः समाधिजाः सिद्धयः ॥ ( १ )
जन्मना यक्षादीनामाकाशगमनसिद्धिः कपिलादीनां च सांसिद्धिकीत्युच्यते । औषधिविशेषसेवया माण्डव्यादीनाम् । मन्त्रजपेन केषाञ्चित् अणिमादिसिद्धिः । तपसा विश्वामित्रादीनां सिद्धिः । एताश्चतस्रः सिद्धयः पूर्वजन्माभ्यस्तयोगजा एव जन्मादिनिमित्तेन व्यज्यन्ते । अत एव योगाभ्यासे विश्वासेन प्रवृत्तिः, इह सिद्ध्यदर्शनेsपि जन्मान्तरे साफल्यात् । समाधिजास्तु पूर्वपादे व्याख्याताः ॥
प्रधानादयः पृथिव्यन्ताः प्रकृतयः । तासां सर्वत्र सत्त्वात् नरादिदेहावयवेषु तासाम् आपूरात्- धर्मादिनिमित्तानुरोधेन अवयवानुप्रवेशात् जात्यन्तरपरिणामः युज्यते । यथा अग्निकरणस्य प्रकृत्यनुग्रहात् वनादौ बहुतृणादिमण्डलव्यापित्वं तद्वदित्यर्थः ॥
ननु तपः प्रभावात् इहैव नन्दीश्वरस्य नरस्य श्रीगौरीवल्लभकटाक्षवीक्षणेन देवशरीरपरिणामः श्रूयते । तत्र न तावदयं नरदेहः देवादिदेहस्योपादानम् । तस्मिन् स्थिते परिणामान्तरायोगात् नष्टस्याहेतुत्वात् । नापि तदवयवा एवोपादानम् । नरदेहमात्रहेतोः विलक्षणकार्यकारित्वायोगात् इत्याशङ्क्याह-
जात्यन्तरपरिणामः प्रकृत्यापूरात् ॥ ( २ )
ननु प्रकृत्यापूरः धर्मादिनिमित्तमपेक्षते न वा । न चेत्सर्वत्रापूराप्तिः । नाद्यः । धर्मादेः प्रवर्तकत्वे पुरुषार्थः प्रवर्तक इति सिद्धान्तविरोधात् इत्यत आह-
निमित्तमप्रयोजकं प्रकृतीनां वरणभेदस्तु ततः क्षेत्रिकवत् ॥ ( ३ )
निरीश्वरसाङ्खे हि पुरुषार्थ एवानागतः प्रकृतीनां प्रवर्तकः । अस्माकं तु सेश्वराणां तदुद्देशेनेश्वरः प्रवर्तक इत्युद्देश्यतया पुरुषार्थः प्रवर्तक इत्युच्यते । निमित्तं तु तासां न प्रवर्तकं तत्कार्यत्वात् । किन्तु ततः निमित्तात् वरणस्य प्रतिबन्धस्य बाधो भवति । धर्मेणाधर्मनिरासे प्रकृतयः स्वयमेव देवादिपरिणामे प्रवर्तन्ते । पापातिशयेन पुण्यप्रतिबन्धे सति तिर्यगादिपरिणामः यथा नहुषस्य सर्पपरिणामः । अत्र दृष्टान्तमाह- क्षेत्रिकवदिति । यथा क्षेत्रिकः- कृषीवलः जलस्य उन्नतदेशादिवरणभेदनमात्रं करोति ततो जलं स्वयमेव केदारान्तरे प्रवर्तते तद्वदित्यर्थः ॥
ननु यदा योगी युगपद् भोगार्थं बहून् कायान् निर्मिमीते तदा तेषु चित्तानि कुतो भवन्ति अत आह-
निर्माणचित्तान्यस्मितामात्रात् ॥ ( ४ )
योगप्रभावात् निर्मीयन्त इति निर्माणानि चित्तानि योगिसङ्कल्पाधीनप्रकृत्यापूरात् कायवत् अहङ्कारात् प्रकृतेर्जायन्त इत्यर्थः ॥
तर्हि चित्तानां भिन्नभिन्नाभिप्रायत्वाद्योगिनो भोगसिद्धिरित्यत आह-
प्रवृत्तिभेदे प्रयोजकं चित्तमेकमनेकेषाम् ॥ ( ५ )
निर्मितचित्तानाम् योगी स्वभोगानुकूलप्रवृत्तिविशेषनियामकं चित्तं निर्मिमीते योगबलात् । (स्वचित्तं) (तच्चित्तं) तेषां नायकं भवति । तेन भोगः तदनुसन्धानं युज्यत इत्यर्थः ॥
एवं जन्मादिभिः पञ्चविधानि सिद्धचित्तान्युक्तानि । तेष्वपवर्गीयं भागं चित्तं निर्द्धारयति-
तत्र ध्यानजमनाशयम् ॥ ( ६ )
तत्र- तेषु जन्मादिषु यत् समाधिजं तत् अनाशयम्- क्लेशवासनाशून्यं मोक्षयोग्यमित्यर्थः ।।
योगिनश्चित्तवत् कर्मापि विलक्षणमित्याह-
कर्मशुक्लाकृष्णं योगिनस्त्रिविधमितरेषाम् ॥ ( ७ )
वाङ्मनससाध्यं सुखैकफलकं शुक्लं कर्म स्वाध्यायतपः शीलानां भवति । दुःखैकफलकं कर्म कृष्णं दुरात्मनां भवति । सुखदुःखमिश्रफलकं बहिः साधनसाध्यं शुक्लकृष्णं सोमयागादिरतानां भवति । तत्र व्रीह्यादिवधे न पिपीलिकादिपरिपीडया दक्षिणादानादिपरानुग्रहेण च योगात् । इदं त्रिविधं कर्म इतरेषां अयोगिनां भवति । योगिनस्तु सन्यासिनः बाह्यसाधनसाध्यकर्मत्यागान्न शुक्लकृष्णं कर्म, क्षीणक्लेशत्वान्न कृष्णम्, योगजधर्मस्य फलमनभिसन्धाय ईश्वरार्पितत्वात् न शुक्लं कर्मास्ति, अतः चित्तशुद्धिविवेकख्यातिद्वारा मोक्षैकफलकम् अशुक्लाकृष्णं योगिनः कर्म इत्यर्थः ॥
कर्मणः प्रसङ्गात् वासनाभिव्य (क्ति) ( क्तिं) फलमाह-
ततस्तद्विपाकानुगुणानामेवाभिव्यक्तिर्वासनानाम् ॥ ( ८ )
ततः त्रिविधात् कर्मणो मरणकालानन्तरं जात्यायुर्भोगरूपविपाकदानायाभिव्यक्तौ तस्य विपाकस्यानुगुणानां वासनानामभिव्यक्तिर्भवति न विरुद्धानामित्यर्थः । देवत्वप्राप्तौ चित्ते प्रसुप्ता एव नरकभोगवासना भवन्ति, तासामभिव्यक्तौ दिव्यभोगायोगादिति भावः ॥
ननु स्वर्गदेशे देवजन्मनि जाताः तद्भोगेभ्यो वासनाः कथं नरव्याघ्रादिजन्मसहस्रव्यवधानानन्तरं पुनः देवजन्मन्यभिव्यज्यन्ते । अनन्तरजन्मपूर्ववासना एव पूर्वदिनवासनावत् कुतो न व्यज्यन्त इत्यत आह-
जातिदेशकालव्यवहितानामप्यानन्तर्यं स्मृतिसंस्कारयोरेकरूपत्वात् ॥ ( ९ )
यद्यपि सुप्तोत्थितस्यानन्तरपूर्वदिनानुभवजवासनाः प्रायेणाभिव्यज्यन्ते अव्यवधानात्, तथाप्यनादिसंसारे येन कर्मणा यज्जन्मनि भोगर्वासनाः सञ्चिताः तासां जन्मकोट्या देशेन कल्पशतेन च व्यवहितानामपि तज्जातीयेन कर्मणा तज्जन्मनि पुनः प्राप्ते सति तेनैव कर्मणा जन्मना या अभिव्यक्तानाम् आनन्तर्यम् अव्यवहितत्वं स्मृतिद्वारा भोगादिहेतुत्वमिति यावत् । विजातीयकर्मारब्धानन्तरपूर्वजन्मवासनानां व्यञ्जकाभावात् प्रसुप्तिरेव । व्यवहितानामपि कर्मजन्मनोः अभिव्यञ्जकयोः सत्त्वात् अभिव्यक्तिर्युक्ता । न च – विजातीयत्वेsपि अव्यवधानात् अनन्तरपूर्ववासना एव ताभ्यां स्मृत्याद्यर्थमभिव्यज्यन्ताम् इति वाच्यम् । स्मृतिसंस्कारयोरेकरूपत्वात् । अयमर्थः- क्रिया ज्ञानमन्यद्वा रागादिकं शक्त्यात्मना स्थितः संस्कारः । स च स्वसमानविषयकक्रियास्मृत्यादिहेतुः । क्रियासंस्कारः क्रियात्मना, ज्ञानसंस्कारः स्मृत्यात्मना अन्यसंस्कारोsन्यात्मना परिणमत इति यावत् । एवं स्मृतिसंस्कारयोरभेदेन एकविषयत्वेन च एकरूपत्वात् आनन्तर्यशब्दितः कार्यकारणभावो न विजातीययोः । न हि व्यवधानं संस्कारस्य विरूपकार्यकारित्वमापादयति, घटानुभवजसंस्कारादनन्तरमननुभूतस्मृत्यापत्तेरिति ।।
ननु जन्मान्तरितवासना न सन्तीति वदन्तं चार्वाकं प्रत्याह-
तासामनादित्वं चाशिषो नित्यत्वाद् ॥ ( १० )
न केवलं तासां वासनानाम् आनन्तर्यं किं त्वनादित्वमपीति चार्थः । कुतः ? ’सदा अहं भूयाशिषम्’ इत्याशिषः मरणत्रासस्य नित्यत्वात् सर्वजनेष्वभिचारादित्यर्थः । इदमत्राकूतम्- जातमात्रस्य कम्पाद्यनुमितो मरणत्रासो द्वेष्यदुःखस्मृतिमव्यभिचारात् कल्पयति । सा वासनां, सापि मरणजदुःखानुभवम् । सोsस्मिञ्जन्मन्यसम्भाव्यमानो जन्मान्तरं कल्पयति इति अनादित्वसिद्धिरिति ।
ननु देहस्यानात्मत्वे कस्य जन्ममरणत्रासः आत्मनोsनाद्यन्त (स्तोभय) (स्याभय) त्वादिति चेत्, चित्तस्येति ब्रूमः । तस्यैव हि अनादिवासनानुविद्वस्य, चित्तस्याहङ्कारिकत्वेन विभुनः तत्तद्देहसङ्कोचविकासशीलवृत्तिलाभो जन्म, वृत्युपरमो मरणं तत्काले दुःखमित्याद्धि सर्वसंसारः ॥
नन्वनादिवासनानां कथमुच्छेदः तत्राह-
हेतुफलाश्रयालम्बनैः सङ्गृहीतत्वादेषामभावे तदभावः ॥ ( ११ )
नैताः पुरुषवदनादयः, किन्तु कार्या एव प्रवाहानादयः अतः कारणोच्छेदात् उच्छेदसम्भवः । तथा हि- पूर्वपूर्वभ्रमसंस्कारलक्षणाविद्या ’अहम्’ इति अस्मिताहेतुः । सा च ’नरोsहम्’ ’ममेदमनिष्टम्’ इति भ्रमहेतुः । सोsपि वासनासु । ताः पुनर्भ्रमादिषु (इति) अनादिसंस्कारचक्रमनिशमावर्तते । अत्र वासनानां क्लेशकर्मणि हेतवः । देहायुर्भोगाः फलं, चित्तमाश्रयः । शब्दादिकमालम्बनम् । एतैः सङ्गृहीतत्वात् एषां क्रियायोगाङ्गाष्टाङ्गयोगजाविप्लवविवेकख्यात्या उच्छेदे सति कारणानामभावादुच्छेदो भवतीत्यर्थः ।।
ननु सतां संस्काराणां कथमभाव इत्यत आह-
अतीतानागतं स्वरूपतोsस्त्यध्वभेदाद्धर्माणाम् ॥ ( १२ )
नासतामुत्पादो न सतां विनाशः । ’नासतो विद्यते भावो नाभावो विद्यते सतः’ इति परमेश्वरगीताश्रुतेः । ’वेदाहं समतीतानि वर्तमानानि चार्जुन । भविष्याणि च भूतानि मां तु वेद न कश्चन’ ॥ इति वर्तमानवदतीतानागतस्य प्रत्यक्षवेद्यत्वोक्तेश्च । न ह्यसतः प्रत्यक्षवेद्यत्वं सम्भवति । तस्मात् अतीतानागतं धर्मजातं धर्मिणि शक्तिरूपेणास्त्येव, यत्परिणामत्रयसंयमादिना योगिनः साक्षात्कुर्वन्ति, कुलालादयश्च बुद्धौ आलिख्य कुर्वन्ति,( यदान्वयी) (यदन्वयी) धर्मी स्थिर एक उक्तः ।
ननु तर्हि वासनादिबन्धसत्त्वात् तत्त्वज्ञानवैयर्थ्यमिति चेन्न । धर्माणामनागताद्यध्वनां भेदात् वर्तमानाध्वनि हि दुःखादिवासनाचित्रं साधिकारमसङ्ख्येयपरिणामशीलं चित्तं भोग्यतापन्नं बन्ध उच्यते । तत्त्वज्ञाने सति निरधिकारमतीताध्वनि प्रवेशितं प्रकृत्यात्मना सदपि पुनरुत्थानबीजस्य कर्तव्यपुरुषार्थस्य कृतत्वात् न पुनरावर्तत इत्यर्थः ॥
अतीतानागतं स्वरूपतोsस्तीत्युक्तं तत्र किं (तत्स्वं) (स्व) रूपमिति अत आह-
ते व्यक्तसूक्ष्मा गुणात्मानः ॥ ( १३ )
व्यक्ताः- वर्तमानाध्वानः, सूक्ष्माः- अतीतानागताध्वानः । ते महदादयो घटादिविशेषान्ताः गुणात्मानः सत्त्वरजस्तमःस्वरूपाः इत्यर्थः । सर्वे भावाः सुखदुःखमोहात्मकगुणान्वितत्वेन तत्प्रकृतित्वात् तत्स्वरूपा एव । यथा घटादयो मृदन्विताः मृत्स्वरूपाः । प्रकृतिविकारयोः भेदाभेदतादात्म्यात् तत्र गुणाः परिणामिनित्याः । अन्ये सर्वे भावाः प्रतिक्षणपरिणामाः क्षणविध्वंसिनः । पुरुषस्तु कूटस्थः ।
तदुक्तं भाष्ये-
गुणानां परमं रूपं न दृष्टिपथमृच्छति ।
यत्तु दृष्टिपथं प्राप्तं तन्मायैव सुतुच्छकमिति ॥
ऐन्द्रजालिक मायावत् क्षणविध्वंसीत्यर्थः ॥
ननु यदि त्रयो गुणाः परिणामिनः तर्हि परिणामानां प्रत्येकमेकत्वं न स्यात् । न हि मृत्तन्तुदुग्धानामेकः परिणामो दृष्ट इत्यत आह-
परिणामैकत्वाद्वस्तुतत्त्वम् ॥ ( १४ )
बहूनामप्येकः परिणामो दृष्टः । यथा रूमास्थले क्षिप्तानां गजाश्वादीनाम् एको लवणपरिणामः, वर्त्तितैलाग्नीनाम् एको दीपपरिणामः । मृदादीनां त्वङ्गाङ्गिभावान्न परिणामैकत्वम् । गुणानां तु परिणामस्य अङ्गाङ्गिभावस्य एकत्वाद्वस्तुनो महदादेः तत्त्वमेकत्वं युज्यते । तत्र सत्त्वस्य अङ्गित्वे गुणत्रयात् एको महान् । तस्मात् एकस्मात् रजः प्रधानादहङ्कारः । तमः प्रधानात् पञ्चतन्मात्राणि प्रत्येकमेकत्ववन्ति भवन्ति । अहङ्कारात् सात्त्विकात् बुद्धीन्द्रियाणि, राजसात् कर्मेन्द्रियाणि, उभयात्मकात् मनः । एवं शब्दतन्मात्रस्य अङ्गित्वे सति आकाशः । पञ्चतन्मात्राणामेकः परिणामः । एवं स्पर्शरूपरसगन्धतन्मात्राणां क्रमेणाङ्गित्वे वाय्वग्न्यम्ब्ववनयः प्रत्येकं जायन्ते । एकस्माद्बहवः परिणामास्तु बहुपरिणामवासनारूपशक्तिवैचित्र्यात् इत्यलं विस्तरेण ॥
ननु क्षणिकविज्ञानात्मकचित्तातिरिक्तं वस्तु नास्त्येव । यत् प्रमेयं तत् विज्ञानाभिन्नं, यथा विज्ञानं, प्रमेयाश्च घटादयः, अतः कस्य एकत्वनानात्वचिन्ता । चित्तमेवह्यनादि समनन्तरप्रत्ययात्मकवासनाविचित्रं द्रव्यगुणात्मना भाति इति वदन्तं बौद्धं प्रत्याह-
वस्तुसाम्येsपि चित्तभेदात् तयोर्विभक्तः पन्थाः ॥ ( १५ )
तयोः चित्तवस्तुनोः विभक्तः पन्थाः- भिन्नो मार्गः । विज्ञानार्थयोर्भेद इति यवत् । कुतः ? वस्तुनः स्त्रीपिण्डादेः साम्येsपि चित्तानां भेदात् यत् एकस्यां नार्य्यां पत्युः सुखविज्ञानं, सपत्न्या दुःखविज्ञानं, तदलाभे कामुकस्य मोहः – विषादः तद्विज्ञानं, निष्कामस्योपेक्षाविज्ञानं, सर्वेषां या त्वया दृष्टा सा मयापि दृष्टा इत्यभाधितप्रत्यभिज्ञानात् एकं वस्तु अनेकं विज्ञानमिति तयोर्भेदः । यदेकं तदनेकेभ्यो भिन्नं, यथा नीलविज्ञानं पीतविज्ञानेभ्यः । एकं च वस्तु अतः स्वगोचरानेकविज्ञानेभ्यो भिन्नम् । न च प्रमेयस्य प्रमैक्यं युक्तम् । एकत्वे विषयविषयित्वविरोधात् बाह्यार्थाभावे विज्ञानानां नीलपीताद्याकारत्वायोगाच्च । न च पूर्वप्रत्ययात्मकवासना तत्र हेतुरिति वाच्यम् । अर्थस्य त्रिगुणत्वात् धर्माविद्यापेक्षया अर्थगतानां सत्त्वरजस्तमसाम् उद्रेकात् सुखदुःखमोहविज्ञानहेतुत्वं, तत्त्वज्ञानापेक्षया गुणानां साम्यात् उपेक्षाहेतुत्वमिति युक्तत्वात् तस्मादस्ति विज्ञानातिरिक्तोsर्थः ॥
यत्तु कश्चिदाह- ’अस्तु विज्ञानादन्योsर्थः । स तु जडत्वाद्विज्ञानग्राह्यः प्रातिभासिको नाज्ञातोsस्ति’ इति । स वक्तव्यः कुतस्तस्योत्पत्तिरिति । ग्राहकविज्ञानचित्तादिति चेत्- किमेकचैत्रचित्तस्य घटवस्तु कार्यं, तत चैत्रमैत्राद्यनेकचित्तानाम् । नाद्य, इत्याह-
न चैकचित्ततन्त्रं वस्तु तदप्रमाणकं तदा किं स्यात् ॥ ( १६ )
यदि एकचित्तस्य कार्यं घटवस्तु, तदा तस्मिन् चित्ते पटादिषु व्यग्रे तद्वस्तु अप्रमाणकं- नष्टं किं न स्यात्? । न चेष्टापत्तिः । पुनः तद्दर्शने ’सोsयम्’ इत्यबाधितप्रत्यभिज्ञानात् एकस्य व्यग्रत्वेsप्यन्येन दृश्यमानत्वाच्च । तस्मात् न एकचित्ततन्त्रं वस्तु । नाप्यनेकचित्ततन्त्रम् । प्रातिभासिकस्य स्वप्नवत् एकचित्ततन्त्रत्वनियमात् पूर्वमेकेन दृश्यमाने घटे बहुचित्तैः पश्चात् सम्बन्धे विलक्षणघटान्तरोत्पत्तिप्रसङ्गाच्च, सामग्रीवैलक्षण्यात् । किं च उदरदर्शनकाले पृष्टभागो नास्तीति उदरमपि न स्यात् । तस्मान्न प्रातिभासिकं वस्तु । किन्तु चित्तातिरिक्तं स्वतन्त्रम् इति सिद्धम् ॥
ननु सिद्धान्ते विभुनः चित्तस्य सर्वसम्बन्धात् सदा सर्वं ज्ञायेत इत्यत आह-
तदुपरागापेक्षत्वाच्चित्तस्य वस्तु ज्ञाताज्ञातम् ॥ ( १७ )
यद्यप्यहङ्कारिकत्वात् चित्तेन्द्रियाणि विभूनि, तथापि तेषामहङ्कारे सुप्तानां सम्बन्धो विषयस्य स्फूर्तावहेतुः । किं तु कर्मणा अभिव्यक्तानां देहस्थानां तथा च इन्द्रियद्वारा येनार्थेन चित्तस्योपरागः तस्मिन्नर्थे चित्तं स्वनिष्ठचित्प्रतिबिम्बरूपां स्फूत्तिं धत्ते । तमर्थं स्वाकारवृत्तिद्वारा बुद्धिस्थप्रतिबिम्बद्वारा पुरुषश्चेतयते, नान्यम् इति वस्तु ज्ञाताज्ञातं भवति । अत एव चित्तं तत्तदर्थोपरागमपेक्ष्य कदाचित् वस्तु जानाति कदाचित् न इति ज्ञाताज्ञातविषयत्वात् परिणामीति भावः ॥
तर्ह्यात्मनः परिणामित्वमित्यत आह-
सदा ज्ञाताश्चित्तवृत्तयः तत्प्रभोः पुरुषस्यापरिणामित्वात् ॥ ( १८ )
पुरुषस्य हि क्षिप्तमूढादिसर्ववृत्तिकं चित्तं विषयः । स यदि चित्तेन स्वविषयशब्दादिवत् पुरुषेण स्वसत्ताकाले न ज्ञायेत, तदा चित्तवत् परिणामी स्यात् पुरुषः । वृत्तिपरिणामं तत्तदाकारमपेक्ष्य तज्ज्ञातृत्वापातात् । तदा किं परिणामिद्वयेनेति चित्तादन्यः पुरुषो न स्यात् । सदैव तु स्वसत्ताकाले ज्ञायमानाः चित्तवृत्तयो भोग्याः शब्दाद्याकाराः तस्य भोग्यस्य प्रभोः भोक्तुः अपरिणामित्वं ज्ञापयन्ति । साक्शिणोsपरिणामित्वादेव हि स्वयं सदा ज्ञाता भवन्ति नान्यथा इत्यर्थः ॥
ननु चित्तमेव क्षणिकं स्वप्रकाशं स्वस्यार्थयोर्भासकमस्तु किं साक्षिणा इत्यत आह-
न तत्स्वाभासं दृश्यत्वात् ॥ ( १९ )
’रूपी घट’ इतिवत् ’सुख्यहं’ ’क्रुद्धोsहं’ ’शान्तं मे मन’ इति दृश्यत्वात् चित्तं स्वभासं- स्वप्रकाशं न भवतीत्यर्थः ।
अयं भावः- किमिदं स्वप्रकाशत्वम् । न तावत् स्वाभिन्नप्रकाशक्रियाकर्मत्वम् । क्रियाकर्मणोरैक्यायोगात् न हि गतिर्गम्यते, किं तु ग्रामः । नापि पुरुषवत् चित्तस्य स्वभिन्नप्रकाशाविषयत्वम् । ’क्रुद्धं मे मनः’ इत्यनुभवविषयत्वात् अतो दृश्यत्वात् स्वातिरिक्तद्रष्टुकं चित्तं सोsहमिति प्रत्यभिज्ञानात् न क्षणिकमिति ॥
किञ्च-
एकसमये चोभयानवधारणम् ॥ ( २० )
क्षणिकवादिन एकस्मिन्नेव क्षणे चित्तचैत्ययोरुभयोरवधारणं न सम्भवतीत्यर्थः । तथा हि- ’घटमहमद्राक्षम्’ इति चित्तार्थयोः स्मरणं तयोरनुभवजन्यम् । तत्र चित्तक्षणे तयोः कथमनुभवः । न च चित्तमेव उभयानुभव इति वाच्यम् । अर्थस्य चित्तजन्यत्वे अर्थक्षणे चित्तासत्त्वात् अजन्यत्वे तत्समकालत्वेsपि तदुत्पत्तितादत्म्ययोरभावेन तदग्राह्यत्वायोगात् । असम्बद्धग्राहित्वे चित्तस्य सर्वज्ञतापत्तिः ।
उकं हि सौगतैः-
’अतदुत्पत्तिरतदात्मा च तेन न गृह्यते’ इति । न वा चित्तं स्वानुभवं दृश्यत्वात् इत्युक्तम् । नापि चित्तं स्वस्वार्थयोरनुभवद्वयम् । अतिक्षणिकस्य उत्पत्तिव्यतिरिक्तव्यापाराभावात् । उक्तं हि-
’भूतिर्येषां क्रिया सैव कारकं सैव चोच्यते’ इति । न चैकस्मात् व्यापारभेदं विना कार्यभेदो युक्तः । न वा स्वपरज्ञानं युगपत्कर्तुं शक्यम् । तस्मात्साक्षिणैव चित्तचैत्ययोरनुभव इति सिद्धम् ।।
ननु मास्तु चित्तं स्वदृश्यं चित्तान्तरेण दृश्यतां किं साक्षिणा इति अत आह-
चित्तान्तरदृश्यत्वे बुद्धिबुद्धेरतिप्रसङ्गः स्मृतिसङ्करश्च ॥ ( २१ )
यदि नीलाकारं चित्तं चित्तान्तरेण दृश्यं, तदा तदपि बुद्धिरूपं चित्तमन्यया बुद्ध्या सापि अन्यया इत्यनवस्थापातात् । न च द्वित्रास्त्रिचतुराः पञ्चषा वा चित्तात्मनो ग्राह्या इति नानवस्थेति वाच्यम् । ग्राहकचित्तस्यानिश्चये ग्राह्यचित्तानिश्चयात् । गेहे घटो दृष्टो न वेति संशये, न दृष्ट इति व्यतिरेकनिश्चये च अर्थनिश्चयादर्शनेन ज्ञानचित्तानिश्चयस्य अर्थनिश्चयाहेतुत्वात् । तत्तदनन्तचित्तानामनुभवे च अनन्तचित्तस्मृतीनां सङ्करश्च प्राप्नोति । स्मृत्यानन्त्यात् अशक्यग्रहत्वात् ग्राहकाभावाच्च इयं नीलचित्तस्मृतिः इयं पीतचित्तस्मृतिः इति विभागो न स्यादित्यर्थः । वित्तानां समत्वात् दीपानामिव ग्राहकत्वासम्भवश्च । अतः साक्षिवेद्यं चित्तमिति सिद्धम् ॥
ननु कूटस्थस्य साक्षिणः चित्तेन क्रियापूर्वकसम्बन्धाभावात् तत् तेन कथं संवेद्यम् इति अत आह-
चितेरप्रतिसङ्क्रमायास्तदाकारतापत्तौ स्वबुद्धिसंवेदनम् ॥ ( २२ )
यथा बुद्धेः क्रियया घटादिसंश्लेषः प्रतिसङ्क्रमोsस्ति परिणामित्वात् न तथा चित्तेः बुद्दौ परिसङ्क्रमः अपरिणामित्वात् किन्तु सूर्यस्य जले प्रतिबिम्बवत् चितेः बुद्धौ प्रतिबिम्बे सति बुद्धेः चिदाकारतापत्तौ स्वस्य भोग्याया बुद्धेः संवेदनं भवति (इति) चिच्छायाग्राह्यत्वसम्बन्धेन चिदुपरक्तं चित्तं चिद्वेद्यमित्यर्थः । अत्र अप्रतिसङ्क्रमायाश्चितेः सान्निध्यात् तस्याः चितेः आकारः छाया यत्र ( स तदाकारः तस्य भावः तत्ता ) तद्भावापत्तौ सत्यां स्वभोग्यबुद्धिसंवेदनमिति योजना ॥
ननु यदि चित्तातिरिक्तः आत्मा अस्ति तर्हि कथं केषाञ्चित् चित्तमेवात्मेति भ्रमः इत्याशङ्क्य, चित्तस्य सर्वार्थग्रहणसामर्थ्यं तेषां भ्रमबीजमाह-
द्रष्टृदृश्योपरक्तं चित्तं सर्वार्थम् ॥ ( २३ )
द्रष्टा पुरुषश्चेतनः, दृश्यं शब्दाद्यचेतनम् इति तत्सर्वं चेतानाचेतनम् अर्थः विषयः यस्य तत् सर्वार्थम् । (तत्र) (तच्च) तत्सान्निध्यात् चिद्रूपतामिव प्राप्तं द्रष्टृ चिदुपरक्तं द्रष्टृविषयं भवति-इन्द्रियद्वारा दृश्योपरक्तं तदाकारं भवति । तथा च भोग्यशब्दाद्याकारं सुखदुःखादिपरिणामलक्षणभोगात्मकं दृश्यमपि चित्तं चित्प्रतिबिम्बाभेदात् आत्मेति भ्रमः सौगतानां युक्तः । चित्तस्य जपाकुसुमाद्यर्थाकारग्रहशीलाभिजातस्य स्फटिकमणिकल्पस्य दृश्याकारग्राहित्वात् चित्तातिरिक्तार्थो नास्तीति विज्ञानवादिनां भ्रमः ।
अत्र इत्थं विवेकः- चित्तस्य भोग्यत्वात् भोक्ता अन्यः स्वीकर्तव्यः । स नित्योदिता चिच्छक्तिरित्युच्यते । द्विधा हि चिच्छक्तिः- नित्योदिता अभिव्यङ्ग्या चेति । तत्र नित्योदितायाः कूटस्थचिच्छक्तेः चित्तसत्त्वाभिव्यङ्ग्या चित्प्रतिबिम्बरूपा सुखादिसारूप्यमापन्ना चिच्छक्तिर्भोग इत्युच्यते । स द्विविधश्च भोगः- चिदवसानतारूप एकः परिणामलक्षणोsपरः । तत्राभिव्यङ्ग्या चिच्छक्तिः आद्यः पुरुषस्य भोगः । अपरः सुखादिपरिणामो बुद्धेः प्राप्तचैतन्याया इति । इत्थं बुद्धिपुरुषान्तरं विविच्य विध्वस्तसमस्तमलजालं निश्चलप्रदीपशिखाकारं समाहितं प्रशान्तवाहिचित्तं पुरुषसत्तां निश्चिनोतीति तात्पर्यम् ॥
इतश्च चित्तादन्यो भोक्ता अस्तीत्याह-
तदसङ्ख्येयवासनाभिश्चित्रमपि परार्थं संहत्यकारित्वात् ॥ ( २४ )
यद्यपि क्लेशकर्मविपाकवासनाभिरनन्ताभिः चित्रं सुखाद्यश्रयतया भोक्तृकल्पं चित्तं, तथापि परस्य निरूपचरितचित्स्वभावस्य अर्थौ-भोगापवर्गौ साधयतीति परार्थं भोग्यमेव न भोक्ता इति यावत् । कुतः ? संहत्य देहेन्द्रियादिसहकारिभिर्मिलित्वा भोगादिकार्यकारित्वात् । यन्मिलित्वा कार्यकारि तत्परार्थं यथा गृहादि । न हि स्तम्भादिभिः संहत्य गृहं स्वस्य वसतिं करोति, किन्तु परस्मै विष्णुमित्राय । एवं गुणा अपि बुद्ध्यादिकं परार्थं कुर्वन्तीति युक्तम् अत एव पुरुषशेषत्वात् गुणा उच्यन्ते । तथा च सत्त्वादयः परार्थाः संहत्यकारित्वात् गृहवत् इत्यस्य हेतोः पक्षधर्मताबलात् गुणैरसंहतः शुद्धो निष्कलः स्वार्थः चिन्मात्रपरः सिध्यति । यो यस्य भोक्ता स तेनासंहतः यथा गृहस्वामीति व्याप्तेः । गुणभोक्तुरपि परार्थत्वेsनवस्थानात् ’पुरुषान्न परं किञ्चित्’ इति श्रुतेश्च । तस्मात् यस्य भोगापवर्गौ गुणमयबुद्ध्या कर्तव्यौ, सुखदुःखाभ्यां योsनुकूलनीयः प्रतिकूलनीयश्च भोक्ता अस्तीति सिद्धम् ॥
इयता सूत्रजालेन जन्मादिसिद्धचित्तेषु मोक्षयोग्यचित्तं निर्द्धार्य, कर्मवासनाप्रपञ्चपूर्वकं विज्ञानभिन्नार्थसाधनेन परलोकादिप्रपञ्चं परलोकिनं च भोक्तारं निरधारयत् । अधुना कैवल्यं निरूपयितुं तद्योग्यमधिकरणं दर्शयति-
विशेषदर्शिनः आत्मभावभावनाविनिवृत्तिः ॥ ( २५ )
पूर्वसुकृतबलात् कस्यचित् पुरुषधौरेयस्य आत्मभावे तत्त्वे भावनाजिज्ञासा भवति ’ क्वाहं कस्य कुतो वा ’ इति । तस्याधिकारिणः पूर्वोक्तविवेकेन ’बुद्धेरन्यश्चिन्मात्रः पुरुषोsहम्’ इति विशेषदर्शिनः तत्त्वजिज्ञासा विनिवर्तते । इच्छायाः स्वविषयलाभनिवर्त्यत्वात् । यस्य तु नास्तिकस्य देहात् बुद्धेर्वा अन्यो भोक्ता नास्तीति अनात्मन्यात्मभावनादार्ढ्यं सोsनधिकारी, यस्तत्त्वजिज्ञासुः सोsधिकारीति भावः ॥
ननु तत्त्वजिज्ञासोर्विशेषदर्शनानन्तरं कीदृशं चित्तमित्यत आह-
तदा विवेकनिम्नं कैवल्यप्राग्भारं चित्तम् ॥ ( २६ )
पूर्वं बुद्ध्यादावात्मत्वभ्रमदशायां यच्चित्तं विषयनिम्नं संसारप्राग्भारम् आसीत् तदिदानीं निवृत्तभ्रमस्य योगिनः चित्तं विवेकनिम्नं दृग्दृश्ययोर्भेदो विवेकः निम्नः- आलम्बनभूमिः यस्य तत् । विवेकनिष्ठमिति यावत् । अत एव कैवल्यं प्राग्भारः- अवधिः यस्य तत् कैवल्यप्राग्भारम्- कैवल्यफलावसानं धर्ममेधारव्यध्यानरतं भवतीत्यर्थः ॥
नन्वीदृशस्य चित्तस्य ’अहं’ ’मम’ इति व्युत्थानप्रत्ययाः कुतो भवन्तीत्यत आह-
तच्छिद्रेषु प्रत्ययान्तराणि संस्कारेभ्यः ॥ ( २७ )
विवेकख्यातिरूपप्रसङ्ख्यानपरस्यान्वहं क्षीयमाणेभ्यो व्युत्थानसम्स्कारेभ्यः प्रसङ्ख्यानच्छिद्रेषु अभिव्यक्तेभ्यः प्रत्ययान्तराणि व्युत्थानरूपाणि भवन्तीत्यर्थः ॥
ननु सत्यपि प्रसङ्ख्याने व्युत्थानसंस्काराः कार्यायोत्तिष्ठन्ति चेत्, कस्तेषां हानोपाय इत्यत आह-
हानमेषां क्लेशवदुक्तम् ॥ ( २८ )
यथा अविद्यारागादिक्लेशाः क्रियायोगतनूकृताः तत्तदवसरलब्धप्रसराः प्रसङ्ख्यानदहनदग्धाः पुनश्चित्ते संस्कारः न प्रसुवते । एवं व्युत्थानसंस्कारा अपि विवेकख्यात्यपरिपाकदशायां प्रत्ययान्तराणि कुर्वाणाः परिपक्वप्रसङ्ख्यानदहन (दग्धात्म) (दग्ध) बीजभावा न प्रसवधर्माणो भवन्तीति क्लेशवदेषां हानमुक्तं वेदितव्यमित्यर्थः ॥
एवं प्रसङ्ख्यानेन व्युत्थानस्य निरोधमुक्त्वा प्रसङ्ख्यानस्यापि निर्बिजयोगापेक्षया व्युत्थानरूपस्य निरोधोपायमाह-
प्रसङ्ख्यानेsप्यकुसीदस्य सर्वथा विवेकख्यातेर्धर्ममेघः समाधिः ॥ ( २९ )
षड्विंशतितत्त्वान्यालोचयतः सत्त्वपुरुषान्यताख्यातिः या जायते सर्वाधिष्ठातृत्वाद्यवान्तरफला तत् प्रसङ्ख्यानम् । तत्रापि अकुसीदस्य – कुत्सितेषु विषयेषु सीदतीति कुसीदो रागः, तद्रहितस्य । सर्वात्मना विवेकख्यातिरेव सन्ततिरूपः धर्ममेघसञ्ज्ञः समाधिः भवति । स च खल्वशुक्लकृष्णं धर्मं कैवल्यफलं मेहति- सिञ्चतीति धर्ममेघ इत्युच्यते । प्रसङ्ख्याने वैराग्यात् धर्ममेघे सति परवैराग्योदयात् प्रसङ्ख्यानस्य निरोधो भवतीति भावः ॥
इमं क्रमं स्फुटयति-
ततः क्लेशकर्मनिवृत्तिः ॥ ( ३० )
ततः धर्ममेघात् क्लेशानां पञ्चानां सवासनानां तन्मूलानां कर्मणां च निवृत्तिर्भवतीत्यर्थः ॥
तदा सर्वावरणमलापेतस्य ज्ञानस्यानन्त्याज्ज्ञेयमल्पम् ॥ ( ३१ )
आवृण्वन्ति चित्तमित्यावरणा रजस्तमोमयाः । क्लेशकर्मरूपा मलाः । सर्वे ते आवरणाश्च मलाश्च सर्वावरणमलाः तैः धर्ममेघध्यानेनापेतस्य ज्ञानस्य शुद्धबुध्यालोकस्य आनन्त्यात् ज्ञेयं चेतनाचेतनात्मकं सर्वमल्पमेव भवति । यथा शरदि अशेषघनादिमलापेते नभसि सर्वतः प्रद्योतमानप्रचण्डमार्तण्डप्रकाशपटलस्य घटादयः प्रकाश्या अल्पा भवन्ति तद्वदत्यन्तनिर्मलस्य बुद्धिसत्त्वस्य प्रकाशस्य किन्नाम यन्न गोचर इति भावः । सेयं धर्ममेघस्य पराकाष्ठा दर्शिता, अत एव धर्मानवध्रियन्त इति व्युत्पत्या । सर्वानेव ज्ञेयान्मेह्रति प्रकाशयति इत्यपि धर्ममेघ इत्याह, अयमेव हि धर्ममेघपरिपाको ज्ञानप्रसादः करतलीकृतामलकवत्पुरुषं निर्दोषमपरोक्षीकृर्वन् (निर्मलजलान्तर्मत्स्यानिव) (निर्मलजलं स्वान्तर्मत्स्यानिव) जडाविशुद्धप्रकृतिविकारदृश्यविषयान्तर्गताशुद्धिविनाशादिदोषान् प्रकटयन् चित्ततपस्विनो निर्बीजयोगाख्यनिरोधमापादयन् परवैराग्यमित्युच्यते ॥
नन्विदं परवैराग्यं क्लेशान् समूलकाषं कषत् कुशलाकुशलांश्च कर्माशयान् समूलघातं निहन्तुमुत्सहतां, तथापि गुणानां स्वतः परिणामशीलत्वात् तादृशमपि पुरुषं प्रति देहेन्द्रियादिपरिणामक्रमोsनुवर्ततामिति तत्राह-
ततः कृतार्थानां परिणामक्रमसमाप्तिर्गुणानाम् ॥ ( ३२ )
ततः धर्ममेघफलीभूतपरवैराग्यात्मकानन्तज्ञानानन्तरं, गुणानां भोगविवेकख्यातिरूपपुरुषार्थकरणात् प्राग् यः परिणामानां महदादिघटान्तानां सृष्टावानुलोम्येन, प्रलये ’घटः पृथिव्यां लीयते, पृथिव्यप्सु आपस्तेजसि’ इत्यादिप्रातिलोम्येन च क्रम आसीत्, तस्य परिसमाप्तिरेव तं पुरुषं प्रति । गुणानां पुरुषार्थत्वात् । अनागताध्वा हि पुरुषार्थो गुणानां प्रवर्तकः तस्मिन् कृते गुणा न क्षणमपि स्थातुमुत्सहन्त इति भावः ॥
क्रमशब्दार्थमाह-
क्षणप्रतियोगी परिणामापरान्तनिर्ग्राह्यः क्रमः ॥ ( ३३ )
क्षणाः कालांशाः तेषु समाहितबुद्धिना क्रमो ज्ञेयः । तत्र क्षणप्रतियोगी क्रम इति स्वरूपनिर्देशः । क्षणयोः पौर्वापर्यं क्रमः क्षणौ प्रतियोगिनौ निरूपकौ यस्य स क्षणप्रतियोगी । एवं क्षणिकपरिणामक्रमो मन्तव्यः । तत्र प्रमाणमाह-परिणामपरान्तर्ग्राह्य इति । मृदि पिण्डघटकलापचूर्णकणानां प्रत्यक्षपरिणामानां पूर्वान्तः पिण्डः, अपरान्तः कणः, इति पूर्वोत्तरावधिग्रहणेन क्रमो (निश्चित्य) (निश्चयेन) ग्राह्यो भवति । पिण्डान्तरं घट इति क्रमोsत्र प्रत्यक्षः । क्वचित् सुरक्षितवस्त्रादौ पुराणतादर्शनेन पूर्वान्तनवत्वपरिणाममारभ्य क्षणे क्षणे पुराणतायाः सूक्ष्मतमसूक्ष्मतरसूक्ष्मस्थूलतरस्थूलतमत्वेन जायमानाया भेदं ज्ञात्वा नवत्वानन्तरं सूक्ष्मतमपुराणता तदनन्तरं सूक्ष्मतरपुराणतेति क्रमोsनुमेय इत्यर्थः ।
नन्वयं क्रमः किमनित्येष्वेवास्ति, उत नित्येष्वपीति प्रश्नश्चेदस्ति तर्हि नित्येष्वपीति वदामः । तत्र नित्या द्विविधाः- कूटस्थनित्याः पुरुषाः परिणामिनित्याः गुणाः । यस्मिन् धर्मिणि धर्मलक्षणावस्थाभिः परिणम्यमाने स्वरूपं न विहन्यते, तत्परिणामिनित्यता । तत्रानित्येषु बुद्ध्यादिषु धर्मिषु रागादिपरिणामक्रमस्य पूर्वान्ताभावेsप्यपरान्तः पुरुषसाक्षात्कारोsस्तीति क्रमः तेषु सावधिकः । गुणेषु परिणामिनित्येषु परिणामक्रमो निरवधिकः, मुक्तपुरुषान्युपरमेsपि बद्धान्प्रत्यविच्छेदात् ।
ननु सर्वे पुरुषा मुच्यन्ते न वा । आद्ये प्रधानपरिणामः सावधिकः । द्वितीये तत्त्वज्ञानाविश्रम्भ इति ।
तत्राहुः साङ्ख्याचार्याः- अस्ति त्रिविधः प्रश्नः । एकान्तवचनीयः, विभज्यवचनीयः, अवचनीयश्च इति । तत्राद्यो यथा- किमयं सर्वो जातो मरिष्यतीति प्रश्नः । स एकान्तेन अविभज्य वक्तव्यः मरिष्यत्येवेति । त्वया कुतस्तु द्वितीयः । स विभज्य वक्तव्यः, यस्य तत्त्वख्यातिः स मुच्यते नान्य इति । एवं च जन्तूनामानन्त्यात् पुराणादौ सर्गप्रलयानन्त्यश्रवणाश्च न सर्वमुक्तिः । तृतीयस्तु- प्रधानपरिणामिक्रमः समाप्यते नवेति प्रश्नः । अयमुत्तरानर्हः, अशक्यावधारणत्वात् । यद्वा, कुशलस्यान्तवान् संसारक्रमः, अकुशलस्य नेति व्याकरणीयोsयं प्रश्न इति । तस्मात् सदा परिणामिषु नित्येषु गुणेषु क्रमवत् परिणामभेदादस्ति क्रमः, कूटस्थनित्येषु पुरुषेषु बुद्ध्यादिपरिणामभेदारोपात् कल्पितः क्रमो न वास्तव इति सर्वमवदातम् ॥
अधुना शास्त्रप्रतिपाद्ययोगफलं कैवल्यं दर्शयति-
पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिरिति ॥ ( ३४ )
कृतभोगापवर्गाणां कृतकृत्यानां बुद्ध्यादिगुणानां यः प्रातिलोम्येन प्रसवः- व्युत्थानसमाधिपरवैराग्यसंस्कारा मनसि लीयन्ते, मनश्चास्मितायां लीयते, सा महति महत्तत्त्वं गुणेष्विति प्रलयः- तत् प्रधानस्य कैवल्यं पुरुषविशेषे उपचर्यते । यद्वा चितिशक्तिः चित्स्वभावा पुरुषव्यक्तिः, स्वरूपमात्रेण प्रकर्षेण तिष्ठतीति स्वरूपप्रतिष्ठा । पुनर्बुद्ध्याद्यनर्थेनात्यनिकवियोग इति यावत् । तदिदं पुरुषस्य नित्यस्य नित्यशुद्धासङ्गस्य प्रकाशस्य कैवल्यमिति रमणीयम् । सौत्र इतिशब्दः शास्त्रपरिसमाप्तिद्योतनार्थः ।
यद्वाग्प्रणवप्रतिपत्तिदहनः सद्योsन्तरायाटर्वीं
दग्ध्वा स्वात्मनि बोधदीपमचलं सूते तमःपाटनम् ॥
यत्र न्यस्तसमस्तकर्म जनयेद्योगं तदङ्गं विना ।
वन्दे सिद्धिभुवं तमीशमनिशं कैवल्यदं राघवम् ॥ १ ॥
यत्प्रसादलवः सूते मोक्षाद्याः सर्वसम्पदः ।
उमाधवं महेशानं तं काशीनिलयं भजे ॥ २ ॥
फणीन्द्रसूत्रसम्बद्धा व्यासवाङ्मणिभूषिता ।
मद्वाङ्मौक्तिकी माला स्यात् सदा रामपादयोः ॥ ३ ॥
क्वाहं प्रमादनिरतः क्व वात्सल्यं गुरोरिदम् ।
ननूं महात्मनां दीने स्वतश्चित्तं कृपान्वितम् ॥ ४ ॥
इति श्रीमत्परमहंसपरिव्राजकाचार्यश्रीगोविन्दानन्दभगवत्पूज्यपादशिष्यश्रीरामानन्दसरस्वतीकृतौ साङ्ख्यप्रवचने योगमणिप्रभायां कैवल्यपादश्चतुर्थः समाप्तः ॥

