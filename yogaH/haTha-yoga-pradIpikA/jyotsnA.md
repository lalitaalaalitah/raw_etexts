 आसनविधिकथनं
श्रीआदिनाथाय नमोऽस्तु तस्मै येनोपदिष्टा हठयोगविद्या ।
विभ्राजते प्रोन्नतराजमार्गमरोढुमिच्छन्नधिरोहिणीव ॥ १ ॥
श्री गणेशायः नमः
गुरुं नत्वा शिवं साक्षात् ब्रह्मानन्देन तन्यते ।
हठप्रदीपिकाज्योत्स्ना योगमार्गप्रकाशिका ॥
इदानीन्तनानां सुबोधार्थमस्याः सुविज्ञायगोरक्षसिद्धान्तहार्दम् ।
मया मेरुशास्त्रिप्रमुख्याभियोगात् स्फुटं कथ्यतेऽत्यन्तगूढोपि भावः ॥
मुमुक्षुजनहितार्थं राजयोगद्वारा कैवल्यप्रदां हठप्रदीपिकां विधित्सुः परमकारुणिकः स्वात्मरामयोगीन्द्रः तत्प्रत्यूहनिवृत्तये हठयोगप्रवर्तकश्रीमदादिनाथनमस्कारलक्षणं मङ्गलं तावदाचरति -श्रीआधिनाथेत्यादिना । तस्मै श्रीआदिनाथाय नमोऽस्त्विति अन्वयः । आदिश्चासौ नाथश्च आदिनाथः सर्वेश्वरः । श्रीशब्दः आदिः यस्य सः श्रीआदिः, श्रीआदिश्चासौ नाथश्च श्रीआदिनाथः, तस्मै श्रीआदिनाथाय । श्रीनाथाय विष्णवे वा इत्यर्थः । श्रीआदिनाथाय इत्यत्र यणभावस्तु ‘अपि माषं मषं कुर्यात् छन्दोभङ्गं त्यजेद्गिराम्’ इति छन्दोविदां सम्प्रदायादुच्चारणसौष्ठवाच्चेति बोध्यम् । वस्तुतस्तु असंहितपाठस्वीकारापेक्षया श्रीआदिनाथायेति पाठस्वीकारेऽप्रवृत्तनित्यविध्युद्देश्यतावच्छेदकानाक्रान्तत्वेन परिनिष्ठितत्वसम्भवात् सम्प्रत्युदाहृतदृष्टान्तद्वयस्यापीदृग्विषयवैषम्यात्, नित्यसाहित्यभङ्गजनितदोषस्य शाब्दिकाननुमतत्वाच्चासम्मृष्टविधेयांशतारूपदोषस्य साहित्यकारैरुक्तत्वेऽपि क्वचित् तैरप्यस्वीकृतत्वेन शाब्दिकाचार्यैरेकाजित्यादौ कर्मधारयस्वीकरणेन सर्वथानादृतत्वाच्च लाघावतिशय इति सुधियो विभावयन्तु । नमः प्रह्वीभावोऽस्तु । प्रार्थनायां लोट् । तस्मै, कस्मै इत्यपेक्षायामाह - येनेति । येन आदिनाथेन उपदिष्टा गिरिजायै हठयोगविद्या हश्च ठश्च हठौ सूर्यचन्द्रौ तयोर्योगो हठयोगः, एतेन हठशब्दवाच्ययोः सूर्यचन्द्राख्ययोः प्राणापानयोरैक्यलक्षणः प्राणायामो हठयोग इति हठयोगस्य लक्षणं सिद्धम् । तथा चोक्तं गोरक्षनाथेन सिद्धसिद्धान्तपद्धतौ -
हकारः कीर्तितः सूर्यष्ठकारश्चन्द्र उच्यते ।
सूर्याचन्द्रमसोर्योगाद्धठयोगो निगद्यते ॥ इति ।
तत्प्रतिपादिका विद्या हठयोगविद्या, हठयोगशास्त्रमिति यावत् । गिरिजायै आदिनाथकृतो हठविद्योपदेशो महकालयोगशास्त्रादौ प्रसिद्धः । प्रकर्षेण उन्नतः प्रोन्नतः । मन्त्रयोगहठयोगादीनाम् अधरभूमीनामुत्तरभूमित्वात् राजयोगस्य प्रोन्नतत्वम् । राजयोगश्च सर्ववृत्तिनिरोधलक्षणोऽसम्प्रज्ञातयोगः । तम् इच्छोर्मुमुक्षोः अधिरोहिणीव, अधिरुह्यते अन्या इत्यधिरोहिणी निःश्रेणीव विभ्राजते विशेषेण भ्राजते शोभते । यथा प्रोन्नतसौधमारोढुम् इच्छोः अधिरोहिणी अनायासेन सौधप्रापिका भवति एवं हठदीपिकापि प्रोन्नतराजयोगम् आरोढुमुच्छोः अनायसेन राजयोगप्रापिका भवतीति । उपमालङ्कारः । इन्द्रवज्राख्यं वृत्तम् ।
प्रणम्य श्रीगुरुं नाथं स्वात्मारामेण योगिना ।
केवलं राजयोगाय हठविद्योपदिश्यते ॥ २ ॥
एवं परमगुरुनमस्कारलक्षणं मङ्गलं कृत्वा विघ्नबाहुल्ये मङ्गलबाहुल्यस्याप्यपेक्षितत्वात् स्वगुरुनमस्कारात्मकं मङ्गलमाचरन्नस्य ग्रन्थस्य विषयप्रयोजनादीन् प्रदर्शयति - प्रणम्येति । श्रीमन्तं गुरुं श्रीगुरुं नाथं श्रीगुरुनाथं, स्वगुरुमिति यावत् । प्रणम्य प्रकर्षेणभक्तिपूर्वकं नत्वा स्वामारामेण योगिना योगोऽस्यास्तीति तेन । केवलं राजयोगाय केवलं राजयोगार्थं हठविद्योपदिश्यते इत्यन्वयः । हठविद्याया राजयोग एव मुख्यं फलं न सिद्धय इति केवलपदस्याभिप्रायः । सिद्धयस्त्वानुषङ्गिक्यः । एतेन राजयोगफलसहितो हठयोगोऽस्य ग्रन्थस्य विषयः । राजयोगद्वारा कैवल्यं चास्य फलम् । तत्कामश्चाधिकारी । ग्रन्थविषययोः प्रतिपाद्यप्रतिपादकभावस्सम्बन्धः । ग्रन्थस्य कैवल्यस्य च प्रयोज्यप्रयोजकभावः सम्बन्धः । ग्रन्थाभिधेयस्य सफलयोगस्य कैवल्यस्य च साध्यसाधनभावः सम्बन्धः इत्युक्तम् ।
भ्रान्त्या बहुमतध्वान्ते राजयोगमजानताम् ।
हठप्रदीपिकां धत्ते स्वात्मारामः कृपाकरः ॥ ३ ॥
ननु मन्त्रयोगसगुणध्याननिर्गुणध्यानमुद्रादिभिरेव राजयोगसिद्धौ किं हठविद्योपदेशेनेत्याशङ्क्य व्युत्थितचित्तानां मन्त्रयोगादिभिः राजयोगसिद्धेः, हठयोगादेव राजयोगसिद्धिं वदन् ग्रन्थं प्रतिजानीते - भ्रान्त्येति । मन्त्रयोगादिबहुमतरूपे ध्वान्ते गाढान्धकारे या भ्रान्तिः भ्रमः तया । तैस्तैरुपायैः राजयोगार्थं प्रवृत्तस्य तत्र तत्र तदलाभात् । वक्ष्यति च - हठं विना राजयोगः (२.७६) इत्यादिना । तथा राजयोगमजानतां न जानन्तीत्यजानन्तः तेषाम् अजानतां पुंसां राजयोगज्ञानायेति शेषः । करोति इति करः कृपायाः करः कृपाकरः. कृपाया आकारः इति वा तादृशः । अनेन हठप्रदीपिकाकारणे अज्ञानुकम्पैव हेतुरित्युक्तम् । स्वात्मन्यारमते इति स्वात्मारामः । हठस्य हठयोगस्य प्रदीपिकेव प्रकाशकत्वात् हठप्रदीपिका ताम् । अथवा हठ एव प्रदीपिका राजयोगप्रकाशकत्वात् । तां धत्ते विधत्ते, करोति इति यावत् । स्वात्माराम इत्यनेन ज्ञानस्य सप्तभूमिकां प्राप्तो ब्रह्मविद्वरिष्ठ इत्युक्तम् । तथा च श्रुतिः - “आत्मक्रीड आत्मरतिः क्रियावानेष ब्रह्मविदां वरिष्ठः । ” (मुण्डक ३.१.४) । सप्तभूमयश्च उक्ता योगवासिष्ठे -
ज्ञानभूमिः शुभेच्छाख्या प्रथमा समुदाहृता ।
विचारणा द्वितीया स्यात् तृतीया तनुमानसा ॥
सत्त्वापत्तिश्चतुर्थी स्यात् ततोऽसंसक्तिनामिका ॥
परार्थाभाविनी षष्ठी सप्तमी तुर्यगा स्मृता ॥
अस्यार्थः - शुभेच्छा इत्याख्या यस्याः सा शुभेच्छाख्या । विवेकवैराग्ययुता शमादिपूर्विका तीव्रमुमुक्षा प्रथमा ज्ञानस्य भूमिः । भूमिका उदाहृता कथिता । योगिभिरिति शेषः । १ । विचारणा श्रवणमननात्मिका द्वितीया ज्ञानभूमिः स्यात् । २ । अनेकार्थग्राहकं मनो यदानेकार्थान् परित्यज्य सदेकार्थवृत्तिप्रवाहवद्भवति तदा तनु मानसं यस्यां सा तनुमानसा निदिध्यासनरूपा तृतीया ज्ञानभूमिः स्यादिति शेषः । ३ । इमास्तिस्रः साधनभूमिकाः । आसु भूमिषु साधक इत्युच्यते । तिसृभिर्भूमिकाभिः शुद्धसत्त्वेऽन्तः करणेऽहं ब्रह्मास्मीत्याकारिकापरोक्षवृत्तिरूपा सत्त्वापत्तिनामिका चतुर्थी ज्ञानभूमिः स्यात् । चतुर्थीयं फलभूमिः । अस्यां योगी ब्रह्मविदित्युच्यते । इयं सम्प्रज्ञातयोगभूमिका । ४ । वक्षमाणास्तिस्रोऽसम्प्रज्ञातयोगभूमयः । सत्त्वापत्तेरनन्तरा सत्त्वापत्तिसञ्ज्ञिकायां भूमावुपस्थितासु सिद्धिषु असंसक्तस्यासंसक्तिनामिका पञ्चमी ज्ञानभूमिः स्यात् ।
अस्यां योगी स्वयमेव व्युत्थिष्ठते । एतां भूमिं प्राप्तो ब्रह्मविद्वर इत्युच्यते । ५ ।
परब्रह्मातिरिक्तमर्थं न भावयति यस्यां सा परार्थाभाविनी षष्ठी ज्ञानभूमिः स्यात् । अस्यां योगी परप्रबोधित एव व्युत्थितो भवति । एतां प्राप्तो ब्रह्मविद्वरीयानित्युच्यते । ६ । तुर्यगा नाम सप्तमी भूमिः स्मृता । अस्यां योगी स्वतः परतो वा न व्युत्थानं प्राप्नोति । एतां प्राप्तो ब्रह्मविद्वरिष्ठ इत्युच्यते । ७ । तत्र प्रमाणभूता श्रुतिरत्रैवोक्ता पूर्वम् । अयमेव जीवन्मुक्त इत्युच्यते, स एव स्वात्मरामपदेनोक्त इत्यलं बहूक्तेन ॥ ३ ॥
हठविद्यां हि मत्स्येन्द्रगोरक्षाद्या विजानते ।
स्वात्मारामोऽथवा योगी जनीते तत्प्रसादतः ॥ ४ ॥
महत्सेवितत्वाद्धठविद्यां प्रशंसन् स्वस्यापि महत्सकाशाद्धठविद्यालाभाद्गौरवं द्योतयति - हठविद्यां हीति । हीति प्रसिद्धम् । मत्स्येन्द्रश्च गोरक्षश्च तौ आद्यौ येषां ते मत्स्येन्द्रगोरक्षाद्याः । आद्यशब्देन जालन्धरनाथभर्तृहरिगोपीचन्दप्रभृतयो ग्राह्याः । ते हठविद्यां हठयोगविद्यां विजानते विशेषेण साधनलक्षणभेदफलैः जानन्तीत्यर्थः । स्वात्मारामः स्वात्मारामनामा । अथवाशब्दः समुच्चये । योगी योगवान् तत्प्रसादतः गोरक्षप्रसादाज्जानीत इत्यन्वयः । परममहता ब्रह्मणापीयं विद्या सेवितेत्यत्र योगयाज्ञवल्क्यस्मृतिः । ‘हिरण्यगर्भो योगस्य वक्ता नान्यः पुरातनः’ । वक्तृत्वं च मानसव्यापारपूर्वकं भवतीति मानसो व्यापारोऽर्थादागतः । तथा च श्रुतिः - ‘यन्मनसा ध्यायति तद्वाचा वदति’ इति । भागवतेयं विद्या भागवातानुद्धवादीन् प्रत्युक्ता । शिवस्तु योगी प्रसिद्ध एव । एवं च सर्वोत्तमैः ब्रह्मविष्णुशिवैः सेवितेयं विद्या । न च ब्रह्मसूत्रकृता व्यासेन योगो निराकृत इति शङ्कनीयम् । प्रकृतिस्वातन्त्र्यचिद्भेदांशमात्रस्य निराकरणात् । न तु भावनाविशेषरूपयोगस्य । भावनायाश्च सर्वसम्मतत्वात् तां विना सुखस्याप्यसम्भवात् । तथोक्तम् भगवद्गीतासु -
नास्ति बुद्धिरयुक्तस्य न चायुक्तस्य भावना ।
न चाभवयतश्शान्तिः अशान्तस्य कुतस्सुखम् । इति (२.६६)
नारायणतीर्थैरप्युक्तम्-
‘स्वातन्त्र्यसत्यत्वमुखं प्रधाने सत्यं च चिद्भेतगतं च वाक्यैः ।
व्यासो निराचष्ट न भावनाख्यं योगं स्वयं निर्मितब्रह्मसूत्रैः । ’
‘अपि चात्मप्रदं योगं व्याकरोन्मतिमान् स्वयम् ।
भाषादिषु ततस्तत्र आचार्यप्रमुखैर्मतः । ’
मतो योगो भगवता गीतायामधिकोऽन्यतः ।
कृतः शुकादिभिस्तस्मादत्र सन्तोऽतिसादराः ॥ इति ।
‘वेदेषु यज्ञेषु तपस्सु चैव दानेषु यत्पुण्यफलं प्रदिष्टम् ।
अत्येति तत्सर्वमिदं विदित्वा योगी परं स्थानमुपैति चाद्यम्’ ॥
इति भगवदुक्तेः(भ.गी. ८.२८) । किं बहुना । ‘ जिज्ञासुरपि योगस्य शब्दब्रह्मातिवर्तते’ इति वदता भगवता (भ.गी. ६.४४) योगजिज्ञासोरपि औत्कृष्ट्यं वर्णितं किमुत योगिनः । नारदादिभक्तश्रेष्ठैःयाज्ञवल्क्यादिज्ञानिमुख्यैश्च अस्याः सेवनात् भक्तज्ञानिनामप्यविरुद्धेत्युपरम्यते ॥ ४ ॥
श्रीआदिनाथमत्स्येन्द्रशाबरानन्दभैरवाः ।
चौरङ्गीमीनगोरक्षविरूपाक्षबिलेशयाः ॥ ५ ॥
हठयोगे प्रवृत्तिं जनयितुं हठविद्यया प्राप्तैश्वर्यान् सिद्धानाह -श्रीआदिनाथेत्यादिना । आदिनाथः शिवः सर्वेषां नाथानां प्रथमो नाथः । ततो नाथसम्प्रदायः प्रवृत्तः इति नाथसम्प्रदायिनो वदन्ति । मत्स्येद्राख्यश्च आदिनाथशिष्यः । अत्रैवं किंवदन्ती - कदाचिदादिनाथः कस्मिंश्चिद् द्वीपे स्थितः तत्र विजनमिति मत्वा गिरिजायै योगमुपदिष्टवान् । तीरसमीपनीरस्थः कश्चन मत्स्यः तं योगोपदेशं श्रुत्वा एकाग्रचित्तो निश्चलकायोऽवतस्थे । तं तादृशं दृष्ट्वानेन योगः श्रुत इति तं मत्वा कृपालुरादिनाथो जलेन प्रोक्षितवान् । स च प्रोक्षणमात्राद्दिव्यकायो मत्स्येन्द्रः सिद्धोऽभूत् । तमेव मत्स्येन्द्रनाथ इति वदन्ति । शबरनामा कश्चित् सिद्धः । आनन्दभैरवनामान्यः । एतेषामितरेतरद्वन्द्वः । छिन्नहस्तपादं पुरुषं हिन्दुस्थानभाषायां चौरङ्गीति वदन्ति । कदाचिदादिनाथात् लब्धयोगस्य भुवम्पर्यटतो मत्स्येन्द्रनाथस्य कृपावलोकनमात्रात् कुत्रचिदरण्ये स्थितः चौरङ्गिः अङ्कुरितहस्तपादो बभूव । स च तत्कृपया सञ्जातहस्तपादोऽहमिति मत्वा तत्पादयोः प्रणिपत्य ममानुग्रहं कुर्विति प्रार्थितवान् । मत्स्येन्द्रोऽपि तमनुगृहीतवान् । तस्यानुग्रहात् चौरङ्गिरिति प्रसिद्धः सिद्धः सोऽभूत् । मीनो मीननाथः, गोरक्षो गोरक्षनाथः, विरूपाक्षनामा, बिलेशयनामा च । चौरङ्गिप्रभृतीनां द्वन्द्वसमासः ॥ ५ ॥
मन्थानो भैरवो योगी सिद्धिर्बुद्धश्च कन्थडिः ।
कोरण्टकः सुरानन्दः सिद्धपादश्च चर्पटिः ॥ ६ ॥
मन्थानः, भैरवः । योगीति मन्थानप्रभृतीनां विशेषणम् ॥ ६ ॥
कानेरी पूज्यपादश्च नित्यनाथो निरञ्जनः ।
कपली बिन्दुनाथश्च काकचण्डीश्वराह्वयः ॥ ७ ॥
काचण्डीश्वरः इति आह्वय नाम यस्य सः तथा । अन्ये स्पष्टाः ॥ ७ ॥
अल्लमः प्रभुदेवश्च घोडाचोली च टिण्टिणिः ।
भानुकी नारदेवश्च खण्डः कापालिकस्तथा ॥ ८ ॥
तथाशब्दः समुच्चये ॥ ८ ॥
इत्यादयो महासिद्धा हठयोगप्रभावतः ।
खण्डयित्वा कालदण्डं ब्रह्माण्डे विचरन्ति ते ॥ ९ ॥
इति पूर्वोक्ता आदयः येषां ते तथा । आदिशब्देन तारानाथादयो ग्राह्याः । महान्तश्च ते सिद्धाश्च अप्रतिहतैश्वर्या इत्यर्थः । हठयोगस्य प्रभावात् सामर्थ्यादिति हठयोगप्रभावतः । पञ्चम्यास्तसिल् । कालो मृत्युः तस्य दण्डनं दण्डः देहप्राणवियोगानुकूलो व्यापारः तं खण्डयित्वा छित्वा मृत्युं जित्वेत्यर्थः । ब्रह्माण्डमध्ये विचरन्ति विशेषेणाव्याहतगत्या चरन्तीत्यर्थः । तदुक्तं भागवते - योगेश्वराणां गतिमाहुरन्तर्बहिस्त्रिलोक्याः पवनान्तरात्मनाम्’ इति ॥ ९ ॥
अशेषतापतप्तानां समाश्रयमठो हठः ।
अशेषयोगयुक्तानामाधारकमठो हठः ॥ १० ॥
हठस्याशेषतापनाशकत्वमशेषयोगसाधकत्वं च मठकमठरूपकेणाह - अशेषेति । अशेषाः आधिभौतिकाधिदैविकाध्यात्मिकभेदेन त्रिविधाः । तत्राध्यात्मिकं द्विविधम् । शारीरं मानसं च । तत्र शारीरं दुःखं व्याधिजं, मानसं दुःखं कामादिजम् । आधिभौतिकं व्याघ्रसर्पादिजनितम् । आधिदैविकं ग्रहादिजनितम् । ते च ते तापाश्च तैस्तप्तानां सन्तप्तानां पुंसां हठो हठयोगः । सम्यगाश्रयत इति समाश्रयः, आश्रयः आश्रयभूतो मठः मठ इव । तथा हठः अशेषयोगयुक्तानाम्, अशेषयोगयुक्ताः मन्त्रयोगकर्मयोगादियुक्ताः तेषामाधारभूतः कमठः कमठ इव । यथा तरणिकिरणतापतप्तानां पुंसामाश्रयो मठः । एवं त्रिविधतापतप्तानां पुंसामाश्रयो हठः । यथा च विश्वाधारः कमठः एवं निखिलयोगिनामाधारो हठ इत्यर्थः ॥ १० ॥
हठविद्या परं गोप्या योगिना सिद्धिमिच्छता ।
भवेद् वीर्यवती गुप्ता निर्वीर्या तु प्रकाशिता । ॥ ११ ॥
अथाखिलविद्यापेक्षया हठविद्याया अतिगोप्यत्वमाह - हठविद्येति । सिद्धिमणिमाद्यैश्वर्यमिच्छता यद्वा सिद्धिं कैवल्यमिच्छता वाञ्छता योगिना हठयोगविद्या परमत्यन्तं गोप्या गोपनीया गोपनार्हास्तीति । तत्र हेतुमाह । यतो गुप्ता हठविद्या वीर्यवती अप्रतिहत-ऐश्वर्यजननसमर्था स्यात् । कैवल्यजननसमर्था कैवल्यसिद्धिजननसमर्था वा स्यात् । प्रकाशिता प्रसिद्धिं गमिता तु निर्वीर्या । दीर्घकालसेवितापि अप्रतिहत- ऐश्वर्यजननसमर्था कैवल्यसिद्धिजननसमर्था वा स्यात् । अथ योगाधिकारी
जिताक्षाय शान्ताय सक्ताय मुक्तौ विहीनाय दोषैरसक्ताय भुक्तौ ।
अहीनाय दोषेतरैरुक्तकर्त्रे प्रदेयो न देयो हठश्चेतरस्मै ॥
याज्ञवल्क्यः ।
विध्युक्तकर्मसंयुक्तः कामसङ्कल्पवर्जितः ।
यमैश्च नियमैर्युक्तः सर्वसङ्गविवर्जितः ॥
‘कृतविद्यो जितक्रोधः सत्यधर्मपरायणः ।
गुरुशुश्रूषारतः पितृमातृपरायणः
स्वाश्रमस्थः सदाचारो विद्वद्भिश्च सुशिक्षितः । ’
इति । ‘शिश्नोदररतायैव न देयं वेषधारिणे’ इति कुत्रचित् । अत्र योगचिन्तामणिकारः -
यद्यपि
‘ब्राह्मणक्षत्रियविशां स्त्रीशूद्राणाञ्च पावनम् ।
शान्तये कर्मणामन्यद्योगान्नास्ति विमुक्तये’ ॥
इत्यादि पुराणवाक्येषु प्राणिमात्रस्य योगेऽधिकार उपलभ्यते, तथापि मोक्षरूपफलवति योगे विरक्तस्यैव अधिकार उचितः । तथा च वायुसंहितायाम् -
‘दृष्टे तथानुश्रविके विरक्तं विषये मनः ।
यस्य तस्याधिकारोऽस्मिन् योगे नान्यस्य कस्यचित् ॥
सुरेश्वराचार्याः -
‘इहामुत्र विरक्तस्य संसारं प्रजिहासतः ।
जिज्ञासोरेव कस्यापि योगेऽस्मिन्नधिकारिता ’ ॥
वृद्धैरप्युक्तम् -
‘नैतद्देयं दुर्विनीताय जातु ज्ञानं गुप्तं तद्धि सम्यक्फलाय ।
अस्थाने हि स्थाप्यमानेन वाचां देवी कोपान्निर्दहेन्नोऽचिराय’ इति ॥ ११ ॥
सुराज्ये धार्मिके देशे सुभिक्षे निरुपद्रवे ।
धनुः प्रमाणपर्यन्तं शिलाग्निजलवर्जिते ।
एकान्ते मठिकामध्ये स्थातव्यं हठयोगिना ॥ १२ ॥
अथ हठाभ्यासयोग्यंं देशमाह सार्धेन - सुराज्य इति । राज्ञः कर्म भावो वा राज्यं तच्छोभनं यस्मिन् स सुराज्यः , तस्मिन् सुराज्ये । ‘यथा राजा तथा प्रजाः’ इति महदुक्तेः राज्ञः शोभनत्वात् प्रजानामपि शोभनत्वं सूचितम् । धार्मिके धर्मवति । अनेन हठाभ्यासिनः अनुकूलाहारादिलाभः सूचितः । निरुपद्रवे चौरव्याघ्राद्युपद्रवरहिते । एतेन देशस्य दीर्घकालवासयोग्यता सूचिता । धनुषः प्रमाणं धनुःप्रमाणं चतुर्हस्तमात्रं तत्पर्यन्तम् । शिलाग्निजलवर्जिते शिला प्रस्तरः, अग्निः वह्निः जलं तोयं, तैर्वर्जिते रहिते । यत्रासनं ततश्चतुर्हस्तमात्रे शिलग्निजलानि न स्युरित्यर्थः । तेन शीतोष्णादिविकाराभावः सूचितः ।
एकान्ते विजने । अनेन जनसमागमाभावात् कलहाद्यभावः सूचितः । जनसम्मर्दे तु कलहादिकं स्यादेव । तदुक्तं भागवते - ‘वासे बहूनां कलहो भवेद्वार्ता द्वयोरपि’ इति ।
तादृशे मठिकामध्ये । अल्पः मठः मठिका । अल्पीयसि कन् । तस्याः मध्ये हठयोगिना हठाभ्यासी योगी हठयोगी तेन । शाकपार्थिवादिवत् समासः । स्थातव्यं स्थातुं योग्यम् । मठिकामध्य इत्यनेन शीतातपादिजनितक्लेशाभावः सूचितः । अत्र ‘युक्ताहारविहारेण हठयोगस्य सिद्धये’ इत्यर्धं केनचित् क्षिप्तत्वात् न व्याख्यातम् । मूलश्लोकानामेव व्याख्यानम् । एवमग्रेऽपि ये मया न व्यख्याताः श्लोकाः हठप्रदीपिकायामुपलभ्येरन् ते सर्वेऽपि क्षिप्ता इति बोद्धव्यम् ॥ १२ ॥
अल्पद्वारमरन्ध्रगर्तविवरं नात्युच्चनीचायतम् ।
सम्यग्गोमयसान्द्रलिप्तममलं निश्शेषजन्तूज्झितम् ।
बाह्ये मण्डपवेदिकूपरुचिरं प्राकारसंवेष्टितम् ।
प्रोक्तं योगमठस्य लक्षणमिदं सिद्धैर्हठाभ्यासिभिः ॥ १३ ॥
अथ मठलक्षणमाह - अल्पद्वारमिति  । अल्पं द्वारं यस्मिन् तत्तादृशम् । रन्ध्रो गवाक्षादिः, गर्तो निम्नप्रदेशः, विवरः मूषकाहिबिलं ते न सन्ति यस्मिन् तत्तादृशम् ।
अत्युच्चं च तन्नीचं च अत्युच्चनीचं, तच्च तदायतं च अत्युच्चनीचायतम् । ‘विशेषणं विशेष्येण बहुलं’ (पा.सू २.१.५७) इत्यत्र बहुलग्रहणात् विशेषणानां कर्मधारयः ।
ननु उच्चनीचायतशब्दानां भिन्नार्थकानां कथं कर्मधारयः? ‘तत्पुरुषः समानाधिकरणः कर्मधारयः’ (पा.सू १.२.४२) इति तल्लक्षणादिति चेत्, न । मठे तेषां सामानााधिकरण्यसम्भवात् । न अत्युच्चनीचायतं नात्युच्चनीचायतं, नशब्देन समासान्नलोपाभावः, नेति पृथक्पदं वा । अत्युच्चे आरोहणे श्रमः स्यादतिनीचेऽवरोहणे श्रमो भवेत् । अत्यायते दूरं दृष्टिर्गच्छेत्, तन्निराकरणार्थमुक्तं नात्युच्चनीचायतमिति । सम्यक् समीचीनतया गोमयेन गोपुरीषेण सान्द्रं यथा भवति तथा लिप्तम् । अमलं निर्मलम् । निःशेषा निखिला ये जन्तवः मशकमत्कुणाद्याः तैरुज्झितं त्यक्तं रहितम् । बाह्ये मठाद्बहिः प्रदेशे । मण्डपः शालाविशेषः, वेदिः परिष्कृता भूमिः कूपो जलाशयविशेषः, तैः रुचिरं रमणीयम् । प्राकारेण वरणेन सम्यग्वेष्टितं परितो भित्तियुक्तमित्यर्थः । हठाभ्यासिभिः हठयोगाभ्यसनशीलैः सिद्धैः । इदं पूर्वोक्तमल्पद्वारादिकं योगमठस्य लक्षणं स्वरूपं प्रोक्तं कथितम् ।
नन्दोकेश्वरपुराणे त्वेवं मठलक्षणमुक्तम् -
मन्दिरं रम्यविन्यासं मनोज्ञं गन्धवासितम् ।
धूपामोदादिसुरभि कुसुमोत्करमण्डितम् ।
मुनितीर्थनदीवृक्षपद्मिनीशैलशोभितम् ।
चित्रकर्मनिबद्धं च चित्रभेदविचित्रितम् ।
कुर्याद् योगगृहं धीमान् सुरम्यं शुभवर्त्मना ।
दृष्ट्वा चित्रगतांश्छान्तान् मुनीन् याति मनःशामम् ।
सिद्धान् दृष्ट्वा चित्रगतान् मतिरभ्युद्यमे भवेत् ।
मध्ये योगगृहस्याथ लिखेत् संसारमण्डलम् ।
श्मशानं च महाघोरं नरकांश्च लिखेत् क्वचित् ।
तान् दृष्ट्वा भीषणाकारान् संसारे सारवर्जिते ।
अनवसादो भवति योगी सिद्ध्यभिलाषुकः ।
पश्यंश्च व्याधितान् जन्तून् नतान् मत्तांश्चलद्व्रणान् ॥ १३ ॥
एवंविधे मठे स्थित्वा सर्वचिन्ताविवर्जितः ।
गुरूपदिष्टमार्गेण योगमेव सदाभ्यसेत् ॥ १४ ॥
मठलक्षणमुक्त्वा मठे यत् कर्तव्यं तदाह - एवंविध इति । एवं पूर्वोक्ता विधा प्रकारः यस्य सः तथा पूर्वोक्तलक्षणः इत्यर्थः । तस्मिन् स्थित्वा स्थितिं कृत्वा सर्वा याश्चिन्ताःताभिर्विशेषेण वर्जितो रहितोऽशेषचिन्तारहितः । गुरुणोपदिष्टो यो मार्गः हठाभ्यासप्रकाररूपः तेन सदा नित्यं योगमेवाभ्यसेत् । एवशब्देन अभ्यासान्तरस्य योगे विघ्नकारकत्वं सूचितम् । तदुक्तं योगबीजे -
मरुज्जयो यस्य सिद्धस्तं सेवेत गुरुं सदा ।
गुरुवक्त्रप्रसादेन कुर्यात् प्राणजयं बुधः ॥
राजयोगे -
वेदान्ततर्कोक्तिभिरागमैश्च नानाविधैः शस्त्रकदम्बकैश्च ।
ध्यनादिभिः सत्करणैन गम्यश्चिन्तामणिर्ह्येकगुरुं विहाय ॥
स्कन्दपुराराणे-
आचार्याद्योगसर्वस्वम् अवाप्य स्थिरधीः स्वयम् ।
यथोक्तं लभते तेन प्राप्नोत्यपि च निर्वृतिम् ॥
सुरेश्वराचार्यः -
गुरुप्रसादाल्लभते योगमष्टाङ्गसंयुतम् ।
शिवप्रसादाल्लभते योगसिद्धिं च शाश्वतीम् ।
श्रुतिश्च -
“यस्य देवे परा भक्तिः यथा देवे तथा गुरौ ।
तस्यैते कथिता ह्यर्थाः प्रकाशन्ते महात्मनः” ॥ इति (श्वेत.उप. ६.२३)
आचार्यवान् पुरुषो वेद इति च (छां.उप.६.१४.२) ॥ १४ ॥
अत्याहारः प्रयासश्च प्रजल्पो नियमग्रहः ।
जनसङ्गश्च लौल्यं च षड्भिर्योगो विनश्यति ॥ १५ ॥
अथ योगाभ्यासप्रतिबन्धकानाह - अत्याहार इति । अतिशयितः आहारः अत्याहारः, क्षुधापेक्षया अधिकभोजनम् । प्रयासः श्रमजननानुकूलो व्यापारः । प्रकृष्टो जल्पः प्रजल्पः बहुभाषणम् । शीतोदकेन प्रातःस्नान-नक्तभोजनफलाहारादिरूपनियमस्य ग्रहणं नियमग्रहः । जनानां सङ्गः जनसङ्गः । कामादिजनकत्वात् । लोलस्य भावः लौल्यं चाञ्चल्यम् ।
षड्भिः अत्याहारादिभिः अभ्यासप्रतिबन्धात् योगो विनश्यति विशेषेण नश्यति ॥ १५ ॥
उत्साहात् साहसात् धैर्यात् तत्त्वज्ञानाच्च निश्चयात् ।
जनसङ्गपरित्यागात् षड्भिर्योगः प्रसिद्ध्यति ॥ १६ ॥
अथ योगसिद्धिकरानाह - उत्साहादिति । विषयप्रवणं चित्तं निरोत्स्याम्येवेति उद्यमः उत्साहः । साध्यत्वासाध्यत्वे अपरिभाव्य सहसा प्रवृत्तिः साहसम् । यावज्जीवनं सेत्स्यत्येव इत्यखेदो धैर्यम् । विषया मृगतृष्णा जलवदसन्तःब्रह्मैव सत्यमिति वास्तविकं ज्ञानं तत्त्वज्ञानं, योगानां वास्तविकं ज्ञानं वा । शास्त्रगुरुवाक्येषु विश्वासो निश्चयः, श्रद्धेति यावत् । जनानां योगाभ्यासप्रतिकूलानां यः सङ्गः तस्य परित्यागात् । षड्भिरेभिः योगः प्रकर्षेण अविलम्बेन सिद्ध्यति इत्यर्थः ॥ १६ ॥
अथ यमनियमाः -
(अहिंसा सत्यमस्तेयं ब्रह्मचर्यं क्षमा धृतिः ।
दयार्जवं मिताहारः शौचं चैव यमा दश ॥
तपःसन्तोष आस्तिक्यं दानमीश्वरपूजनम् ।
सिद्धान्तवाक्यश्रवणं ह्रीमती च जपो हुतम् ।
नियमा दश सम्प्रोक्ता योगशास्त्रविशारदैः । )
हठस्य प्रथमाङ्गत्वदासनं पूर्वमुच्यते ।
कुर्यात् तदासनं स्थैर्यमारोग्यं चाङ्गलाघवम् ॥ १७ ॥
आदावासनकथने सङ्गतिं सामान्यतः तत्फलं चाह - हठस्येति । हठस्य ‘आसनं कुम्भकं चित्रं मुद्राख्यं करणं तथा । अथ नादानुसन्धानम्’ इति वक्ष्यमाणानि (१.५६) चत्वार्यङ्गानि ।
प्रत्याहारादिसमाध्यन्तानां नादानुसन्धानेऽन्तर्भावः । तन्मध्ये आसनस्य प्रथमाङ्गत्वात्, पूर्वमासनमुच्यत इति सम्बन्धः । तदासनं स्थैर्यं देहस्य मनश्चाञ्चल्यरूप-रजोधर्म- नाशकत्वेन स्थिरतां कुर्यात् । ‘आसनेन रजो हन्ति’ इति वाक्यात् । आरोग्यं चित्तविक्षेपक- रोगाभावः । रोगस्य चित्तविक्षेपकत्वमुक्तं पातञ्जलसूत्रे - ‘व्याधिस्त्यानसंशयप्रमाद- आलस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपाः तेऽन्तरायाः’ इति (यो.सू १.३०) । अङ्गानां लाघवं लघुत्वम् । गौरवरूपतमोधर्मनाशकत्वम् अप्येतेनोक्तम् ।
चकारात् क्षुद्वृद्ध्यादिकमपि बोध्यम् ॥ १७ ॥
वसिष्ठाद्यैश्च मुनिभिः मत्स्येन्द्राद्यैश्च योगिभिः ।
अङ्गीकृतान्यासनानि कथ्यन्ते कानिचिन्मया ॥ १८ ॥
वसिष्ठादिसम्मतासनमध्ये श्रेष्ठानि मयोच्यन्त इत्याह - वसिष्ठाद्यैरिति । वसिष्ठः आद्यः येषां याज्ञवल्क्यादीनां तैर्मुनिभिर्मननशीलैः । चकारान्मन्त्रादिपरैः । मत्स्येन्द्र आद्यो येषां जालन्धरनाथादीनां तैः । योगिभिः हठाभ्यासिभिः । चकरान्मुद्रादिपरैः । अङ्गीकृतानि चतुरशीत्यासनानि तन्मध्ये कानिचित् श्रेष्ठानि मया कथ्यन्ते । यद्यप्युभयोरपि मननहठाभ्यासौ स्तस्तथापि वसिष्ठदीनां मननं मुख्यं मत्सेन्द्रादीनां हठाभ्यासो मुख्य इति पृथग्ग्रहणम् ।
जनूर्वोरन्तरे सम्यक् कृत्वा पादतले उभे ।
ऋजुकायः समासीनः स्वस्तिकं तत् प्रचक्षते ॥ १९ ॥
तत्र सुकरत्वात् प्रथमं स्वस्तिकासनमाह - जानूर्वोरिति । जानु च ऊरुश्च । अत्र जानुशब्देन जानुसन्निहितो जङ्घाप्रदेशो ग्राह्यः । जङ्घोर्वोरिति पाठस्तु साधीयान् । तयोरन्तरे मध्ये उभे पादयोस्तले तलप्रदेशौ कृत्वा ऋजुकायः समकायः यत्र समासीनो भवेत् तदासनं स्वस्तिकं स्वस्तिकाख्यं प्रचक्षते, वदन्ति योगिन इति शेषः । श्रीधरेणोक्तम् -
ऊरुजङ्घान्तराधाय प्रपदे जानुमध्यगे ।
योगिनो यदवस्थानं स्वस्तिकं तद्विदुर्बुधा ॥ १९ ॥
सव्ये दक्षिणगुल्फं तु पृष्ठपार्श्वे नियोजयेत् ।
दक्षिणेऽपि तथा सव्यं गोमुखं गोमुखाकृति ॥ २० ॥
गोमुखासनमाह - सव्य इति । सव्ये वामे पृष्ठस्य पार्श्वे सम्प्रदायात् कटेरधोभागे दक्षिणं गुल्फं नितरां योजयेत् । गोमुखस्याकृतिर्यस्य तत्तादृशं गोमुखसञ्ज्ञकमासनं भवेत् ॥ २० ॥
एकं पादं तथैकस्मिन् विन्यसेदूरुणि स्थिरम् ।
इतरस्मिंस्तथा चोरुं वीरासनमितीरितम् ॥ २१ ॥
वीरासनमाह - एकमिति । एकं दक्षिणं पादम् । तथा पादपूरणे । एकस्मिन् वामोरुणि स्थिरं विन्यसेत् । तद्वीरासनमितीरितं कथितम् ॥ २१ ॥
गुदं निरुध्य गुल्फाभ्यां व्युत्क्रमेण समाहितः ।
कूर्मासनं भवेदेतदिति योगविदो विदु ॥ २२ ॥
कूर्मासनमाह - गुदमिति । गुल्फाभ्यां गुदं निरुध्य नियम्य व्युत्क्रमेण यत्र सम्यगाहितः स्थितो भवेत्, एतत् कूर्मासनं भवेत्, इति योगविदो विदुरित्यन्वयः ॥ २२ ॥
पद्मासनं तु संस्थाप्य जानूर्वोरन्तरे करौ ।
निवेश्य भूमौ संस्थाप्य व्योमस्थं कुक्कुटासनम् ॥ २३ ॥
कुक्कुटासनमाह - पद्नासनं त्विति । पद्मासनं तु ऊर्वोरिपरि उत्तानचरणस्थापनरूपं सम्यक् स्थापयित्वा । जानुपदेन जानुसन्निहितो जङ्घाप्रदेशः । तच्च ऊरुश्च जानूरू, तयोरन्तरे मध्ये करौ निवेश्य भूमौ संस्थाप्य । करवित्यत्रापि सम्बध्यते । व्योमस्थं खस्थं पद्मासनसदृशं यत्तत् कुक्कुटासनम् ॥ २३ ॥
कुक्कुटासनबन्धस्थो दोर्भ्यां सम्बध्य कन्धराम् ।
भवेत् कूर्मवदुत्तान एतदुत्तानकूर्मकम् ॥ २४ ॥
उत्तानकूर्मासनमाह - कुक्कुटासनेति । कुक्कुटासनस्य यो बन्धः पूर्वश्लोकोक्तः तस्मिन् स्थितः दोर्भ्यां बाहुभ्यां कन्धरां ग्रीवां सम्बध्य कूर्मवदुत्तानो यस्मिन् भवेदेतदासनम् उत्तानकूर्मकं नाम ॥ २४ ॥
पादाङ्गुष्ठौ तु पाणिभ्यां गृहीत्वा श्रवणादधि ।
धनुराकर्षणं कुर्याद् धनुरासनमुच्यते ॥ २५ ॥
धनुरासनमाह -पादाङ्गुष्ठौ त्विति । पाणिभ्यां पादयोरङ्गुष्ठौ गृहीत्वा श्रवणादधि कर्णपर्यन्तं धनुषः आकर्षणं यथा भवति तथा कुर्यात् । गृहीताङ्गुष्ठमेकं पाणिं प्रसारितं कृत्वा गृहीताङ्गुष्ठमितरं पाणिं कर्णपर्यन्तमाकुञ्चितं कुर्यादित्यर्थः । एतद्धनुरासनमुच्यते ॥ २५ ॥
वामोरुमूलार्पितदक्षपादं जानोर्बहिर्वेष्टितवामपादम् ।
प्रगृह्य तिष्ठेत् परिवर्तिताङ्गः श्रीमत्यनाथोदितमासनं स्यात् ॥ २६ ॥
मत्स्येन्द्रासनमाह - वामोरुमूलेऽर्पितः स्थापितो यो दक्षपादः तं सम्प्रदायात् पृष्ठतोगतवामपणिना गुल्फस्योपरिभागे प्रगृह्य । जानोः दक्षिणपादजानोः बहिः प्रदेशे वेष्टितो यो वामपादस्तं वामपादजानोः बहिर्वेष्टितदक्षिण अङ्गुष्ठे प्रगृह्य । परिवर्तित्ताङ्गः वामभागेन पृष्ठतो मुखं यथा स्यादेवं परिवर्तितं परावर्तितमङ्गं येन स तथा तादृशो यत्र तिष्ठेत् स्थितिं कुर्यात् तदासनं मत्स्येन्द्रनाथोदितं कथितं स्यात् । तदुदितत्वात् तन्नामकमेव वदन्ति । एवं दक्षोरुमूलार्पितवामपादं पृष्ठतोगतदक्षिणपाणिना प्रगृह्य वामजानोः बहिः वेष्टितदक्षपादं दक्षिणपादजानोः बहिः वेष्टितवामपाणिना प्रगृह्य, दक्षभागेन पृष्ठतो मुखं यथास्याद् एवं परिवर्तिताङ्गः च अभ्यसेत् ॥ २७ ॥
मत्स्येन्द्रपीठं जठरप्रदीप्तिं प्रचण्डरुग्मण्डलखण्डनास्त्रम् ।
अभ्यासतः कुण्डलिनीप्रबोधं चन्द्रस्थिरत्वं च ददाति पुंसाम् ॥ २७ ॥
मत्स्येन्द्रासनस्य फलमाह - मत्स्येन्द्रेति । प्रचण्डं दुस्सहं रुजां रोगाणां मण्डलं समूहः तस्य खण्डने छेदने अस्त्रम् अस्त्रमिव तादृशं मत्स्येन्द्रपीठं मत्स्येन्द्रासनम् । अभ्यासतः प्रत्यहमावर्तनरूपाभ्यासात् पुंसां जठरस्य जठराग्नेः प्रकृष्टां दीप्तिं वृद्धिं ददाति । तथा कुण्डलिन्याः आधारशक्तेः प्रबोधं निद्राभावं तथा चन्द्रस्य तालुनः उपरिभागे स्थितस्य नित्यं क्षरतः स्थिरत्वं क्षरणाभावं च ददातीत्यर्थः ॥ २७ ॥
प्रसार्य पादौ भुवि दण्डरूपौ दोर्भ्यां पदाग्रद्वितयं गृहीत्वा ।
जानूपरि न्यस्तललाटदेशः वसेदिदं पश्चिमतानमाहुः ॥ २८ ॥
पश्चिमतानासनमाह - प्रसार्येति । भुवि भूमौ दण्डस्य रूपमिव रूपं ययोः तौ दण्डाकारौ श्लिष्टगुल्फौ प्रसार्य प्रसारितौ कृत्वा । दोर्भ्याम्् आकुञ्चिततर्जनीभ्यां भुजाभ्यां पदोः पदयोः च अग्रे अग्रभागौ तयोर्द्वितयं द्वयमङ्गुष्ठप्रदेशयुग्ममं बलादाकर्षणपूर्वकं यथा जान्वधोभागस्य भूमेरुत्थानं न स्यात् तथा गृहीत्वा । जानोरुपरि न्यस्तो ललाटदेशो येन तादृशो यत्र वसेत् । इदं पश्चिमताननामकम् आसनमाहुः ।
इति पश्चिमताननामासनाग्र्यं पवनं पश्चिमवहिनं कारोति ।
उदयं जठरानलस्य कुर्यादुदरे कार्श्यमरोगतां च पुंसाम् ॥ २९ ॥
अथ तत्फलम् - इतीति  । इति पूर्वोक्तमासनेष्वग्र््रयं मुख्यं पश्चिमतानं पवनं प्राणं पश्चिमवाहिनं पश्चिमेन पश्चिममार्गेण सुषुम्नामार्गेण वहतीति पश्चिमवाही तं तादृशं करोति । जठरानलस्य जठरे योऽनलोऽग्निस्तस्योदयं वृद्धिं कुर्यात् । उदरे मध्यप्रदेशे कार्श्यं कृशत्वं कुर्यात् । अरोगतामारोग्यं चकारान्नाडीबलादिसाम्यं कुर्यात् ॥ २९ ॥
धरामवष्टभ्य करद्वयेन तत्कूर्परस्थापितनाभिपार्श्वः ।
उच्चासनो दण्डवदुत्थितः खे मायूरमेतत् प्रवदन्ति पीठम् ॥ ३० ॥
अथ मयूरासनमाह - धरामिति  । करद्वयेन करयोर्द्वयं युग्मं तेन धरां भूमिं अवष्टभ्य अवलम्ब्य प्रसारिताङ्गुली भूमिसंलग्नौ सन्निहितौ करौ कृत्वा इत्यर्थः । तस्य करद्वयस्य कूर्परयोः भुजमध्यसन्धिभागयोः स्थापिते धृते नाभेःपार्श्वे पार्श्वभागौ येन सः उच्चासनः उच्चमुन्नतमासनं यस्यैतादृशः खे शून्ये दण्डवद्दण्डेन तुल्यमुत्थित ऊर्ध्वं स्थितो यत्र भवति, तन्मायूरं मयूरस्येदं तत्सम्बन्धित्वात् तन्नामकं प्रवदन्ति योगिन इति शेषः ॥ ३० ॥
हरति सकल्रोगानाशुगुल्मोदरादीन््
अभिभवति च दोषानासनं श्रीमयूरम् ।
बहु कदशनभुक्तं भस्मकुर्यादशेषम्
जनयति जठराग्निं जारयेत्कालकूटम् ॥ ३१ ॥
मयूरासनगुणानाह - हरतीति  । गुल्मो रोगविशेषः उदरं जलोदरं ते आदी येषां प्लीहादीनां ते तथा तान् सकलरोगान् सकला ये रोगास्तानाशु झटिति हरति नाशयति । श्रीमयूरमासनमिति सर्वत्र सम्बध्यते । दोषान् वातपित्तकफान् आलस्यादीन् च अभिभवति तिरस्करोति । बह्वतिशयितं कदशनं कदन्नं यद्भुक्तं तदशेषं समस्तं भस्म कुर्यात् पाचयेदित्यर्थः । जठराग्निं जठरानलं जनयति प्रादुर्भावयति । कालकूटं विषं कालकूटवद् अपकारकमन्नं समस्तं जारयेज्जीर्णं कुर्यात् पाचयेदित्यर्थः ॥ ३१ ॥
उत्तानं शववद्भूमौ शयनं तच्छवासनम् ।
शवासनं श्रान्तिहरं चित्तविश्रान्तिकारकम् ॥ ३२ ॥
शवासनमाह अर्धेन - उत्तनमिति । शवेन मृतशरीरेण तुल्यं शववदुत्तानं भूमिसंलग्नम्पृष्ठं यथा स्यात् तथा शयनं निद्रायामिव सन्निवेशो यत् तच्छवासनं शवासानख्यमासनम् । शवासनप्रयोजनमाह उत्तरार्धेन । शवासनं श्रान्तिहरं श्रान्तिं हठाभ्यासश्रमं हरतीति श्रान्तिहरं चित्तस्य विश्रान्तिः विश्रामः तस्याः कारकम् ॥ ३२ ॥
चतुरशीत्यासनानि शिवेन कथितानि च ।
तेभ्यश्चतुष्कमादाय सारभूतं ब्रवीम्यहम् ॥ ३३ ॥
वक्ष्यमाणासनचतुष्टयस्य श्रेष्ठत्वं वदन्नाह - चतुरशीतीति । शिवेन ईश्वरेण चतुरधिकाशीति-सङ्ख्याकान्यासनानि कथितानि, चकाराच्चतुरशीतिलक्षणानि च । तदुक्तं गोरक्षनाथेन -
’आसनानि च तावन्ति यावन्न्त्यो जीवजातयः ।
एतेषामखिलान् भेदान् विजानाति महेश्वरः ॥
चतुरशीतिलक्षणानि एकैकं समुदाहृतम् ।
ततः शिवेन पीठानां षोडशानां शतं कृतम् ॥ ‘ इति ।
तेभ्यः शिवोक्तचतुरशीतिलक्षणानां मध्ये प्रशस्तानि यानि चतुरशीत्यासनानि तेभ्यः आदाय गृहीत्वा, सारभूतं श्रेष्ठभूतं चतुष्कमहं ब्रवीमीत्यन्वयः ॥ ३३ ॥
सिद्धं पद्मं तथा सिंहं भद्रं चेति चतुष्टयम् ।
श्रेष्ठं तत्रापि च सुखे तिष्ठेत् सिद्धासने सदा ॥ ३४ ॥
तदेव चतुष्कं नाम्ना निर्दिशति - सिद्धमिति । सिद्धं सिद्धासनम् । पद्मं पद्मासनम् । सिंहं सिंहासनम् । भद्रं भद्रासनम् इति चतुष्टयं श्रेष्ठम् अतिशयेन प्रशस्यम्, तत्रापि चतुष्टये सुखे सुखकरे सिद्धासने सदा तिष्ठेत् । एतेन सिद्धासनं चतुष्टयेऽप्युत्कृतमिति सूचितम् ॥ ३४ ॥
तत्र सिद्धासनम्-
योनिस्थानकमङ्घ्रिमूलघटितं कृत्वा दृढं विन्यसेत्
मेढ्रे पादमथैकमेव हृदये कृत्वा हनुं सुस्थिरम् ।
स्थाणुस्संयमितेन्द्रियोऽचलदृशा पश्येद् भ्रुवोरन्तरम्
ह्येतन्मोक्षकपाटभेदजनकं सिद्धासनं प्रोच्यते ॥ ३५ ॥
आसनचतुष्टयेऽप्युत्कृष्टत्वात् प्रथमं सिद्धासनमाह - योनिस्थानकमिति । योनिस्थानमेव योनिस्थानकम् । स्वार्थे कप्रत्ययः । गुदोपस्थयोर्मध्यमप्रदेशः योनिस्थानं तत् । अङ्घ्रिः वामश्चरणः तस्य मूलेन पार्ष्णिभागेन घटितं संलग्नं कृत्वा । स्थानान्तरम् एकं पादं दक्षिणं पादं मेढ्रेन्द्रियस्योपरिभागे दृढं यथा स्यात् तथा विन्यसेत् । हृदये हृदयसमीपे हनुं चिबुकं सुस्थिरं सम्यक् स्थिरं कृत्वा हनुहृदययोः चतुरङ्गुलमन्तरं यथा भवति तथा कृत्वा इति रहस्यम् । संयमितानि विषयेभ्यः परावृतानि इन्द्रियाणि येन स तथा । अचला या दृक् दृष्टिस्तया भ्रुवोरन्तरं मध्यं पश्येत् । हि प्रसिद्धं मोक्षस्य यत्कपाटं प्रतिबन्धकं तस्य भेदं नाशं जनयतीति तादृशम् । सिद्धानां योगिनाम् । आस्तेऽत्र , आस्यतेऽनेन इति वा आसनं सिद्धासनं नामक मिदं भवेदित्यर्थः ॥ ३५ ॥
मतान्तरे तु -
मेढ्रादुपरि विन्यस्य सव्यं गुल्फं तथोपरि ।
गुल्फान्तरं च निक्षिप्य सिद्धासनमिदं भवेत् ॥ ३६ ॥
मत्स्येद्न्द्रसम्मतं सिद्धासनमुक्त्वा अन्यसम्मतं वक्तुमाह -मतान्तरे त्विति । तदेव दर्शयति - मेढ्रादिति । मेढ्रादुपस्थादुपरि ऊर्ध्वभागे सव्यं वामगुल्फं विन्यस्य तथा सव्यवदुपरि मुख्यपादस्योपरि न तु सव्यगुल्फस्य । गुल्फान्तरं दक्षिणगुल्फं च निक्षिप्य वसेदिति शेषः । इदं सिद्धासनं मतान्तराभिमतं भवेदित्यर्थः ॥ ३६ ॥
एतत्सिद्धासनं प्राहुरन्ये वज्रासनं विदुः ।
मुक्तासनं वदन्त्येके प्राहुर्गुप्तासनं परे ॥ ३७ ॥
तत्र प्रथमं महासिद्धसम्मतमिति स्पष्टीकर्तुमस्यैव मतभेदान् नामभेदानाह - एतदिति । एतत् पूर्वोक्तं सिद्धासनं सिद्धासननामकं प्राहुः । केचिदित्यध्याहारः । अन्ये वज्रासनं वज्रासनसञ्ज्ञकं विदुः जानन्ति । एके मुक्तासनं मुक्तासनाभिधं वदन्ति । परे गुप्तासनं गुप्तासनाख्यं प्राहुः । अत्रासनाभिज्ञाः । यत्र वामपादपार्ष्णिं योनिस्थाने नियोज्य दक्षिणपादपार्ष्णिः मेढ्रादुपरि स्थाप्यते तद्वज्रासनम् । यत्र तु दक्षिणसव्यपादपार्ष्णिद्वयमुपर्यधो भागेन संयोज्य योनिस्थानेन संयोज्यते तन्मुक्तासनम् । यत्र तु पूर्ववत् संयुक्तं पार्ष्णिद्वयं मेढ्रादुपरि निधीयते तद्गुप्तासनमिति ॥ ३७ ॥
यमेष्विव मिताहारमहिंसां नियमेष्विव ।
मुख्यं सर्वासनेष्वेकं सिद्धाः सिद्धासनं विदुः ॥ ३८ ॥
अथ सप्तभिः श्लोकैः सिद्धासनं प्रशंसन्ति - यमेष्वित्यादिभिः । यमेषु मिताहारमिव । मिताहारो वक्ष्यमाणः ‘सुस्निग्धमधुराहारः’ (श्लो ५८) इत्यादिना । नियमेषु अहिंसामिव । सर्वाणि यान्यासनानि तेषु सिद्धाः एकं सिद्धासनं मुख्यं विदुरिति सम्बन्धः ॥ ३८ ॥
चतुरशीतिपीठेषु सिद्धमेव सदाभ्यसेत् ।
द्वासप्ततिसहस्राणां नाडीनां मलशोधनम् ॥ ३९ ॥
चतुरशीतीति । चतुरधिकाशीतिसङ्ख्याकानि यानि पीठानि तेषु सिद्धमेव सिद्धासनमेव सदा सर्वदाभ्यसेत् । सिद्धासनस्य सदाभ्यासे हेतुगर्भं विशेषणं द्वासप्ततिसहस्राणं नाडीनां मलशोधनं शोधकम् ॥ ३९ ॥
आत्मध्यायी मिताहारी यावद्-द्वादशवत्सरम् ।
सदा सिद्धासनाभ्यासात् योगी निष्पत्तिमाप्नुयात् ॥ ४० ॥
आत्मध्यायीति । आत्मानं ध्यायतीत्यात्मध्यायी । मिताहारोऽस्यास्तीति मिताहरी । यावन्तो द्वादश वत्सराः यावद्-द्वादशवत्सरम् । ‘यावदवधारणे’ इत्यव्ययीभावः समासः । (पा.सू.२.१.८) । द्वादशवत्सरपर्यन्तमित्यर्थः । सदा सर्वदा सिद्धासनस्याभ्यासाद् योगी योगाभ्यासी निष्पत्तिं योगसिद्धिमाप्नुयात् प्राप्नुयात् । योगान्तराभ्यासमन्तरेण सिद्धासनाभयासमात्रेण सिद्धिं प्राप्नुयादित्यर्थः ॥ ४० ॥
किमन्यैर्बहुभिः पीठैः सिद्धे सिद्धासने सति ।
प्राणानिले सावधाने बद्धे केवलकुम्भके ।
उत्पद्यते निरायासात् स्वयमेवोन्मनी कला ॥ ४१ ॥
किमन्ययैरिति । सिद्धासने सिद्धे सत्यन्यैर्बहुभिः पीठैरासनैः किम् ? न किमपीत्यर्थः । सावधाने प्राणानिले प्राणवायौ केवलकुम्भके बद्धे सति उन्मनी उन्मन्यवस्था । सा कलेवाह्लादकत्वात् चन्द्रलेखेव निरायासद् अनायासात् । स्वयमेव उत्पद्यते उदेति ॥ ४१ ॥
तथैकस्मिन्नेव दृढे बद्धे सिद्धासने सति ।
बन्धत्रयमनायासात् स्वयमेवोपजायते ॥ ४२ ॥
तथेति । तथा उक्तप्रकारेण एकस्मिन्नेव सिद्धासने दृढे बद्धे सति बन्धत्रयं मूलबन्ध-उड्डियानबन्ध-जालन्धरबन्धरूपम् अनायासात् ‘पार्ष्णिभागेन सम्पीड्य योनिमाकुञ्चयेद् गुदम्’(३.६१) इत्यादिवक्ष्यमणमूलबन्धादिषु आयासः तं विनैव स्वयमेवोपजायते स्वत एव उत्पद्यते इत्यर्थः ॥ ४२ ॥
नासनं सिद्धसदृशं न कुम्भः केवलोपमः ।
न खेचरीसमा मुद्रा न नादसदृशो लयः ॥ ४३ ॥
नासनमिति  । सिद्धेन सिद्धासनेन सदृशम् आसनं नास्तीति शेषः । केवलेन केवल्कुम्भकेन उपमीयते इति केवलोपमः कुम्भः कुम्भको नास्ति । खेचरीमुद्रासमा मुद्रा नास्ति । नादसदृशो लयो लयहेतुर्नाास्ति ॥ ४३ ॥
अथ पद्मासनम् -
वामोरूपरि दक्षिणं च चरणं संस्थाप्य वामं तथा
दक्षोरूपरि पश्चिमेन विधिना धृत्वा कराभ्यां दृढम् ।
अङ्गुष्ठौ हृदये निधाय चिबुकं नासाग्रमालोकयेद्
एतद्व्याधिविनाशहारि यमिनां पद्मासनं प्रोच्यते ॥ ४४ ॥
अथासनं वक्तुमुपक्रमते - अथेति । पद्मासनमाह - वामोरूपरि । वामो य ऊरुः तस्योपरि दक्षिणम् । चकारः पादपूरणे । संस्थाप्य सम्यगुत्तानं स्थापयित्वा वामं सव्यं चरणं तथा दक्षिणचरणवद् दक्षो दक्षिणो य ऊरुः तस्योपरि संस्थाप्य पश्चिमेन भागेन पृष्ठभागेनेति । विधिः विधानं करयोः इत्यर्थात् । तेन कराभ्यां हस्ताभ्यां दृढं यथा स्यात् तथा पादाङ्गुष्ठौ धृत्वा गृहीत्वा । दक्षिणं करं पृष्ठतः कृत्वा वामोरुस्थितदक्षिणचरणाङ्गुष्ठं गृहीत्वा । वामकरं पृष्ठतः कृत्वा दक्षिणोरुस्थितवामचरणाङ्गुष्ठं गृहीत्वा इत्यर्थः । हृदये हृदयसमीपे । सामीपिकाधारे सप्तमी । चिबुकं हनुं निधाय उरसः चतुरङ्गुलान्तरे चिबुकं निधायेति रहस्यम् । नासग्रम् आलोकयेत् पश्येत् । यत्रैतद् यमिनां योगिनां व्याधेर्विनाशं करोतीति व्याधिविनाशकारि पद्मासनमेतन्नामकं प्रोच्यते, सिद्धैरिति शेषः ॥ ४४ ॥
मतान्तरे -
उत्तानौ चरणौ कृत्वा ऊरुसंस्थौ प्रयत्नतः ।
ऊरुमध्ये तथोत्तानौ पाणीकृत्वा ततो दृशौ ॥ ४५ ॥
मत्स्येन्द्रनाथाभिमतं पद्मासनमाह - उत्तानाविति । उत्तानौ ऊरुसंलग्नपृष्ठभागौ चरणौ पादौ प्रयत्नतः प्रकृष्टात् यत्नात् ऊरुसंस्थात् ऊर्वोः सम्यक् तिष्ठतः । इत्यूरुसंस्थौ तादृशौ कृत्वा । ऊर्वोर्मध्ये ऊरुमध्ये तथा चार्थे । पाणी करौ उत्तानौ कृत्वा । ऊरुसंस्थोत्तानपादोभयपार्ष्णिसंलग्नपृष्ठं सव्यं पाणिमुत्तानं कृत्वा तदुपरि दक्षिणं पाणिं चोत्तानं कृत्वेत्यर्थ । ततः तदनन्तरं दृशौ दृष्टी - ॥ ४५ ॥
नासाग्रे विन्यसेद् राजदन्तमूले तु जिह्वया ।
उत्तम्भ्य चिबुकं वक्षस्युत्थाप्य पवनं शनैः ॥ ४६ ॥
नासाग्रे नासिकाग्रे विन्यसेद् विशेषेण निश्चलतया न्यसेदित्यर्थः । राजदन्तानां दंष्ट्राणां सव्यदक्षिणभागे स्थितानां मूले उभे मूलस्थाने जिह्वया उत्तम्भ्य ऊर्ध्वं स्तम्भयित्वा । गुरुमुखादवगन्तवयः अयं जिह्वाबन्धः । चिबुकं वक्षसि निधायेति शेषः । शनैः मन्दं मन्दं वायुमुत्थाप्य । अनेन मूलबन्धः प्रोक्तः । मूलबन्धोऽपि गुरुमुखादेव अवगन्तव्यः । वस्तुतस्तु जिह्वाबन्धेनैवायं चरितार्थ इति हठरहस्यविदः ॥ ४६ ॥
इदं पद्मासनं प्रोक्तं सर्वव्याधिविनाशनम् ।
दुर्लभं येन केनापि धीमता लभ्यते भुवि ॥ ४७ ॥
एवं यत्र आस्यते तदिदं पद्मासनं पद्मासनाभिधानं प्रोक्तम् । आसनज्ञैरिति शेषः । कीदृशं? सर्वेषां व्याधीनां विशेषेण नाशनं येन केनापि भाग्यहीनेन दुर्लभम् । धीमता भुवि भूमौ लभ्यते प्राप्यते ॥ ४७ ॥
कृत्वा सम्पुटितौ करौ दृढतरं बद्धवा तु पद्मासनं
गाढं वक्षसि सन्निधाय चिबुकं ध्यायंश्च तच्चेतसि ।
वारं वारमपानमूर्ध्वमनिलं प्रोत्सारयन् पूरितम्
न्यञ्चन् प्राणमुपैति बोधमतुलं शक्तिप्रभावान्नरः ॥ ४८ ॥
एतच्च महायोगिसम्मतमिति स्पष्टयितुमन्यदपि पद्मासने कृत्यविशेषमाह - कृत्वेति । सम्पुटितौ सम्पुटीकृतौ करावुत्सङ्गस्थाविति शेषः । दृढतरम् अतिशयेन दृढं सुस्स्थं पद्मासनं बद्ध्वा कृत्वा इत्यर्थः । चिबुकं हनुं गाढं दृढं यथा स्यात् तथा वक्षसि वक्षः समीपे सन्निधाय सन्निहितं कृत्वा चतुरङ्गुलान्तरेणेति योगिसम्प्रदायाज्ज्ञेयम् । जालन्धरबधं कृत्वा इत्यर्थः । तत् स्वस्वेष्टदेवतारूपं ब्रह्म वा । ‘ॐ तत्सदिति निर्देशो ब्रह्मणः त्रिविधः स्मृतः’ (भ.गी. १७.२३) इति भगवदुक्तेः , चेतसि चित्ते ध्यायन् चिन्तयन् । अपानमनिलम् अपानवायुं ऊर्ध्वं प्रोत्सारयन् मूलबन्धं कृत्वा सुषुम्नामार्गेण प्राणमूर्ध्वं नयन् पूरितं पूरकेण अन्तर्धारितं प्राणं न्यञ्चन् नीचैरधो अञ्चन् गमयन् । अन्तर्भावितण्यर्थोऽञ्चतिः । प्राणापानयोरैक्यं कृत्वेत्यर्थः । नरः पुमान् अतुलं बोधं निरुपमज्ञानं शक्तिप्रभावात् शक्तिः आधारशक्तिः कुण्डलिनी तस्याः प्रभावात् सामर्थ्यादुपैति प्राप्नोति । प्राणापानयोः ऐक्ये कुण्डलिनी भवति । कुण्डलिनी मार्गेण प्राणो ब्रहरन्ध्रं गच्छति । तत्र गते चित्तस्थैर्यं भवति ।
चित्तस्थैर्ये संयमाद् आत्मसाक्षात्कारो भवतीत्यर्थः ॥ ४८ ॥
पद्मासने स्थितो योगी नाडीद्वारेण पूरितम् ।
मारुतं धारयेद् यस्तु स मुक्तो नात्र संशयः ॥ ४९ ॥
पद्मासन इति  । पद्मसने स्थितो यो योगी योगाभ्यासी पूरितं पूरकेण अन्तः नीतं मारुतं वायुं सुषुम्ना मार्गेण मूर्धानं नीत्वा इति शेषः, धारयेत् स्थिरीकुर्यात् स मुक्तः । अत्र संशयो नास्तीत्यन्वयः ॥ ४९ ॥
अथ सिंहासनम् -
गुल्फौ च वृषणस्याधः सीवन्याः पार्श्वयोः क्षिपेत्
दक्षिणे सव्यगुल्फं तु दक्षगुल्फं तु सव्यके ॥ ५० ॥
सिंहासनमाह - गुल्फौ चेति । वृषणस्य अधः अधोभागे सीवन्याः पार्श्वयोः सीवन्या उभयभागयोः क्षिपेत् प्रेरयेत् स्थापयेत् इति यावत् । गुल्फस्थापनप्रकारमेवाह - दक्षिण इति । सीवन्या दक्षिणे भागे सव्यगुल्फं स्थापयेत् । सव्यके सीवन्याः सव्यभागे दक्षिणगुल्फं स्थापयेद् ॥ ५० ॥
हस्तौ तु जान्वोः संस्थाप्य स्वाङ्गुलीः सम्प्रसार्य च ।
व्यत्तवक्त्रो निरीक्षेत नासाग्रं सुसमाहितः ॥ ५१ ॥
हस्ताविति । जान्वोरुपरि हस्तौ तु संस्थाप्य सम्यग् जानुसंलग्नौ यथा स्यातां तथा स्थापयित्वा । स्वाङ्गुलीः हस्ताङ्गुलीः सम्प्रसार्य सम्यग् प्रसार्य । व्यत्तवक्त्रः सम्प्रसारितललज्जिह्वमुखः सुसमाहितः एकाग्रचित्तः नासाग्रं नासिकाग्रं यस्मिन् निरीक्षेत ॥ ५१ ॥
सिंहासनं भवेदेतत् पूजितं योगिपुङ्गवैः ।
बन्धत्रितयसन्धानं कुरुते चासनोत्तमम् ॥ ५२ ॥
एतत् सिंहासनं भवेत् । कीदृशं ? योगिपुङ्गवैः योगिश्रेष्ठैः पूजितं प्रस्तुतम् आसनेषूत्तम् सिंहासनं बन्धानां मूलबन्धादीनां त्रितयं तस्य सन्धानं सन्निधानं कुरुते ॥ ५२ ॥
अथ भद्रासनम् -
गुल्फौ च वृषणस्याधः सीवन्याः पार्श्वयोः क्षिपेत् ।
सव्यगुल्फं तथा सव्ये दक्षगुल्फं तु दक्षिणे ॥ ५३ ॥
भद्रासनमाह - गुल्फाविति  । वृषणस्याधः सीवन्याः पार्श्वयोः सीवन्या उभयतः । गुल्फौ पादग्रन्थी क्षिपेत् । तथा पादपूरणे । दक्षगुल्फं तु दक्षिणे सीवन्याः पार्श्वे क्षिपेत् ॥ ५३ ॥
पार्श्वपादौ च पाणिभ्यां दृढं बद्ध्वा सुनिश्चलम् ।
भाद्रासनं भवेदेतत् सर्वव्याधिविनाशनाम् ।
गोरक्षासनमित्याहुरिदं वै सिद्धयोगिनः ॥ ५४ ॥
पार्श्वपादौ च पार्श्वसमीपगतौ पादौ पाणिभ्यां भुजाभ्यां दृढं बद्ध्वा परस्परसंलग्नाङ्गुलिभ्याम् उदरसंलग्नतलाभ्यां पाणिभ्यां बद्ध्वा इत्यर्थः ।
एतद् भद्रासनं भवेद् । कीदृशम् ? सर्वेषां व्याधीनां विशेषेण नाशनम् । गोरक्षेति । सिद्धाश्च ते योगिनश्च सिद्धयोगिनः, इदं भद्रासनं गोरक्षासनमित्याहुः । गोरक्षेण प्रायशः अभ्यस्तत्वाद् गोरक्षासनं वदन्ति ॥ ५४ ॥
एवमासानबन्धेषु योगीन्द्रो विगतश्रमः ।
अभ्यसेनाडिकाशुद्धिं मुद्रादिपवनक्रियाम् ॥ ५५ ॥
आसनान्युक्तानि । तेषु यत् कर्तव्यं तदाह - एवमिति । एवमुक्तेष्वासनबन्धेषु बन्धनप्रकारेषु विगतः श्रमः यस्य सः विगतश्रमः, आसनानां बन्धेषु श्रमरहितः । योगिनामिन्द्रो योगीन्द्रः । नाडिकानां नाडीनां शुद्धिम् । ‘प्राणं चेदिडया पिबेन्नियमितम्’ (२.१०) इति वक्ष्यमाणरूपा मुद्रा आदिः यस्याः सूर्यभेदादेः तादृशम् । पवनस्य प्राणवायोः क्रियां प्राणायामरूपां चाभ्यसेत् ॥ ५५ ॥
आसनं कुम्भकं चित्रं मुद्राख्यं करणं तथा ।
अथ नादानुसन्धनम् अभ्यासानुक्रमो हठे ॥ ५६ ॥
अथ हठाभ्यसनक्रममाह - आसनमिति  । आसनमुक्तलक्षणं चित्रं नानाविधं कुम्भकं ‘सूर्यभेदनमुज्जायी’(२.४४) इत्यादिवक्ष्यमाणम् । मुद्रा इति आख्या यस्य तन्मुद्राख्यम् ।
महमुद्रादिरूपकरणं हठसिद्धौ प्रकृष्टोपकारकम् । तथा चार्थे । अथैतत्त्रयानुष्ठानानन्तरं नादस्य अनाहतध्वनेः अनुसन्धानम् अनुचिन्तनं हठे हठयोगे अभ्यासः अभ्यसनं तस्य अनुक्रमः पौर्वापर्यक्रमः ॥ ५६ ॥
ब्रह्मचारी मिताहारी त्यागी योगपरायणः ।
अब्दादूर्ध्वं भवेत् सिद्धो नात्र कार्या विचारणा ॥ ५७ ॥
हठैसिद्धेरवधिमाह - ब्रह्मचारीति  । ब्रह्मचर्यवान् मिताहारो वक्ष्यमाणः सः अस्य अस्तीति मिताहारी त्यागी दानशीलः विषयपरित्यागी वा योगपरायणः योगाभ्यसनपरः । अब्दात् वर्षादूर्ध्वं सिद्धः सिद्धहठो भवेत् । अत्रोक्ते अर्थे विचारणा स्यान्नवेति संशयप्रयुक्ता न कार्या । एतन्निश्चितमेव इत्यर्थः ॥ ५७ ॥
सुस्निग्धमधुराहारः चतुर्थांशविवर्जितः ।
भुज्यते शिवसम्प्रीत्यै मिताहारः स उच्यते ॥ ५८ ॥
पूर्वश्लोके मिताहारीत्युक्तं, तत्र योगिनां कीदृशो मिताहारः इत्यपेक्षायामाह - सुस्निग्धेति  । सुस्निग्धः अतिस्निग्धः स च असौ मधुरश्च तादृशः आहारः चतुर्थांशविवर्जितः चतुर्थभागरहितः । तदुक्तमभियुक्तैः -
‘द्वौ भागौ पूरयेदन्नैः तोयेनैकं प्रपूरयेत् ।
वायोः सञ्चरणार्थाय चतुर्थमवशेषयेत् ’ ॥ इति ।
शिवो जीवः ईश्वरः वा । ‘भोक्ता देवो महेश्वरः’ इति वचनत् । तस्य सम्प्रीत्यै सम्यक् प्रीत्यर्थं यो भुञ्जते स मिताहार इत्युच्यते ॥ ५८ ॥
कट्वम्ल-तीक्ष्ण-लवणोष्ण-हारीतशाक-
सौवीर-तैल-तिल-सर्षप-मद्य-मत्स्यान् ।
आजादिमांस-दधि-तक्र-कुलत्थ-कोल-
पिण्याक-हिङ्गु-लशुनाद्यमपथ्यमाहुः ॥ ५९ ॥
अथ योगिनामपथ्यमाह द्वाभ्याम् - कट्विति । कटु कारवेल्ल इत्यादि, अम्लं चिञ्चाफलादि, तीक्ष्णं मरीचादि, लवणं प्रसिद्धं, उष्णं गुडादि, हरीतशाकं पत्रशाकं, सौवीरं काञ्जिकं, तैलं तिलसर्षपादिस्नेहः, तिलाः प्रसिद्धाः, सर्षपाः सिद्धार्थाः, मद्यं सुरा, मत्स्यो झषः । एषामितरेतरद्वन्द्वः । एतानपथ्यानाहुः । अजस्येदम् आजं तदादिः यस्य सौकरादेः तदाजादि तच्च तन्मांसं च आजादिमांसम्, दधि दुग्धपरिणामविशेषः, तक्रं गृहीतसारं दधि, कुलत्थो द्विदलविशेषः, कोलं कोल्याः फलं बदरम् । ‘कर्कन्धूर्बदरी कोलिः’ इत्यमरः (२.४.३६) । पिण्याकं तिलपिण्डं, हिङ्गु रामठं, लशुनम् । एषामितरेतरद्वन्द्वः । एतानि आद्यानि यस्य तत्तथा । आद्यशब्देन पलाण्डुगृञ्जनमादकद्रव्यमाषान्नादिकं ग्राह्यम् । अपथ्यम् अहितम् । योगिनामिति शेषः । आहुः योगिनः इत्यध्याहारः ।
भोजनमहितं विद्यात् पुनरस्योष्णीकृतं रूक्षम् ।
अतैलवणमम्लयुक्तं कदशनशाकोत्कटं वर्ज्यम् ॥ ६० ॥
भोजनमिति । पश्चादग्निसंयोगेन उष्णीकृतं यद्भोजनं सूपौदनरोटिकादि रूक्षं घृतादिहीनम्, अतिशयितं लवणं यस्मिन् तदतिलवणम्, यद्वा लवणमतिक्रान्तम् अतिलवणम् चाकूवा इति लोके प्रसिद्धं शाकं, यवक्षारादिकं च । लवणस्य सर्वदा वर्जनीयत्वाद् उत्तरपक्षः साधुः । तथा च दत्तात्रेयः -
’अथ वर्ज्यानि वक्ष्यामि योगविघ्नकराणि च ।
लवणं सर्षपं चाम्लमुग्रं तीक्ष्णं च रूक्षकम् ।
अतीवभोजनं त्याज्यम् अतिनिद्रातिभाषणम् ’ ॥ इति ।
स्कन्दपुराणेऽपि - ‘त्यजेत् कट्वम्ललवणं क्षीरभोजी सदा भवेत्’ इति । अम्लयुक्तम्् अम्लद्रव्येण युक्तमपि त्याज्यं किमुत साक्षादम्लम् । अत्र तृतीयपादं ‘पललं वा तिलपिण्डम्’ इति केचित् पठन्ति । तस्यायमर्थः । पललं मांसं , तिलपिण्डं पिण्याकं कदशनं कदन्नं यावनालकोद्रवादि, शाकं विहितेतरशाकमात्रम्, उत्कटं विदाहि, मिरचीति लोके प्रसिद्धं, मिरचा इति हिन्दुस्थानभाषायाम् । कदशनादीनां समाहारद्वन्द्वः । अतिलवणादिकं वर्ज्यं वर्जनार्हम् । दुष्टमिति पाठे दुष्टं पूतिपर्युषितादि । अहितमिति योजनीयम् ॥ ६० ॥
वह्निस्त्रीपथिसेवानामादौ वर्जनमाचरेत् ।
तथा हि गोरक्षवचनम् -
वर्जयेद्दुर्जनप्रान्तं वह्निस्त्रीपतिसेवनम् ।
प्रातः स्नानोपवासादि कायक्लेशविधिं तथा ॥ ६१ ॥
एवं योगिनां सदा वर्ज्यानुक्त्वा अभ्यासकाले वर्ज्यान् आह अर्धेन - वह्नीति ।
वह्निः च स्त्री च पन्थाः च तेषां सेवा वह्निसेवन-स्त्रीसङ्ग-तीर्थयात्रागमनादिरूपाः तासां वर्जनम् आदौ अभ्यासकाले आचरेत् । सिद्धे अभ्यासे तु कदाचित् । शीते वह्निसेवनं गृहस्थस्य ऋतौ स्वभार्यागमनं तीर्थयात्रादा मार्गगमनं च न निषिद्धमिति आदिपदेन सूच्यते । तत्र प्रमाणं गोरक्षवचनम् अवतारयति - तथाहीति  । तत्पठति - वर्जयेदिति  । दुर्जनप्रन्तं दुर्जनसमीपवासम् । ‘दुर्जनप्रीतिमि’ति क्वचित् पाठःवह्निस्त्रीपथिसेवनं व्याख्यातम् । प्रातः स्नानम् उपवासः च आदिः यस्य फलाहारेदेः तच्च तयोः समाहारद्वन्द्वः । प्रथमाभ्यासिनः शीतविकारोत्पत्तेः । उपवासादिना पित्ताद्युत्पत्तेः । कायक्लेशविधिं कायक्लेशकरं विधिं क्रियां बहुसूर्यमस्कारादिरूपां बहुभारोद्वहनरूपां च । तथा समुच्च्ये । अत्र प्रतिपदं वर्जयेदिति क्रियासम्बन्धः ॥ ६१ ॥
गोधूमशालियवषाष्टिकशोभनान्नम्
क्षीराज्यखण्डनवनीतसितामधूनि ।
शुण्ठीपटोलकफलादिकपञ्चशाकं
मुद्गादिदिव्यमुदकं च यमीन्द्रपथ्यम् ॥ ६२ ॥
अथ योगिपथ्यमाह - गोधूमेत्यादिना । गोधूमाश्च शालयश्च यवाश्च षाष्टिकाश्च षष्ट्या दिनैः ये पच्यन्ते तण्डुलविशेषाः ते, शोभनमन्नं पवित्रान्नं श्यामाकनीवारादि तच्च एतेषां समाहारद्वन्द्वः । शुण्ठी प्रसिद्धा, पटोलकफलं परवर इति भाषायां प्रसिद्धं शाकं तदादिः यस्य कोशातक्यादेः तत्पटोलकफलादिकं ‘शेषाद्विभाषा’ (पा.सू. ५.४.१५४) इति कप्रत्ययः । पञ्चानां शाकानां समाहारः पञ्चशाकम् । तदुक्तं वैद्यके -
‘सर्वशाकमचाक्षुष्यं चाक्षुष्यं शाकपञ्चकम् ।
जीवन्तीवासुमूल्याक्षीमेघनादपुनर्नवाः ’ ॥ इति ।
मुद्गा द्विदलविशेषा आदिः यस्य तन्मुद्गादि । अदिपदेन आढकी ग्राह्या । दिव्यं निर्दोषमुदकं जलम् । यम एषामस्तीति यमिनः तेष्विन्द्रो देवश्रेष्ठो यो योगीन्द्रः तस्य पथ्यं हितम् ॥ ६२ ॥
पुष्टं सुमधुरं स्निग्धं गव्यं धातुप्रपोषणम् ।
मनोभिलषितं योग्यं योगी भोजनमाचरेत् ॥ ६३ ॥
अथ योगिनो भोजननियममाह - पुष्टमिति । पुष्टं देहपुष्टिकरम् ओदनादि सुमधुरं शर्करादिसहितं स्निग्धं सघृतं गव्यं गोदुग्धघृतादियुक्तं गव्यालाभे माहिषं दुग्धादि ग्राह्यम्, धातुप्रपोषणं लड्डुकापूपादि । मनोभिलषितं पुष्टादिषु यन्मनोरुचिकरं तदेव योगिना भोक्तव्यं, नेत्याह । योग्यमिति । विहितमेव इत्यर्थः । योगी भोजनं पूर्वोक्तविशेषणविशेष्टमाचरेत् कुर्यादित्यर्थः । न तु सक्तुभिर्जातान्नादिना निर्वाहं कुर्यादिति भावः ॥ ६३ ॥
युवावृद्धोऽतिवृद्धो वा व्याधितो दुर्बलोऽपि वा ।
अभ्यासात् सिद्धिमाप्नोति सर्वयोगेष्वतन्द्रितः ॥ ६४ ॥
योगाभ्यासिनो वयोविशेष-आरोग्याद्यपेक्षा नास्तीत्याह - युवेति । युवा तरुणः वृद्धो वृद्धावस्थां प्राप्तः, अतिवृद्धो अतिवार्धकं गतो वा । अभ्यासात् आसनकुम्भकादीनाम् अभ्यासात् । सिद्धिं समाधितत्फलरूपामाप्नोति । अभ्यासप्रकारमेव वदन् विशिनष्टि सर्वयोगेष्विति । सर्वेषु योगेषु योगाङ्गेषु अतन्द्रितः अनलसः । योगाङ्गाभ्यासात् सिद्धिमाप्नोति इत्यर्थः । जीवनसाधने कृषिवाणिज्यादौ जीवनशब्दप्रयोगवत् साक्षात् परम्परया वा योगसाधनेषु योगाङ्गेषु योगशब्दप्रयोगः ॥ ६४ ॥
क्रियायुक्तस्य सिद्धिः स्यादक्रियस्य कथं भवेत् ।
न शास्त्रपाठमात्रेण योगसिद्धिः प्रजायते ॥ ६५ ॥
अभ्यादेव सिद्धिः भवतीति द्रढयन्नाह द्वाभ्यां - क्रियायुक्तस्येति । क्रिया योगाङ्गानुष्ठानरूपा तया युक्तस्य सिद्धिः योगसिद्धिः स्यात् । अक्रियस्य योगाङ्गानुष्ठानरहितस्य कथं भवेत्? न कथमपि इत्यर्थः । ननु योगशास्त्राभ्यासेन योगसिद्धिः स्यात् नेत्याह - नेति । शास्त्रस्य योगशास्त्रस्य पाठमात्रेण केवलेन पाठेन योगस्य सिद्धिः न प्रजायते नैव जायते इत्यर्थः ॥ ६५ ॥
न वेषधारणं सिद्धेः कारणं न च तत्कथा ।
क्रियैव कारणं सिद्धेः सत्यमेतन्न संशयः ॥ ६६ ॥
नेति । वेषस्य काशायवस्त्रादेः धारणं सिद्धेः योगसिद्धेः कारणं न । तस्य योगस्य कथा वा कारणं न । किं तर्हि सिद्धेः कारणमित्यत आह - क्रिययैव इति ।
पीठानि कुम्भकाश्चित्रा दिव्यानि करणानि च
सर्वाण्यपि हठाभ्यासे राजयोगफालावधि ॥ ६७ ॥
योगाङ्गनुष्ठानस्य अवधिमाह - पीठानीति । पीठान्यासनानि चित्रा अनेकविधाः कुम्भकाः सूर्यभेदादयः दिव्यन्युत्कृष्टानि करणानि महामुद्रादीनि, हठसिद्धौ प्रकृष्टोपकारकत्वं करणत्वम् । हठाभ्यासे सर्वाणि पीठकुम्भककरणानि राजयोगफलावधि राजयोगः एव फलं तदवधि तत्पर्यन्तं कर्तव्यानि इति शेषः ।
द्वितीयोपदेशः
अथासने दृढे योगी वशी हितमिताशनः ।
गुरूपदिष्टमार्गेण प्राणायामान् समभ्यसेत् ॥ १ ॥
अथासनोपदेशानन्तरं प्रणायामान् वक्तुमुपक्रमते - अथेति । अथेति मङ्गलार्थः । आसने दृढे सति वशी जिताक्षः हितं पथ्यं च तन्मितं च पूर्वोपदेशोक्तलक्षणं तत्तादृशमशनं यस्य स हितमिताशनः गुरुणोपदिष्टो यो मार्गः प्राणायामाभ्यासप्रकारः तेन प्राणायामान् वक्ष्यमाणान् सम्यक् उत्साहसाहसधैर्यादिभिः अभ्यसेत् । दृढे स्थिरे कुक्कुटादिविवर्जिते सिद्धासनादाविति वा योजना ॥ १ ॥
चले वाते चलं चित्तं निश्चले निश्चलं भवेत् ।
योगी स्थाणुत्वमाप्नोति ततो वायुं निरोधयेत् ॥ २ ॥
‘प्रयोजनमनुद्धिश्य न मन्दोऽपि प्रवर्तते’ इति महदुक्तेः प्रयोजनाभावे प्रवृत्त्यभावात् प्राणायामप्रयोजनमाह - चले वात इति । वाते चले सति चित्तं चलं भवति । निश्चले वाते निश्चलं भवेत्, चित्तमित्यत्रापि सम्बध्यते । वाते चित्ते च निश्चले योगी स्थाणुत्वं स्थिरदीर्घजीवित्वमिति यावत् । ईशत्वं प्रप्नोति । ततः तस्माद् वायुं प्राणं निरोधयेत् कुम्भयेत् ॥ २ ॥
यावद्वायुः स्थितो देहे तावज्जिवनमुच्यते ।
मरणं तस्य निष्क्रान्तिः ततो वायुं निरोधयेत् ॥ ३ ॥
यावदिति  । देहे शरीरे यावत्कालं वायुः प्राणः स्थितः तावत्कालपर्यन्तं जीवनमुच्यते लोकैः । देहप्राणसंयोगस्यैव जीवनपदार्थत्वात् । तस्य प्राणस्य निष्क्रान्तिः देहाद्वियोगः मरणमुचयते । ततः तस्मात् वायुं निरोधयेत् ॥ ३ ॥
मलाकुलासु नाडीषु मारुतो नैव मध्यगः ।
कथं स्यादुन्मनीभावः कार्यसिद्धिः कथं भवेत् ॥ ४ ॥
मलशुद्धेः हठशुद्धिजनकत्वं व्यतिरेकेणाह - मलाकुलास्विति  । नाडीषु मलैराकुलासु व्याप्तासु सतीषु मारुतः प्राणो मध्यगः सुषुम्नामार्गावगाही नैव स्यात् । अपि तु शुद्धमलास्वेव मध्यगो भवतीत्यर्थः । उन्मनीभावः उन्मन्या भावः भवनं कथं स्यात्, न कथमपि इत्यर्थः । कार्यस्य कैवल्यरूपस्य सिद्धिः निष्पत्तिः कथं भवेत्, न कथमपि इत्यर्थः ॥ ४ ॥
शुद्धिमेति यदा सर्वं नाडीचक्रं मलाकुलम् ।
तदैव जायते योगी प्राणसङ्ग्रहणे क्षमः ॥ ५ ॥
अन्वयेनपि मलशुद्धेः हठसिद्धिहेतुत्वमाह - शुद्धिमेतीति  । यदा यस्मिन् काले मलैराकुलं व्याप्तं सर्वं समस्तं नाडीनां चक्रं समूहः शुद्धिं मलराहित्यमेति प्राप्नोति तदैव तस्मिन्नेव काले योगी योगाभ्यासी प्रणस्य सङ्ग्रहणे क्षमः समर्थो जायते ॥ ५ ॥
प्राणयामं ततः कुर्यान्नित्यं सात्विकया धिया ।
यथा सुषुम्नानाडीस्था मलाः शुद्धिं प्रयान्ति च ॥ ६ ॥
मलशुद्धिः कथं भवतीत्याकाङ्क्षायां तच्चोधकं प्राणायाममाह - प्राणायाममिति । यतो मलशुद्धिं विना प्राणसङ्ग्रहणे क्षमो न भवति ततः तस्माद् ईश्वरप्रणिधान-उत्साह- साहसादि- प्रयत्नाभिभूत-विक्षेप-आलस्यादि-राजस-तामस-धर्मया सात्विकया प्रकाश-प्रसादशीलया धिया बुद्ध्या नित्यं प्राणायामं कुर्यात् । यथा येन प्रकारेण सुषुम्नानाड्यां स्थिता मलाः शुद्धिमपगमं प्रयान्ति नश्यन्ति इत्यर्थः ॥ ६ ॥
बद्धपद्मासनो योगी प्राणं चन्द्रेण पूरयेत् ।
धारयित्वा यथाशक्ति भूयः सूर्येण रेचयेत् ॥ ७ ॥
मलशोधकप्राणायामप्रकारमाह - बद्धपद्मासन इति । बद्धं पद्मासनं येन तादृशो योगी प्राणं प्राणवायुं चन्द्रेण चन्द्रनाड्या इडया पूरयेत् । शक्तिमनतिक्रम्य यथाशक्ति धारयित्वा कुम्भयित्वा । भूयः पुनः सूर्येण सूर्यनाड्या पिङ्गलया रेचयेत् । बाह्यवायोः प्रयत्नादुपादानं पूरकः । जालन्धरादिबन्धपूर्वकं प्राणनिरोधः कुम्भकः । कुम्भितस्य वायोः प्रयत्नविशेषाद्वमनं रेचकः । प्राणायामाङ्ग-रेचक - पूरकयोरेव इमे लक्षणे इति । ‘भस्त्रावल्लोहकारस्य रेचपूरौ ससम्भरमौ’ (२.३५) इति गौणरेचकपूरकयोः नातिव्याप्तिः । तयोः लक्ष्यत्वाभावात् ॥ ७ ॥
प्राणं सूर्येण चाकृष्य पूरयेदुदरं शनैः ।
विधिवत् कुम्भकं कृत्वा पुनश्चन्द्रेण रेचयेत् ॥ ८ ॥
प्राणमिति । सूर्येण सूर्यनाड्या पिङ्गलया प्राणमाकृष्य शनैः मन्दं मन्दम् उदरं जठरं पूरयेत् । विधिवत् बन्धपूर्वकं कुम्भकं कृत्वा पुनः भूयः चन्द्रेण इडया रेचयेत् ॥ ८ ॥
येन त्यजेत् तेन पीत्वा धारयेदतिरोधतः ।
रेचयेच्च ततोऽन्येन शनैरेव न वेगतः ॥ ९ ॥
उक्ते प्राणयामे विशेषमाह - येनेति  । येन चन्द्रेण सूर्येण वा त्यजेत् रेचयेत् तेन पीत्वा तेनैव पूरयित्वा । अतिरोधतः अतिशयितेन रोधेन स्वेदकम्पादिजननपर्यन्तेन । सार्वविभक्तिकः तसिल् । येन पूरकः ततोऽन्येन शनैः रेचयेत् न तु वेगतः । वेगाद्रेचने बलहानि स्यात् । येन पूरकः कृतः तेन रेचको न कर्तव्यः । येन रेचकः कृतः तेनैव पूरकः कर्तव्यः इति भावः ॥ ९ ॥
प्राणं चेदिडया पिबेन्नियमितं भूयोऽन्यया रेचयेत्
पीत्वा पिङ्गलया समीरणमथो बद्ध्वा त्यजेद्वामया ।
सूर्याचन्द्रमसोरनेन विधिनाभ्यासं सदा तन्वतां
शुद्धा नाडिगणा भवन्ति यमिनां मासत्रयादूर्ध्वतः ॥ १० ॥
बद्धपद्मासन इत्याद्युक्तमर्थं पिण्डीकृत्यानुवदन् प्राणायामस्य अवान्तरफलमाह - प्राणमिति । चेदिडया वामनाड्या प्राणं पिबेत् पूरयेत् तर्हि नियमितं कुम्भितं प्राणं भूयः पुनः अन्यया पिङ्गलया रेचयेत् । सूर्यश्च चन्द्रमाश्च सूर्याचन्द्रमसौ तयोः । ‘देवताद्वन्द्वे ’(पा.सू.८.३.२१) ।
अनेनोक्तेन विधिना प्रकारेण सदा नित्यमभ्यासं चन्द्रेणापूर्य कुम्भयित्वा सूर्येण रेचयेत्, सूयेणापूर्य कुम्भयित्वा चन्द्रेण रेचयेदित्याकारकं तन्वतां विस्तारयतां यमिनां यमवतां नाडीगणा नाडीसमूहा मासत्रयादूर्ध्वतः मासानां त्रयं तस्मादुपरि शुद्धा मलरहिता भवन्ति ॥ १० ॥
प्रातर्मध्यन्दिने सायमर्धरात्रे च कुम्भकान् ।
शनैरशीतिपर्यन्तं चतुर्वारं समभ्यसेत् ॥ ११ ॥
अथ प्राणायामाभ्यासकालं तदवधिं चाह - प्रातरिति । प्रातः अरुणोदयमारभ्य सूर्योदयाद् घटिकात्रयपर्यन्ते प्रातः काले मध्यन्दिने मध्याह्ने पञ्चधा विभक्तस्य दिनस्य मध्यभागे सायं सन्ध्यात्रिणाडीप्रमितार्कास्ताद् अधस्ताद् ऊर्ध्वं चेत्युक्तलक्षणे सन्ध्याकाले रात्रेः अर्धम् अर्धरात्रः तस्मिन्नर्धरात्रे रात्रेः मध्ये मुहूर्तद्वये च शनैः अशीतिपर्यन्तं अशीतिसङ्ख्यावधि चत्रुवारं वारचतुष्टयम् । ‘कालाध्वनोरत्यन्तसंयोगे’(पा.सू.२.३.५) इति द्वितीया । चतुर्षु कालेष्वेकैकस्मिन् काले अशीतिप्राणायामाः कार्याः । अर्धरात्रे कर्तुमशक्तः चेत् त्रिसन्ध्यं कर्तव्या इति सम्प्रदायः । चतुर्वारं कृताः चेत् दिने दिने (३२०) विंशत्यधिकशतत्रयपरिमिताः प्राणायामा भवन्ति । वारत्रयं कृताः चेत् (२४०) चत्वारिंशदधिकशतत्रयपरिमिता भवन्ति ॥ ११ ॥
कनीयसि भवेत् स्वेदः कम्पो भवति मध्यमे ।
उत्तमे स्थानमाप्नोति ततो वायुं निबन्धयेत् ॥ १२ ॥
कनिष्ठमध्यमोत्तमानां प्राणायामानां क्रमेण ज्ञापकविशेषानाह - कनीयसीति  । कनीयसि कनिष्ठे प्राणायामे स्वेदः प्रस्वेदः भवेद् भवति । स्वेदानुमेयः कनिष्ठः । मध्यमे प्राणायामे कम्पो भवति । कम्पानुमेयो मध्यमः । उत्तमे प्राणायामे स्थानं ब्रह्मरन्ध्रमाप्नोति । स्थानप्राप्त्यनुमेयः उत्तमः । ततः तस्मात् वायुं प्राणं निबन्धयेत् नितरां बन्धयेत् । कनिष्ठादीनां लक्षणमुक्तं लिङ्गपुराणे (८.४६-५०) -
‘प्राणायामस्य मानं तु मात्राद्वादशकं स्मृतम् ।
नीचो द्वादशमात्रस्तु सकृदुद्धात ईरितः ॥
मध्यमस्तु द्विरुद्धात्तश्चतुर्विंशतिमात्रिकः ।
मुख्यस्तु यस्त्रिरुद्धात्तः षटत्रिंशन्मात्र उच्यते ।
प्रस्वेदकम्पनोत्थानजनकश्च यथाक्रमम् ।
आनदो जायते चात्र निद्रा घूर्णिस्तथैव च ॥
रोमाञ्चो ध्वनिसंवित्तिः अङ्गमोटनकम्पनम् ।
भ्रमणस्वेदजल्पाद्यं संविन्मूर्च्छा जयेद् यदा ।
तदोत्तम इति प्रोक्तः प्राणायामः सुशोभनः’ ॥ इति ।
घूर्णिश्चित्तान्दोलनम् ।
गोरक्षोऽपि -
‘अधमे द्वादशप्रोक्ता मध्यमे द्विगुणाः स्मृताः ।
उत्तमे त्रिगुणा मात्राः प्राणायामे द्विजोत्तमैः’ ॥
उद्धातलक्षणं तु -
प्राणेनोत्सार्यमाणेन अपानः पीड्यते यदा ।
गत्वा चोर्ध्वं निवर्तेत एतदुद्धातलक्षणम् ॥
मात्रामाह याज्ञवल्क्यः -
‘अङ्गुष्ठाङ्गुलिमोक्षं त्रिस्त्रिर्जानुपरिमार्जनम् ।
तालत्रयमपि प्राज्ञा मात्रा सञ्ज्ञां प्रचक्षते ’ ॥
स्कन्दपुराणे - ‘एकश्वासमयी मात्रा प्राणायामो निगद्यते’ । एतद् व्याख्यातं योगचिन्तामणौ । ‘निद्रावशङ्गतस्य पुंसो यावता कालेनैकःश्वासो गच्छत्यागच्छति च तावत्कालः प्राणायामस्य मात्रा इत्युच्यते’इति । अर्धश्वासाधिकद्वादशश्वासावच्छिन्नः कालः प्राणायामकालः । षड्भिः श्वासैः एकं पलं भवति । एवञ्च सार्धश्वासपलद्वयात्मकः कालः प्राणायामकालः सिद्धः । सार्धद्वादशमात्रामितः प्राणायामो यः स एवोत्तमः प्राणायाम इत्युच्यते । न च पूर्वोदाहृतलिङ्गपुराणगोरक्षवाक्यविरोधः, तत्र द्वादशमात्रकस्य प्राणायामस्याधमत्वोक्तेरिति शङ्कनीयम् ।
‘जानुं प्रदक्षिणीकुर्यान्नद्रुतं न विलम्बितम् ।
प्रदद्याच्छोटिकां यावत् तावन्मात्रेति गीयते ’ ॥ इति स्कन्दपुराणम् ।
‘अङ्गुष्ठाङ्गुलिमोक्षं च जानोश्च परिमार्जनम् ।
प्रदद्याच्छोटिकामेकां मात्रा सङ्ख्यायते तदा ’ ॥ इति दत्तात्रेयवचनाच्च ।
लिङ्गपुराणगोरक्षादिवाक्येषु एकच्छोटिकावच्छिन्नस्य कालस्य मात्रात्वेन विवक्षितत्वात् । याज्ञवल्क्यादिवाक्येषु छोटिकात्रयावच्छिन्नस्य कालस्य मात्रात्वेन विवक्षणात् त्रिगुणस्य अधमस्य उत्तमत्वं तत्रापि उक्तमित्यविरोधः । सर्वेषु योगसाधनेषु प्राणायामो मुख्यः तत्सिद्धौ प्रत्याहारादीनां सिद्धेः । तदसिद्धौ प्रत्याहारादीनामसिद्धेश्च । वस्तुतस्तु प्राणायाम एव प्रत्याहारादिशब्दैर्निगद्यते । तथाचोक्तं योगचिन्तामणौ - ‘प्राणायाम एव अभ्यासक्रमेण वर्धमानः प्रत्यहारधारणाध्यानसमाधिशब्दैरुच्यते’ इति ।
तदुक्तं स्कन्दपुराणे -
प्राणायामद्विषट्केन प्रत्याहार उदाहृतः ।
प्रत्याहारद्विष्ट्केन धारणा परिकीर्तिता ॥
भवेदीश्वरसङ्गत्यै ध्यानं द्वादशधारणम् ।
ध्यानद्वादशकेनैव समाधिरभिधीयते ।
यत्समाधौ परं ज्योतिरनन्तं स्वप्रकाशकम् ।
तस्मिन् दृष्टे क्रियाकाण्डयातायातं निवर्तते ॥ इति ।
तथा -
‘धारणा पञ्चनाडीभिः ध्यानं स्यात् षष्टिनाडिकम् ।
दिनद्वादशकेन स्यात् समाधिः प्राणसंयमात् ’ ॥ इति च ।
गोराक्षादिभिरपि एवमेव उक्तम् । अत्रैवं व्यवस्था । किञ्चिदूनद्विचत्वारिंशद्विपलात्मकः कनिष्ठप्राणायामकालः । अयमेव एकच्छोटिकावच्छिन्नस्य मात्रात्वविवक्षया द्वादशमात्रकः कालः । किञ्चिदूनचतुरशीतिविपलात्मको मध्यमप्राणायामकालः । अयमेकच्छोटिलावच्छिन्नस्य कालस्य मात्रात्वविवक्षया षत्रिंशन्मात्रकः । पञ्चविंशत्युत्तरशतविपलात्मकः उत्तमः प्राणायामकालः । अयमेकच्छोटिकावच्छिन्नस्य कालस्य मात्रात्वविवक्षया षट्त्रिंशन्मात्रकः कालः । छोटिकात्रयाव्च्छिन्नस्य कालस्य मात्रात्वविवक्षया तु द्वादशमात्रकः एव । बन्धपूर्वकं पञ्चविंशत्युत्तरशतविपलपर्यन्तं यदा प्राणायामस्थैर्यं भवति तदा प्राणो ब्रह्मरन्ध्रं गच्छति । ब्रह्मरन्ध्रं गतः प्राणः यदा पञ्चविंशतिपलपर्यन्तं तिष्ठति तदा प्रत्याहारः । यदा पञ्चघटिकापर्यन्तं तिष्ठति तदा धारणा । यदा षष्टिघटिकापर्यन्तं तिष्ठति तदा ध्यानम् । यदा द्वादशदिनपर्यन्तं तिष्ठति तदा समाधिर्भवतीति सर्वं रमणीयम् ॥ १२ ॥
जलेन श्रमजातेन गात्रमर्दनमाचरेत् ।
दृढता लघुता चैव तेन गात्रस्य जायते ॥ १३ ॥
प्राणायामानभ्यस्यतः स्वेदे जाते विशेषमाह - जलेनेति । श्रमात् प्राणायामाभ्यासश्रमात् जातं तेन जलेन प्रस्वेदेन गात्रस्य मर्दनं तैलाभ्यङ्गवदाचरेत् कुर्यात् । तेन मर्दनेन गात्रस्य दृढता दार्ढ्यं लघुता जाड्याभावः जायते प्रादुर्भवति ॥ १३ ॥
अभ्यासकाले प्रथमे शस्तं क्षीराज्यभोजनम् ।
ततोऽभ्यासे दृढीभूते न तादृङ् नियमग्रहः ॥ १४ ॥
अथ प्रथमोत्तराभ्यासयोः क्षीरादिनियमानाह - अभ्यासकाल इति । क्षीरं दुग्धम् आज्यं घृतं तद्युक्तं भोजनं क्षीराज्यभोजनम् । शाकपार्थिवादिवत् समासः । केवले कुम्भके सिद्धे अभ्यासो दृढो भवति । स्पष्टमन्यत् ॥ १४ ॥
यथा सिंहो गजो व्याघ्रो भवेद् वश्यः शनैः शनैः ।
तथैव सेवितो वायुः अन्यथा हन्ति साधकम् ॥ १५ ॥
सिंहादिवत् प्राणं वशयेत् न सहसा इत्याह - यथेति । यथा येन प्रकारेण सिंहो मृगेन्द्रो गजो वनहस्ती व्याघ्रः शार्दूलः शनैः शनैरेव वश्यः स्वाधीनो भवेत् न सहसा तथैव तेनैव प्रकारेण सेवितः अभ्यस्तो वायुः प्राणो वश्यो भवेत् । अन्यथा सहसा गृह्यमाणः साधकमभ्यासिनं हन्ति सिंहादिवत् ॥ १५ ॥
प्राणायामेन युक्तेन सर्वरोगक्षयो भवेत् ।
अयुक्ताभ्यासयोगेन सर्वरोगसमुद्भवः ॥ १६ ॥
युक्तायुक्तयोः फलमाह - प्राणायामेनेति  । आहारादियुक्तिपूर्वकः जालन्धरादिबन्धयुक्तिविशिष्टः प्राणायामो युक्त इत्युच्यते । तेन सर्वरोगक्षयः सर्वेषां रोगाणां क्षयो नाशो भवेत् । अयुक्तः उक्तयुक्तिरहितः यः अभ्यासः तद्युक्तेन प्राणायामेन सर्वरोगसमुद्भवः सर्वेषां रोगाणां सम्यगुद्भवः उत्पत्तिः भवेत् ॥ १६ ॥
हिक्का श्वासश्च कासश्च शिरः कर्णाक्षिवेदनाः ।
भवन्ति विविधा रोगाः पवनस्य प्रकोपतः ॥ १७ ॥
अयुक्तेन प्राणायामेन के रोगा भवन्तीति अपेक्षायामाह - हिक्केति  । हिक्काश्वासकासाः रोगविशेषाः । शिरश्च कर्णौ चाक्षिणी च शिरः कर्णाक्षि, शिरःकर्णाक्षिणि वेदनाः शिरःकर्णाक्षिवेदनाः । विविधा नानाविध रोगा ज्वरादयः । पवनस्य वायोः प्रकोपतः भवति ॥ १७ ॥
युक्तं युक्तं त्यजेद्वायुं युक्तं युक्तञ्च पूरयेत् ।
युक्तं युक्तञ्च बध्नीयादेवं सिद्धिमवाप्नुयात् ॥ १८ ॥
यतः पवनस्य प्रकोपतो विविधा रोगा भवन्यतः । युक्तं युक्तमिति । वायुं प्राणं युक्तं युक्तं त्यजेद् । रेचनकाले शनैः शनैः एव रेचयेत् न वेगतः इत्यर्थः । युक्तं युक्तं च न चाल्पं नाधिकं च पूरयेत् । युक्तं युक्तं च जालन्धरबन्धदियुक्तं बध्नीयात् कुम्भयेत् । एवमभ्यस्येच्चेत् सिद्धिं हठसिद्धिमवाप्नुयात् । ॥ १८ ॥
यदा तु नाडीशुद्धिः स्यात् तथा चिह्नानि बाह्यतः ।
कायस्य कृशता कान्तिः तदा जायेत निश्चितम् ॥ १९ ॥
युक्तं प्राणायाममभ्यस्यतः नाडीशुद्धेः लक्षणमाह द्वाभ्यां - यदात्विति  । यदा तु यस्मिन् काले तु नाडीनां शुद्धिः मलराहित्यं स्यात् तदा बाह्यतो बाह्यानि । सार्वविभक्तिकः तसिः । चिह्नानि लक्षणानि , तथाशब्देन आन्तराण्यपि चिह्नानि भवन्तीत्यर्थः । तान्येवाह - कायस्येति । कायस्य देहस्य कृशता कार्श्यं कान्तिः सुरुचिः निश्चितं जायते ॥ १९ ॥
मेदश्लेष्माधिकः पूर्वं षट्कर्माणि समाचरेत् ।
अन्यस्तु नाचरेत्तानि दोषाणां समभावतः ॥ २१ ॥
मेदाद्याधिक्ये उपायान्तरमाह - मेदश्लेष्माधिक इति । मेदश्च श्लेष्मा च मेदश्लेष्माणौ तावधिकौ यस्य स तादृशः पुरुषः । पूर्वं प्राणायामाभ्यासात् प्राङ् न तु प्राणायामाभ्यासकाले षट् कर्माणि वक्ष्यमाणानि समाचरेत् सम्यगाचरेत् । अन्यस्तु मेदश्लेष्माधिक्यरहितस्तु तानि षट्कर्माणि नाचरेत् । तत्र हेतुमाह । दोषाणां वातपित्तकफानां समस्य भावः समभावः समत्वं तस्माद् दोषाणां समत्वादित्यर्थः ॥ २१ ॥
धौतिर्वस्तिः तथा नेतिः त्राटकं नौलिकं तथा ।
कपालभातिश्चैतानि षट्कर्माणि प्रचक्षते ॥ २२ ॥
षट्कर्माण्युपदिशति - धौतिरिति । स्पष्टम् ॥ २२ ॥
कर्मषट्कमिदं गोप्यं घटशोधनकारकम् ।
विचित्रगुणसन्धायि पूज्यते योगिपुङ्गवैः ॥ २३ ॥
इदं रहस्यमित्याह - कर्मषट्कमिति । घटस्य शरीरस्य शोधनं मलापनयनं करोतीति घट्शोधनकारकमिदमुद्दिष्टं कर्मणां षट्कं धौत्यादिकं गोप्यं गोपनीयम् । यतः । विचित्रगुणसन्धायीति । विचित्रं विलक्षणं गुणं षट्कर्मरूपं सन्धातुं कर्तुं शीलमस्येति विचित्रगुणसन्धायि योगिपुङ्गवैः योगिश्रेष्ठैः पूज्यते सत्क्रियते । गोपनाभावे तु षट्कर्मकमन्यैरपि विदितं स्यादिति योगिनः पूज्यत्वाभावः प्रसज्येत इति भावः । एतेन इदमेव कर्मषट्कस्य मुख्यं फलमिति सूचितम् । मेदश्लेष्मादिनाशस्य प्राणायामैरपि सम्भवात् । तदुक्तम् - ‘षट्कर्मयोगमाप्नोति पवनाभ्यासतत्परः’ इति पूर्वोत्तरग्रन्थस्यापि एवमेव स्वारस्याच्च ॥ २३ ॥
तत्र धौति -
चतुरङ्गुलविस्तारं हस्तपञ्चदशायतम् ।
गुरूपदिष्टमार्गेण सिक्तं वस्त्रं शनैः ग्रसेत् ।
पुनः प्रत्याहरेच्चैतदुदितं धौतिकर्म तत् ॥ २४ ॥
धौतिकर्माह - चतुरङ्गुलमिति । चतुर्णामङ्गुलानां समाहारः चतुरङ्गुलं विस्तारो यस्य तादृशं हस्तानां पञ्चदशैरायतं दीर्घं सिक्तं जलार्द्रं किञ्चिदुष्णं वस्त्रं पटं तच्च सूक्ष्मं नूतनोष्णीषादेः खण्डं ग्राह्यम् । गुरुणोपदिष्टो यो मार्गः वस्त्रग्रसनप्रकारः तेन शनैः मन्दं मन्दं किञ्चित् किञ्चित् ग्रसेत् । द्वितीये दिने हस्तद्वयं तृतीये दिने हस्तत्रयम् । एवं दिनवृद्ध्या हस्तमात्रमधिकं ग्रसेत् । तस्य प्रान्तं राजदन्तमध्ये लग्नं कृत्वा नौलीकर्मणा (२.३३) उदरस्थलं सम्यक् चालयित्वा । पुनः शनैः प्रत्याहरेच्च तद्वस्त्रमुद्गिरेत् निष्कासयेच्च । तद्धौतिकर्मोदितं कथितं सिद्धैः ॥ २४ ॥
कासश्वासप्लीहकुष्ठं कफरोगाश्च विंशतिः ।
धौतिकर्मप्रभावेण प्रयान्त्येव न संशयः ॥ २५ ॥
धौतिकर्मणः फलमाह - कासश्वासेति । कासश्च श्वासश्च प्लीहश्च कुष्ठं च । समाहारद्वन्द्वः । कासादयो रोगविशेषाः । विंशतिसङ्ख्याकाः कफरोगाश्च धौतिकर्मणः प्रभावेण गच्छान्त्येव न संशयः, निश्चितमेतदित्यर्थः ॥ २५ ॥
अथ वस्तिः -
नाभिदघ्नजले पायौ न्यस्तनालोत्कटासनः ।
आधारकुञ्चनं कुर्यात् क्षालनं वस्तिकर्म तत् ॥ २६ ॥
अथ वस्तिकर्माह - नाभिदघ्नेति । नाभिपरिमाणं नाभिदघ्नं, परिमाणे दघ्नच् प्रत्ययः । तस्मिन्नाभिदघ्ने नाभिपरिमाणे जले नद्यदि तोये पायुः गुदं तस्मिन् न्यस्तः नालो वंशनालो येन कनिष्ठिकाप्रवेशयोग्यरन्ध्रयुक्तं षडङ्गुलिदीर्घं वंशनालं गृहीत्वा चतुरङ्गुलं पायौ प्रवेशयेत् । अङ्गुलिद्वयमितं बहिः स्थापयेत् । उत्कटमासनं यस्य स उत्कटासनः । पार्ष्णिद्वये स्फिचौ विन्यस्य पादाङ्गुलिभिः स्थितिः उत्कटासनम् । आधारस्याकुञ्चनं यथा जलमन्तः प्रविशेत् तथा सङ्कोचनं कुर्यात् । अन्तः प्रविष्टं जलं नौलिकर्मणा चालयित्वा त्यजेत् । क्षालनं वस्तिकर्मोच्यते । धौति-वस्ति-कर्मद्वयं भोजनात् प्रागेव कर्तव्यम् ।
तदनन्तरं भोजने विलम्बोऽपि न कार्यः । केचित्तु पूर्वं मूलाधारेण वायोराकर्षणमभ्यस्य जले स्थित्वा पायौ नालप्रवेशमन्तरेणैव वस्तिकर्माभ्यस्यन्ति । तथ करणे सर्वं जलं बहिर्नायाति ।
अतो नानारोगधातुक्षयादिसम्भवाच्च तथा वस्तिकर्म नैव विधेयम् । किमन्यथा स्वात्मारामः पायौ न्यस्तनालः इति ब्रूयात् ॥ २६ ॥
गुल्मप्लीहोदरं चापि वातपित्तकफोद्भवाः ।
वस्तिकर्मप्रभावेण क्षीयन्ते सकलामयाः ॥ २७ ॥
वस्तिकर्मगुणानाह द्वाभ्यां - गुल्मप्लीहोदरमिति । गुल्मश्च प्लीहश्च रोगविशेषौ उदरं जलोदरं च तेषां समाहारद्वन्द्वः । वातश्च पित्तं च कफश्च तेभ्यः उद्भवाः एकैकस्माद् द्वाभ्यां सर्वेभ्यो वा जाताः सकला सर्वे आमयाः रोगा वस्तिकर्मणः प्रभावः सामर्थ्यं तेन क्षीयन्ते नश्यन्ति ॥ २७ ॥
धात्विद्रियान्तः करणप्रसादं दद्याच्च कान्तिं दहनप्रदीप्तिम् ।
अशेषदोषोपचयं निहन्यादभ्यस्यमानं जलवस्तिकर्म ॥ २८ ॥
धात्विति  । अभ्यस्यमानमनुष्ठीयमानं जले वस्तिकर्म जलवस्तिकर्म कर्तुः दद्यादनुष्ठातुः इति शेषः । धातवः ‘ रस-असृङ्-मांस-मेदो-अस्थि-मज्जा-शुक्राणि धातवः’ इत्युक्ताः (वाग्भटः १.१३) । इन्द्रियाणि वाक्पाणिपादपयूपस्थानि पञ्च कर्मेन्द्रियाणि श्रोत्रत्वक्चक्षुर्जिह्वाघ्राणानि पञ्च ज्ञानेन्द्रियाणि च, अन्तःकरणानि मनोबुद्धिचित्ताहङ्काररूपाणि, तेषां परिताप-विक्षेप-शोक-मोह-गौरवावरण- दैन्यादिराजसतामसधर्मविनिवर्तनेन सुखप्रसादलाघवादिसात्त्विकधर्माविर्भावः प्रसादः तं कान्तिं द्युतिं दहनस्य जठराग्नेः प्रदीप्तिं प्रकृष्टां दीप्तिं च । तथा । अशेषाः समस्ताः ये दोषाः वातपित्तकफाः तेषामुपचयम् । एतदपचयस्य अपि उपलक्षणम् । उपचयापचयौ निहयात् नितरां हन्यात् । दोषसाम्यरूपमारोग्यं कुर्यादित्यर्थः ॥ २८ ॥
अथ नेतिः -
सूत्रं वितस्ति सुस्निग्धं नासानाले प्रवेशयेत् ।
मुखान्निर्गमयेच्चैषा नेतिः सिद्धैः निगद्यते ॥ २९ ॥
अथ नेतिकर्माह - सूत्रमिति  । वितस्ति वितस्तिमितं वितस्तिरित्युपलक्षणम् अधिकस्यापि ।
यावता सूत्रेण सम्यक् नेतिकर्मभवेत् तावद् ग्राह्यम् । नासा नासिका सैव नालः सच्छिद्रत्वात् तस्मिन् प्रवेशयेत् । मुखान्निर्गमयेत् निष्कसयेत् । तत्प्रकारस्त्वेवम् । सूत्रप्रान्तं नासानाले प्रवेश्य इतरनासापुटमङ्गुल्या निरुध्य पूरकं कुर्यात् । पुनश्च मुखेन रेचयेत् । पुनः पुनः एवं कुर्वतः मुखे सूत्रप्रान्तमायाति । तत्सूत्रप्रान्तं नासाबहिस्थसूत्रप्रान्तं च गृहीत्वा शनैः चालयेदिति । चकारदेकस्मिन् नासानाले प्रवेश्य इतरस्मिन् निर्गमयेदित्युक्तम् । तत्प्रकारस्तु एकस्मिन् नासानाले सूत्रप्रान्तं प्रवेश्य इतरनासापुटमङ्गुल्या निरुध्य पूरकं कुर्यात् पश्चादितरनासानालेन रेचयेत् । पुनः पुनरेवं कुर्वतः इतरनासानाले सूत्रप्रान्तमायाति तस्य पूर्ववच्चालनं कुर्यादिति । अयं प्रकारस्तु बहुवारं कुर्वतः कदाचित् भवति । एषोक्ता सिद्धैः अणिमादिगुणसम्पन्नैः । तदुक्तम् - अवाप्ताष्टगुणैश्वर्याःसिद्धाः सद्भिः निरूपिताः । नेतिः निगद्यते नेतिरिति कथ्यते ॥ २९ ॥
कपालशोधिनी चैव दिव्यदृष्टिप्रदायिनी ।
जत्रूर्ध्वजातरोघौघं नेतिराशु निहन्ति च ॥ ३० ॥
नेतिगुणानाह - कपालशोधिनीति  । कपालं शोधयति शुद्धं मलरहितं करोतीति कपालशोधिनी । चकारान्नासानालादीनामपि । एवशब्दोऽवधारणे । दिव्यां सूक्ष्मपदार्थग्राहिणीं दृष्टिं प्रकर्षेण दातुं शीलमस्याः इति दिव्यदृष्टिप्रदायिनी । नेतिः नेतिक्रिया । जत्रुणोः स्कन्धसन्ध्योः ऊर्ध्वमुपरिभागे जातो जत्रूर्ध्वजातः स चासौ रोगाणामोघश्च तमाशु झटिति निहन्ति । चकारः पादपूरणे । ‘स्कन्धो भुजशिरोऽंसोस्त्री सन्धी तस्यैव जत्रुणी’ इत्यमरः (२.६.७८) ॥ ३० ॥
अथ त्राटकम् -
निरीक्षेन्निश्चलदृशा सूक्ष्मलक्ष्यं समाहितः ।
अश्रुसम्पातपर्यन्तम् आचार्यैस्त्राटकं स्मृतम् ॥ ३१ ॥
त्राटकमाह - निरीक्षेदिति । समाहितः एकाग्रचित्तः निश्चला चासौ दृक् च दृष्टिः तया सूक्ष्मं च तल्लक्ष्यं सूक्ष्मलक्ष्यम् अश्रूणां सम्यक् पातः पतनं तत्पर्यन्तम् । अनेन निरीक्षणस्य अवधिरुक्तः । निरीक्षेत् पश्येत् । आचार्यैः मत्स्येन्द्रादिभिः इदं त्राटकं त्राटककर्म स्मृतं कथितम् ॥ ३१ ॥
मोचनं नेत्ररोगाणां तन्द्रादीनां कपाटकम् ।
यत्नतस्त्राटकं गोप्यं यथा हाटकपेटकम् ॥ ३२ ॥
त्राटकगुणानाह - मोचनमिति  । नेत्रस्य रोगा नेत्ररोगाः तेषां मोचनं नाशकं, तन्द्रा आदिः येषामालस्यादीनां तेषां कपाटकं कपाटवदन्तर्धायकम् अभिभावकम् इत्यर्थः । तन्द्रा तामसः चित्तवृत्तिविशेषः । त्राटकं त्राटकाख्यं कर्म यत्नतः प्रयत्नतः प्रयत्नाद् गोप्यं गोपनीयम् । गोपने दृष्टान्तमाह - यथेति  । हाटकस्य सुवर्णस्य पेटकं पेटी इति लोके प्रसिद्धं यथा येन प्रकारेण गोप्यते तद्वत् ॥ ३२ ॥
अथ नौलिः -
अमन्दावर्तवेगेन तुन्दं सव्यापसव्यतः ।
नतांसो भ्रामयेदेषा नौलिः सिद्धैः प्रशस्यते ॥ ३३ ॥
नौलिकर्माह - अमन्देति  । नतौ नम्रीभूतावंसौ स्कन्धौ यस्य सः नतांसः पुमानमन्दोऽातिशयितो य आवर्तः तस्येव जलभ्रमस्येव वोगो जवस्तेन तुन्दमुदरम् । ‘पिचण्डकुक्षी जठरोदरं तुन्दं स्तनौ कुचौ इत्यमरः’(२.६.७७) । सव्यं चापस्वयं च सव्यापसव्ये दक्षिणवामभागौ तयोः सव्यापसव्यतः । सप्तम्यर्थे तसिः । भ्रामयेद् भ्रमन्तं प्रेरयेत् । सिद्धैरेषा नौलिः प्रशस्यते कथ्यते ॥ ३३ ॥
मन्दग्निसन्दीपनपाचनादिसन्धापिकानन्दकरी सदैव ।
अशेषदोषामयशोषिणी च हठक्रियामौलिरियं च नौलिः ॥ ३४ ॥
नौलिगुणानाह -मन्दाग्नीति । मन्दश्च असौ अग्निः जठराग्निः तस्य सन्दीपनं सम्यग्दीपनं च पाचनं च भुक्तान्नपरिपाकश्च मन्दाग्निसन्दीपनपाचने ते अदिनी यस्य तन्मन्दाग्निसन्दीपनपाचनादि तस्य सन्धापिका विधात्री । आदिशब्देन मलशुध्यादि । सदैव सर्वदैव आनन्दकरी सुखकरी । अशेषाः समस्ताः च ते दोषाः च वातादयः आमयाश्च रोगाः तेषां शोषिणी शोषणकर्त्री हठस्य क्रियायां धौत्यादीनां मौलिः मौलिरिवोत्तमा । धौतिवस्त्योः नौलिसापेक्षत्वात् । इयमुक्ता नौलिः ॥ ३४ ॥
अथ कपालभातिः -
भस्त्रावल्लोहकारस्य रेचपूरौ ससम्भ्रमम् ।
कपालभातिर्विख्याता कफदोषविशोषिणी ॥ ३५ ॥
कपालभातिं तद्गुणं चाह - भस्त्रावदिति  । लोहकारस्य भस्त्रा अग्नेः धमनसाधनीभूतं चर्म तद्वत् सम्भ्रमेण सह वर्तमानौ ससम्भ्रमौ अमन्दौ यौ रेचपूरौ रेचकपूरकौ कपालभातिरिति विख्याता । कीदृशी? कफदोषनिवारिणी । कफस्य दोषाः विंशतिभेदभिन्नाः । तदुक्तं निदाने - ‘कफरोगाश्च विंशतिः’ इति । तेषं विशोषिणी विनाशिनी ॥ ३५ ॥
षट्कर्मनिर्गतस्थौल्यकफदोषमलादिकः ।
प्राणायामं ततः कुर्यादनायासेन सिद्ध्यति ॥ ३६ ॥
षट्कर्मणां प्राणायामोपकारकत्वमाह - षट्कर्मेति  । षट्कर्मभिः धौतिप्रभृतिभिः निर्गताः स्थौल्यं स्थूलस्य भावः स्थूलत्वम् । कफदोषाः विंशतिसङ्ख्याकाः मलादयश्च यस्य स तथा । शेषाद्विभाषा (पा.सू ५.४.१५४) इति कप्रत्ययः । आदिशब्देन पित्तादयः । प्राणायामं कुर्यात् । ततः तस्मात् षट्कर्मपूर्वकात् प्राणायामात् अनायासेन अश्रमेण सिद्ध्यति योग इति शेषः षट्कर्माकरणे तु प्राणायमे श्रमाधिक्यं स्यादिति भावः ॥ ३६ ॥
प्राणायामैरेव सर्वे प्रशुष्यन्ति मला इति ।
आचार्याणान्तु केषाञ्चिदन्यत् कर्म न सम्मतम् ॥ ३७ ॥
मतभेदेन षट्कर्मणामनुपयोगमाह - प्राणायामैरिति  । प्राणायामैरेव । एवशब्दः षट्कर्मव्यवच्छेदार्थः । सर्वे मलाः प्रशुष्यन्ति । मला इत्युपलक्षणं स्थौल्यकफपित्तादीनाम्, इति हेतोः केषाञ्चिदाचार्याणां याज्ञवल्क्यादीनामन्यत् कर्म षट्कर्म न सम्मतं नाभिमतम् ।
आचार्यलक्षणमुक्तं वायुपुराणे -
आचिनोति च शास्त्रार्थानाचारे स्थापयेदपि ।
स्वयमाचरते यस्मादाचार्यः तेन चोच्यते ॥ इति ॥ ३७ ॥
अथ गजकरणी -
उदरगतपदार्थमुद्वमन्ति पवनमपानमुदीर्य कण्ठनाले ।
क्रमपरिचयवश्यनाडिचक्रा गजकरणीति निगद्यते हठज्ञैः ॥ ३८ ॥
गजकरणीमाह - उदरगतेति । अपानं पवनमपानवायुं कण्ठनाले कण्ठो नाल इव कण्ठनालः तस्मिन् उदीर्य उत्क्षिप्य उदरे गतः प्राप्तः स चासौ पदार्थश्च भुक्तपीतान्नजलादिः तं पदार्थं वमन्ति उद्गिरन्ति यया, योगिनः इत्यध्याहारः । क्रमेण यः परिचयः योऽभ्यासः तेन वश्यं स्वाधीनं नाडीनां चक्रं यस्यां सा तथा । सा क्रिया हठज्ञैः हठयोगाद्यभिज्ञैः गजकरणीति निगद्यते कथ्यते । ‘क्रमपरिचयवश्यनाडिमार्गा’ इति क्वचित् पाठः । तस्यायमर्थः । क्रमपरिचयेन वश्यः नाड्याः शङ्खिन्याः मार्गः कण्ठपर्यन्तो यस्यां सा तथा ॥ ३८ ॥
ब्रह्मादयोऽपि त्रिदशा पवनाभ्यासतत्पराः ।
अभूवन्नन्तकभयात् तस्मात् पवनमभ्यसेत् ॥ ३९ ॥
प्राणायामः अवश्यमभ्यसनीयः सर्वोत्तमैः अभ्यस्तत्वात् महाफलत्वाच्चेति सूचयन्नाह - ब्रह्मादय इति । ब्रह्मा आदिः येषां ते ब्रह्मादयः तेऽपि किमुतान्य इत्यर्थः । त्रिदशा देवाः, अन्तयतीत्यन्तकः कालः तस्माद् भयम् अन्तकभयम् तस्मात् पवनस्य प्राणवायोः अभ्यासः रेचकपूरककुम्भकभेदभिन्नप्राणायामानुष्ठानरूपः तस्मिन् तत्पराः अवहिता अभूवन् आसन् । तस्मात् पवनमभ्यसेत् प्राणमभ्यसेत् ॥ ३९ ॥
यावद् बद्धो मरुद्देहे यावच्चित्तं निराकुलम् ।
यावद्-दृष्टिः भ्रुवोर्मध्ये तावत् कालभयं कुतः ॥ ४० ॥
यावदिति । यावद् यावत्कालपर्यन्तं मरुत् प्राणानिलः शरीरे बद्धः श्वासोच्छ्वासक्रियाशून्यः । यावच्चित्तम् अन्तःकरणं निराकुलमविक्षिप्तं समाहितम् । यावद् भ्रुवोः मध्ये दृष्टिः अन्तःकरणवृत्तिः । दृशिरत्र ज्ञानसामान्यार्थः । तावत्कालपर्यन्तं कलयतीति कालः अन्तकः तस्माद् भयं कुतः, न कुतोऽपीत्यर्थः । तथा च वक्ष्यति (४.१०८) -
‘खाद्यते न च कालेन बाध्यते न च कर्मणा ।
साध्यते न स केनापि योगी युक्तः समाधिना ’ ॥ इति । स्वाधीनो भवतीत्यर्थः ॥ ४० ॥
विधिवत्प्राणसंयामैः नाडीचक्रे विशोधिते ।
सुषुम्नावदनं भित्त्वा सुखाद् विशति मारुतः ॥ ४१ ॥
विधिवदिति । विधिवत् प्राणसंयामैः आसनजालन्धरबन्धादिविधियुक्त-प्राणायामैः नाडीचक्रे नडीनां चक्रं समूहः तस्मिन् विशोधिते निर्मले सति मारुतो वायुः सुषुम्ना इडापिङ्गलयोः मध्यस्था नाडी तस्याः वदनं मुखं भित्त्वा सुखादनायासात् विशति सुषुम्नान्तरिति शेषः ॥ ४१ ॥
मारुते मध्यसञ्चारे मनःस्थैर्यं प्रजायते ।
यो मनःसुस्थिरीभावः सैवावस्था मनोन्मनी ॥ ४२ ॥
मारुत इति । मध्ये सुषुम्नामध्ये सञ्चारः सम्यक् चरणं गमनं मूर्धपर्यन्तं यस्य सः मध्यसञ्चारः तस्मिन् सति मनसः स्थैर्यं ध्येयाकारवृत्तिप्रवाहः जायते प्रादुर्भवति । यो मनसः सुस्थिरीभावः सुष्ठुस्थिरीभवनं सैव मनोन्मन्यवस्था । मनोन्मनीशब्दः उन्मनीपर्यायः । तथाग्रे वक्ष्यति - ‘राजयोगः समाधिश्च’ । (४.३) इत्यादिना ॥ ४२ ॥
तत्सिद्धये विधानज्ञाश्चित्रान् कुर्वन्ति कुम्भकान् ।
विचित्रकुम्भकाभ्यासात् विचित्रां सिद्धिमाप्नुयात् ॥ ४३ ॥
विचित्रेषु कुम्भकेषु प्रवृत्तिं जनयितुं तेषां मुख्यफलमवान्तरफलं चाह - तत्सिद्धय इति । विधानं कुम्भकानुष्ठानप्रकारः तज्जानन्तीति विधनज्ञाः तत्सिद्धये उन्मन्यवस्थासिद्धये चित्रान् सूर्यभेदादिभेदेन नानाविधान् कुम्भकान् कुर्वन्ति । विचित्राश्च ते कुम्भकाश्च विचित्रकुम्भकाः तेषामभ्यासात् अनुष्ठानात् विचित्राम् अणिमादिभेदेन नानाविधां विलक्षणां वा जन्मौषधिमन्त्रतपोजातां सिद्धिम् । तदुक्तं भागवते -
‘जन्मौषधितपोमन्त्रैः यावत्य इह सिद्धयः ।
योगेनाप्नोति तास्सर्वा नान्यैः योगगतिं व्रजेत् ’ ॥ इति ।
आप्नुयात् प्रत्याहारादि परम्परयेति भावः ॥ ४३ ॥
अथ कुम्भकभेदाः -
सूर्यभेदनमुज्जायी सीत्कारी शीतली तथा ।
भस्त्रिका भ्रामरी मूर्च्छा प्लाविनीत्यष्टकुम्भकाः ॥ ४४ ॥
अथ अष्टकुम्भकान् नामभिः निर्दिशति - सूर्यभेदनमिति । स्पष्टम् । ॥ ४४ ॥
पूरकान्ते तु कर्तव्यो बन्धो जालन्धराभिधः ।
कुम्भकान्ते रेचकदौ कर्तव्यस्तूड्डियनकः ॥ ४५ ॥
अथ हठसिद्धौ अनन्यसिद्धां पारमहंसीं सर्वकुम्भकसाधारणयुक्तिमाह त्रिभिः पूरकान्त इति ।
जालन्धर इत्यभिधा नाम यस्य स जालन्धराभिधो बन्धः, बध्नाति प्राणवायुमिति बन्धः । कण्ठाकुञ्चनपूर्वकं चिबुकस्य हृदि स्थापनं जालन्धरबन्धः पूरकान्ते पूरकस्य अन्ते पूरकानन्तरं झटिति कर्तव्यः । तुशब्दात् कुम्भकादौ । उड्डियानकस्तु कुम्भकान्ते कुम्भकस्यान्ते किञ्चित् कुम्भकशेषे रेचकस्यादौ रेचकादौ रेचकात् पूर्वं कर्तव्यः । प्रयत्नविशेषेण नाभिप्रदेशस्य पृष्ठतः आकर्षणमुड्डियानबन्धः ॥ ४५ ॥
अधस्तात् कुञ्चनेनाशु कण्ठसङ्कोचने कृते ।
मध्ये पश्चिमतानेन स्यात् प्राणो ब्रह्मनाडिगः ॥ ४६ ॥
अधस्तादिति । कण्ठस्य सङ्कोचनं कण्ठसङ्कोचनं तस्मिन् कृते सति जालन्धरबन्धे कृते सति इत्यर्थः । आश्वव्यवहितोत्तरमेव अधस्तात् अधः प्रदेशात् आकुञ्चनेन आधाराकुञ्चनेन मूलबन्धेन इत्यर्थः । मध्ये नाभिप्रदेशे पश्चिमतः पृष्ठतः तानं ताननम् आकर्षणं तेन उड्डियानबन्धेन इत्यर्थः । उक्तरीत्या कृतेन बन्धत्रयेण प्राणो वायुः ब्रह्मनाडीं सुषुम्नां गच्छतीति ब्रह्मनाडिगः सुषुम्नानाडिगामी स्यात् इत्यर्थः । अत्रेदं रहस्यम् । यदि श्रीगुरुमुखात् जिह्वाबन्धः सम्यक् परिज्ञातः तर्हि जिह्वाबन्धपूर्वकेन जालन्धरबन्धेनैव प्राणायामः सिध्यति । वायुप्रकोपो नैव भवति । ‘वपुःक़ृशत्वं वदने प्रसन्नता’ (२.७८) इत्यादीनि सर्वाणि लक्षणानि जायन्त इति मूलबन्धोड्डियानबन्धौ नोपयुक्तौ । तयोः जिह्वाबन्धपूर्वकेण जालन्धरबन्धेन अन्यथासिद्धत्वात् । जिह्वाबन्धो न विदितश्चेत् ‘अधस्तात् कुञ्चनेन’ इति श्लोकोक्तरीत्या प्राणायामाः कर्तव्याः । त्रयोऽपि बन्धाः गुरुमुखाद् ज्ञातव्याः । मूलबन्धस्तु सम्यक् अज्ञातः नानारोगोत्पादकः । तथा हि, यदि मूलबन्धे कृते धातुक्षयो विष्टम्भोऽग्निमान्द्यं नादमान्द्यं गुटिकासमूहाकारम् अजस्येव पुरीषं स्यात् तदा मूलबन्धः सम्यक् न ज्ञातः इति बोध्यम् । यदि तु धातुपुष्टिः सम्यक् मलशुद्धिः अग्निदीप्तिः सम्यक् नादाभिव्यक्तिश्च स्यात् तदा ज्ञेयं मूलबन्धः सम्यक् ज्ञात इति ॥ ४६ ॥
अपानमूर्धवमुत्थाप्य प्राणं कठादधो नयेत् ।
योगी जरा विमुक्तः सन् षोडशाब्दवया भवेत् ॥ ४७ ॥
अपानमिति । अपानम् अपानवायुम् ऊर्ध्वमुत्थाप्य आधाराकुञ्चनेन प्राणं प्राणवायुं कण्ठादधः अधोभागे नयेत् प्रापयेत् यः सः योगी, योगः अस्य अस्ति, अभ्यस्यत्वेन इति योगी योगाभ्यासी जरया वार्धकेन विमुक्तः विशेषेण मुक्तः सन् । षोडशानामब्दानां समाहारः षोडशाब्दं वयो यस्य स तादृशो भवेत् । यद्यपि ‘पूरकान्ते तु कर्तव्यः’(५.४५) इत्यादिना त्रयाणां श्लोकानाम् एक एव अर्थः पर्यवस्यति, तथापि पूरकान्ते तु कर्तव्य इत्यनेन बन्धानां काल उक्तः । अधस्तात् कुञ्चनेन इत्यनेन बन्धानां स्वरूपमुक्तम् । अपानमूर्ध्वमुत्थाप्य इत्यनेन बन्धानां फलमुक्तमिति विशेषः । जालन्धरबन्धे मूलबन्धे च कृते नाभेरधोभाग आकर्षणाख्यः बन्ध उड्डियानबन्धो भवत्येव इत्यस्मिन् श्लोके नोक्तः । तथोचोक्तं ज्ञानेश्वरेण गीताषष्ठाध्यायव्याख्यायां -‘मूलबन्धे जालन्धरबन्धे च कृते नाभेरधोभाग आकर्षणाख्यः बन्धः स्वयमेव भवति ’ इति ॥ ४७ ॥
अथ सूर्यभेदनम् -
आसने सुखदे योगी बध्वा चैवासनं ततः ।
दक्षनाड्या समाकृष्य बहिःस्थं पवनं शनैः ॥ ४८ ॥
‘योगाभ्यासक्रमं वक्ष्ये योगिनां योगसिद्धये ।
उषःकाले समुत्थाय प्रातः कालेऽथवा बुधः ॥ १ ॥
गुरुं संस्मृत्य शिरसि हृदये स्वेष्टदेवताम् ।
शौचं कृत्वा दन्तशुद्धिं विदद्ध्यात् भस्मधारणम् ॥ २ ॥
शुचौ देशे मठे रम्ये प्रतिष्ठाप्यासनं मृदु ।
तत्रोपविश्य संस्मृत्य मनसा गुरुमीश्वरम् ॥ ३ ॥
देशकालौ च सङ्कीर्त्य सङ्कल्य विधिपूर्वकम् । ’
अद्येत्यादि श्रीपरमेश्वरप्रसादपूर्वकम् । समाधितत्फलसिध्यर्थम् आसनपूर्वकान् प्राणायामादीन् करिष्ये ।
अनन्तं प्रणमेद् देवं नागेशं पीठसिद्धये ॥ ४ ॥
मणिभ्राजद्फणासहस्रविधृतविश्वम्भरामण्डलायानन्ताय नागराजाय नमः ।
ततोऽभ्यसेदासनानि श्रमे जाते शवासनम् ।
अन्ते समभ्यसेत् तत्तु श्रमाभ्यासे तु नाभ्यसेत् ॥ ५ ॥
करणीं विपरीताख्यां कुम्भकात् पूर्वमभ्यसेत् ।
जालन्धरप्रसादार्थं कुम्भकात् पूर्वयोगतः ॥ ६ ॥
विधायाचमनं कृत्वा कर्माङ्गं प्राणसंयमम् ।
योगीन्द्रादीन् नमस्कृत्य कौर्माच्च शिववाक्यतः ॥ ७’ ॥
कूर्मपुराणे शिववाक्यम् -
‘नमस्कृत्याथ योगीन्द्रान् सशिष्यांश्च विनायकम् ।
गुरुं चैवाथ मां योगी युञ्चीत सुसमाहितः ॥ ८ ॥
बद्ध्वाभ्यासे सिद्धपीठं कुम्भकाबन्धपूर्वकम् ।
प्रथमे दश कर्तव्याः पञ्च वृद्ध्या दिने दिने ॥ ९ ॥
कार्या अशीतिपर्यन्तं कुम्भकाः सुसमाहितैः ।
योगीन्द्रः प्रथमं कुर्यादभ्यासं चन्द्रसूर्ययोः ॥ १० ॥
अनुलोमविलोमाख्यमेतं प्राहुर्मनीषिणः ।
सूर्यभेदनमभ्यस्य बन्धपूर्वकमेकधीः ॥ ११ ॥
उज्जायिनं ततः कुर्यात् सीत्कारीं शीतलीं ततः ।
भस्त्रिकां च समभ्यस्य कुर्यादन्यान्न वा परान् ॥ १२ ॥
मुद्राः समभ्यसेद् बुद्ध्वा गुरुवक्त्राद् यथाक्रमम् ।
ततः पद्मासनं बद्ध्वा कुर्यान्नादानुचिन्तनम् ॥ १३ ॥
अभ्यासं सकलं कुर्यादीश्वरार्पणमादृतः ।
अभ्यासादुत्थितः स्नानं कुर्यादुष्णेन वारिणा ॥ १४ ॥
स्नत्वा समापयेन्नित्यं कर्म सङ्क्षेपतः सुधीः ।
मध्याह्नेऽपि तथाभ्यस्य किञ्चिद्विश्रम्य भोजनम् ॥ १५ ॥
क्रियेत योगिना पथ्यमपथ्यं न कदाचन ।
एलां वापि लवङ्गं वा भोजनान्ते च भक्षयेत् ॥ १६ ॥
केचित् कर्पूरमिच्छन्ति ताम्बूलं शोभनं तथा ।
चूर्णेन रहितं शस्तं पवनाभ्यासयोगिनाम् ॥ १७ ॥
इति चिन्तामणेर्वाक्यं स्वारस्यं भजते न हि ।
केचित्-पदेन यस्मात्तु तयोः शीतौष्ण्यहेतुता ॥ १८ ॥
भोजनान्तरं कुर्यान्मोक्षशास्त्रावलोकनम् ।
पुराणश्रवणं वापि नामसङ्कीर्तनं विभोः ॥ १९ ॥
सायं सन्ध्याविधिं कृत्वा योगं पूर्ववदभ्यसेत् ।
यदा त्रिघटिकाशेषो दिवसोऽभ्यासमाचरेत् ॥ २० ॥
अभ्यासानन्तरं कार्या सायं सन्ध्या सदा बुधैः ।
अर्धरात्रे हठाभ्यासं विदध्यात् पूर्ववद्यमी ॥ २१ ॥
विपरीतां तु करणीं सायङ्कालार्धरात्रयोः ।
नाभ्यसेत् भोजनात् पूर्वं यतः सा न प्रशस्यते ॥ २२’ ॥
अथोद्देशानुक्रमेण कुम्भजान् विवक्षुः तत्र प्रथमोदितं सूर्यभेदनं तद्वुणांश्चाह त्रिभिः - आसन इति । सुखं ददातीति सुखदं तस्मिन् सुखदे ।
शुचौ देशे प्रतिष्ठाप्य स्थिरमासनमात्मनः ।
नात्युच्छ्रितं नातिनीचं चैलाजिनकुशोत्तरम् ॥ (भ.गी.६.११) इत्युक्तलक्षणे ‘विविक्तदेशे च सुखासनस्थः शुचिः समग्रीवशिरःशरीरः ’ (कै.उप.५) इति श्रुतेश्च चैलाजिनकुशोत्तर आसने । आस्ते अस्मिन् इति आसनम्, आस्यते अनेन इति वा तस्मिन् योगी योगाभ्यासी । आसनं स्वस्तिकवीरसिद्धपद्मादन्यतमं मुख्यत्वात् सिद्धासनमेव वा बद्ध्वा एव बन्धनेन सम्पाद्यैव कृत्वैव इत्यर्थः । तत आसनबन्धनन्तरं दक्षा दक्षिणभागस्था या नाडी पिङ्गला तया बहिःस्थं देहात् बहिर्वर्तमानं पवनं वायुं शनैः मन्दं मन्दमाकृष्य पिङ्गलया मन्दं मन्दं पूरकं कृत्वा इत्यर्थः ॥ ४८ ॥
आ केशादानखाग्राच्च निरोधावधि कुम्भयेद् ।
ततः शनैः सव्यनाड्या रेचयेत् पवनं शनैः ॥ ४९ ॥
आ केशादिति । केशान् मर्यादीकृत्य आ केशात्; नखाग्रान् मर्यादीकृत्य आ नखाग्रात्, निरोधस्य वायोरवरोधस्य अवधिः मर्यादा यस्मिन् कर्मणि तत्तथा कुम्भ्येत् । केशपर्यन्तं नखाग्रपर्यन्तं च वायोः निरोधो यथा भवेत् तथा अतिप्रयत्नेन कुम्भकं कुर्यादित्यर्थः । ननु -
‘हठानिरुद्धः प्राणोऽयं रोमकूपेषु निस्सरेत् ।
देहं विदारयत्त्येष कुष्ठादि जनयत्यपि ॥
ततः प्रत्यायितव्योऽसौ क्रमेणारण्यहस्तिवत् ।
वन्यो गजो गजारिः वा क्रमेण मृदुतामियात् ॥
करोति शास्तृनिर्देशात् न च तां परिलङ्घयेत् ।
तथा प्राणो हृदिस्थोऽयं योगिनां क्रमयोगतः ॥
गृहीतः सेव्यमानस्तु विश्रम्भमुपगच्छति । ’
इति वाक्यविरुद्धमतिप्रयत्नेन कुम्भकं कुर्यादिति कथमुक्तमिति चेन्न -हठान्निरुद्धः प्राणोऽयमिति वाक्यस्य बलादचिरेण प्राणजयं करिष्यामीति बुध्यरम्भ एव । बह्वभ्यासासक्तपरत्वात् क्रमेणारण्यहस्तिवदिति दृष्टान्तस्वारस्याच्च । अत एव सूर्याचन्द्रमासोरभ्यासे ‘धारयित्वा यथाशक्ति’ (३.२१) निधारयेदिति निरोधत इति चोक्तं सङ्गच्छते । तस्मात् कुम्भकस्त्वतिप्रयत्नपूर्वकं कर्तव्यः । यथा यथा अतिप्रयत्नेन कुम्भ्कः क्रियते तथा तथा तस्मिन् गुणाधिक्यं भवेत् । यथा यथा च शिथिलः कुम्भकः स्यात् तथा तथा च गुणाल्पत्वं स्यात् । अत्र योगिनामनुभवोऽपि मानम् । पूरकस्तु शनैः शनैः कार्यः, वेगाद्वा कर्तव्यः । वेगदपि कृते पूरके दोषाभावात् । रेचकस्तु शनैः शनैः एव कर्तव्यः । वेगात् कृते रेचके बलहानिप्रसङ्गात् । ततः शनैः शनैरेव रेचयेत् न तु वेगतः इत्याद्यनेकधा ग्रन्थकारोक्तेश्च । ततो निरोधवधि कुम्भकानन्तरं शनैः शनैः मन्दं मन्दं सव्ये वामभागे स्थिता नाडी सव्यनाडी तया सव्यनाड्या इडया पवनं वायुं रेचयेत् बहिर्निस्सारयेत् । पुनः शनैरित्युक्तिस्तु शनैरेव रेचयेदित्यवधारणार्था । तदुक्तम् -
विस्मये च विषादे च दैन्ये चैवावधारणे ।
तथा प्रसादने हर्षे वाक्यमेकं द्विरुच्यते ॥ इति ॥ ४९ ॥
कपालशोधनं वातदोषघ्नं कृमिदोषहृत् ।
पुनः पुनरिदं कार्यं सूर्यभेदनमुत्तमम् ॥ ५० ॥
कपालशोधनमिति । कपालस्य मस्तकस्य शोधनं शुद्धिकरं वातजा दोषा वातदोषा अशीतिप्रकाराः तान् हन्तीति वातदोषघ्नं कृमीणामुदरे जातानां दोषो विकारः तं हरतीति कृमिदोषहृत् । पुनः पुनः भूयो भूयः कार्यम् । सूर्येणापूर्य कुम्भयित्वा चन्द्रेण रेचनमिति रीत्या इदमुत्तमम् उत्कृष्टं सूर्यभेदनं सूर्यभेदनाख्यमुक्तं योगिभिरिति शेषः ॥ ५० ॥
अथोज्जायी -
मुखं संयम्य नाडीभ्याम् आकृष्य पवनं शनैः ।
यथा लगति कण्ठात्तु हृदयावधि सस्वनम् ।
पूर्ववत् कुम्भयेत् प्राणं रेचयेदिडया तथा ॥ । ५१ ॥
उज्जायिनमाह सार्धेन - मुखमिति । मुखम् आस्यं संयमं कृत्वा मुद्रयित्वा इत्यर्थः । कण्ठात्तु कण्ठादारभ्य हृदयावधि हृदयमवधिः यस्मिन् कर्मणि तत्तथा स्वनेन सहितं यथा स्यात् तथा । उभे क्रियाविशेषणे । लगति श्लिष्यति पवन इत्यर्थात् । तथा तेन प्रकारेण नाडीभ्याम् इडापिङ्गलाभ्यां पवनं वायुं शनैः मन्दमाकृष्य आकृष्टं कृत्वा पूरयित्वा इत्यर्थः । प्राणं पूर्ववत् पूर्वेण सूर्यभेदनेन तुल्यं पूर्ववत् । आकेशादानखाग्राच्च निरोधावधि कुम्भयेदित्युक्तरीत्या कुम्भयेद् रोधयेत् । ततः कुम्भकान्तरमिडया वामनाड्या रेचयेत् त्यजेत् ॥ ५१ ॥
श्लेष्मदोषहरं कण्ठे देहानलविवर्धनम् ॥ ५२ ॥
नाडीजलोदराधातुगतदोषविनाशनम् ।
गच्छता तिष्ठता कार्यमुज्जाय्याख्यं तु कुम्भकम् ॥ ५३ ॥
उज्जायिगुणानाह सार्धश्लोकेन - श्लेष्मदोषहरमिति । कण्ठे कण्ठप्रदेशे श्लेष्मणो दोषाः श्लेष्मदोषाः कासादयः तान् हरतीति श्लोष्मदोषहरः तं देहानलस्य देहमध्यगतस्य अनलस्य जाठरस्य विवर्धनं विशेषेण वर्धनं दीपनमित्यर्थः ॥ ५२ ॥
नाडीति । नाडी शिरा जलं पीतमुदकमुदरं तुन्दमासमन्तात् देहे वर्तमाना धातवः आधातवः । एषामितरेतरद्वन्द्वः । तेषु गतः प्राप्तः यो दोषः विकारः तं विशेषेण नाशयतीति नाडीजलोदराधातुगतदोषविनशनम् । गच्छता गमनं कुर्वता तिष्ठता स्थितेन वापि पुंसा उज्जायाख्यम् उज्जायीत्याख्या यस्य तत् । तु इत्यनेन अस्य वैशिष्ट्यं द्योतयति । कार्यं कर्तव्यम् । उज्जापीति क्वचित् पाठः । गच्छता तिष्ठता तु बन्धरहितः कर्तव्यः । कुम्भकशब्दः स्त्रीलिङ्गः । पुल्लिङ्गपाठे तु विशेषणेष्वपि पुल्लिङ्गः पाठः कार्यः ॥ ५३ ॥
अथ सीत्कारी -
सीत्कां कुर्यात् तथा वक्त्रे घ्राणेनैव विजृम्भिकाम् ।
एवमभ्यासयोगेन कामदेवो द्वितीयकः ॥ ५४ ॥
सीत्कारीकुम्भ्कमाह - सीत्कामिति । वक्त्रे मुखे सीत्कां सीदेव सीत्का सीदिति शब्दः सीत्कारः तां कुर्यात् । ओष्ठयोरन्तरे संलग्नया जिह्वया सीत्कारपूर्वकं मुखे पूरकं कुर्यादित्यर्थः । घ्राणेनैव नासिकयैव इत्यनेन उभाभ्यां नासापुटाभ्यां रेचकः कार्यः इत्युक्तम् । एवशब्देन वक्त्रस्य व्यवच्छेदः । वक्त्रेण वायोः निस्सारणं त्वभ्यासानन्तरमपि न कार्यम् । बलहानिकरत्वात् । विजृम्भिकां रेचकं कुर्यादित्यत्रापि सम्बध्यते । कुम्भकस्त्वनुक्तोऽपि सीत्कार्याः कुम्म्भकत्वादेवावगन्तव्यः । अथ सीत्कार्याः प्रशंसा । एवमुक्तप्रकारेण अभ्यासः पौनः पुन्येन अनुष्ठानं स एव योगः योगसाधनत्वात् तेन द्वितीयः एव द्वितीयकः कामदेवः कन्दर्पः । रूपलावण्यातिशयेन कामदेवसादृश्यात् ॥ ५४ ॥
योगिनीचक्रसम्मान्य सृष्टिसंहारकारकः ।
न क्षुधा न तृषा निद्रा नैवालस्यं प्रजायते ॥ ५५ ॥
योगिनीनां चक्रं योगिनीचक्रं योगिनीसमूहः । तस्य सम्मान्यः संसेव्यः । सृष्टिः प्रपञ्चोत्पत्तिः, संहारः तल्लयःतयोः कारकः कर्ता । क्षुधा भोक्तुमिच्छा न । तृषा जलपानेच्छा न । निद्रा सुषुप्तिः नः । आलस्यं कायचित्तगौरवात् प्रवृत्त्यभावः । कायगौरवं कफादिना चित्तगौरवं तमोगुणेन । नैव प्रजायते नैव प्रादुर्भवति । एवमभ्यासयोगेनेति प्राजायत इति च प्रतिवाक्यं सम्बध्यते ॥ ५५ ॥
भवेत् सत्त्वं च देहस्य सर्वोपद्रवविवर्जितः ।
अनेन विधिना सत्यं योगीन्द्रो भूमिमण्डले ॥ ५६ ॥
भवेदिति । देहस्य शरीरस्य सत्त्वं बलं च भवेत् । अनेन उक्तेन विधिना अभ्यासविधिना योगीन्द्रः योगिनामिन्द्र इव योगीन्द्रः भूमिमण्डले सर्वैरुपद्रवैः विवर्जितः सर्वोपद्रवविवर्जितो भवेत् सत्यम् । ‘सर्वं वाक्यं सावधारणम्’ इति न्यायात् । यदुक्तं फलं तत्सत्यमेव इत्यर्थः ॥ ५६ ॥
अथ शीतली -
जिह्वया वायुमाकृष्य पूर्ववत् कुम्भसाधनम् ।
शनकैघ्राणरन्ध्राभ्यां रेचयेत् पवनं सुधीः ॥ ५७ ॥
शीतलीकुकुम्भकमाह - जिह्वया इति । जिह्वया ओष्ठयोः बहिः निर्गतया विहङ्गमाधारचञ्चुसदृशया वायुमाकृष्य शनैः पूरकं कृत्वा इत्यर्थः । पूर्ववत् सूर्यभेदनवत् कुम्भस्य कुम्भकस्य साधनं विधानं कृत्वा इत्यध्याहारः । सुधीः शोभना धीः यस्य सः । घ्राणस्य रन्ध्रे ताभ्यां नासापुटविवराभ्यां शनकैः शनैरेव । ‘अव्ययसर्वनाम्नाम् -’ (पा.सू ५.३.७१) इत्यकच् । पवनं वायुं रेचयेत् ॥ ५७ ॥
गुल्मप्लीहादिकान् रोगान् ज्वरं पित्तं क्षुधां तृषाम् ।
विषाणि शीतली नाम कुम्भिकेयं निहन्ति हि ॥ ५८ ॥
शीतलीगुणानाह - गुल्मश्च प्लीहश्च गुल्मप्लीहौ रोगविशेषौ आदी येषां ते गुल्मप्लीहादिकाः तान् , रोगान् आमयान् , ज्वरं ज्वराख्यं रोगं , पित्तं पित्तविकारं, क्षुधां भोक्तुमिच्छां , तृषां जलपानेच्छां, विषाणि सर्पादिविषजनितविकारान् । शीतली, नाम इति प्रसिद्धार्थकमव्ययम् । इयमुक्ता कुम्भिका निहन्ति नितरां हन्ति । कुम्भशब्दः स्त्रीलिङ्गोऽपि । तथा च श्रीहर्षः - ‘उदरस्य कुम्भीरथ शातकुम्भाजाः’ । (नै.च ५.१९) इति ॥ ५८ ॥
अथ भस्त्रिका -
ऊर्वोरुपरि संस्थाप्य शुभे पादतले उभे ।
पद्मासनं भवेदेतत् सर्वपापप्रणशनम् ॥ ५९ ॥
भस्त्राकुम्भकस्य पद्मासनपूर्वकमेव अनुष्ठानात् तदादौ पद्मासनमाह - ऊर्वोरिति । उपर्युत्ताने शुभे शुद्धे उभे द्वे पादयोः तले अधः प्रदेशौ ऊर्वोः संस्थाप्य सम्यक् स्थापयित्वा वसेत् । एतत् पद्मासनं भवेत् । कीदृशं सर्वेषां पापानां प्रकर्षेण नाशकम् । अत्र उपरि इत्यव्ययम् उत्तानवाचकम् । तथा च कारकेषु मनोरमायाम् - ‘उपर्युपरि बुद्धीनाम्’ इत्यत्र उपरिबुद्धीनामित्यस्य उत्तानबुद्धीनामिति व्याख्यानं कृतम् ॥ ५९ ॥
सम्यक् पद्मासनं बद्ध्वा समग्रीवोदरः सुधीः ।
मुखं संयम्य यत्नेन प्राणं घ्राणेन रेचयेत् ॥ ६० ॥
भस्त्रिकाकुम्भकमाह - सम्यगिति । ग्रीवा च उदरं च ग्रीवोदरम् । प्राण्यङ्गत्वादेकवद्भावः । समं ग्रीवोदरं यस्य सः समग्रीवोदरः, सुस्थिता धीः यस्य सः सुधीः, पद्मासनम सम्यक् स्थिरं बद्ध्वा मुखं संयम्य संयतं कृत्वा यत्नेन प्रयत्नेन घ्राणेन घ्राणस्य एकतरेण रन्ध्रेण प्राणं शरीरान्तःस्थितं वायुं रेचयेत् ॥ ६० ॥
यथा लगति हृत्कण्ठे कपालावधि सस्वनम् ।
वेगेन पूरयेच्चापि हृत्पद्मावधि मारुतम् ॥ ६१ ॥
रेचकप्रकारमाह - यथेति । हृच्च कण्ठश्च हृत्कण्ठं तस्मिन् हृत्कण्ठे । समाहारद्वन्द्वः । कपालावधि कपालपर्यन्तं स्वनेन सहितं सस्वनं यथा स्यात् तथा तेन प्रकारेण लगति प्राण इति शेषः, तथा रेचयेत् । हृत्पद्ममवधिः यस्मिन् कर्मणि तत् हृत्पद्मावधि, वेगेन तरसा, मारुतं वायुं पूरयेत् । चापीति पादपूरणार्थम् ॥ ६१ ॥
पुनर्विरेचयेत् तद्वत् पूरयेच्च पुनः पुनः ।
यथैव लोहकारेण भस्त्रा वेगेन चाल्यते ॥ ६२ ॥
पुनरिति - तद्वत् पूर्ववत् पुनर्विरेचयेत् , पुनः पुनः पूरयेत् च इत्यन्वयः । उक्ते अर्थे दृष्टान्तमाह - यथैवेति । लोहकारेण लोहविकाराणां कर्त्रा भस्त्रा अग्नेः धमनसाधनीभूतं चर्म यथैव येन प्रेकारेण वेगेन चाल्यते ॥ ६२ ॥
तथैव स्वशरीरस्थं चालयेत् पवनं धिया ।
यदा श्रमो भवेद्देहे तदा सूर्येण पूरयेत् ॥ ६३ ॥
यथोदरं भवेत् पूर्णमनिलेन तथा लघु ।
धारयेन्नासिकां मध्यातर्जनीभ्यां विना दृढम् ॥ ६४ ॥
तथैव तेनैव प्रकारेण स्वशरीरस्थंं स्वशरीरे स्थितं पवनं प्राणं धिया बुद्ध्या चालयेत् । रेचकपूरकयोः निरन्तरावर्तनेन चालनस्य अवधिमाह - यदा श्रम इति । यदा यस्मिन् काले देहे शरीरे श्रमो रेचकपूरकयोः निरन्तरावर्तनेन आयासः भवेत् तदा तस्मिन् काले । यथा येन प्रकारेण पवनेन वायुना, लघु क्षिप्रमेवोदरं पूर्णं भवेत् तथा तेन प्रकारेण सूर्यनाड्या पूरयेत् । ‘लघुक्षिप्रमरं द्रुतम्’ इत्यमरः (१.१.६६) ॥
पूरकानन्तरं यत् कर्तव्यं तदाह - धारयेदिति । मध्यातर्जनीभ्यां मध्यमातर्जनीभ्यां विना अङ्गुष्ठ-अनामिका-तर्जनीभिः नासिकां दृढं धारयेत् । अङ्गुष्ठेन दक्षिणनासापुटं निरुध्य अनमिकाकनिष्ठिकाभ्यां वामनासापुटं निरुध्य नासिकं दृढं गृह्णीयादित्यर्थः ॥ ६३-६४ ॥
विधिवत् कुम्भकं कृत्वा रेचयेदिडयानिलम् ।
वातपित्तश्लेष्महरं शरीराग्निविवर्धनम् ॥ ६५ ॥
विधिवदिति । बन्धपूर्वकं कुम्भकं कृत्वा इडया चन्द्रनाड्या अनिलं वायुं रेचयेत् । भस्त्राकुम्भकस्य इयं परिपाटी । वामनासिकापुटं दक्षिणभुज-अनामिकाकनिष्ठिकाभ्यां निरुध्य दक्षिणनासिकापुटेन भस्त्राद्वेगेन रेचपूरकाः कार्याः । श्रमे जाते तेनैव नासापुटेन पूरकं कृत्वा अङ्गुष्ठेन दक्षिणं नासापुटं निरुध्य यथाशक्ति कुम्भकं धारयेत् । पश्चादिडया रेचयेत् । पुनः दक्षिणनासापुटमङ्गुष्ठेन निरुध्य वामनासिकापुटेन भस्त्रावत् झटिति रेचकपूरकाः कर्तव्याः । श्रमे जाते तेनैव नासिकापुटेन पूरकं कृत्वा अनामिकाकनिष्ठिकाभ्यां वामनासिकापुटं निरुध्य यथाशक्ति कुम्भकं कृत्वा पिङ्गलया रेचयेदित्येका रीतिः । वामनासिकापुटम् अनामिकाकनिष्ठिकाभ्यां निरुध्य दक्षिणनासिकापुटेन पूरकं कृत्वा झटिति अङ्गुष्ठेन निरुध्य वामनासापुटेन रेचयेत् । एवं शतधा कृत्वा श्रमे जाते तेनैव पूरयेत् । बन्धपूर्वकं कृत्वा इडया रेचयेत् । पुनः दक्षिणनासापुटम् अङ्गुष्ठेन निरुध्य वामनासापुटेन पूरकं कृत्वा झटिति वामनासिकापुटम् अनामिकाकनिष्ठिकाभ्यां निरुध्य पिङ्गलया रेचयेत् भस्त्रावत् । पुनः पुनः एवं कृत्वा रेचकपूरकावृत्तिश्रमे जाते वामनासापुटेन पूरकं कृत्वा अनामिकाकनिष्ठिकाभ्यां धृत्वा कुम्भकं कृत्वा पिङ्गलया रेचयेदिति द्वितीया रीतिः । भस्त्रिकागुणानाह - वातपित्तेति । वातश्च पित्तं च श्लेष्मा च वातपित्तश्लेष्माणः तान् हरतीति तादृशं शरीरे देहे योऽग्निः जठरानलः तस्य विशेषेण वर्धनं दीपनम् ॥ ६५ ॥
कुण्डलीबोधकं क्षिप्रं पवनं सुखदं हितम् ।
ब्रह्मनाडीमुखे संस्थकफाद्यर्गलनाशनम् ॥ ६६ ॥
क्षिप्रं शीघ्रं कुण्डल्याः सुप्तायाः बोधकं बोधकर्तृ पुनातीति पवनं पवित्रकारकं सुखं ददातीति सुखदं हितं त्रिदोषहरत्वात् सर्वेषां हितं सर्वदा च हितम् । सर्वेषां कुम्भकानां सर्वदा हितत्वेऽपि सूर्यभेदन-उज्जायिनौ उष्णौ प्रायेण शीते हितौ । सीत्कारीशीतल्यौ शीतले प्रायेण उष्णे हिते । भस्त्राकुम्भ्कः समशीतोष्णः सर्वदा हितः । सर्वेषां कुम्भकानां सर्वरोगहरत्वेऽपि सूर्यभेदकं प्रायेण वातहरम् । उज्जायी प्रायेण श्लेष्महरः । सीत्कारीशीतल्यौ प्रायेण पित्तहरे । भस्त्राख्यः कुम्भकःत्रिदोषहर इति बोध्यम् । ब्रह्मनाडी सुष्म्ना ब्रह्मप्रापकत्वात् । तथा च श्रुतिः
‘शतं चैका च हृदस्य नाड्यः तासां मूर्धानमभिनिस्सृतैका ।
तयोर्ध्वमायन्नमृतत्वमेति विष्वङ्ङन्या उत्क्रमणे भवन्ति ’ ॥ (छा.उप.८.६.६)
तस्याः मुखे अग्रभागे संस्थः सम्यक् स्थितः यः कफादिरूपः अर्गलः प्राणगतिप्रतिबन्धकः तस्य नाशनं नाशकर्तृ ॥ ६६ ॥
सम्यग्गात्रसमुद्भूतग्रन्थित्रयविभेदकम् ।
विशेषेणैव कर्तव्यं भस्त्राख्यं कुम्भकं त्विदम् ॥ ६७ ॥
सम्यग् दृढीभूतं गात्रे गात्रमध्ये सुषुम्नायामेव सम्यगुद्भूतमं समुभूतं जातं यद्ग्रन्थीनां त्रयं ग्रन्थित्रयं ब्रह्मग्रन्थिविष्णुग्रन्थिरुद्रग्रन्थिरूपं तस्य विशेषेण भेदजनकम् । अत एव इदं भस्त्रा इति आख्या यस्य इति भस्त्राख्यं कुम्भ्कं तु विशेषेणैव कर्तव्यम् । अवश्यकर्तव्यम् इत्यर्थः । सूर्यभेदनादयस्तु यथासम्भवं कर्तव्याः ॥ ६७ ॥
अथ भ्रामरी -
वेगाद् घोषं पूरकं भृङ्गनादं भृङ्गीनादं रेचकं मन्दमन्दम् ।
योगीन्द्राणामेवभ्यासायोगाच्चित्ते जाता कदाचिदानन्दलीला ॥ ६८ ॥
भ्रामरीकुम्भकमाह - वेगादिति । वेगात् तरसा घोषं सशब्दं यथा स्यात् तथा भृङ्गस्य भ्रमरस्य नाद इव नादो यस्मिन् कर्मणि तत् तथा पूरकं कृत्वा । भृङ्ग्यः भ्रमर्यः तासां नाद इव नादो यस्मिन् तत् तथा मन्दं मन्दं रेचकं कुर्यात् । पूरकानन्तरं कुम्भकस्तु भ्रामर्याः कुम्भकत्वादेव सिद्धः अविशेषाच्च नोक्तः । पूरकरेचकयोस्तु विशेषोऽस्तीति तावेव उक्तौ । एवमुक्तरीत्या अभ्यसनम् अभ्यासः तस्य योगो युक्तिः तस्माद् योगीन्द्राणां चित्ते कदाचित् अनिर्वाच्या आनन्दे लीला क्रीडा आनन्दलीला जाता उत्पन्ना भवति ॥ ६८ ॥
अथ मूर्च्छा -
पूरकान्ते गाढतरं बद्ध्वा जालन्धरं शनैः ।
रेचयेन्मूर्च्छनाख्येयं मनो मूर्च्छा सुखप्रदा ॥ ६९ ॥
मुर्च्छाकुम्भकमाह - पूरकान्त इति । पूरकस्य अन्ते अवसाने अतिशयेन गाढं गाढतरं दृढतरं जालन्धराख्यं बन्धं बद्ध्वा शनैः मन्दं मन्दं रेचयेत् । इयं कुम्भिका मुर्च्छानाख्या मूर्च्छना इति आख्या यस्याः इति मूर्च्छनाख्या । कीदृशी? मनोः मूर्च्छयति इति मनोमूर्च्छा ।
एतेन मूर्च्छनायाः विग्रहदर्शनपूर्वकं फलमुक्तम् । पुनः कीदृशी? सुखप्रदा सुखं प्रददातीति सुखप्रदा ।
अथ प्लाविनी -
अन्तः प्रवर्त्तितोदारमारुतापूरितोदरः ।
पयस्यगाधेऽपि सुखात् प्लवते पद्मपत्रवत् ॥ ७० ॥
प्लाविनीकुम्भकमाह - अन्तः इति । अन्तः शरीरान्तः प्रवर्तितः पूरितः उदारः अतिशयितः यः मारुतः समीरः तेन समन्तात् पूरितमुदरं येन सः पुमान् अगाधे अपि अतलस्पर्शेऽपि पयसि जले पद्मपत्रवत् पद्मपत्रेण तुल्यं सुखात् अनायासात् प्लवते तरति जलोपरि गच्छति ॥ ७० ॥
प्राणायामस्त्रिधा प्रोक्तो रेचपूरककुम्भकैः ।
सहितः केवलश्चेति कुम्भको द्विविधो मतः ॥ ७१ ॥
अथ प्राणायामभेदानाह - प्राणायाम इति । प्राणस्य शरीरान्तःसञ्चारिवायोः आयमनं निरोधनमायामः प्राणायामः । प्राणायामलक्षणमुक्तं गोरक्षनाथेन - ‘प्राणः शरीरजो वायुरायामः तन्निरोधनम् । ’ (गो.श.४२) इति । रेचकश्च पूरकश्च कुम्भकश्च तैः भेदैः त्रिधा त्रिप्रकारकः, रेचकप्राणायामः, पूरकप्राणायाम;, कुम्भ्कप्राणायामश्चेति । रेचकलक्षणमाह याज्ञवल्क्यः - ‘बहिर्यद्रेचनं वायोः उदराद्रेचकः स्मृतः’इति । रेचकप्राणायामलक्षणम् -
‘निष्क्रम्य नासाविवरादशेषं प्राणं बहिः शून्यमिवनिलेन ।
निरुच्छ्वसंस्तिष्ठति रुद्धवायुः स रेचको नाम महानिरोधः । ’
पूरकलक्षणम् - ‘बाह्यादापूरणं वायोः उदरे पूरको हि सः’ । पूरकप्राणायामलक्षणम् -
‘बाह्ये स्थितं प्राणपुटेन वायुमाकृष्य तेनैव शनैः समन्तात् ।
नाडीश्च सर्वाः परिपूरयेद्यः स पूरको नाम महानिरोधः ’ ॥
कुम्भकलक्षणम् - सम्पूर्य कुम्भाद्वायोः धारणं कुम्भको भवेत्’ ।
अयं कुम्भकस्तु पूरकप्राणायामादभिन्नः । भिन्नस्तु -
‘न रेचको नैव च पूरकोऽत्र नासापुटान्तस्थितमेव वायुम् ।
सुनिश्चलं धारयते क्रमेण कुम्भाख्यमेतत् प्रवदन्ति तज्ज्ञाः ’ ॥
अथ प्रकारान्तरेण प्राणायामं विभजते - सहित इति । कुम्भको द्विविधः । सहितः केवलश्चेति मतोऽभिमतो योगिनामिति शेषः । तत्र सहितो द्विविधः । रेचकपूर्वकः, पूरकपूर्वकश्च इति । तदुक्तम् - ‘आरेच्यापूर्य वा कुर्यात् स वै सहितकुम्भकः’ । तत्र रेचकपूर्वकः रेचकप्राणामादभिन्नः । पूरकपूर्वकः कुम्भकः पूरकप्राणायामादभिन्नः । प्रागुक्ताः सूर्यभेदनादयः पूरकपूर्वकस्य कुम्भकस्य भेदाः ज्ञातव्याः ॥ ७१ ॥
यावत् केवलसिद्धिः स्यात् सहितं तावदभ्यसेत् ।
रेचकं पूरकं मुक्त्वा सुखं यद् वायुधारणम् ॥ ७२ ॥
सहितकुम्भकाभ्यासस्य अवधिमाह - यावदिति । केवलस्य केवलकुम्भकस्य सिद्धिः केवलसिद्धिः यावत् यावत् पर्यन्तं स्यात् तावत् तावत् पर्यन्तं सहितकुम्भकं सूर्यभेदादिकम् अभ्यसेदनुतिष्ठेत् । सुषुम्नाभेदानन्तरं यदा सुषुम्नान्तः षट्शब्दा भवन्ति तदा केवलकुम्भकः सिद्ध्यति । तदनन्तरं सहितकुम्भका दश विंशतिः वा कार्याः । अशीतिसङ्ख्यापूर्तिः केवलकुम्भकैरेव कर्तव्या । सति सामर्थ्ये केवलकुम्भका अशीतेरधिका कार्याः । केवलकुम्भकस्य लक्षणमाह - रेचकमिति । रेचकं पूरकं मुक्त्वा त्यक्त्वा सुखमनायासं यथा स्यात् तथा वायोः धारणं वायुधारणं यत् ॥ ७२ ॥
प्राणायामोऽयमित्युक्तः स वै केवलकुम्भकः ।
कुम्भके केवले सिद्धे रेचपूरकवर्जिते ॥ ७३ ॥
प्राणेति । स वै इति । निश्चितं केवलकुम्भकः प्राणायाम इत्ययमुक्तः । केवलं प्रशंसति - केवल इति । रेचो रेचकः, रेचश्च पूरकश्च रेचपूरकौ ताभ्यां वर्जिते रहिते केवले कुम्भके सिद्धे सति ॥ ७३ ॥
न तस्य दुर्लभं किञ्चित् त्रिषु लोकेषु विद्यते ।
शक्तः केवलकुम्भेन यथेष्टं वायुधारणम् ॥ ७४ ॥
नेति । तस्य योगिनः त्रिषु लोकेषु दुर्लभं दुष्प्रापं किञ्चित् किमपि न विद्यते, तस्य सर्वं सुलभमित्यर्थः । शक्त इति । केवलकुम्भकेन कुम्भकाभ्यासेन शक्तः समर्थः यथेष्टं यथेच्छं वायोः धारणं वायुधारणं तस्माद् वायुधारणात् ॥ ७४ ॥
राजयोगपदं चापि लभते नात्रसंशयः ।
कुम्भकात् कुण्डलीबोधः कुण्डलीबोधतो भवेत् ।
अनर्गला सुषुम्ना च हठसिद्धिश्च जायते ॥ ७५ ॥
राजयोगपदं राजयोगात्मकं पदं लभते । अत्र संशयो नास्ति । निश्चितमेतत् इत्यर्थः । कुम्भकाभ्यासस्य परम्परया कैवल्यहेतुत्वमाह - कुम्भकादिति । कुम्भकात् कुम्भकाभ्यासात् कुण्डली आधारशक्तिः तस्याः निद्राभङ्गो भवेत् । कुण्डल्याः बोधः कुण्डलीबोध; तस्मात् कुण्डलीबोधतः सुषुम्ना मध्यमनाडी अनर्गला कफाद्यर्गलरहिता भवेत् । हठस्य हठाभ्यासस्य सिद्धिः प्रत्याहारादिपरम्परया कैवल्यरूपा सिद्धिः जायते ॥ ७५ ॥
हठं विना राजयोगो राजयोगं विना हठः ।
न सिध्यति ततो युग्मममानिष्पत्तेः समभ्यसेत् ॥ ७६ ॥
हठयोगराजयोगसाधनयोः परस्पर-उपकार्य-उपकारकत्वमाह - हठं विना इति । हठं हठयोगं विना राजयोगो न सिध्यति, राजयोगं विना हठो न सिध्यति । ततः यतः अन्यतरस्य सिद्धिः नास्ति तस्मान्निष्पत्तिं राजयोगसिद्धिम् आ मर्यादीकृत्य या निष्पत्तिः तस्याः राजयोगसिद्धिपर्यन्तं युग्मं हठयोगराजयोगद्वयमभ्यसेत् अनुतिष्ठेत् । हठातिरिक्ते साक्षात् परम्परया वा राजयोगसाधने, अत्र राजयोगशब्दः जीवनसाधने लाङ्गले जीवनशब्दप्रयोगवत् । राजयोगसाधनं चतुर्थोपदेशे वक्ष्यमाणम् उन्मनी-शाम्भवीमुद्रादिरूपम् अपरोक्षानुभूतौ उक्तं पञ्चदशाङ्गरूपम् । वाक्यसुधायाम् उक्तम् दृश्यानुविधादिरूपम् ॥ ७६ ॥
कुम्भकप्राणरोधान्ते कुर्याच्चित्तं निराश्रयम् ।
एवमभ्यासयोगेन राजयोगपदं व्रजेत् ॥ ७७ ॥
हठाभ्यसात् राजयोगप्राप्तिप्रकारमाह - कुम्भकेति । कुम्भकेन प्राणस्य यो रोधः तस्यान्ते मध्ये चित्तमन्तः करणं निराश्रयं कुर्यात् । सम्प्रज्ञातसमाधौ जातायां ब्रह्माकारवृत्तेः परवैराग्येण विलयं कुर्यादित्यर्थः । एवमुक्तरीत्या अभ्यासस्य योगो युक्तिः तेन । योगः सन्नहनोपायध्यानसङ्गतियुक्तिषु (अ.को. ३.३.२२) इति कोशः । राजयोगपदं राजयोगात्मकं पदं व्रजेत् प्राप्नुयात् ॥ ७७ ॥
वपुः कृशत्वं वदने प्रसन्नता नादस्फुटत्वं नयने सुनिर्मले ।
अरोगता बिन्दुजयोऽग्निदीपनं नाडीविशुद्धिः हठसिद्धिलक्षणम् ॥ ७८ ॥
हठसिद्धिज्ञापकमाह - वपुः कृशत्वम् इति । वपुषो देहस्य कृशत्वं कार्श्यं, वदने मुखे प्रसन्नता प्रसादः, नादस्य ध्वनेःस्फुटत्वं प्राकट्यं, नयने नेत्रे सुष्ठु निर्मले, अरोगस्य भावः अरोगता आरोग्यं, बिन्दोः धातोः जयः क्षयाभावरूपः अग्नेः उदर्यस्य दीपनं दीप्तिः, नाडीनां विशेषेण शुद्धिः मलापगमः, एतत् हठस्य हठाभ्याससिद्धेः भाविन्याः लक्ष्यते अनेन इति लक्षणं ज्ञापकम् ॥ ७८ ॥
मुद्राविधानं
सशैलवनधात्रीणां यथाधरोऽहिनायकः ।
सर्वेषां योगतन्त्राणां तथाधारो हि कुण्डली ॥ १ ॥
अथ कुण्डल्याः सर्वयोगाश्रयत्वमाह - सशैलेति । शैलश्च वनानि च शैलवनानि तैः सह वर्तमानाः सशैलवनाः ताश्च ता धात्र्यश्च भूमयः तासाम् । धात्र्या एकत्वेऽपि देशभेदाद् भेदमादाय बहुवचनम् । अहीनां सर्पाणां नायकः नेता अहिनायकः शेषो यथा यद्वदाधारः आश्रयः तथा तद्वत् । सर्वेषां योगस्य तन्त्राणि योगतन्त्राणि योगोपायाः तेषाम् । कुण्डली आधारशक्तिः आश्रयः । कुण्डलीबोधं विना सर्वयोगोपायानां वैयर्थ्यादिति भावः ॥ १ ॥
सुप्ता गुरुप्रसादेन यदा जगर्ति कुण्डली ।
तदा सर्वाणि पद्मानि भिद्यन्ते ग्रन्थयोऽपि च ॥ २ ॥
कुण्डलीबोधस्य फलमाह द्वाभ्यां - सुप्ता इति । सुप्ता कुण्डली गुरोः प्रसादेन यदा जागर्ति बुध्यते तदा सर्वाणि पद्मानि षट्चक्राणि भिद्यन्ते भिन्नानि भवन्ति । ग्रन्थयोऽपि च ब्रह्मग्रन्थिविष्णुग्रन्थिरुद्रग्रन्थयः भिद्यन्ते भेदं प्राप्नुवन्ति इत्यर्थः ॥ २ ॥
प्राणस्य शून्यपदवी तदा राजपथायते ।
तदा चित्तं निरालम्बं तदा कालस्य वञ्चनम् ॥ ३ ॥
प्राणस्य इति । तदा शून्यपदवी सुषुम्ना प्राणस्य वायोः राज्ञां पन्थाः राजपथः, राजपथ इव आचरति राजपथायते राजमार्गायते । सुखेन गमनसम्भवात् । तदा चित्तम् आलम्बनम् आश्रयः तस्मान्निर्गतं निरालम्बं निर्विषयं भवति ॥ ३ ॥
सुषुम्ना शून्यपदवी ब्रह्मरन्ध्रं महापथः ।
श्मशानं शाम्भवी मध्यमार्गश्चेत्येकवाचकाः ॥ ४ ॥
सुषुम्नापर्यायानाह - सुषुम्ना इति । इत्युक्ताः शब्दाः एकस्य एकार्थस्य वाचकाः एकवाचकाः । पर्याया इत्यर्थः । स्पष्टः श्लोकार्थः ॥ ४ ॥
तस्मात् सर्वप्रयत्नेन प्रबोधयितुमीश्वरम् ।
ब्रह्मद्वारमुखे सुप्तां मुद्राभ्यासं समाचरेत् ॥ ५ ॥
तस्मात् इति । यस्मात् कुण्डली बोधेनैव षट्चक्रभेदादिकं भवति तस्मात् सर्वप्रयत्नेन सर्वेण प्रयत्नेन ब्रह्म सच्चिदानन्दलक्षणं, तस्य प्राप्त्युपायः सुषुम्ना, तस्य मुखे अग्रभागे मुखेन सुषुम्नाद्वारं पिधाय सुषुप्तामीश्वरीं कुण्डलीं प्रबोधयितुं प्रकर्षेण बोधयितुं मुद्राणां महामुद्रादीनाम् अभ्यासम् आवृत्तिं समाचरेत् सम्यगाचरेत् ॥ ५ ॥
महामुद्रा महबन्धो महावेधश्च खेचरी ।
उड्यानं मूलबन्धश्च बन्धो जालन्धराभिधः ॥ ६ ॥
करणी विपरीताख्या वज्रोली शक्तिचालनम् ।
इदं हि मुद्रादशकं जरामरणनाशकम् ॥ ७ ॥
मुद्रा उद्दिशति - महामुद्रा इत्यादिना सार्धेन । सार्धार्थः स्पष्टः ॥ ६ ॥
मुद्राफलमाह सार्धद्वाभ्याम् - इदम् इति । इदमुक्तं मुद्राणां दशकं जरा च मरणं च जरामरणे तयोः नाशनं निवारकम् ॥ ७ ॥
आदिनाथोदितं दिव्यमष्टैश्वर्यप्रदायकम् ।
वल्लभं सर्वसिद्धानां दुर्लभं मरुतामपि ॥ ८ ॥
आदिनाथेन शम्भुना उदितं कथितम् । दिवि भवं दिव्यम् उत्तमम् । अष्टौ च तानि ऐश्वर्यानि च अष्टैश्वर्यानि अणिम-महिम-गरिम-लघिम-प्राप्ति-प्राकाम्य-ईशिता-वशिताख्यानि । तत्र अणिमा सङ्कल्पमात्रेण प्रकृत्यपगमे परमाणुवद् देहस्य सूक्ष्मता । १ । महिमा प्रकृत्यापूरेण आकाशवत् महद्भावम् । २ । गरिमा लघुतरस्यापि तूलादेः पर्वतादिवत् गुरुभावः । ३ । लघिमा गुरुतरस्यापि पर्वतादेः तूलादिवत् लघुभावः । ४ । प्राप्तिः सर्वभावसान्निध्यम् । यथा भूमिस्थ एव अङ्गुल्यग्रेण स्पृशति चन्द्रमसम् । ५ । प्राकाम्यमिच्छानभिघातः । यथा उदक इव भूमौ निमज्जति उन्मज्जति च । ६ । ईशिता भूतभौतिकानां प्रभवाप्ययसंस्थानविशेषसामर्थ्यम् । ७ । वशित्वं भूतभौतिकानं स्वाधीनकरणम् । ८ । तेषां प्रदायकं प्रकर्षेण ददातीति तथा, सर्वे च ते सिद्धाश्च कपिलादयः तेषां वल्लभं प्रियं मरुतां देवानामपि दुर्लभं दुष्प्रापं किमुतान्येषामित्यर्थः ॥ ८ ॥
गोपनीयं प्रयत्नेन यथा रत्नकरण्डकम् ।
कस्यचिन्नैव वैक्तव्यं कुलस्त्री सुरतं यथा ॥ ९ ॥
गोपनीयम् इति । प्रयत्नेन प्रकृष्टेन यत्नेन गोपनीयं गोपनार्हम् । गोपने दृष्टान्तमाह - यथा इति । रत्नानां हीरकादीनां करण्डकं रत्नकरण्डकं यथा येन प्रकारेण गोप्यते तद्वत् । कस्यापि जनमात्रस्य यद्वा कस्यपि ब्रह्मणोऽपि नैव वक्तव्यं नैव वाच्यं किमुतान्यस्य । तत्र दृष्टान्तः - कुलस्त्रियाः सुरतं कुलस्त्रीसुरतं सङ्गमनं यथा तद्वत् ॥ ९ ॥
अथ महामुद्रा -
पादमूलेन वामेन योनिं सम्पीड्य दक्षिणम् ।
प्रसारितं पदं कृत्वा कराभ्यं धारयेद् दृढम् ॥ १० ॥
मुद्रासु प्रथमोद्दिष्टत्वेन महामुद्रां तावदाह - पादमूलेन इति । वामेन सव्येन पादस्य मूलं पादमूलं पार्ष्णिः तेन पादमूलेन वामपादपार्ष्णिना इत्यर्थः । योनिं योनिस्थानं गुदमेढ्रयोः मध्यभागं सम्पीड्य आकुञ्च्य आकुञ्चितवामपादपार्ष्णिना योनिस्थानं दृढं संयोज्य इत्यर्थः । दक्षिणं सव्येतरं पदं चरणं प्रसारितं भूमिसंलग्नपार्ष्णिकम् ऊर्ध्वाङ्गुलिकं दण्डवत् कृत्वा कराभ्यां सम्प्रदायात् आकुञ्चितकरतर्जनीभ्यां दृढं गाढं धारयेत् अङ्गुष्ठप्रदेशे गृह्णीयात् ॥ १० ॥
कण्ठे बन्धं समारोप्य धारयेद् वायुमूर्ध्वतः ।
यथा दण्डहतः सर्पः दण्डाकारः प्रजायते ॥ ११ ॥
कण्ठ इति । कण्ठे कण्ठदेशे बन्धं बन्धनं समारोप्य कृत्वा । जालन्धरबन्धं कृत्वा इत्यर्थः । वायुं पवनम् ऊर्ध्वतः उपरि सुषुम्नायां धारयेत् । अनेन मूलबन्धः सूचितः । स तु योनिसम्पीडनेन जिह्वाबन्धनेन च चरितार्थः इति साम्प्रदायिकाः । यथा दण्डेन हतः ताडितः दण्डहतः सर्पः कुण्डली दण्डाकारः दण्डस्य आकार इव आकारः यस्य स तादृशः । कुण्डलाकारं त्यक्त्वा सरलः इत्यर्थः । प्रकर्षेण जायते भवति ॥ ११ ॥
ऋज्वीभूता तथा शक्तिः कुण्डली सहसा भवेत् ।
तदा सा मरणावस्था जायते द्विपुटाश्रया ॥ १२ ॥
ऋज्वी इति । तथा कुण्डली अधारशक्तिः सहसा शीघ्रमेव ऋज्वी सम्पद्यते तथाभूता ऋज्वीभूता सरला भवेत् । तदा सा इति । द्वे पुटे इडापिङ्गले आश्रयो यस्याः सा मरणावस्था जायते । कुण्डलीबोधे सति सुषुम्नायां प्रविष्टे प्राणे द्वयोः पुटयोः प्राणवियोगात् ॥ १२ ॥
ततः शनैः शनैरेव रेचयेन्नैव वेगतः ।
इयं खलु महामुद्रा महासिद्धैः प्रदर्शिता ॥ १३ ॥
ततः तदनन्तरं शनैः शनैः एव रेचयेत् । वायुमिति सम्बध्यते । वेगतः तु वेगात् न रेचयेत् । वेगतो रेचने बलहानिप्रसङ्गात् । खल्विति वाक्यालङ्कारे । इयं महामुद्रा महासिद्धैः आदिनाथादिभिः प्रदर्शिता प्रकर्षेण दर्शिता ॥ १३ ॥
महाक्लेशादयो दोषाः क्षीयन्ते मरणादयः ।
महामुद्रां च तेनैव वदन्ति विबुधोत्तमाः ॥ १४ ॥
महामुद्रायाः अन्वर्थतामाह - महा इति । महान्तश्च ते क्लेशाश्च महाक्लेशाः अविद्यास्मितारागद्वेषाभिनिवेशाः पञ्च । ते आदयः येषां तत्कार्याणां शोकमोहादीनां ते दोषाः क्षीयन्ते । मरणमादिः येषां जरादीनां तेऽपि च क्षीयन्ते नश्यन्ति । यतः तेनैव हेतुना विशिष्टा बुधा विबुधाः तेषूत्तमाः विबुधोत्तमाः महामुद्रां वदन्ति । महाक्लेशान् मरणादींश्च दोषान् मुद्रयति शमयतीति महामुद्रेति व्युत्पत्तिरित्यर्थः ॥ १४ ॥
चन्द्राङ्गे तु समभ्यस्य सूर्याङ्गे पुनरभ्यसेत् ।
यावत्तुल्या भवेत् सङ्ख्या ततो मुद्रां विसर्जयेत् ॥ १५ ॥
महामुद्राभ्यासक्रममाह - चन्द्राङ्ग इति । चन्द्रेण चन्द्रणाड्या उपलक्षितमङ्गं चन्द्राङ्गं तस्मिन् चन्द्राङ्गे वामाङ्गे । तुशब्दः पादपूरणे । सम्यगभ्यस्य सूर्येण पिङ्गलया उपलक्षितमङ्गं सूर्याङ्गं तस्मिन् सूर्याङ्गे दक्षाङ्गे पुनर्वामाङ्गाभ्यासानन्तरं यावत् यावत्कालपर्यन्तं तुल्या वामाङ्गे कुम्भकाभ्याससङ्ख्यासमा सङ्ख्या भवेत् तावदभ्यसेत् । ततः सङ्ख्यासाम्यानन्तरं मुद्रां महामुद्रां विसर्जयेत् । अत्रायं क्रमः । आकुञ्चितवामपादपार्ष्णिं योनिस्थाने संयोज्य प्रसारितदक्षिणपादाङ्गुष्ठम् आकुञ्चिततर्जनीभ्यां गृहीत्वा अभ्यासः वामाङ्गे अभ्यासः । अस्मिन्नभ्यासे पूरितो वायुः वामाङ्गे तिष्ठति । आकुञ्चितदक्षपादपार्ष्णिं योनिस्थाने संयोज्य प्रसारितवामपादाङ्गुष्ठम् आकुञ्चिततर्जनीभ्यां गृहीत्वाभ्यासः दक्षाङ्गे अभ्यासः । अस्मिन्नभ्यासे पूरितो वायुः दक्षाङ्गे तिष्ठति ॥ १५ ॥
न हि पथ्यमपथ्यं वा रसाः सर्वेऽपि नीरसाः ।
अपि भुक्तं विषं घोरं पीयूषमिव जीर्यति ॥ १६ ॥
महामुद्रागुणानाह त्रिभिः - न हि इति । हि यस्मात् महामुद्राभ्यासिनः इत्यध्याहारः । पथ्यमपथ्यं वा न । पथ्यापथ्यविचारो नास्तीत्यर्थः । तस्मात् सर्वेऽपि भुक्ताः रसाः कट्वम्लादयः जीर्यन्ति वचनविपरिणामेन अन्वयः । नीरसा निर्गतो रसो येभ्यः ते यातयामाः पदार्थाः जीर्यन्ति । घोरमिति दुर्जरं भुक्तमन्नं विषं क्ष्वेडामपि पीयूषमिव अमृतमिव जीर्यति जीर्णं भवति । किमुतान्यदिति भावः ॥ १६ ॥
क्षयकुष्ठगुदावर्तगुल्माजीर्णपुरोगमाः ।
तस्य दोषा क्षयं यान्ति महामुद्रां तु योऽभ्यसेत् ॥ १७ ॥
यः पुमान् महमुद्रामभ्यसेत् तस्य क्षयो राजरोगः कुष्ठगुदावर्तगुल्माः रोगविशेषाः । अजीर्णं भुक्तान्न-अपरिपाकः तानि पुरोगमानि अग्रेसराणि येषां महोदरज्वरादीनां ते तथा तादृशा दोषाः दोषजनिता रोगाः क्षयं नाशं यान्ति प्राप्नुवन्ति ॥ १७ ॥
कथितेयं महामुद्रा महासिद्धिकरी नृणाम् ।
गोपनीया प्रयत्नेन न देया यस्य कस्यचित् ॥ १८ ॥
महामुद्रामुपसंहरन् तस्याः गोप्यत्वमाह - कथिता इति । इयमेषा महामुद्रा कथिता उक्ता । मया इति शेषः । कीदृशी ? नृणाम् अभ्यस्यतां नराणां महत्यश्च ताः सिद्धयश्च अणिमाद्याः तासां करी कर्त्री इयम् । प्रकृष्टो यत्नः प्रयत्नः तेन प्रयत्नेन गोपनीया गोपनार्हा, यस्य कस्यचिद् यस्य कस्याप्यनधिकारिणः, सम्बन्धसामान्ये षष्ठी । न देया दातुं योग्या न भवति इत्यर्थः ॥ १८ ॥
अथ महाबन्धः -
पार्ष्णिं वामस्य पादस्य योनिस्थाने नियोजयेत् ।
वामोरूपरि संस्थाप्य दक्षिणं चरणं तथा ॥ १९ ॥
महाबन्धमाह - पार्ष्णिम् इति । वामस्य सव्यस्य पादस्य चरणस्य पार्ष्णिं गुल्फयोः अधोभागम् । ‘तद्ग्रन्थी घुटिके गुल्फौ पुमान् पार्ष्णिः तयोरधः’ इत्यमरः (२.६.७२) । योनिस्थाने गुदमेढ्रयोरन्तराले नियोजयेत् नितरां योजयेत् । वामः सव्यः य ऊरुः तस्योपरि दक्षिणं चरणं पादं संस्थप्य सम्यक् स्थापयित्वा । तथाशब्दः पादपूरणे ॥ १९ ॥
पूरयित्वा ततो वायुं हृदये चुबुकं दृढम् ।
निष्पीड्य योनिमाकुञ्च्य मनो मध्ये नियोजयेत् ॥ २० ॥
पूरयित्वा इति । ततः तदनन्तरं वायुं पूरयित्वा हृदये चुबुकं दृढं निष्पीड्य गाढं संस्थाप्य । एतेन जालन्धरबन्धः प्रोक्तः । योनिं गुदमेढ्रयोः अन्तरालमाकुञ्च्य । अनेन मूलबन्धः सूचितः । स तु जिह्वाबन्धेन गतर्थत्वात् न कर्तव्यः । मनः स्वान्तं मध्ये मध्यनाड्यां नियोजयेत् प्रवर्तयेत् ॥ २० ॥
धरयित्वा यथाशक्ति रेचयेदनिलं शनैः ।
सव्याङ्गे तु समभ्यस्य दक्षाङ्गे पुनरभ्यसेत् ॥ २१ ॥
धारयित्वा इति । शक्तिमनतिक्रम्य यथाशक्ति, धारयित्वा कुम्भयित्वा, शनैः मन्दं मन्दम् अनिलं वायुं रेचयेत् । सव्याङ्गे वामाङ्गे समभ्यस्य सम्यगावर्त्य दक्षाङ्गे दक्षिणाङ्गे पुनर्यावत् तुल्या भवेत् सङ्ख्या तावदभ्यसेत् ॥ २१ ॥
मतमत्र तु केषाञ्चित् कण्ठबन्धं विवर्जयेत् ।
राजदन्तस्थजिह्वायां बन्धः शस्तो भवेदिति ॥ २२ ॥
अथ जालन्धरबन्धे कण्ठसङ्केचस्य अनुपयोगमाह - मतम् इति । केषाञ्चित् तु अचार्याणामिदं मतम् । किं तदित्याह - अत्र जालन्धरबन्धे कण्ठस्य बन्धनं बन्धः सङ्कोचः तं विवर्जयेत् विशेषेण वर्जयेत् । कुतः ? यतो दन्तानां राजानः राजदन्ताः राजदन्तेषु तिष्ठतीति राजदन्तस्था, राजदन्तस्था च असौ जिह्वा च तस्यां राजदन्तस्थजिह्वायां बन्धः तदुपरिभागस्य सम्बन्धः शस्तः । कण्ठाकुञ्चनापेक्षया प्रशस्तो भवेदिति हेतोः ॥ २२ ॥
अयं तु सर्वनाडीनामूर्ध्वगतिनिरोधकः ।
अयं खलु महाबन्धो महासिद्धिप्रदायकः ॥ २३ ॥
अयं तु इति  । अयं तु राजदन्तस्थजिह्वायां बन्धस्तु सर्वाश्च ताः नाड्यश्च सर्वनाड्यः द्वासप्ततिसहस्रसङ्ख्याकाः तासां सुषुम्नातिरिक्तानां ऊर्ध्वमुपरि वायोः गतिः ऊर्ध्वगतिः तस्य निरोधकः प्रतिबन्धकः । एतेन ‘बन्ध्नाति हि शिराजालम्’(३.७१) इति जालन्धरोक्तं फलमनेन एव सिध्यतीति सूचितम् । महाबन्धस्य फलमाह - अयं खलु इति । अयमुक्तः खलु प्रसिद्धः महाबन्धः, महासिद्धीः प्रकर्षेण ददातिति तथा ॥ २३ ॥
कालपाशमहाबन्धविमोचनविचक्षणः ।
त्रिवेणीसङ्गमं धत्ते केदारं प्रापयेन्मनः ॥ २४ ॥
कालस्य मृत्योः पाशः वागुरा तेन यो महाबन्धः बन्धनं तस्य विशेषेण मोचने मोक्षणे विचक्षणः प्रवीणः । तिसृणां नदीनां वेणी समुदायः स एव सङ्गमः प्रयागः तं धत्ते विधत्ते । केदारं भ्रुवोः मध्ये शिवस्थानं केदारशब्दवाच्यं तं मनः स्वान्तं प्रापयेत् । ‘गतिबुद्धि...’ (पा.सू.१.४.५२) इत्यादिना अणौ कर्तुः मनसः णौ कर्मत्वम् ॥ २४ ॥
रूपलावण्यसम्पन्ना यथा स्त्री पुरुषं विना ।
महामुद्रामहाबन्धौ निष्फलौ वेधवर्जितौ ॥ २५ ॥
महावेधं वक्तुमादौ तस्य उत्कर्षं तावदाह - रूप इति । रूपं सौन्दर्यं चक्षुःप्रियो गुणः, लावण्यं कान्तिविशेषः । तदुक्तं -
‘मुक्ताफलेषु छायायाः तरलत्वमिवान्तरम् ।
प्रतिभाति यदङ्गेषु तल्लवण्यमिहोच्यते ’ ॥ इति ।
ताभ्यां सम्पन्ना विशिष्टा स्त्री युवती पुरुषं भर्तारं विना यादृशी निष्फला तथा महामुद्रा च महाबन्धश्च तौ, वेधेन महवेधेन विनापि । ‘प्रत्ययपूर्वोत्तरपदयोःलोपो वक्तव्यः’ इति भाष्यकारोक्तेः महच्छब्दस्य लोपः । वर्जितौ रहितौ निष्फलौ व्यर्थावित्यर्थः ॥ २५ ॥
अथ महवेधः -
महाबन्धस्थितो योगी कृत्वा पूरकमेकधीः ।
वायूनां गतिमावृत्य निभृतं कण्ठमुद्रया ॥ २६ ॥
महावेधमाह महाबन्ध इति । महाबन्धे महाबन्धमुद्रायां स्थितः महाबन्धस्थितः । एका एकाग्रा धीः यस्य स एकाग्रधीः योगी योगाभ्यासी पूरकं नासापुटाभ्यां वायोः ग्रहणं कृत्वा, कण्ठे मुद्रा कण्ठमुद्रा तया जालन्धरमुद्रया वायूनां प्राणादीनां गतिम् ऊर्ध्वाधोगमनादिरूपां निभृतं निश्चलं यथा भवति तथावृत्य निरुध्य कुम्भ्कं कृत्वा इत्यर्थः ॥ २६ ॥
समहस्तयुगो भूमौ स्फिचौ सन्ताडयेच्छनैः ।
पुटद्वयमतिक्रम्य वायुः स्फुरति मध्यगः ॥ २७ ॥
समहस्त इति । भूमौ भुवि हस्तयोः युगं हस्तयुगं समं हस्तयुगं यस्य सः समहस्तयुगः भूमिसंलग्नतनौ सरलौ हस्तौ यस्य तादृशः सन्नित्यर्थः । स्फिचौ कटिप्रोथौ । ‘स्त्रियां स्फिचौ कटिप्रोथौ’ इत्यमरः(२.६.७५) । भूमिसंलग्नतलयोः हस्तयोः अवलम्बनेन योनिस्थानसंलग्नपार्ष्णिना वामपदेन सह भूमेः किञ्चिदुत्थापितौ शनैः मन्दं सन्ताडयेत् सम्यक् ताडयेत् भूमावेव । पुटयोः द्वयमिडापिङ्गलयोः युग्ममतिक्रम्य उल्लङ्घ्य मध्ये सुषुम्नामध्ये गच्छतीति मध्यगः वायुः स्फुरति ॥ २७ ॥
सोमसूर्याग्निसम्बन्धो जायते चामृताय वै ।
मृतावस्था समुत्पन्ना ततो वायुं विरेचयेत् ॥ २८ ॥
सोम इति । सोमश्च सूर्यश्च अग्निश्च सोमसूर्याग्नयः सोमसूर्याग्निशब्दैस्तदधिष्ठिताः नाड्यः इडापिङ्गलासुषुम्नाः ग्राह्याः तेषां सम्बन्धः । तद्वायुसम्बन्धात् तेषां सम्बन्धः अमृताय मोक्षाय जायते । वै इति निश्चये अव्ययम् । मृतस्य प्राणवियुक्तस्य अवस्था मृतावस्था समुत्पन्ना भवति । इडापिङ्गलयोः प्राणसञ्चाराभावात् । ततः तदनन्तरं वायुं विरेचयेत् नासिकापुटाभ्यां शनैः त्यजेत् ॥ २८ ॥
महावेधोऽयमभ्यासात् महासिद्धिप्रदायकः ।
वलीपलितवेपघ्नः सेव्यते साधकोत्तमैः ॥ २९ ॥
महावेध इति । अयं महावेधः अभ्यासात् पुनः पुनः आवर्तनात् महासिद्धयः अणिमाद्याः तासां प्रदायकः प्रकर्षेण समर्पकः । वली जरया देहे चर्मसङ्कोचः, पलितं जरसा केशेषु शौक्ल्यं , वेपः कम्पः तान् हन्तीति वलीपलितवेपघ्नः । अत एव साधकेषु अभ्यासिषु उत्तमाः साधकोत्तमाः तैः सेव्यते अभ्यस्यते इत्यर्थः ॥ २९ ॥
एतत्त्रयं महागुह्यं जरामृत्युविनाशनम् ।
वह्निवृद्धिकरं चैव ह्यणिमादिगुणप्रदम् ॥ ३० ॥
महामुद्रादीनां तिसृणामतिगोगोप्यत्वमाह - एतत् इति । एतत् त्रयं महामुद्रादित्रयं महागुह्यमतिरहस्यम् । अत्र हेतुगर्भाणि विशेषणानि । हि यस्मात् जरा वार्धकं मृत्युः चरमः प्राणदेहवियोगः, तयोः विशेषेण नाशनं वह्नेः जाठरस्य वृद्धिः दीप्तिः तस्याः करं कर्तृ, अणिमा अदिः येषां ते अणिमादयः ते च ते गुणाश्च तान् प्रकर्षेण ददातीत्यणिमादिगुणप्रदम् । चकार आरोगयबिन्दुजयादिसमुच्चयार्थः ॥ ३० ॥
अष्टधा क्रियते चैव यामे यामे दिने दिने ।
पुण्यसम्भारसन्धायी पापौघभिदुरं सदा ॥
सम्यक् शिक्षावतामेवं स्वल्पं प्रथमसाधनम् ॥ ३१ ॥
अथ एतत्त्रयस्य पृथक् साधनविशेषमाह - अष्टधा इति । दिने दिने प्रतिदिनम् । यामे यामे प्रहरे प्रहरे । पौनः पुन्ये द्विर्वचनम् । अष्टभिः प्रकारैः अष्टधा क्रियते । चशब्दः विशेषे, एवशब्दः अवधारणे । एतत्त्रयमित्यत्रापि सम्बध्यते कीदृशम् ?पुण्यानां सम्भारः समूहः तस्य सन्धायि विधायि । पुनः कीदृशं ? पापानाम् ओघः पूरः समूहः इति यावत् । तस्य भिदुरं कुलिशमिव नाशनं सदा सर्वदा यदाभ्यस्तं तदैव पापनाशनम् । सम्यक् साम्प्रदायिकी शिक्षा गुरूपदेशः विद्यते येषां तेषाम् । एवं दिने दिने यामे यामे अष्टधा इत्युक्तरीत्या पूर्वं प्रथमं साधनं स्वल्पस्वल्पमेव कार्यम् ॥ ३१ ॥
अथ खेचरी -
कपालकुहरे जिह्वा प्रविष्टा विपरीतगा ।
भ्रुवोरन्तर्गता दृष्टिः मुद्रा भवति खेचरी ॥ ३२ ॥
खेचरीं विवक्षुः आदौ तत्स्वरूपमाह - कपाल इति । कपाले मूर्ध्नि कुहरं सुषिरं तस्मिन् कपालकुहरे विपरीतं प्रतीपं गच्छतीति विपरीतगा पराङ्मुखीभूत्वा जिह्वा रसना स्यात् । भ्रुवोः अन्तर्गता भ्रुवोः मध्ये प्रविष्टा दृष्टिः दर्शनं स्यात् । सा खेचरीमुद्रा भवति । कपालकुहरे जिह्वाप्रवेशपूर्वकं भ्रुवोः अन्तः दर्शनं खेचरीति लक्षणं सिद्धम् ॥ ३२ ॥
छेदनचालनदोहैः कलां क्रमेणाथ वर्धयेत् तावत् ।
सा यावद् भ्रूमध्यं स्पृशति तदा खेचरीसिद्धिः ॥ ३३ ॥
खेचरीसिद्धेः लक्षणमाह - छेदन इति । छेदनम् अनुपदमेव वक्ष्यमाणम् । चालनम् अङ्गुष्ठतर्जनीभ्यां रसनां गृहीत्वा सव्यापसव्यतः परिवर्तनम् । दोहः करयोः अङ्गुष्ठतर्जनीभ्यां गोदोहवत् दोहनं, तैः कलां जिह्वां तावद्वर्धयेत् दीर्घां कुर्यात् । तावत्, कियत्? यावत् सा कला भ्रूमध्यं बहिः भ्रुवोः मध्यं स्पृशति, तदा खेचर्याः सिद्धिः खेचरीसिद्धिः भवति ॥ ३३ ॥
स्नुहीपत्रनिभं शस्त्रं सुतीक्ष्णं स्निग्धनिर्मलम् ।
समादाय ततस्तेन रोममात्रं समुच्छिनेत् ॥ ३४ ॥
तत्साधनमाह - स्नुहीति । स्नुही गुडा तस्य पत्रं दलं स्नुहीपत्रं, स्नुहीपत्रेण सदृशं स्न्हीपत्रनिभं, सुतीक्ष्णम् अतितीक्ष्णं , स्निग्धं च तत् निर्मलं च स्निग्धनिर्मलं शस्त्रं छेदनं साधनं समादाय सम्यक् आदाय गृहीत्वा, ततः शस्त्रग्रहणानन्तरं रोमप्रमाणं रोममात्रं समुच्छिनेत् सम्यगुच्छिन्द्यात् । रसनामूलशिरामिति कर्माध्याहारः । ‘मिश्रेयोऽप्यथ सिंहुण्डो वज्रद्रुः स्नुक् स्नुही गुडा’ इत्यमरः (२.४.१०५) ॥ ३४ ॥
ततः सैन्धवपथ्याभ्यां चूर्णिताभ्यां प्रघर्षयेत् ।
पुनः सप्तदिने प्राप्ते रोममात्रं सुमुच्छिनेत् ॥ ३५ ॥
ततः छेदनानन्तरं चूर्णिताभ्यां चूर्णीकृताभ्यां सैन्धवं सिन्धुदेशोद्भवं लवणं पथ्या हरीतकी ताभ्यां प्रघर्षयेत् प्रकर्षेण घर्षयेत् छिन्नं शिराप्रदेशम् । सप्तदिनपर्यन्तं छेदनं सैन्धवपथ्याभ्यां घर्षणं च सायम्प्रातः विधेयम् । योगाभ्यासिनः लवणनिषेधात् खदिरपथ्याचूर्णं गृह्णन्ति । मूले सन्धवोक्तिस्तु हठाभ्यासात् पूर्वं खेचरीसाधनाभिप्रायेण । सप्तानां दिनानां समाहारः सप्तदिनं तस्मिन् प्राप्ते गते सति अष्टमे दिन इत्यर्थात् । ये प्राप्त्यर्थाः ते गत्यर्थाः । पुनः पूर्वच्छेदनापेक्षया अधिकं रोममात्रं समुच्छिनेत् ॥ ३५ ॥
एवं क्रमेण षण्मासं नित्यं युक्तः समाचरेत् ।
षणासात् रसनामूलशिराबन्धः प्रणश्यति ॥ ३६ ॥
एवम् इति । एवं क्रमेण पूर्वं रोममात्रछेदनं सप्तदिनपर्यन्तं तावदेव सायम्प्रातः छेदनं घर्षणं च । अष्टमे दिने अधिकं छेदनम् इत्युक्तक्रमेण षण्मासं षण्मासपर्यन्तं नित्यं युक्तः सन् समाचरेत् सम्यक् आचरेत् । छेदनघर्षणे इति कर्माध्याहारः । षण्मासादनन्तरं रसना जिह्वा तस्याः मूलमधो भागः रसनामूलं तत्र या शिरा कपालकुहररसनासंयोगप्रतिबन्धकीभूता नाडी तया बन्धः बन्धनं प्रणश्यति प्रकर्षेण नश्यति ॥ ३६ ॥
कलां पराङ्मुखीं कृत्वा त्रिपथे परियोजयेत् ।
सा भवेत् खेचरीमुद्रा व्योमचक्रं तदुच्यते ॥ ३७ ॥
छेदनादिना जिह्वावृद्धौ यत् कर्तव्यं तदाह - कलाम् इति । कलां जिह्वां पराङ् मुखम् अग्रं यस्याः सा तथा तां पराङ्मुखीं प्रत्यङ्मुखीं कृत्वा तिसृणां नाडीनां पन्थाः त्रिपथः तस्मिन् त्रिपथे कपालकुहरे परियोजयेत् संयोजयेत् । सा त्रिपथे रसनापरियोजनारूपा खेचरीमुद्रा तद्व्योमचक्रम् इत्युच्यते, व्योमचक्रशब्देन उच्यते ॥ ३७ ॥
रसनामूर्ध्वगां कृत्वा क्षाणार्धमपि तिष्ठति ।
विषैः विमुच्यते योगी व्याधिमृत्युजरादिभिः ॥ ३८ ॥
अथ खेचरीगुणाः - रसनामिति । ऊर्ध्वं तालूपरि विवरं गच्छतीति ऊर्ध्वगा तां तादृशीं रसनां जिह्वां कृत्वा क्षणार्धं क्षणस्य मुहूर्तस्य अर्धं क्षणार्धं घटिकामात्रमपि खेचरीमुद्रा तिष्ठति चेत् तर्हि योगी विषैः सर्पवृश्चिकादिविषैः विमुच्यते विशेषेण मुच्यते । व्याधिः धातुवैषम्यं मृत्युः चरमः प्राणदेहवियोगः जरा वृद्धावस्था ता आदयः येषां वल्यादीनां तैश्च मुच्यते ।
‘उत्सवे च प्रकोष्ठे च मुहूर्ते नियमे तथा ।
क्षणशब्दे व्यवस्थायां समयेऽपि निगद्यते ’ ॥ इति नानार्थाः ॥ ३८ ॥
न रोगा मरणं तन्द्रा न निद्रा न क्षुधा तृषा ।
न च मूर्च्छा भवेत्तस्य यो मुद्रां वेत्ति खेचरीम् ॥ ३९ ॥
न रोगा इति । यः खेचरीमुद्रां वेत्ति तस्य रोगा न मरणं न तन्द्रा तामसान्तः करणवृत्तिविशेषः न निद्रा न क्षुधा न तृषा पिपासा न मूर्च्छा चित्तस्य तमसा अभिभूतावस्थाविशेषश्च न भवेत् ॥ ३९ ॥
पीड्यते न स रोगेण लिप्यते न च कर्मणा ।
बाध्यते न स कालेन यो मुद्रां वेत्ति खेचरीम् ॥ ४० ॥
पीड्यत इति । यः खेचरीं मुद्रां वेत्ति स रोगेण ज्वरादिना न पीड्यते प्रमादाज्जातेनाशुभेन कर्मणा, लोकसङ्ग्रहार्थकृतशुभेन च कर्मणा न लिप्यते । कालेन मृत्युना स न बाध्यते न हन्यते ॥ ४० ॥
चित्तं चरति खे यस्मात् जिह्वा चरति खे गता ।
तेनैषा खेचरी नाम मुद्रा सिद्धैः निरूपिता ॥ ४१ ॥
चित्तम् इति । यस्मात् हेतोः चित्तम् अन्तः करणं खे भ्रुवोः अन्तः अवकाशे चरति जिह्वा खे तत्रैव गता सती चरति । तेन हेतुना एषा कथिता मुद्रा खेचरी नाम खेचरीति प्रसिद्धा । नामेति प्रसिद्धौ अव्ययम् । सिद्धैः कपिलादिभिः निरूपिता । खे भ्रुवोः अन्तः व्योम्नि चरति गच्छति चित्तं जिह्वा च यस्यां सा खेचरीति अवयवशक्त्या व्युत्पादिता । उक्तेषु त्रिषु श्लोकेषु व्याध्यादीनां पुनरुक्तिः तु तेषां श्लोकानां सङ्गृहीतत्वात् न दोषाय ॥ ४१ ॥
खेचर्या मुद्रितं येन विवरं लम्बिकोर्ध्वतः ।
न तस्य क्षरते बिन्दुः कामिन्याश्लेषितस्य च ॥ ४२ ॥
खेचर्या इति । येन योगिना खेचर्या मुद्रया लम्बिकाया ऊर्ध्वमिति लम्बिकोर्ध्वतः । ’सार्वविभक्तिकः तसिः’ । लम्बिका तालु , तस्या ऊर्ध्वतः उपरिभागे स्थितं विवरं छिद्रं मुद्रितं पिहितम् । कामिन्या युवत्या आश्लेषितस्य आलिङ्गितस्यापि । चशब्दः अप्यर्थे । तस्य बिन्दुः वीर्यं न क्षरते न स्कलति ॥ ४२ ॥
चलितोऽपि यदा बिन्दुः सम्प्रप्तो योनिमण्डलम् ।
व्रजत्यूर्ध्वं हृतः शक्त्या निबद्धो योनिमुद्रया ॥ ४३ ॥
चलित इति । चलितोऽपि स्खलितोऽपि बिन्दुः यदा यस्मिन् काले योनिमण्डलं योनिस्थानं सम्प्राप्तः सङ्गतः तदैव योनिमुद्रया मेढ्राकुञ्चनरूपया । एतेन वज्रोलीमुद्रा सूचिता । निबद्धो नितरां बद्धः शक्त्या आकर्षणशक्त्या हृतः आकृष्टः ऊर्ध्वं व्रजति । सुषुम्ना मार्गेण बिन्दुस्थानं गच्छति ॥ ४३ ॥
ऊर्ध्वजिह्वः स्थिरोभूत्वा सोमपानं करोति यः ।
मासार्धेन न सन्देहो मृत्युं जयति योगवित् ॥ ४४ ॥
ऊर्ध्वजिह्व इति । ऊर्ध्वा लम्बिकोर्ध्वविवरोन्मुखा जिह्वा यस्य सः ऊर्ध्वजिह्वः स्थिरो निश्चलो भूत्वा । सोमस्य लम्बिकोर्ध्वविवरगलितचन्द्रामृतस्य पानं सोमपानं यः पुमान् करोति । योगं वेत्तीति योगवित् सः मासस्य अर्धं मासार्धं तेन मासार्धेन पक्षेण मृत्युं मरणं जयति अभिभवति । न सन्देहः निश्चितमेतत् इत्यर्थः ॥ ४४ ॥
नित्यं सोमकलापूर्णं शरीरं यस्य योगिनः ।
तक्षकेणापि दष्टस्य विषं तस्य न सर्पति ॥ ४५ ॥
नित्यम् इति । यस्य योगिनः शरीरं नित्यं प्रतिदिनं सोमकलापूर्णं चन्द्रकलामृतपूर्णं तस्य तक्षकेण सर्पविशेषेणापि दष्टस्य दंशितस्य योगिनः शरीरे विषं गरलं तज्जन्यं दुःखं न सर्पति न प्रसरति ॥ ४५ ॥
इन्धनानि यथा वह्निः तैलवर्तिं च दीपकः ।
तथा सोमकलापूर्णं देही देहं न मुञ्चति ॥ ४६ ॥
यथा वह्निः अग्निः इन्धनानि काष्ठादीनि न मुञ्चति दीपकः दीपः तैलवर्तिं च तैलयुक्तां वर्तिं च न मुञ्चति । तथा सोमकलापूर्णं चन्द्रकलामृतपूर्णं देहं शरीरं देही जीवः न मुञ्चति त्यजति ॥ ४६ ॥
गोमांसं भक्षयेन्नित्यं पिबेदमरवारुणीम् ।
कुलीनं तमहं मन्ये इतरे कुलघातकाः ॥ ४७ ॥
गोमांसम् इति । गोमांसं पारिभाषिकं वक्ष्यमाणं यो भक्षयेन्नित्यं प्रतिदिनम् अमरवारुणीमपि वक्ष्यमाणां पिबेत् तं योगिनम् । अहमिति ग्रन्थकारोक्तिः । कुले जातः कुलीनः तं सत्कुलोत्पन्नं मन्ये । तदुक्तं ब्रह्मवैवर्ते -
‘कृतार्थौ पितरौ तेन धन्यो देशः कुलं च तत् ।
जायते योगवान् यत्र दत्तमक्षय्यतां व्रजेत् ॥
दृष्टः सम्भाषितः स्पृष्टः पुम्प्रकृत्योर्विवेकवान् ।
भवकोटिशतोपात्तं पुनाति वृजिनं नृणाम् ’ ॥ इति ।
ब्रह्माण्डपुराणे -
‘गृहस्थानां सहस्रेण वानप्रस्थशतेन च ।
ब्रह्मचारिसहस्रेण योगाभ्यासी विशिष्यते ’ ॥
राजयोगे वामदेवं प्रति शिववाक्यम् -
‘राजयोगस्य माहात्म्यं को विजानाति तत्त्वतः ।
तज्ज्ञानी वसते यत्र सः देशः पुण्यभाजनम् ॥
दर्शनादर्चनादस्य त्रिःसप्तकुलसंयुताः ।
अज्ञा मुक्तिपदं यान्ति किम्पुनस्तत्परायणाः ॥
अन्तर्योगं बहिर्योगं यो जानाति विशेषतः ।
त्वया मयाप्यसौ वन्द्यः शेषैः वन्द्यास्तु किं पुनः । ’ इति ।
कूर्मपुराणे -
‘एककालं द्विकालं वा त्रिकालं नित्यमेव च ।
ये युञ्जते महायोगं विज्ञेयास्ते महेश्वराः’ ॥ इति ।
इतरे वक्ष्यमाणगोमांसभक्षणामरवारुणीपानरहिता अयोग्निः ते कुलघातकाः कुलनाशकाः, सत्कुले जातस्य जन्मनो वैयर्थ्यात् ॥ ४७ ॥
गोशब्देनोदिता जिह्वा तत्प्रवेशो हि तालुनि ।
गोमांसभक्षणं तत्तु महापातकनाशनम् ॥ ४८ ॥
गोमांसशब्दार्थमाह - गोशब्देन इति । गोशब्देन गोहत्या कारकेण शब्देन गोपदेन इत्यर्थः । जिह्वा रसना उदिता कथिता । तलुनीति सामीपकाधारे सप्तमी । तलुसमीपोर्ध्वविवरे तस्याः जिह्वायाः प्रवेशो गोमांसभक्षणं गोमांसभक्षणशब्दवाच्यं तत्तु तादृशं गोमांसभक्षणं तु महापातकानां स्वर्णस्तेयादीनां नाशनम् ॥ ४८ ॥
जिह्वाप्रवेशसम्भूतवह्निनोत्पादितः खलु ।
चन्द्रात् स्रवति यः सारः सा स्यादमरवारुणी ॥ ४९ ॥
अमरवारुणीशब्दार्थमाह - जिह्वा इति । जिह्वायाः प्रवेशो लम्बिकोर्ध्वविवरे प्रवेशनं तस्मात् सम्भूतो जातो यो वह्निः ऊष्मा तेनोत्पादितो निष्पादितः । अत्र वह्निशब्देन औष्ण्यमुपलक्ष्यते ।
यः सारः चन्द्रात् भ्रुवोः अन्तः वामभागस्थात् सोमात् स्रवति गलति सा अमरवारुणी स्यात् अमरवारुणीपदवाच्या भवेत् ॥ ४९ ॥
चुम्बन्ती यदि लम्बिकाग्रमनिशं जिह्वारसस्यन्दिनी
सक्षारा कटुकाम्लदुग्धसदृशी मध्वाज्यतुल्या तथा ।
व्याधीनां हरणं जरान्तकरणं शस्त्रागमोदीरणम्
तस्य स्यादमरत्वमष्टगुणितं सिद्धाङ्गनाकर्षणम् ॥ ५० ॥
चुम्बन्ती इति । यदि चेत् लम्बिकाग्रं लम्बिकोर्ध्वविवरं चुम्बन्ती स्पृशन्ती । अनिशं निरन्तरम् । अत एव रसस्य सोमकलामृतस्य स्यन्दः स्यन्दनं प्रस्रवणम् अस्यामस्तीति रसस्यन्दिनी यस्य जिह्वा । क्षारेण लवणरसेन सहिता सक्षारा, कटुकं मरीचादि, आम्लं चिञ्चाफलादि, दुग्धं पयः तैः सदृशी समाना । मधु क्षौद्रमाज्यं घृतं ताभ्यां तुल्या समा । तथाशब्दः समुच्चये । एतैः विशेषणैः रसस्य अनेकरसवत्वात् मधुरत्वात् स्निग्धत्वात् च जिह्वाया अपि रसस्यन्दने तथात्वमुक्तम् । तर्हि तस्य व्याधीनां रोगाणां हरणमपगमः जरया वृद्धावस्थया अन्तकरणं नाशनं शस्त्राणामायुधानामागमः स्वाभिमुखागमनं तस्य उदीरणं निवारणम् । अष्टौ गुणा अणिमादयः ते अस्य सञ्जाता इति अष्टगुणितममरत्वम् अमरभावः सिद्धानाम् अङ्गनाः सिद्धाङ्गनाः सिद्धाश्च ता अङ्गनाश्चेति वा तासामाकर्षणम् आकर्षणशक्तिः स्यात् ॥ ५० ॥
मूर्ध्नः षोडशपत्रपद्मगलितं प्राणादवाप्तं हठात्
ऊर्ध्वास्यो रसनां नियम्य विवरे शक्तिं परां चिन्तयन् ।
उत्कल्लोलकलाजलं च विमलं धारामयं यः पिबेत्
निर्व्याधिः स मृणालकोमलवपुः योगी चिरं जीवति ॥ ५१ ॥
मूर्ध्न इति । रसनां जिह्वां विवरे कपालकुहरे नियम्य संयोज्य । ऊर्ध्वम् उत्तानम् आस्यं यस्य सः, ऊर्ध्वास्य इत्यनेन विपरीतकरणी सूचिता । परां शक्तिं कुण्डलिनीं चिन्तयन् ध्यायन् सन् प्राणात् साधनभूतात् । षोडश पत्राणि दलानि यस्य तत् षोडशपत्रं तच्च तत्पत्रं च कण्ठस्थाने वर्तमानं तस्मिन् गलितं हठात् हठयोगादवाप्तं प्राप्तं विमलं निर्मलं धारामयं धारारूपम् उत्कल्लोलम् उत्तरङ्गं च तत् कलाजलं च सोमकलारसं यः पुमान् पिबेत् धयेत् स योगी निर्गता व्याधयः ज्वरादयः यस्मात् सः निर्व्याधिः सन् यद्वा निर्गता विविधा त्रिविधा आधयोः मानसी व्यथा यस्मात् स तादृशः सन् मृणालं बिसमिव कोमलं मृदु वपुः शरीरं यस्य स मृणालकोमलवपुश्च सन् चिरं दीर्घकालं जीवति प्राणान् धारयति । हठात् हठयोगात् । प्राणात् साधनभूतादवाप्तमिति वा योजना । प्राणैरिति क्वचित् पाठः ॥ ५१ ॥
यत्प्रालेयं प्रहितसुषिरं मेरुमूर्धान्तरस्थम्
तस्मिंस्तत्त्वं प्रवदति सुधीः तन्मुखं निम्नगानम् ।
चन्द्रात् सारः स्रवति वपुषः तेन मृत्युः नराणां
तद्बध्नीयात् सुकरणमधो नान्यथा कायसिद्धिः ॥ ५२ ॥
यत्प्रालेयम् इति । मेरुवत् सर्वोन्नता सुषुम्ना मेरुः तस्य मूर्धा उपरिभागः तस्यान्तरे मध्ये तिष्ठतीति मेरुमूर्धान्तरस्थं यत्प्रालेयं सोमकलाजलं प्रहितं निहितं यस्मिन् तत्तथा तच्च तत्सुषिरं विवरं तस्मिन् विवरे सुधीः शोभना रजस्तमोभ्यामनभिभूतसत्त्वा धीः बुद्धिः यस्य सः । तत्त्वम् आत्मतत्त्वं प्रवदति प्रकर्षेण वदति । ‘तस्याः शिखाया मध्ये परमात्मा व्यवस्थितः’ (म.ना.उ. ११.१३) इति श्रुतेः । आत्मनो विभुत्वे खेचरीमुद्रायां तत्राभिव्यक्तिः तस्मिन् तत्त्वमित्युक्तम् । गङ्गायमुनासरस्वतीनर्मदादिशब्दवाच्यानाम् इडापिङ्गलासुषुम्नागान्धारीप्रभृतीनां तत् तस्मिन् विवरे तत्समीपे मुखमग्रमस्ति चन्द्रात् सोमात् वपुषः शरीरस्य सारः सारभूतो रसः स्रवति क्षरति तेन चन्द्रसारक्षरणेन नराणां मनुष्याणां मृत्युः मरणं भवति । अतो हेतोः तत्पूर्वोदितं सुकरणं शोभनं करणं खेचरीमुद्राख्यं बध्नीयात् । सुकरणे बद्धे चन्द्रसारस्रवणाभावात् मृत्युः न भवतीति भावः । अन्यथा सुकरणबन्धनाभावे कायस्य देहस्य सिद्धी रूपलावण्यबलवज्रसंहननरूपा न स्यात् ॥ ५२ ॥
सुषिरं ज्ञानजनकं पञ्चस्रोतःसमन्वितम् ।
तिष्ठते खेचरीमुद्रा तस्मिन् शून्ये निरञ्जने ॥ ५३ ॥
सुषिरम् इति । पञ्च यानि स्रोतांसि इडादीनां प्रवाहः तैः समन्वितं सम्यगनुगतम् । सप्तस्रोतः समन्वितमिति क्वचित् पाठः । ज्ञानजनकम् अलौकिकाबाधितात्मसाक्षात्कारजनकं यत् सुषिरं विवरं तस्मिन् सुषिरे अञ्जनमविद्या तत्कार्यं शोकमोहादि च निर्गतं यस्मात् तन्निरञ्जनं तस्मिन् निरञ्जने शून्ये सुषिरावकाशे खेचरीमुद्रा तिष्ठते स्थिरीभवति । ‘प्रकाशनस्थेयाख्ययोश्च’ (पा.सू.१.३.२३) इत्यात्मनेपदम् ॥ ५३ ॥
एकं सृष्टिमयं बीजमेका मुद्रा च खेचरी ।
एको देवः निरालम्बः एकावस्था मनोन्मनी ॥ ५४ ॥
एकम् इति । सृष्टिमयं सृष्टिरूपं प्रणवाख्यं बीजमेकं मुख्यम् । तदुक्तं माण्डूक्योपनिषदि - ‘ओमित्येतदक्षरं सर्वम्’ (मा.उ १.१) इति । खेचरीमुद्रा एका मुख्या । निरालम्बः आलम्बशून्यः एको मुख्यो देवः । आलम्बनपरित्यागेन आत्मनः स्वरूपावस्थानात् । उन्मन्यवस्था एका मुख्या । ‘एके मुख्यान्यकेवलाः’ इत्यमरः (३.३.१६) । बीजादिषु प्रणवादिवत् मुद्रासु खेचरी मुख्या इत्यर्थः ॥ ५४ ॥
अथोड्डीयानबन्धः -
बद्धो येन सुषुम्नायां प्राणस्तूड्डीयते यतः ।
तस्मादुड्डीयनाख्योऽयं योगिभिः समुदाहृतः ॥ ५५ ॥
उड्डीयानबन्धं विवक्षुः तावदुड्डीयानशब्दार्थमाह - बद्ध इति । यतः यस्मात् हेतोः येन बन्धेन बद्धो निरुद्धः निरुद्धः प्राणः सुषुम्नायां मध्यनाड्यामुड्डीयते सुषुम्नां विहायसा गच्छति तस्मात् कारणादयं बन्धो योगिभिः मत्स्येन्द्रादिभिः उड्डीयानम् आख्या अभिधा यस्य स उड्डीयनाख्यः समुदाहृतः सम्यक् व्युत्पत्त्या उदाहृतः कथितः । सुषुम्नायामुड्डीयते अनेन बद्धः प्राणः इत्युड्डीयनम् । उत्पूर्वात् डीङ् विहायसा गतौ इत्यस्मात् करणे ल्युट् ॥ ५५ ॥
उड्डीनं कुरुते यस्मादविश्रान्तं महाखगः ।
उड्डीयानं तदेव स्यात् तत्र बन्धोऽभिधीयते ॥ ५६ ॥
उड्डीनम् इति । महांश्चासौ खगश्च महाखगः प्राणः । सर्वदा देहावकाशे गतिमत्त्वात् । यस्माद् बन्धात् अविश्रान्तं यथा स्यात् तथोड्डीनं विहङ्गमगतिं कुरुते । सुषुम्नायाम् इत्यध्याहार्यम् । तदेव बन्धविशेषं उड्डीयाननामकं स्यात् । तत्र तस्मिन् विषये बन्धोऽभिधीयते बन्धस्वरूपं कथ्यते मया इति शेषः ॥ ५६ ॥
उदरे पश्चिमं तानं नाभेरूर्धवं च कारयेत् ।
उड्डीयानो ह्यसौ बन्धो मृत्युमातङ्गकेसरी ॥ ५७ ॥
उड्डीयानबन्धमाह - उदर इति । उदरे तुन्दे नाभेः ऊर्ध्वं चकारात् अधः उपरि भागे अधो भागे च पश्चिमं तानं पश्चिमम् आकर्षणं नाभेरूर्ध्वाधोभागौ यथा पृष्ठसंलग्नौ स्यातां तथा तानं ताननं नाम आकर्षणं कारयेत् कुर्यात् । णिजर्थोऽविवक्षितः । असौ नाभेः ऊर्ध्वाधोभागयोः ताननरूपः उड्डीयान उड्डीयानाख्यः बन्धः । कीदृशः? मृत्युरेव मातङ्गः गजः तस्य केसरी सिंहः सिंहः इव निवर्तकः ॥ ५७ ॥
उड्डीयानं तु सहजं गुरुणा कथितं सदा ।
अभ्यसेत् सततं यस्तु वृद्धोऽपि तरुणायते ॥ ५८ ॥
उड्डीयानं तु इति । गुरुः हितोपदेष्टा तेन गुरुणा उड्डीयानं तु सदा सर्वदा सहजं स्वाभाविकं कथितम् । प्राणस्य बहिर्गमने सर्वादा सर्वस्यैव जायमानत्वात् । यस्तु सः पुरुषस्तु सततं निरन्तरम् अभ्यसेत् । उड्डीयानमित्यत्रापि सम्बध्यते । स तु वृद्धोऽपि स्थविरोऽपि तरुणायते तरुण इव आचरति तरुणायते ॥ ५८ ॥
नाभेरूर्धवमधश्चापि तानं कुर्यात् प्रयत्नतः ।
षण्मासमभ्यसेन्मृत्युं जयत्येव न संशयः ॥ ५९ ॥
नाभेः इति । नाभेः ऊर्ध्वम् उपरिभागे अधश्चापि अधोभागेऽपि प्रयत्नतः प्रकृष्टो यत्नः प्रयत्नः तस्मात् प्रयत्नतः । यत्नविशेषात् तानं पश्चिमतानं कुर्यात् । पूर्वार्धेन उड्डीयानस्वरूपमुक्तम् । अथ तत्प्रशंसा । यः षणासपर्यन्तम् । उड्डीयानमित्यध्याहारः । अभ्यसेत् पुनः पुनः अनुतिष्ठेत् । सः मृत्युं जयत्येव संशयो न । अत्र सन्देहो नास्तीत्यर्थः ॥ ५९ ॥
सर्वेषामेव बन्धानामुत्तमो ह्युड्डियानकः ।
उड्डियाने दृढे बन्धे मुक्तिः स्वाभाविकी भवेत् ॥ ६० ॥
सर्वेषाम् इति । सर्वेषां बन्धानां षोडशाधारबन्धानां मध्ये उड्डियानकः उड्डियानबन्धः एव । स्वार्थे कप्रत्ययः । उत्तमः उत्कृष्टः, हि यस्मात् उड्डियाने बन्धे सति स्वाभाविकी स्वभावसिद्धैव मुक्तिः भवेत् । उड्डियनबन्धे कृते विहङ्गमगत्या सुषुम्नायां प्राणस्य मूर्ध्नि गमनात् ‘समाधौ मोक्षमाप्नोति’ इति वाक्यात् सहजैव मुक्तिः स्यादिति भावः ॥ ६० ॥
अथ मूलबन्धः -
पार्ष्णिभागेन सम्पीड्य योनिमाकुञ्चयेद्गुदम् ।
अपानमूर्ध्वमाकृष्य मूलबन्धोऽभिधीयते ॥ ६१ ॥
मूलबन्धमाह - पार्ष्णिभागेन इति । पार्ष्णिभागः गुल्फयोः अधः प्रदेशः तेन योनिं योनिस्थानं गुदमेढ्रयोः मध्यभागं सम्पीड्य सम्यक् पीडयित्वा गुदं पायुम् आकुञ्चयेत् सङ्कोचयेत् । अपानमधोगतिं वायुम् ऊर्ध्वम् उपरि आकृष्य आकृष्टं कृत्वा मूलबन्धोऽभिधीयते कथ्यते । पार्ष्णिभागेन योनिस्थानसम्पीडनपूर्वकं गुदस्य आकुञ्चनं मूलबन्ध इत्युच्यत इत्यर्थः ॥ ६१ ॥
अधोगतिमपानं वा ऊर्ध्वगं कुरुते बलात् ।
आकुञ्चनेन तं प्राहुः मूलबन्धं हि योगिनः ॥ ६२ ॥
अधोगतिम् इति । यः अधोगतिम् अर्वाक् गतिः यस्य सः तथा तम् अपानम् अपनवायुं आकुञ्चनेन मूलाधरस्य सङ्कोचनेन बलात् हठात् ऊर्ध्वं गच्छतीति ऊर्ध्वगः तमूर्ध्वगं सुषुम्नायाम् ऊर्ध्वगमनशीलं कुरुते । वै इति निश्चये अव्ययम् । योगिनः योगाभ्यासिनः तं मूलबन्धं मूलस्य मूलस्थानस्य बन्धनं मूलबन्धः तं मूलबन्धमित्यन्वर्थं प्राहुः । अनेन मूलबन्धशब्दार्थ उक्तः । पूर्वश्लोकेन तु तस्य बन्धनप्रकार उक्त इति अपौनरुक्त्यम् ॥ ६२ ॥
गुदं पार्ष्ण्या तु सम्पीड्य वायुमाकुञ्चयेद् बलात् ।
वारं वारं यथाचोर्ध्वं समायाति समीरणः ॥ ६३ ॥
अथ योगबीजोक्तरीत्या मूलबन्धमाह - गुदम् इति । पार्ष्ण्या गुल्फयोः अधोभागेन गुदं पायुं सम्पीड्य सम्यक् पीडयित्वा संयोज्य इत्यर्थः । तुशब्दः पूर्वस्मादस्य विशेषत्वद्योतकः । यथा येन प्रकारेण समीरणः वायुः ऊर्ध्वं सुषुम्नाया उपरिभागे याति गच्छति तथा तेन प्रकारेण बलाद् हठात् वारं वारं पुनःपुनः वायुमपानम् आकुञ्चयेत् गुदस्य आकुञ्चनेन आकर्षयेत् । अयं मूलबन्ध इति वाक्याध्याहारः ॥ ६३ ॥
प्राणापानौ नादबिन्दू मूलबन्धेन चैकताम् ।
गत्वा योगस्य संसिद्धिं यच्छतो नात्र संशयः ॥ ६४ ॥
अथ मूलबन्धगुणानाह - प्राणापानौ इति । प्राणश्च अपानश्च प्राणापानौ ऊर्ध्वाधोगती वायू । नादो अनाहतध्वनिः बिन्दुः अनुस्वारः तौ मूलबन्धेन एकतां गत्वा एकीभूय योगस्य संसिद्धिः सम्यक् सिद्धिः तां योगसिद्धिं यच्छतः दत्तः । अभ्यासिन इति शेषः । अत्रास्मिन्नर्थे संशयो न, सन्देहो नास्तीत्यर्थः । अयं भावः । मूलबन्धे कृते अपानः प्राणेन सह एकीभूय सुषुम्नायां प्रविशति । ततो नादाभिव्यक्तिः भवति । ततो नादेन सह प्राणापानौ हृदयोपरि गत्वा नादस्य बिन्दुना सह ऐक्यमाधाय मूर्ध्नि गच्छतः । ततो योगसिद्धिः ॥ ६४ ॥
अपानप्राणयोरैक्यं क्षयो मूत्रपुरीषयोः ।
युवा भवति वृद्धोऽपि सततं मूलबन्धनात् ॥ ६५ ॥
अपानप्राणयोः इति । सततं मूलबन्धनात् मूलबन्धमुद्राकरणात् अपानप्राणयोः ऐक्यं भवति । मूत्रपुरीषयोः सञ्चितयोः क्षयः पतनं भवति । वृद्धोऽपि स्थविरोऽपि युवा तरुणो भवति ॥ ६५ ॥
अपान ऊर्ध्वगे जाते प्रायाते बह्निमण्डलम् ।
तदानलशिखा दीर्घा जायते वायुनाहता ॥ ६६ ॥
अपान इति । मूलबन्धनात् अपाने अधोगमनशीले वायौ ऊर्ध्वगे ऊर्ध्वं गच्छातीति ऊर्ध्वगः तस्मिन् तादृशे सति , वह्निमण्डलं वह्नेः मण्डलं त्रिकोणं नाभेरधो भागे अस्ति । तदुक्तं याज्ञवल्क्येन -
‘देहमध्ये शिखिस्थानं तप्तजाम्बूनदप्रभम् ।
त्रिकोणं तु मनुष्याणां चतुरस्रं चतुषदाम् ॥
मण्डलं तु पतङ्गानां सत्यमेतद् ब्रवीमि ते ।
तन्मध्ये तु शिखा तन्वी सदा तिष्ठति पावके ’ ॥ इति ।
तदा तस्मिन् काले वायुना अपानेन आहता सङ्गता सति अनलशिखा जठराग्निशिखा दीर्घा आयता जायते । वर्धत इति क्वचित् पाठः ॥ ६६ ॥
ततो यातो वह्न्यपानौ प्राणमुष्णस्वरूपकम् ।
तेनात्यन्तप्रदीप्तस्तु ज्वलनो देहजस्तथा ॥ ६७ ॥
तत इति । ततः तदनन्तरं वह्निश्च अपानश्च वह्न्यपानौ । उष्णं स्वरूपं यस्य स तथा तमनलं शिखादैर्घ्यादुष्णस्वरूपकमिति वा योजना । तेन प्राणसङ्गमनेन देहे जातो देहजो ज्वलनः अत्यन्तमधिकं दीप्तो भवति । तथेति पादपूरणे । अपानस्य ऊर्ध्वगमनेन दीप्त एव ज्वलनः प्राणसङ्गत्या अत्यन्तं प्रदीप्तो भवति इत्यर्थः ॥ ६७ ॥
तेन कुण्डलेनी सुप्ता सन्तप्ता सम्प्रबुध्यते ।
दण्डाहता भुजङ्गीव निश्वस्य ऋजुतां व्रजेत् ॥ ६८ ॥
तेन इति । तेन ज्वलनस्य अत्यन्तप्रदीपनेन सन्तप्ता सम्यक् तप्ता सती सुप्ता निद्रिता कुण्डलिनी शक्तिः सम्प्रबुध्यते सम्यक् प्रबुद्धा भवति । दण्डेन आहता दण्डाहता, स च असौ भुजङ्गीव सर्पिणीव निश्वस्य निश्वासं कृत्वा ऋजुतां सरलतां व्रजेद् गच्छेत् ॥ ६८ ॥
बिलं प्रविष्टेव ततो ब्रह्मनाड्यन्तरं व्रजेत् ।
तस्मान्नित्यं मूलबन्धः कर्तव्यो योगिभिः सदा ॥ ६९ ॥
बिलं प्रविष्टा इति । ततः ऋजुताप्राप्त्यनन्तरं बिलं विवरं प्रविष्टा भुजङ्गीव ब्रह्मनाडी सुषुम्ना तस्य अन्तरं मध्यं व्रजेत् गच्छेत्, तस्माद्धेतोः योगिभिः योगाभ्यासिभिः मूलबन्धः नित्यं प्रतिदिनं सदा सर्वस्मिन् काले कर्तव्यः कर्तुं योग्यः ॥ ६९ ॥
अथ जालन्धरबन्धः -
कण्ठमाकुञ्च्य हृदये स्थापयेच्चिबुकं दृढम् ।
बन्धो जालन्धराख्योऽयं जरामृत्युविनाशकः ॥ ७० ॥
जालन्धरबन्धमाह - कण्ठम् इति । कण्ठं गलबिलम् आकुञ्च्य सङ्कोच्य हृदये वक्षःसमीपे चतुरङ्गुलान्तरितप्रदेशे चुबुकं हनुं दृढं स्थिरं स्थापयेत् स्थितं कुर्यात् । अयं कण्ठाकुञ्चनपूर्वकं चतुरङ्गुलान्तरितहृदयसमीपे अधोनमनयत्नपूर्वकं चुबुकस्थापनरूपः जालन्धर इत्याख्यायत इति जालन्धराख्यः जालन्धरनामा बन्धः । कीदृशः? जरा वृद्धावस्था मृत्युः मरणं तयोः विनाशकः विशेषेण नाशयतीति विनाशको विनाशकर्ता ॥ ७० ॥
बध्नाति हि सिराजालमधोगामि नभोजलम् ।
ततो जालन्धरो बन्धः कण्ठदुखौघनाशनः ॥ ७१ ॥
जालन्धरपदस्यार्थमाह - बध्नाति इति । हि यस्मात् सिराणां नाडीनां जालं समुदायं बध्नाति । अधो गन्तुं शीलमस्य इति अधोगामि नभसः कपालकुहरस्य जलममृतं च बध्नाति प्रतिबध्नाति । ततः तस्मात् जालन्धरः जालन्धरनामको अन्वर्थः बन्धः, जालं सिराजालं जलानां समूहो जालं च धरतीति जालन्धरः । कीदृशः? कण्ठे गलप्रदेशे यो दुःखौघः विकारजातः दुःखसमूहः तस्य नाशनः नाशकर्ता ॥ ७१ ॥
जालन्धरे कृते बन्धे कण्ठसङ्कोचलक्षणे ।
न पीयूषं पतत्यग्नौ न च वायुः प्रकुप्यति ॥ ७२ ॥
जालन्धरगुणानाह - जालन्धर इति । कण्ठस्य गलबिलस्य सङ्कोचनं सङ्कोचः आकुञ्चनं तदेव लक्षणं स्वरूपं यस्य सः कण्ठसङ्कोचलक्षणः तस्मिन् तादृशे जालन्धरे जालन्धरसञ्ज्ञके बन्धे कृते सति , पीयूषममृतम् अग्नौ जाठरे अनले न पतति न सरति । वायुश्च प्राणश्च न प्रकुप्यति, नाड्यन्तरे वायोः गमनं प्रकोपः तं न करोति इत्यर्थः ॥ ७२ ॥
कण्ठसङ्कोचनेनैव द्वे नाड्यौ स्तम्भयेद् दृढम् ।
मध्यचक्रमिदं ज्ञेयं षोडशाधारबन्धनम् ॥ ७३ ॥
कण्ठसङ्कोचनेन इति । दृढं गाढं कण्ठसङ्कोचनेनैव कण्ठसङ्कोचनमात्रेण द्वे नाड्यौ इडापिङ्गले स्तम्भयेद् बन्धयेत्, अयं जालन्धर इति कर्तृपदाध्याहारः । इदं कण्ठस्थाने स्थितं विशुद्धाख्यं चक्रं मध्यचक्रं मध्यमं चक्रं ज्ञेयम् । कीदृशम्? षोडशाधारबन्धनं षोडशसङ्ख्याका ये आधाराः अङ्गुष्ठाधारादिब्रह्मरन्ध्रान्ताः तेषां बन्धनं बन्धनकारकम् ।
अङ्गुष्ठ-गुल्फ-जानु-ऊरु-सीवनी-लिङ्ग-नाभयः ।
हृद् ग्रीवा कण्ठदेशश्च लम्भिका नासिका तथा ॥
भ्रूमध्यं च ललाटं च मूर्धा च ब्रह्मरन्ध्रकम् ।
एते हि षोडशाधाराः कथिता योगिपुङ्गवैः ॥
तेष्वाधारेषु धारणायाः फलविशेषस्तु गोरक्षसिद्धान्तादवगन्तवव्यः ॥ ७३ ॥
मूलस्थानं समाकुञ्च्य उड्डियानं तु कारयेत् ।
इडां च पिङ्गलां बद्ध्वा वाहयेत् पश्चिमे पथि ॥ ७४ ॥
उक्तस्य बन्धत्रयस्य उपयोगमाह - मूलस्थानम् इति । मूलस्थानम् आधारभूतम् आधारस्थानम् समाकुञ्च्य सम्यक् आकुञ्च्य उड्डियानं नाभेः पश्चिमतानरूपं बन्धं कारयेत् कुर्यात् । णिजर्थोऽविवक्षितः । इडां गङ्गां पिङ्गलां यमुनां च बद्ध्वा । जालन्धरबन्धेन इत्यर्थः । ‘कण्ठसङ्कोचनेनैव द्वे नाड्यौ स्थम्भयेद् दृढम्’ (३.७३) इत्युक्तेः । पश्चिमे पथि सुषुम्नामार्गे वाहयेद् गमयेत् प्राणमिति शेषः ॥ ७४ ॥
अनेनैव विधानेन प्रयाति पवनो लयम् ।
ततो न जायते मृत्युः जरारोगादिकं तथा ॥ ७५ ॥
अनेन इति । अनेनैव उक्तेनैव विधानेन विधिना पवनः प्राणो लयं स्थैर्यं प्रयाति । गत्यभावपूर्वकं ब्रह्मरन्ध्रे स्थितिः प्राणस्य लयः । ततः प्राणस्य लयात् मृत्युः जरारोगादिकं, तथा चार्थे , न जायते, नोद्भवति । आदिपदेन वलीपलिततन्द्रालस्यादिकं ग्राह्यम् ॥ ७५ ॥
बन्धत्रयमिदं श्रेष्ठं महासिद्धैश्च सेवितम् ।
सर्वेषां हठतन्त्राणां साधनं योगिनो विदुः ॥ ७६ ॥
बन्धत्रयम् इति । इदं पूर्वोक्तं बन्धत्रयं श्रेष्ठं षोडशाधारबन्धेषु अतिप्रशस्तं महासिद्धैः मत्स्येन्द्रादिभिः चकारात् वसिष्ठादिमुनिभिः सेवितं, सर्वेषां हठतन्त्राणां हठोपायानां साधनं सिद्धिजनकं योगिनो गोरक्षाद्याः विदुः जानन्ति ॥ ७६ ॥
यत्किञ्चित् स्रवते चन्द्रादमृतं दिव्यरूपिणः ।
तत्सर्वेः ग्रसते सूर्यः तेन पिण्डो जरायुतः ॥ ७७ ॥
विपरीतकरणीं विवक्षुः तदुपोद्घातत्वेन पिण्डस्य जराकारणं तावदाह - यत्किञ्चित् इति । दिव्यम् उत्कृष्टं सुधामयं रूपं यस्य स तथा तस्माद् दिव्यरूपिणः चन्द्रात् सोमात् तालुमूलस्थात् यत्किञ्चित् यत्किमपि अमृतं पीयूषं स्रवते पतति, तत्सर्वें सर्वं तत्पीयूषं सूर्यो नाभिस्थः अनलात्मकः ग्रसते ग्रासीकरोति । तदुक्तं गोरक्षनाथेन (५७-८) -
‘नाभिदेशे स्थितो नित्यं भास्करो दहनात्मकः ।
अमृतात्मा स्थितो नित्यं तालुमूले च चन्द्रमाः ॥
वर्षत्यधोमुखश्चन्द्रो ग्रसत्यू र्ध्वमुखो रविः ।
करणं तच्च कर्तव्यं येन पीयूषमाप्यते । ’ इति ।
तेन सूर्यकर्तृकामृतग्रसनेन पिण्डो देहः जरायुतः जरसा युक्तो भवति ॥ ७७ ॥
तत्रास्ति करणं दिव्यं सूर्यस्य मुखवञ्चकम् ।
गुरूपदेशतो ज्ञेयं न तु शास्त्रार्थकोटिभिः ॥ ७८ ॥
तत्र इति । तत्र तद्विषये सूर्यस्य नाभिस्थानलस्य मुखं वञ्च्यते अनेन इति तादृशं दिव्यमुत्तमं करणं वक्ष्यमाणमुद्राख्यमस्ति । तत् गुरूपदेशतः गुरूपदेशात् ज्ञेयं ज्ञातुं शक्यम् । शास्त्रार्थानां कोटिभिः न तु नैव ज्ञातुं शक्यम् ॥ ७८ ॥
ऊर्ध्वनाभेरधः ताल्वोः ऊर्ध्वं भानुरधः शशी ।
करणी विपरीताख्या गुरुवाक्येन लभ्यते ॥ ७९ ॥
विपरीतकरणीमाह - ऊर्ध्वनाभेः इति । ऊर्ध्वमुपरि भागे नाभिः यस्य सः ऊर्ध्वनाभिः तस्य ऊर्ध्वनाभेः अधः अधोभागे तालु तालुस्थानं यस्य सः अधस्तालुः तस्य अधः तालोः योगिनः ऊर्ध्वमुपरिभागे भानुः दहनात्मकः सूर्यः भवति । अधः अधोभागे शशी अमृतात्मा चन्द्रो भवति । प्रथमान्तपाठे तु यदा ऊर्ध्वनाभिः अधस्तालुः योगी भवति तदा ऊर्ध्वं भानुः अधः शशी भवति इति यदातदापदयोः अध्याहारेण अन्वयः । इयं विपरीताख्या विपरीतनामिका करणी । ऊर्ध्वाधः स्थितयोः चन्द्रसूर्ययोः अध ऊर्ध्वकरणेन अन्वर्थता गुरुवाक्येन गुरोः वाक्येनैव लभ्यते प्राप्यते नान्यथा । ७९ ॥ ।
नित्यमभ्यासयुक्तस्य जठराग्निविवर्धिनी ।
आहारो बहुलस्तस्य सम्पाद्यः साधकस्य च ॥ ८० ॥
नित्यम् इति । नित्यं प्रतिदिनम् अभ्यासः अभ्यसनं तस्मिन् तस्मिन् युक्तस्य अवहितस्य जठराग्निः उदराग्निः तस्य विवर्धिनी विशेषेण वर्धिनीति विपरीतकरणीविशेषणम् । तस्य साधकस्य विपरीतकरण्यभ्यासिनः आहारः भोजनं बहुलं यथेच्छः सम्पाद्यः सम्पादनीयः । चः पादपूरणे ॥ ८० ॥
अल्पाहारो यदि भवेदग्निर्दहति तत्क्षणात् ।
अधः शिराश्चोर्ध्वपादः क्षणं स्यात् प्रथमे दिने ॥ ८१ ॥
अल्पाहार इति । यद्यल्पाहारः अल्पः भोक्तुम् इष्टादनः आहारः भोजनं यस्य तादृशः भवेत् स्यात् तदाग्निः जठरानलः देहं तत्क्षणात् क्षमात्रात् दहेत् । शीघ्रं दहेदित्यर्थः । ऊर्ध्वाधःस्थितयोः चन्द्रसूर्ययोः अधऊर्ध्वकरणक्रियामाह । अधः शिरा इति । अधः अधोभागे भूमौ यस्य सः अधःशिराः, कराभ्यां कटिप्रदेशमवलम्ब्य बाहुमूलादारभ्य कूर्परपर्यन्ताभ्यां बाहुभ्यां स्कन्धाभ्यां गलपृष्ठभागशिरःपृष्ठभागाभ्यां च भूमिमवष्टभ्य अधः शिरा भवेत् । ऊर्ध्वमुपर्यन्तरिक्षे पादौ यस्य सः ऊर्ध्वपादः प्रथमे दिने आरम्भदिने क्षणं क्षणमात्रं स्यात् ॥ ८१ ॥
क्षणाच्च किञ्चिदधिकमभ्यसेच्च दिने दिने ।
बलितं पलितं चैव षण्मासोर्ध्वं न दृश्यते ।
याममात्रं तु यो नित्यमभ्यसेत् स तु कालजित् ॥ ८२ ॥
दिने दिने प्रतिदिनं क्षणात् किञ्चिदधिकं द्विक्षणं त्रिक्षणं, एवं दिनक्रमात् वृद्ध्या अभ्यसेत् अभ्यासं कुर्यात् । विपरीतकरणीगुणानाह - वलितमिति । वलितं चर्मसङ्कोचः पलितं केशेषु शौक्ल्यं च । षण्णां मासानां समाहारः षण्मासं तस्मादूर्धवमुपरि नैव दृश्यते नैवावलोक्यते । साधकस्य देह इति वाक्याध्याहारः । यस्तु साधको याममात्रं प्रहरमात्रं नित्यमभ्यसेत् स तु कालजित् कालं मृत्युं जयतीति कालजित् मृत्युजेता भवेत् । एतेन योगस्य प्रारब्धकर्मप्रतिबन्धकत्वमपि सूचितम् ।
तदुक्तं विष्णुधर्मे -
‘स्वदेहारभकस्यापि कर्मणः सङ्क्षयावहः ।
यो योगः पृथिवीपाल शृणु तस्यापि लक्षणम् ॥ ’ इति ।
विद्यारण्यैरपि जीवन्मुक्तावुक्तम् - ‘यथा प्रारब्धकर्म तत्वज्ञानात् प्रबलं तथा तस्मादपि कर्मणः योगाभ्यासः प्रबलः । अत एव योगिनामुद्दालकवीतहव्यादीनां स्वेच्छया देहत्याग उपपद्यते’ इति । भागवतेऽप्युक्तं - ‘दैवं जह्यात् समाधिना’(७.१५.२४) इति ॥ ८२ ॥
अथ वज्रोली -
स्वेच्छया वर्तमानोऽपि योगोक्तैर्नियमैर्विना ।
वज्रोलीं यो विजानाति स योगी सिद्धिभाजनम् ॥ ८३ ॥
वज्रोल्यां प्रवृत्तिं जनयितुं तत्फलमाह - स्वेच्छया इति । योऽभ्यासी वज्रोलीं वज्रोलीमुद्रां विजानाति विशेषेण स्वानुभवेन जानाति स योगी योगे योगशास्त्रे उक्ता योगोक्ताः तैः योगोक्तैः नियमैः ब्रह्मचर्यादिभिः विना ऋते स्वेच्छया निजेच्छया वर्तमानोऽपि व्यवहरन्नपि सिद्धिभाजनं सिद्धीनामणिमादीनां भाजनं पात्रं भवति ॥ ८३ ॥
तत्र वस्तुद्वयं वक्ष्ये दुर्लभं यस्य कस्यचित् ।
क्षीरं चैकं द्वितीयं तु नारी च वशवर्तिनी ॥ ८४ ॥
तत्साधनोपयोगि वस्तुद्वयमाह - तत्र इति । तत्र वज्रोल्यभ्यासे वस्तुनोःद्वयं पदार्थयुग्मं वक्ष्ये कथयिष्ये । कीदृशं वस्तुद्वयम्? यस्य कस्यचित् यस्य कस्यापि धनहीनस्य दुर्लभं दुःखेन लब्धुं शक्यं दुखेनापि लब्धुमशक्यमिति वा । ‘दुःस्यात् कष्टनिषेधयोः’ इति कोशात् । किं तद्वस्तुद्वयम् इत्यपेक्षायामाह - क्षीरम् इति । एकं वस्तु क्षीरं दुग्धं पानार्थं, मेहनानन्तरम् इन्द्रियनैर्बल्यात् तद्बलार्थं क्षीरपानं युक्तम् । केचित्तु अभ्यासकाले आकर्षणार्थमित्याहुः । तदयुक्तम् । तस्यान्तर्गतस्य घनीभावे निर्गमनासम्भवात् । द्वितीयं तु वस्तु वशवर्तिनी स्वाधीना नारी वनिता ॥ ८४ ॥
मेहनेन शनैः सम्यक् ऊर्ध्वाकुञ्चनमभ्यसेत् ।
पुरुषोप्यथवा नारी वज्रोलीसिद्धिमाप्नुयात् ॥ ८५ ॥
वज्रोलीमुद्राप्रकारमाह - मेहनेन इति । मेहनेन स्त्रीसङ्गानन्तरं बिन्दोः क्षरणेन साधनभूतेन पुरुषः पुमान् अथवा नारी अपि योषिदपि शनैः मन्दं सम्यक् यत्नपूवकम् ऊर्ध्वाकुञ्चनम् उपर्याकुञ्चनं मेढ्राकुञ्चनेन बिन्दोः उपर्याकर्षणमभ्यसेत्, वज्रोलीमुद्रासिद्धिमाप्नुयात् सिद्धिं गच्छेत् ॥ ८५ ॥
यत्नतः शस्तनालेन फूत्कारं वज्रकन्दरे ।
शनैः शनैः प्रकुर्वीत वायुसञ्चारकारणात् ॥ ८६ ॥
अथ वज्रोल्याः पूर्वाङ्गप्रक्रियामाह - यत्नत इति । शस्तः प्रशस्तः यो नालः तेन शस्तनालेन सीसकादिनिर्मितेन नालेन शनैः शनैः मन्दं मन्दं यथाग्नेः धमनार्थं फूत्कारः क्रियते तादृशं फूत्कारं वज्रकन्दरे मेढ्रेविवरे वायोः सञ्चारः सम्यग्वज्रकन्दरे चरणं गमनं तत्कारणात् तद्धेतोः प्रकुर्वीत प्रकर्षेण पुनः पुनः कुर्वीत । अथ वज्रोलीसाधनप्रक्रिया - सीसकनिर्मितां स्निग्धां मेढ्रप्रवेशयोग्यां चतुर्दशाङ्गुलमात्रां शलाकां कारयित्वा तस्या मेढ्रे प्रवेशनमभ्यसेत् । प्रथमदिने एकाङ्गुलमात्रां प्रवेशयेत् । द्वितीयदिने द्वङ्गुलमात्रं, तृतीयदिने त्र्यङ्गुलमात्राम् । एवं क्रमेण वृद्धौ द्वादशाङ्गुलमात्राप्रवेशे मेढ्रमार्गः शुद्धोः भवति । पुनः तादृशीं चतुर्दशाङ्गुलमात्रां द्वि-अङ्गुलमात्रावक्रामूर्ध्वमुखां कारयित्वा तां द्वादशाङ्गुलमात्रां प्रवेशयेत् । वक्रमूर्ध्वमुखं द्वि-अङ्गुलमात्रं बहिः स्थापयेत् । ततः सुवर्णकारस्य अग्निधमनसाधनीभूतनालसदृशं नालं गृहीत्वा तदग्रं मेढ्रप्रवेशितद्वादशाङ्गुलस्य नालस्य वक्रोर्ध्वमुखद्वि-अङ्गुलमध्ये प्रवेश्य फूत्कारं कुर्यात् । तेन सम्यक् मार्गशुद्धिः भवति । ततः कोष्णस्य जलस्य मेढ्रेणाकर्षणमभ्यसेत् । जलाकर्षणे सिद्धे पूर्वोक्तश्लोकरीत्या बिन्दोरूर्ध्वाकर्षणमभ्यसेत् बिन्द्वाकर्षणे सिद्धे वज्रोलीमुद्रासिद्धिः । इयं जितप्राणस्यैव सिध्यति, नान्यस्य । खेचरीमुद्राप्राणजयोभयसिद्धौ तु सम्यग् भवति ॥ ८६ ॥
नारीभागे पतद्बिन्दुम् अभ्यासेनोर्ध्वमाहरेत् ।
चलितं च निजं बिन्दुम् ऊर्ध्वमाकृष्य रक्षयेत् ॥ ८७ ॥
एवं वज्रोल्यभ्यासे सिद्धे तदुत्तरं साधनमाह - नारीभाग इति । नारीभागे पततीति पतन् पतंश्चासौ बिन्दुश्च पतद्बिदुः तं पतद्बिन्दुं रतिकाले पतन्तं बिन्दुमभ्यासेन वज्रोलीमुद्राभ्यासेन ऊर्ध्वम् उपरि आहरेत् आकर्षयेत्, पतनात् पूर्वमेव । यदि पतनात् पूर्वं बिन्दोः आकर्षणं न स्यात् तर्हि पतितमाकर्षयेदित्याह - चलितं च इति । चलितं नारीभागे पतितं निजं स्वकीयं बिन्दुं चकारात् तद्रजः ऊर्ध्वमुपरि आकृष्य आहृत्य रक्षयेत् स्थापयेत् ॥ ८७ ॥
एवं संरक्षयेद् बिन्दुं मृत्युं जयति योगवित् ।
मरणं बिन्दुपातेन जीवनं बिन्दुधारणात् ॥ ८८ ॥
वज्रोलीगुणानाह - एवम् इति । एवमुक्तरीत्या बिन्दुं यः संरक्षयेत् सम्यक् रक्षयेत् स योगवित् योगाभिज्ञः मृत्युं जयति अभिभवति । यतो बिन्दोः शुक्रस्य पातेन पतनेन मरणं भवति । बिन्दोः धारणं बिन्दुधारणं तस्माद् बिन्दुधारणात् जीवनं भवति । तस्माद् बिन्दुं संरक्षयेत् इत्यर्थः ॥ ८८ ॥
सुगन्धो योगिनो देहे जायते बिन्दुधारणात् ।
यावद् बिन्दुः स्थिरो देहे तावत् कालभयं कुतः ॥ ८९ ॥
सुगन्ध इति । योगिनः वज्रोल्यभ्यासिनः देहे बिन्दोः शुक्रस्य धारणं बिन्दुधारणं तस्मात् सुगन्धः शोभनो गन्धो जायते प्रादुर्भवति । देहे यावत् बिन्दुः स्थिरः तावत् कालभयं मृत्युभयं कुतः । न कुतोऽपि इत्यर्थः ॥ ८९ ॥
चित्तायत्तं नृणां शुक्रं शुक्रायत्तं च जीवितम् ।
तस्माच्छुक्रं मनश्चैव रक्षणीयं प्रयत्नतः ॥ ९० ॥
चित्तायत्तम् इति । हि यस्मात् नृणां शुक्रं वीर्यं चित्तायत्तम् । चित्ते चले चलत्वात्, चित्ते स्थिरे स्थिरत्वात् चित्ताधीनम् । जीवितं जीवनं शुक्रायत्तं , शुक्रे स्थिरे जीवनात्, शुक्रे नष्टे मरणात् शुक्राधीनं, तस्मात् शुक्रं बिन्दुं मनश्च मानसं च प्रकृष्टात् यत्नात् इति प्रयत्नतः रक्षणीयमेव । एवशब्दः भिन्नक्रमः ॥ ९० ॥
ऋतुमत्या रजोऽप्येवं निजं बिन्दुं च रक्षयेत् ।
मेढ्रेणाकर्षयेदूर्ध्वं सम्यगभ्यासयोगवित् ॥ ९१ ॥
ऋतुमत्या इति । एवं पूर्वोक्तेनाभ्यासेन ऋतुः विद्यते यस्याः सा ऋतुमती तस्या ऋतुमत्या ऋतुस्नातायाः स्त्रियः रजः निजं स्वकीयं बिन्दुं च रक्षयेत् । पूर्वोक्ताभ्यासं दर्शयति - मेढ्रेण इति । अभ्यासो वज्रोल्यभ्यासः स एव योगो योगसाधनत्वात् तं वेत्तीत्यभ्यासयोगवित् , मेढ्रेण गुह्येन्द्रियेण सम्यक् यत्नपूर्वकम् ऊर्ध्वमुपरि आकर्षयेत् । रजो बिन्दुं चेति कर्माध्याहारः । अयं श्लोकः प्रक्षिप्तः ॥ ९१ ॥
अथ सहजोलिः -
सहजोलिश्चामरोलिर्वज्रोल्या भेद एकतः ।
जले सुभस्म निक्षिप्य दग्धगोमयसम्भवम् ॥ ९२ ॥
सहजोल्यमरोल्यौ विवक्षुः तयोः वज्रोलीविशेषत्वमाह - सहजोलिश्च इति । वज्रोल्या सह भेदो विशेषः सहजोलिरमरोलिश्च । तत्र हेतुः एकतः एकफलत्वादित्यर्थः । एकशब्दात् भावप्रधानात् पञ्चम्यस्तसिल् । सहजोलिमाह - जल इति । गोः पुरीषाणि गोमयानि दग्धानि च तानि गोमयानि तेषु सम्भवः उत्पत्तिः यस्य तद्दग्धगोमयसम्भवं शोभनं भस्म सुभस्म विभूतिः तत् जले तोये निक्षिप्य तोयमयं कृत्वा इति उत्तरश्लोकेन अन्वेति ॥ ९२ ॥
वज्रोलिमैथुनादूर्ध्वं स्त्रीपुंसोः स्वङ्गलेपनम् ।
आसीनयोः सुखेनैव मुक्तव्यापारयोः क्षणात् ॥ ९३ ॥
वज्रोली इति । वज्रोलीमुद्रार्थं मैथुनं तस्मादूर्ध्वमनन्तरं सुखेनैव अनन्देनैव आसीनयोः उपविष्टयोः क्षणात् रत्युत्सवात्, मुक्तः त्यक्तः व्यापारः रतिक्रिया याभ्यां तौ मुक्तव्यापारौ तयोः मुक्तव्यापारयोः स्त्री च पुमांश्च स्त्रीपुंसौ तयोः स्त्रीपुंसयोः स्वाङ्गलेपनं शोभनानि अङ्गानि स्वाङ्गानि मूर्धललाटनेत्रहृदयस्कन्धभुजादीनि तेषु लेपनम् । कुर्यादिति शेषः ॥ ९३ ॥
सहजोलिरियं प्रोक्ता श्रद्धेया योगिभिः सदा ।
अयं शुभकरो योगो भोगयुक्तोऽपि मुक्तिदः ॥ ९४ ॥
सहजोलिः इति । इयमुक्ता क्रिया सहजोलिरिति प्रोक्ता कथिता योगिभिः मत्स्येन्द्रादिभिः । कीदृशी? सदा श्रद्धेया श्रद्धातुं योग्या । अयं सहजोल्याख्यो योग उपायः शुभकरः शुभं श्रेयः करोतीति शुभकरः । ‘योगः सन्नहनोपायध्यानसङ्गतियुक्तिषु’(अ.को. ३.३.२२) इत्यभिधानात् । कीदृशो योगः ? भोगेन स्त्रीसङ्गेन युक्तोऽपि मुक्तिदो मोक्षदः ॥ ९४ ॥
अयं योगः पुण्यवतां धीराणां तत्त्वदर्शिनाम् ।
निर्मत्सराणां वै सिध्येन्न तु मत्सरशीलिनाम् ॥ ९५ ॥
अयं योग इति । अयमुक्तो योगः पुण्यं विद्यते येषां ते पुण्यवन्तः सुकृतिनः तेषां पुण्यवतां धीराणां धैर्यवतां, तत्त्वं वास्तविकं द्रष्टुं शीलं येषां ते तत्त्वदर्शिनः तेषां तत्त्वदर्शिनाम् । मत्सरान्निष्क्रान्ता निर्मत्सराः तेषां निर्मत्सराणाम् अन्यगुणद्वेषरहितानाम् । ‘मत्सरोऽन्यगुणद्वेषः’ इत्यमरः (३.३.१७२) । तादृशानां पुंसां सिध्येत् सिद्धिं गच्छेत् । मत्सरशीलानां मत्सरवतां तु न सिध्येत् ॥ ९५ ।
अथामरोली -
पित्तोल्बणत्वात् प्रथमाम्बुधारां
विहाय निस्सारतयान्त्यधाराम् ।
निषेव्यते शीतलमध्यधारा
कापालिके खण्डमतेऽमरोली ॥ ९६ ॥
अमरोलीमाह - पित्तोल्बणत्वात् इति । पित्तेन उल्बणोत्कटा पितोल्बणा तस्या भावः पित्तोल्बणत्वं तस्मात् । यथा प्रथमा पूर्वा या अम्बुनः धारा शिवाम्बुनः धारा तां विहाय शिवाम्बुनिर्गमनसमये किञ्चित् पूर्वां धारां त्यक्त्वा । निर्गतः सारः यस्याः सा निस्सारा तस्याः भावः निस्सारता तया निस्सारतया निस्सारत्वेन अन्त्यधारा अन्त्या चरमा या धारा तां विहया किञ्चिदन्त्यां धारां त्यक्त्वा । शीतला पित्तादिदोषनिस्सारत्वरहिता या मध्यधारा मध्यमा धारा सा निषेव्यते नितरां सेव्यते । खण्डो योगविशेषः मतोऽभिमतःयस्य स खण्डमतः तस्मिन् खण्डमते कापालिकस्यायं कापालिकः तस्मिन् कापालिके खण्डकापालिकसम्प्रदाय इत्यर्थः । अमरोली प्रसिद्धा इति शेषः ॥ ९६ ॥
अमरीं यः पिबेन्नित्यं नस्यं कुर्वन् दिने दिने ।
वज्रोलीमभ्यसेत् सम्यक् सामरोलीति कथ्यते ॥ ९७ ॥
अमरीम् इति । अमरीं शिवाम्बु यः पुमान् नित्यं पिबेत् । नस्यं कुर्वन् श्वासेन अमर्या घ्राणान्तर्ग्रहणं कुर्वन् सन् दिने दिने प्रतिदिनं वज्रोलीं ‘मेहनेन शनैः’ (३.८५) इति श्लोकेन उक्तां सम्यगभ्यसेत् सामारोलीति कथ्यते । कापालिकैरिति शेषः । अमरीपानामरीनस्यपूर्विका वज्रोली अमरोलीशब्देन उच्यत इत्यर्थः ॥ ९७ ॥
अभ्यासान्निसृतां चान्द्रीं विभूत्या सह मिश्रयेत् ।
धारयेदुत्तमाङ्गेषु दिव्यदृष्टिः प्रजायते ॥ ९८ ॥
अभ्यासात् इति । अभ्यासात् अमरोल्यभ्यासात् निस्सृतां निर्गतां चान्द्रीं चन्द्रस्येयं चान्द्री तां चान्द्रीं सुधां विभूत्या भस्मना सह साकं मिश्रयेत् संयोजयेत् । उत्तमाङेषु शिरःकपालनेत्रस्कन्धकण्ठहृदयभुजादिषु धारयेत् । भस्ममिश्रितां चान्द्रीमिति शेषः । दिव्या अतीतानागतवर्तमानव्यवहितविप्रकृष्टपदार्थदर्शनयोग्या दृष्टिः यस्य सः दिव्यदृष्टिः दिव्यदृक् प्रजायते प्रकर्षेण जायते । अमरीसेवनप्रकरविशेषाः शिवाम्बुकल्पादौ अवगन्तव्याः ॥ ९८ ॥
पुंसो बिन्दुं समाकुञ्च्य सम्यगभ्यासपाटवात् ।
यदि नारी रजो रक्षेत् वज्रोल्या सापि योगिना ॥ ९९ ॥
पुंसो वज्रोलीसाधनमुक्त्वा नार्यास्तदाह - पुंसो बिन्दुम् इति । सम्यगभ्यासस्य सम्यगभ्यसनस्य पाटवं पटुत्वं तस्मात् पुंसः पुरुषस्य बिन्दुं वीर्यं समाकुञ्च्य सम्यगाकृष्य नारी स्री यदि रजो वज्रोल्या वज्रोलीमुद्रया रक्षेत्, सापि नारी योगिनी प्रशस्तयोगवती ज्ञेया । पुंसो बिन्दुसमायुक्तमिति पाठे तु एतद्रजसो विशेषणम् ॥ ९९ ॥
तस्याः किञ्चिद् रजो नाशं न गच्छति न संशयः ।
तस्याः शरीरे नादश्च बिन्दुतामेव गच्छति ॥ १०० ॥
नारीकृतायाः वज्रोल्याः फलमाह - तस्या इति । तस्याः वज्रोल्यभ्यसनशीलायाः नार्याः रजः किञ्चित् किमपि स्वल्पमपि नाशं न गच्छति नष्टं न भवति पतनं न प्राप्नोति इत्यर्थः । अत्र संशयो न, सन्देहो न । तस्याः नार्याः शरीरे नादश्च बिन्दुतामेव गच्छति मूलाधारादुत्थितो नादो हृदयोपरि बिन्दुभावं गच्छति । बिन्दुना सह एकीभवति इत्यर्थः । अमृतसिद्धौ -
‘बीजं च पौरुषं प्रोक्तं रजश्च स्त्रीसमुद्भवम् ।
अन्योः बाह्ययोगेन सृष्टिः सञ्जायते नृणाम् ॥
यदाभ्यन्तरयोगः स्यात् तदा योगीति गीयते ।
बिन्दुश्चन्द्रमयः प्रोक्तो रजः सूर्यमयं तथा ॥
अनयोः सङ्गमादेव जायते परमं पदम् ।
स्वर्गदो मोक्षदो बिन्दुः धर्मदोऽधर्मदस्तथा ॥
तन्मध्ये देवताः सर्वास्तिष्ठन्ते सूक्ष्मरूपत ’ ॥ इति ॥ १०० ॥
स बिन्दुः तद्रजश्चैव एकीभूयस्वदेहगौ ।
वज्रोल्यभ्यासयोगेन सर्वसिद्धिं प्रयच्छतः ॥ १०१ ॥
स बिन्दुः इति । सः पुंसो बिन्दुः रजो नार्याः रजश्चैव वज्रोलीमुद्राया अभ्यासो वज्रोल्यभ्यासः स एव योगः तेनैकीभूय मिलित्वास्वदेहगौ स्वदेहे गतौ सर्वसिद्धिं प्रयच्छतः दत्तः ॥ १०१ ॥
रक्षेदाकुञ्चनादूर्ध्वं या रजः सा हि योगिनी ।
अतीतानागतं वेत्ति खेचरी च भवेत् ध्रुवम् ॥ १०२ ॥
रक्षेत् इति । या नारी आकुञ्चनात् योनिसङ्कोचनात् ऊर्ध्वमुपरि स्थने नीत्वा रजो रक्षेत् । हीति प्रसिद्धं योगशास्त्रे । सा योगिनी अतीतानागतं भूतं भविष्यं च वस्तु वेत्ति जानाति ध्रुवमिति निश्चितम् । खे अन्तरिक्षे चरतीति खेचरी अन्तरिक्षचरी च भवेत् ॥ १०२ ॥
देहसिद्धिं च लभते वज्रोल्यभ्यासयोगतः ।
अयं पुण्यकरो योगो भोगे भुक्तेऽपि मुक्तिदः ॥ १०३ ॥
देहसिद्धिम् इति । वज्रोल्या अभ्यासस्य योगो युक्तिः तस्मात् देहस्य सिद्धिं रूपलावण्यबलवज्रसंहननत्वरूपां लभते । अयं योगो वज्रोल्यभ्यासयोगः पुण्यकरोऽअदृष्टविशेषजनकः । कीदृशो योगः? भुज्यत इति भोगो विषयः तस्मिन् भुक्तेऽपि मुक्तिदो मोक्षदः ॥ १०३ ॥
अथ शक्तिचालनम् -
कुटिलाङ्गी कुण्डलिनी भुजङ्गी शक्तिरीश्वरी ।
कुण्डल्यरुन्धती चैते शब्दाः पर्यायवाचकाः ॥ १०४ ॥
शक्तिचालनं विवक्षुः तदुपोद्घाततया कुण्डलीपर्यायान् तया मोक्षद्वारविभेदनादिकं चाह सप्तभिः - कुटिलाङ्गी ति । कुटिलाङ्गी । १ । कुण्डलिनी । २ । भुजङ्गी । ३ । शक्तिः । ४ । ईश्वरी । ५ । कुण्डली । ६ । अरुन्धती । ७ । चैते सप्त शब्दाः पर्यायवाचकाः एकार्थवाचकाः ॥ १०४ ॥
उद्घाटयेत् कपाटं तु यथा कुञ्चिकया हठात् ।
कुण्डलिन्या तथा योगी मोक्षद्वारं विभेदयेत् ॥ १०५ ॥
उद्घाटयेत् इति । यथा येन प्रकारेण पुमान् कुञ्चिकया कपाटार्गलोत्सारणसाधनीभूतया हठात् बलात् कपाटम् अररम् उघाटयेत् उत्सारयेत् । हठादिति देहलीदीपन्यायेन उभयत्र सम्बध्यते । तथा तेन प्रकारेण योगी हठात् हठाभ्यासात् । कुण्डलिन्या शक्त्या मोक्षद्वारं मोक्षस्य द्वारं प्रापकं सुषुम्नामार्गं विभेदयेद् विशेषेण भेदयेत् । ‘तयोर्ध्वमायन्नमृतत्वमेति’ इति श्रुतेः(छा .उ. ८.६.६) ॥ १०५ ॥
येन मार्गेण गन्तव्यं ब्रह्मस्थानं निरामयम् ।
मुखेनाच्छाद्य तद्द्वारं प्रसुप्ता परमेश्वरी ॥ १०६ ॥
येन इति । आमयः रोगजन्यं दुःखन्दुःखमात्रोपलक्षणं तस्मान्निर्गतं निरामयं दुःखमारहितं ब्रह्मस्थानं ब्रह्माविर्भावजनकं स्थानं ब्रह्मस्थानं ब्रह्मरन्ध्रम् । ‘तस्याः शिखाया मध्ये परमात्मा व्यवस्थितः’ (म.ना.उ. ९.१३) इति श्रुतेः । येन मार्गेण सुषुम्नामार्गेण गन्तव्यं गमनार्हमस्ति तद् द्वारं तस्य मार्गस्य द्वारं प्रवेशमार्गं मुखेन आस्येन आच्छाद्य रुद्ध्वा परमेश्वरी कुण्डलिनी । प्रसुप्ता निद्रितास्ति ॥ १०६ ॥
कन्दोर्ध्वे कुण्डलिनीशक्तिः सुप्ता मोक्षाय योगिनाम् ।
बन्धनाय च मूढानां यस्तां वेत्ति स योगवित् ॥ १०७ ॥
कन्दोर्ध्व इति । कुण्डलीशक्तिः कन्दोर्ध्वे कन्दस्य उपरि भागे योगिनां मोक्षाय सुप्ता, मूढानां बन्धाय सुप्ता । योगिनः तां चालयित्वा मुक्ता भवन्ति । मूढाः तदज्ञानात् बद्धास्तिष्ठन्ति इति भावः । तां कुण्डलिनीं यो वेत्ति स योगवित् । सर्वेषां योगतन्त्राणां कुण्डल्याश्रयत्वादित्यर्थः ॥ १०७ ॥
कुण्डली कुटिलाकारा सर्पवत्परिकीर्तिता ।
सा शक्तिश्चालिता येन स मुक्तो नात्र संशयः ॥ १०८ ॥
कुण्डली इति । कुण्डलीशक्तिःसर्पवत् भुजङ्गवत् कुटिलः आकारः रूपं यस्याः सा कुटिलाकारा परिकीर्तिता कथिता योगिभिः । सा कुण्डलीशक्तिः येन पुंसा चालिता मूलाधारादूर्धवं नीता स मुक्तो अज्ञानबन्धात् निवृत्तः । अत्र अस्मिन्नर्थे संशयो न सन्देहो नास्तीत्यर्थः । ‘तयोर्ध्वमायन्नमृतत्त्वमेति’ इति श्रुतेः (छा.उ.८.६.६) ॥ १०८ ॥
गङ्गायमुनयोः मध्ये बालरण्डां तपस्विनीम् ।
बलात्कारेण गृह्णीयात् तद्विष्णोः परमं पदम् ॥ १०९ ॥
गङ्गायमुनयोः इति । गङ्गायमुनयोः आधाराधेयभावेन तयोः भावनात् गङ्गायमुनयोः अभेदेन भावनाद्वा गङ्गायमुने इडापिङ्गले तयोः मध्ये सुषुुम्नामार्गे तपस्विनीं निरशनस्थितेः, बालरण्डां बालरण्डाशब्दवाच्यां कुण्डलीं बलात्कारेण हठेन गृह्णीयात् । तत्तस्या गङ्गायमुनयोः मध्ये ग्रहणं विष्णोः हरेः व्यापकस्य आत्मनो वा परमं पदं परमपदप्रापकम् ॥ १०९ ॥
इडा भगवती गङ्गा पिङ्गला यमुना नदी ।
इडापिङ्गालयोः मध्ये बालरण्डा च कुण्डली ॥ ११० ॥
गङ्गायमुनादिपदार्थमाह - इडा इति । इडा वामनिश्वासा नाडी भगवती ऐश्वर्यादिसम्पन्ना गङ्गा गङ्गापदवाच्या, पिङ्गला दक्षिणनिश्वासा यमुना यमुनाशब्दवाच्या नदी । इडापिङ्गलयोः मध्ये मध्यगता या कुण्डली सा बालरण्डा बालरण्डाशब्दवाच्या ॥ ११० ॥
पुच्छे प्रगृह्य भुजगीं सुप्तामुद्बोधयेच्च ताम् ।
निद्रां विहाय सा शक्तिः ऊर्ध्वमुत्तिष्ठते हठात् ॥ १११ ॥
शक्तिचालनमाह - पुच्छ इति । सुप्तां मुद्रितां भुजगीं तां कुण्डलिनीं पुच्छे प्रगृह्य उद्बोधयेत् प्रबोधयेत् सा शक्तिः कुण्डलिनी निद्रां विहाय हठादूर्ध्वं तिष्ठत इत्यन्वयः । एतद्रहस्यं तु गुरुमुखादवगन्तव्यम् ॥ १११ ॥
अवस्थिता चैव फणावती सा
प्रातश्च सायं प्रहरार्धमात्रम् ।
प्रपूर्य सूर्यात् परिधानयुक्त्या
प्रगृह्य नित्यं परिचालनीया ॥ ११२ ॥
अवस्थिता इति । अवस्थिता अर्वाक् स्थिता मूलाधारस्थिता फणावती भुजङ्गी सा कुण्डली सूर्यादापूर्य सूर्यात् पूरणं कृत्वा परिधाने युक्तिः तया परिधानयुक्त्या प्रगृह्य गृहीत्वा सायं सूर्यास्तमये प्रातः सूर्योदयवेलायां नित्यमहरहः प्रहरस्य यामस्य अर्धं प्रहरार्धं प्रहरार्धमेव प्रहरार्धमात्रं मूहूर्तद्वयमात्रं परिचालनीया परितः चालयितुं योगया । परिधानयुक्तिः देशिकाद् बोध्या ॥ ११२ ॥
ऊर्ध्वं वितस्तिमात्रं तु विस्तारं चतुरङ्गुलम् ।
मृदुलं धवलं प्रोक्तं वेष्टिताम्बरलक्षणम् ॥ ११३ ॥
कन्दसम्पीडनेन शक्तिचालनं विवक्षुः आदौ कन्दस्य स्थानं स्वरूपम् चाह - ऊर्ध्वम् इति । मूलस्थानात् वितस्तिमात्रं वितस्तिप्रमाणमूर्ध्वमुपरि नाभिमेढ्रयोः मध्ये । एतेन कन्दस्य स्थानमुक्तम् । तथा चोक्तं गोरक्षशतके (१६) -
‘ऊर्ध्वं मोढ्रादधो नाभेः कन्दयोनिः खगाण्डवत् ।
तत्र नाड्यः समुत्पन्नाः सहस्राणां द्विसप्ततिः ’ ॥ इति ।
याज्ञवल्क्यः -
‘गुदात्तु द्व्यङ्गुलादूर्ध्वं मेढ्रात्तु द्व्यङ्गुलादधः ।
देहमध्यं तयोः मध्यं मनुजानामितीरितम् ॥
कन्दस्थानं मनुष्याणां देहमध्यान्नवाङ्गुलम् ॥
चतुरङ्गुलविस्तारम् आयामं च तथाविधम् ।
अण्डाकृतिवदाकारभूषितं च त्वगादिभिः ।
चतुष्पदां तिरश्चां च द्विजानां तुन्दमध्यमम् ॥ इति । (यो.या. १४, १६-१७)
गुदात् द्व्यङ्गुलोपरि एकाङ्गुलं मध्यं तस्मान्नवाङ्गुलं कन्दस्थानं, मिलित्वा द्वादशाङ्गुलप्रमाणं वितस्तिमात्रं जातम् । चतुर्णामङ्गुलानां समाहारः चतुरङ्गुलं चतुरङ्गुलप्रमाणं विस्तारम् । विस्तारो दैर्घ्यस्यापि उपलक्षणम् । चतुरङ्गुलं दीर्घं च मृदुलं कोमलं धवलं शुभ्रं वेष्टितं वेष्टनाकारीकृतं यदम्बरं वस्त्रं तस्य लक्षणं स्वरूपमिवलक्षणं स्वरूपं यस्य तादृशं प्रोक्तं कथितम् । कन्दस्वरूपं योगिभिरिति शेषः ॥ ११३ ॥
सति वज्रासने पादौ कराभ्यां धारयेद् दृढम् ।
गुल्फदेशसमीपे च कन्दं तत्र प्रपीडयेत् ॥ ११४ ॥
सति इति । वज्रासने कृते सति कराभ्यां हस्ताभ्यां गुल्फौ पादग्रन्थी तयोः देशौ प्रदेशौ तयोः समीपे गुल्फाभ्यां किञ्चिदुपरि । ‘तद्ग्रन्थी घुटिके गुल्फौ’ इत्यमरः (२.६.७२) । पादौ चरणौ दृढं गाढं धारयेत् गृह्णीयात् । चकारात् धृताभ्यां पादाभ्यां तत्र कन्दस्थाने कन्दं प्रपीडयेत् प्रकर्षेण पीडयेत् । गुल्फादूर्ध्वं कराभ्यां पादौ गृहीत्वा नाभेरधोभागे कन्दं पीडयेत् इत्यर्थः ॥ ११४ ॥
वज्रासने स्थितो योगी चालयित्वा च कुण्डलीम् ।
कुर्यादनन्तरं भस्त्रां कुण्डलीमाशु बोधयेत् ॥ ११५ ॥
वज्रासन इति । वज्रासने स्थितो योगी कुण्डलीं चालयित्वा शक्तिचालनमुद्रां कृत्वा इत्यर्थः । अनन्तरं शक्तिचालनानन्तरं भस्त्रां भस्त्राख्यं कुम्भकं कुर्यात् । एवंरीत्या कुण्डलीं शक्तिमाशु शीघ्रं बोधयेत् प्रबुद्धां कुर्यात् । वज्रासने शक्तिचालनस्य पूर्वं विधानेऽपि पुनर्वज्रासनोपादानं शक्तिचालनानन्तरं भस्त्रायां वज्रासनमेव कर्तव्यम् इति नियमार्थम् ॥ ११५ ॥
भानोराकुञ्चनं कुर्यात् कुण्डलीं चालयेत् ततः ।
मृत्युवक्त्रगतस्यापि तस्य मृत्युभयं कुतः ॥ ११६ ॥
भानोः इति । भानोः नाभिदेशस्थस्य सूर्यस्य आकुञ्चनं कुर्यात् । नाभेरकुञ्चनेनैव अस्य आकुञ्चनं भवति । ततो भानोरकुञ्चनात् कुण्डलीं शक्तिं चालयेत् । मृत्योः वक्त्रं मुखं गतस्यापि प्राप्तस्यापि तस्य पुंसो मृत्युभयं कालभयं कुतः? न कुतोऽपीत्यर्थः ॥ ११६ ॥
मुहूर्तद्वयपर्यन्तं निर्भयं चालनादसौ ।
ऊर्ध्वमाकृष्यते किञ्चित् सुषुम्नायां समुद्गता ॥ ११७ ॥
मुहूर्तद्वय इति । मुहूर्तयोः द्वयं युग्मं घटिकाचतुष्टयात्मकं तत्पर्यन्तं तदवधि निर्भयं निश्शङ्कं चालनादसौ शक्तिः सुषुम्नायां समुद्गता सती किञ्चिदूर्ध्वम् आकृष्यते आकृष्टा भवति ॥ ११७ ॥
तेन कुण्डलिनी तस्याः सुषुम्नाया मुखं ध्रुवम् ।
जहाति तस्मात् प्राणोऽयं सुषुम्नां व्रजति स्वतः ॥ ११८ ॥
तेन इति । तेन ऊर्ध्वाकर्षणेन कुण्डलिनी तस्याः प्रसिद्धायाः सुषुम्नाया मुखं प्रवेशमार्गं ध्रुवं निश्चितं जहाति त्यजति । तस्मात् मार्गत्यागात् अयं प्राणवायुः स्वतः स्वयमेव सुषुम्नां व्रजति गच्छति । सुषुम्नामुखात् प्रागेव कुण्डलिन्या निर्गतत्वादिति भावः ॥ ११८ ॥
तस्मात् सञ्चालयेन्नित्यं सुखसुप्तामरुन्धतीम् ।
तस्याः सञ्चालनेनैव योगी रोगैः प्रमुच्यते ॥ ११९ ॥
तस्मात् इति । यस्मात् शक्तिचालनेन प्राणः सुषुम्नां व्रजति तस्मात् सुखेन सुप्ता सुखसुप्ता तां सुखसुप्तामरुन्धतीं शक्तिं नित्यं प्रतिदिनं सञ्चालयेत् सम्यक् चालयेत् । तस्याः शक्तेः सञ्चालनेनैव सञ्चालनमात्रेण योगी रोगैः कासश्वासज्वरादिभिः प्रमुच्यते प्रकर्षेण मुक्तो भवति ॥ ११९ ॥
येन सञ्चालितशक्तिः स योगी सिद्धिभाजनम् ।
किमत्र बहुनोक्तेन कालं जयति लीलया ॥ १२० ॥
येन इति । येन योगिना शक्तिः कुण्डली सञ्चालिता स योगी सिद्धीनामणिमादीनां भाजनं पात्रं भवति । अत्रास्मिन्नर्थे बहुनोक्तेन बहुप्रशंसनेन किम्? न किमपीत्यर्थः । कालं मृत्युं लीलया क्रीडया अनायासेनैव जयत्यभिभवतीत्यर्थः ॥ १२१ ॥
ब्रह्मचर्यरतस्यैव नित्यं हितमिताशिनः ।
मण्डलाद् दृश्यते सिद्धिः कुण्डल्यभ्यासयोगिनः ॥ १२१ ॥
ब्रह्मचर्य इति । श्रोत्रादिभिः सह उपस्थसंयमः तस्मिन् रतस्य तत्परस्य नित्यं सर्वदा हितं पथ्यं मितं चतुर्थांशवर्जितम् अश्नातीति तस्य कुण्डल्यभ्यासः शक्तिचालनाभ्यासः स एव योगः सोऽस्यास्तीति स तथा, तस्य मण्डलात् चत्वारिंशद् दिनात्मकात् अनन्तरं सिद्धिः प्राणायामसिद्धिः दृश्यते ।
नासदक्षिणमार्गवाहिपवनात् प्राणोऽतिदीर्घीकृतः
चन्द्राभः परिपूरितामृततनुः प्राग्घण्टिकायास्ततः ।
छित्वा कालविशालवह्निवशगं भ्रूरन्ध्रनाडीगतम्
तत्कायं कुरुते पुनर्नवतरं छिन्नद्रुमस्कन्धवत् ’ ॥ १२१ ॥
कुण्डलीं चालयित्वा तु भस्त्रां कुर्यात् विशेषतः ।
एवमभ्यसतो नित्यं यमिनो यमभीः कुतः ॥ १२२ ॥
कुण्डलीम् इति । कुण्डलीं चालयित्वा शक्तिचालनं कृत्वा । अथानन्तरमेव भस्त्रां भस्त्राख्यं कुम्भकं कुर्यात् । नित्यं प्रतिदिनम् । एवमुक्तप्रकारेण अभ्यस्यतः यमिनः योगिनः यमभीः यमाद्भयं कुतः? न कुतोऽपीत्यर्थः । योगिनो देहत्यागस्य स्वाधीनत्वादिति तात्पर्यम् ॥ १२२ ॥
द्वासप्ततिसहस्राणां नाडीनां मलशोधने ।
कुतः प्रक्षालनोपायः कुण्डल्यभ्यसनादृते ॥ १२३ ॥
द्वासप्तति इति । द्वाभ्यामधिका सप्ततिः, द्वासप्ततिसङ्ख्याकानि सहस्राणि द्वासप्ततिसहस्राणि तेषां तत्सङ्ख्याकानां नाडीनां मलशोधने कर्तव्ये सति कुण्डल्यभ्यसनात् शक्तिचालनाभ्यासादृते विना कुतः प्रक्षालनोपायः ? न कुतोऽपि । शक्तिचालनाभ्यासेनैव सर्वासां नाडीनां मलशोधनं भवतीत्यभिप्रायः ॥ १२३ ॥
इयं तु मध्यमा नाडी दृढाभ्यासेन योगिनाम् ।
आसनप्राणसंयामाद् मुद्राभिः सरला भवेत् ॥ १२४ ॥
इयं तु इति । इयं मध्यमा नाडी सुषुम्ना योगिनां दृढाभ्यासेन आसनं स्वस्तिकादि प्राणसंयामः प्राणायामः मुद्रा महामुद्रादिकाः तैः सरला ऋज्वी भवेत् ॥ १२४ ॥
अभ्यासे तु विनिद्राणां मनो धृत्वा समाधिना ।
रुद्राणी वा परा मुद्रा भद्रां सिद्धिं प्रयच्छति ॥ १२५ ॥
अभ्यास इति । समाधिना इतरवृत्तिनिरोधरूपेण एकाग्र्येण मनो धृत्वा अन्तः करणं धारणानिष्ठं कृत्वा अभ्यासे मनः स्थितौ यत्ने, विगता निद्रा येषां ते तथा तेषाम् । निद्रापदम् आलस्योपलक्षणम् । अनलसानामित्यर्थः । रुद्राणी शाम्भवीमुद्रा वा अथवा परा अन्या उन्मन्यादिका , भद्रां शुभां सिद्धिं योगसिद्धिं प्रयच्छति ददाति । एतेन हठयोगोपकारको राजयोगः प्रोक्तः ॥ १२५ ॥
राजयोगं विना पृथ्वीं राजयोगं विना निशा ।
राजयोगं विना मुद्रा विचित्रापि न शोभते ॥ १२६ ॥
राजयोगं विना आसनदीनां वैयर्थ्यमौपचारिकश्लेषेण आह - राजयोगम् इति । वृत्यन्तरनिरोधपूर्वकात्मगोचरधारवाहिकनिर्विकल्पकवृत्ती राजयोगः । ‘हठं विना राजयोगः’ (२.७६) इत्यत्र सूचितः तत्साधनाभ्यासः वा तं विना तम् ऋते । पृथ्वीशब्देन स्थैर्यगुणयोगादासनं लक्ष्यते । तन्न राजते न शोभते । राजयोगं विना परमपुरुषार्थफलासिद्धेरिति हेतुरग्रेऽपि योजनीयः । राजयोगं विना निशा इव निशा कुम्भको न राजते, निशायां प्रायेण जनसञ्चाराभावात् । निशाशब्देन प्राणसञ्चाराभावलक्षणः कुम्भको लक्ष्यते । राजयोगं विना मुद्रा महामुद्रादिरूपा विचित्रापि विविधापि विलक्षणापि वा न राजते न शोभते । पक्षान्तरे । राज्ञो नृपस्य योगो राजयोगः राजसम्बन्धः तं विना पृथ्वी भूमिः न राजते । शास्तारं विना भूमौ नानोपद्रवसम्भवात् । राजा चन्द्रः । ‘सोमोऽस्माकं ब्राह्मणानां राजा’ इति श्रुतेः (तै.सं १.८.१०.२) । तस्य योगं सम्बन्धं विना निशा रात्रिः न राजते । राजयोगं विना नृपसम्बन्धं विना मुद्रा राजभिः पत्रेषु क्रियमाणः चिह्नविशेषः । विचित्रापि । पृथ्वीपक्षे रत्नादिजनकत्वेन विलक्षणापि, निशापक्षे ग्रहनक्षत्रादिभिः विचित्रापि न राजते ॥ १२६ ॥
मारुतस्य विधिं सर्वं मनोयुक्तं समभ्यसेत् ।
इतरत्र न कर्तव्या मनोवृत्तिः मनीषिणा ॥ १२७ ॥
मारुतस्य इति । मारुतस्य वायोः सर्वं विधिं कुम्भकमुद्राविधानं मनोयुक्तं मनसा युक्तं समभ्यसेत् सम्यगभ्यसेत् मनीषिणा बुद्धिमता पुंसा, इतरत्र मारुतस्य विधेरन्यस्मिन् विषये मनोवृत्तिः मनसो वृत्तिः प्रवृत्तिः न कर्तव्या न कार्या ॥ १२७ ॥
इति मुद्रा दश प्रोक्ता आदिनाथेन शम्भुना ।
एकैका तासु यमिनां महासिद्धिप्रदायिनी ॥ १२८ ॥
मुद्रा उपसंहरति - इति इति । आदिनाथेन सर्वेश्वरेण शम्भुना शं सुखं भवत्यस्मादिति शम्भुः तेन । इत्युक्तरीत्या दश दशसङ्ख्याकाः मुद्राः प्रोक्ताः कथिताः । तासु मुद्रासु मध्ये एकैकापि प्रत्येकमपि या काचन मुद्रा यमिनां यमवतां योगिनां महासिद्धिप्रदायिनी, अणिमादिप्रदात्री कैवल्यप्रदात्री वा ॥ १२८ ॥
उपदेशं हि मुद्राणां यो दत्ते साम्प्रदायिकम् ।
स एव श्रीगुरुः स्वामी साक्षादीश्वर एव सः ॥ १२९ ॥
मुद्रोपदेष्टारं गुरुं प्रशंसति - उपदेशम् इति । यः पुमान् मुद्राणां महामुद्रादीनां सम्प्रदायात् योगिनां गुरुपरम्परारूपादागतं साम्प्रदायिकमुपदेशं दत्ते ददाति । स एव स पुमानेव श्रीगुरुः श्रीमान् गुरुः, सर्वगुरुभ्यः श्रेष्ठः इत्यर्थः । स्वामी प्रभुः स एव, साक्षात् प्रत्यक्ष ईश्वर एव सः । ईश्वराभिन्न एव स इत्यर्थः ॥ १२९ ॥
तस्य वाक्यपरो भूत्वा मुद्राभ्यासे समाहितः ।
अणिमादिगुणैः सार्धं लभते कालवञ्चनम् ॥ १३० ॥
तस्य इति । तस्य मुद्राणामुपदेष्टुः गुरोः वाक्यपरो वाक्यमासनकुम्भकाद्यनुष्ठानविषयकं युक्ताहारविहारचेष्टादिविषयकं च तस्मिन् परः तत्परः, तत्परश्च आदरवान् । आदरश्च अवहिततया करणम् । भूत्वा सम्भूय मुद्राणां महामुद्रादीनाम् अभ्यसः पौनःपुन्येन आवर्तनं तस्मिन् मुद्राभ्यासे समाहितः सावधानः पुरुषः अणिमादिगुणैः अणिमादिसिद्धिभिः सार्धं साकं कालस्य मृत्योः वञ्चनं प्रतारणं लभते प्राप्नोति ॥ १३० ॥
समाधिनिरूपणं
नमः शिवाय गुरुवे नादबिन्दुकलात्मने ।
निरञ्जनपदं याति नित्यं तत्र परायणः ॥ १ ॥
प्रथमद्वितीयतृतीयोपदेशोक्तानाम् आसनकुम्भकमुद्राणां फलभूतं राजयोगं विवक्षुः स्वात्मारामः श्रेयांसि बहुविघ्नानीति तत्र विघ्नबाहुल्यस्य सम्भवात् तन्निवृत्तये शिवाभिन्नगुरुनमस्कारात्मकं मङ्गलमाचरति - नम इति । शिवाय सुखरूपाय ईश्वराभिन्नाय वा । तदुक्तम् - ‘नमस्ते नाथ भगवन् शिवाय गुरुरूपिणे’ इति । गुरवे देशिकाय यद्वा गुरवे सर्वान्तर्यामितया निखिलोपदेष्ट्रे शिवाय ईश्वराय । तथा च पातञ्जलसूत्रं - (स) पूर्वेषामपि गुरुः कालेनानवच्छेदात्’(१.२६) । नमः प्रह्वीभावोऽस्तु । कीदृशाय शिवाय ? गुरवे नादबिन्दुकलात्मने । कांस्यघण्टानिर्ह्रादवदनुरणनं नादः । बिन्दुः अनुस्वारोत्तरभावी ध्वनिः । कला नादैकदेशः, ताः आत्मा स्वरूपं यस्य स तथा तस्मै । नादबिन्दुकलात्मना वर्तमानाय इत्यर्थः । तत्र नादबिन्दुकलात्मनि शिवे गुरौ नित्यं प्रतिदिनं परायणोऽवहितः पुमान् । एतेन नादानुसन्धानपरायण इत्युक्तम् । पूर्वपादेन गुरुशिष्ययोः अभेदश्च सूचितः । अञ्जनं मायोपधिः तद्रहितं निरञ्जनं शुद्धं, पद्यते गम्यते योगिभिरिति पदं ब्रह्म याति प्राप्नोति । तथा च वक्ष्यति - ‘नादानुसन्धानसमाधिभाजाम्’ (४.८१) इत्यादिना ॥ १ ॥
अथेदानीं प्रवक्ष्यामि समाधिक्रममुत्तम् ।
मृत्युघ्नं च सुखोपायं ब्रह्मानन्दकरं परम् ॥ २ ॥
समाधिक्रमं प्रतिजानीते - अथ इति । अथ आसनकुम्भकमुद्राकथनानन्तरम् इदानीम् अस्मिन्नवसरे समाधिक्रमं प्रत्यहारादिरूपं प्रवक्ष्यामि प्रकर्षेण विविच्य वक्ष्यामीत्यन्वयः । कीदृशं समाधिक्रमम् ? उत्तमं श्रीआदिनाथोक्त- सपादकोटि- समाधिप्रकारेषु उत्कृष्टम् । पुनः कीदृशम् ? मृत्युं कालं हन्ति निवारयतीति मृत्युघ्नं स्वेच्छया देहत्यागजनकं तत्त्वज्ञानोदयमनोनाशवासनाक्षयैः सुखस्य जीवन्मुक्तिसुखस्य उपायं प्राप्तिसाधनम् । पुनः कीदृशम् ? परं ब्रह्मानन्दकरं प्रारब्धकर्मक्षये सति जीवब्रह्मणोरभेन आत्यन्तिकब्रह्मानन्दप्राप्तिरूपविदेहमुक्तिकरम् । तत्र निरोधसमाधिना चित्तस्य ससंस्कारशेषवृत्तिनिरोधे शान्तघोरमूढावस्थानिवृत्तौ ‘जीवन्नेव हि विद्वान् हर्षशोकाभ्यां विमुच्यते’ इत्यादिश्रुत्युक्तनिर्विकारस्वरूपावस्थितिरूपा जीवन्मुक्तिर्भवति । परममुक्तिस्तु प्रारब्धभोगान्ते अन्तःकरणगुणानां प्रतिप्रसवेनौपाधिकरूपात्यन्तिकनिवृत्तौ
आत्यन्तिकस्वरूपावस्थानं प्रतिप्रसवसिद्धम् । व्युत्थाननिरोधसमाधिसंस्कारा मनसि लीयन्ते । मनोऽस्मितायाम् अस्मिता महति महान् प्रधान इति चित्तगुणानां प्रतिप्रसवः स्वकरणे लयः । ननु जीवन्मुक्तस्य व्युत्थाने ब्राह्मणोऽहं मनुष्योऽहम् इत्यादिव्यवहारदर्शनात् चित्तादिभिः औपाधिकभावजननात् अम्लेन दुग्धयेव स्वरूपच्युतिः स्यादिति चेन्न । सम्प्रज्ञातसमाधौ अनुभूतात्मसंस्कारस्य निरोधसंस्कारस्य च तदानीं सत्वात् । ताभ्यां च व्युत्थानसंस्कारस्य दग्धबीजकल्पत्वात् व्युत्थानव्यवहारस्य अतात्विकत्वनिश्चयात् । अतात्विकान्यथाभावस्य विकारित्वाप्रयोजकत्वात् । अम्लेन दुग्धस्य दधिभावस्तु तात्विक इति दृष्टान्तवैषम्यात् । पुरुषस्य तु अन्तःकरणोपाधिकोऽहं ब्राह्मण इत्यादिव्यवहारः स्फटिकस्य जपाकुसुमसन्निधानोपाधिररुणिमेव न तात्त्विकः । जपाकुसुपागमे स्फटिकस्य स्वरूपस्थितिवत् अन्तःकरणस्य सकलवृत्तिनिरोधे स्वस्वरूपावस्थितिः अच्युतैव पुरुषस्य ॥ २ ॥
राजयोगः समाधिश्च उन्मनी च मनोन्मनी ।
अमरत्वं लयस्तत्वं शून्याशून्यं परं पदम् ॥ ३ ॥
अमनस्कं तथाद्वैतं निरालम्बं निरञ्जनम् ।
जीवन्मुक्तिश्च सहजा तुर्या चेत्येकवाचका ॥ ४ ॥
समाधिपर्यायान् विशेषान् आह - राजयोग इत्यादिना श्लोकद्वयेन । स्पष्टम् ॥ ३-४ ॥
सलिले सैन्धवं यद्वत् साम्यं भजति योगतः ।
तथात्ममनसोरैक्यं समाधिरभिधीयते ॥ ५ ॥
त्रिभिः समाधिमाह - सलिल इति । यद्वद्यथा सैन्धवं सिन्धुदेशोद्भवं लवणं सलिले जले योगतः संयोगात् साम्यं सलिलसाम्यं सलिलैक्यं भजति प्राप्नोति तथा तद्वदात्मा च मनश्चात्ममनसी तयोः आत्ममनसोः ऐक्यमेकाकारता । आत्मनि धारितं मन आत्माकारं सदात्मसाम्यं भजति तादृशमात्ममनोः ऐक्यं समाधिरभिधीयते समाधिशब्देन उच्यते इत्यर्थः ॥ ५ ॥
यदा सङ्क्षीयते प्राणो मानसं च प्रलेयते ।
तदा समरसत्वं च समाधिरभिधीयते ॥ ६ ॥
यदा सङ्क्षीयत इति । यदा यस्मिन् काले जितप्राणस्य योगिनः कुम्भककाले प्राणः शरीरान्तर्वर्ती वायुः कुम्भकेन निरुद्धवृत्तिकः प्राणः क्षीण इत्युच्यते, सङ्क्षीयते सम्यक् क्षीणो भवति । मानसं च मनश्च प्रलीयते प्रकर्षेण लयं प्राप्नोति । आत्मनि स्थितस्य मनसः आत्माकारता लयः तदा तस्मिन् काले समरसत्वम् एकाकरत्वं मनसश्च आत्मनि स्थितस्य आत्माकारपरिणामेन आत्माकारत्वम् । जपाकुसुमस्थस्य स्फटिकमणेः जपाकुसुमाकारत्ववत् । तथा च पातञ्जलं सूत्रं - ‘क्षीणवृत्तेः अभिजातस्येव मणेः ग्रहीतृग्रहणग्राह्येसु तत्स्थतदञ्जनता समापत्तिः’ (१.४१) इति । चकारेण समरसत्वस्य स्थैर्यं समुच्चीयते । अत एव पातञ्जलभाष्ये ‘विक्षिप्ते चेतसि विक्षेपोपसर्जनीभूतः समाधिः योगपक्षे न वर्तते’ (१.१) इत्युक्तम् ।
इत्थं च आत्माकारमनोवृत्ते स्थिरीभावः समाधिरभिधीयते इत्यर्थः । उक्ताभ्यां द्वाभ्यां श्लोकाभ्यां सम्प्रज्ञातः समाधिरुक्तः । सम्यक् सम्भूय विपर्ययरहितत्वेन प्रज्ञायते प्रकर्षेण अपरोक्षतया अनुभूयते भाव्यस्य स्वरूपमनेन इति सम्प्रज्ञातः समाधिः भावनाविशेषः । भावना च भाव्यस्य विषयान्तरपरिहारेण चेतसि पुनः पुनः निवेशनम् । सम्प्रज्ञातः सालम्बः सबीजः लयः - एते सम्प्रज्ञातस्य प्रसिद्धाः पर्यायाः ॥ ६ ॥
तत्समं च द्वयोरैक्यं जीवात्मपरमात्मनोः ।
प्रनष्टसर्वसङ्कल्पः समाधिः सोऽभिधीयते ॥ ७ ॥
तत्समम् इति । तत्समं पूर्वोक्तसमं द्वयोः उभयोः जीवात्मा अन्तःकरणोपहितं चैतन्यं, परमात्मा सच्चिदनन्दलक्षणं , देशकालवस्तुपरिच्छेदशून्यं चैतन्यं, तयोरक्यमभेदः । ऐक्यं विशिनष्टि प्रणष्टसर्वसङ्कल्पः इति । प्रकर्षेण नष्टा निरुद्धाः सर्वे ध्यातृध्यानध्येयादिरूपाः सङ्कल्पाः सम्यक् कल्पनाः यस्मिन् तत् तादृशमैक्यं, पुंल्लिङ्गपाठे समाधेः विशेषणम् । सः योगशास्त्रप्रसिद्धः समाधिः निर्बीजः समाधिः अभिधीयते कथ्यते । तथा च पातञ्जलं सूत्रं - ‘तस्यापि निरोधे सर्वनिरोधान्निर्बीजः समाधिः । ’(१.५१) इति । अनेन असम्प्रज्ञातः समधिरुक्तः । अन्वर्थश्चायं, न किमपि सम्यग् ध्यातृध्यानध्येयत्वादिना प्रज्ञायतेऽस्मिन्निति असम्प्रज्ञातः । असम्प्रज्ञातो निरालम्बो निर्बीजः राजयोगः निरोधश्चैते असम्प्रज्ञातस्य प्रसिद्धाः पर्यायाः ॥ ७ ॥
राजयोगस्य माहात्म्यं को वा जानाति तत्त्वतः ।
ज्ञानं मुक्तिः स्थितिः सिद्धिः गुरुवाक्येन लभ्यते ॥ ८ ॥
अथ राजयोगप्रशंसा - राजयोगस्य इति । राजयोगस्य अनन्तरमेव उक्तस्य माहात्म्यं प्रभावं तत्त्वतो वस्तुतः को वा जानाति ?न कोऽपि जानातीत्यर्थः । तत्त्वतः वक्तुमशक्यत्वेऽपि एकदेशेन राजयोगप्रभावमाह - ज्ञानमिति । ज्ञानं स्वस्वरूपापरोक्षानुभवः मुक्तिः विदेहमुक्तिः स्थितिः निर्विकारस्वरूपावस्थितिरूपा जीवन्मुक्तिः सिद्धिः अणिमादिः गुरुवाक्येन गुरुवचसा लभ्यते । राजयोगादिति शेषः ॥ ८ ॥
दुर्लभो विषयत्यागो दुर्लभं तत्त्वदर्शनम् ।
दुर्लभा सहजावस्था सद्गुरोः करुणां विना ॥ ९ ॥
दुर्लभ इति । विशेषेण सिन्वन्त्यवबध्नन्ति प्रमातारं स्वसङ्गेन इति विषयाः ऐहिकाः दारादयः आमुष्मिकाः सुधादयः तेषां त्यागो भोगेच्छाभावो दुर्लभः । तत्त्वदर्शनम् आत्मापरोक्षानुभवः दुर्लभम् । सहजावस्था तुर्यावस्था । सद्गुरोः ‘दुष्टिः स्थिरा यस्य विनैव दृश्यम्’ इति वक्ष्यमाणलक्षणस्य करुणां दयां विनेति सर्वत्र सम्बध्यते । दुर्लभा लब्धुमशक्या । ‘दुः स्यात् कष्टनिषेधयोः’ इति कोशः । गुरुकृपया तु सर्वं सुलभमिति भावः ॥ ९ ॥
विविधैरासनैः कुम्भैः विचित्रैः करणैरपि ।
प्रबुद्धायां महाशक्तौ प्राणः शून्ये प्रलीयते ॥ १० ॥
विविधैः इति । विविधैः अनेकविधैः आसनैः मत्स्येन्द्रादिपीठैः विचित्रैः नानाविधैः कुम्भैः कुम्भकैः । विचित्रैरिति काकाक्षिगोलकन्यायेन उभयत्र सम्बध्यते । विचित्रैः अनेकप्रकारकैः करणैः हठसिद्धौ प्रकृष्टोपकारकैः महामुद्रादिभिः महाशक्तौ कुण्डल्यां प्रबुद्धायां गतनिद्रायां सत्यां प्राणो वायुः शून्ये ब्रह्मरन्ध्रे प्रलीयते प्रलयं प्राप्नोति । व्यापाराभावः प्राणस्य प्रलयः ॥ १० ॥
उत्पन्नशक्तिबोधस्य त्यक्तनिश्शेषकर्मणः ।
योगिनः सहजावस्था स्वयमेव प्रजायते ॥ ११ ॥
उत्पन्न इति । उत्पन्नो जातः शक्तिबोधः कुण्डलीबोधो यस्य तस्य । त्यक्तानि परिहृतानि निःशेषाणि समग्राणि कर्माणि येन तस्य योगिनः । आसनेन कायिकव्यापारे त्यक्ते प्राणेन्द्रियेषु व्यपारस्तिष्ठति । कुम्भकेन प्राणनिरोधे प्राणेन्द्रियव्यापारे त्यक्ते मनसि व्यापारः तिष्ठति । प्रत्याहार-धारणाध्यान-सम्प्रज्ञातसमाधिभिः मानसिकव्यापारे त्यक्ते बुद्धौ व्यापारस्तिष्ठति । ‘असङ्गोऽह्ययं पुरुषः’ (बृ.उ.४.३.१५) इति श्रुतेः अपरिणामी शुद्धः पुरुषः सत्त्वगुणात्मिका परिणामिनी बुद्धिः इति । परवैराग्येण दीर्घाालसम्प्रज्ञाताभ्यासेनैव वा बुद्धिव्यापारे परित्यक्ते निर्विकारस्वरूपावस्थितिः भवति सैव सहजावस्था तुर्यावस्था जीवन्मुक्तिः स्वयमेव प्रयत्नानन्तरं विनैव प्रजायते प्रादुर्भवति । ‘येन त्यजसि तत् त्यज’ इति ‘निस्सङ्गः प्रज्ञया भवेत्’ (मा.उ. ३.४५) इति श्रुतेः ॥ ११ ॥
सुषुम्नावाहिनी प्राणे शून्ये विशति मानसे ।
तदा सर्वाणि कर्माणि निर्मूलयति योगवित् ॥ १२ ॥
सुषुम्ना इति । प्राणे वायौ सुषुम्नावाहिनि मध्यानाडीप्रवाहिणि सति मानसेऽन्तः करणे शून्ये देशकालवस्तुपरिच्छेदहीने ब्रह्मणि विशति सति तदा तस्मिन् काले योगवित् चित्तवृत्तिनिरोधज्ञः सर्वाणि कर्माणि समारब्धानि निर्मूलानि करोति निर्मूलयति । निर्मूलशब्दात् ‘तत् करोति...’ (गणसूत्रं) इति णिच् ॥ १२ ॥
अमराय नमस्तुभ्यं सोऽपि कालस्त्वया जितः ।
पतितं वदने यस्य जगदेतच्चरारम् ॥ १३ ॥
समाध्यभ्यासेन प्रारब्धकर्मणः अप्यभिभवात् जितकालं योगिनं नमस्करोति - अमराय इति । न म्रियत इति अमरः तस्मै अमराय चिरञ्जीविने तुभ्यं योगिने नमः । सोऽपि दुर्वारः कालो मृत्युः त्वया योगिना जितः अभिभूतः । इदं वाक्यं नमस्करणे हेतुः । सः कः ? यस्य कालस्य वदने मुखे एतद् दृश्यमानं चराचरं स्थावरजङ्गमं जगत् संसारः पतितः । सोऽपि जगद्भक्षकोऽपि इत्यर्थः ॥ १३ ॥
चित्ते समत्वमापन्ने वायौ व्रजति मध्यमे ।
तदामरोली वज्रोली सहजोली प्रजायते ॥ १४ ॥
पूर्वोक्तममरोल्यादिकं समाधिसिद्धावेव सिध्यतीति समाधिनिरूपणानन्तरं समाधिसिद्धौ तत्सिद्धिमाह - चित्त इति । चितेऽन्तःकरणे समत्वं ध्येयाकारवृत्तिप्रवाहवत्त्वम् आपन्ने प्राप्ते सति वायौ प्राणे मध्यमे सुषुम्नायां व्रजति सतीति चित्तसमत्त्वे हेतुः । तदा तस्मिन् काले अमरोली वज्रोली सहजोली च पूर्वोक्ताः प्रजायन्ते । नाजितप्राणस्य न चाजितचित्तस्य सिध्यन्तीति भावः ॥ १४ ॥
ज्ञानं कुतो मनसि सम्भवतीह तावत्
प्राणोऽपि जीवति मनो म्रियते न यावत् ।
प्राणो मनो द्वयमिदं विलयं नयेद् यो
मोक्षं स गच्छति नरो न कथञ्चिदन्यः ॥ १५ ॥
हठाभ्यासं विना ज्ञानं मोक्षश्च न सिध्यतीत्याह - ज्ञानम् इति । यावत्प्राणो जीवति । अपिशब्दात् इन्द्रियाणि जीवन्ति न तु म्रियन्ते । यावन्मनो न म्रियते किन्तु जीवत्येव । इडापिङ्गलाभ्यां वहनं प्राणस्य जीवनं, स्वस्वविषयग्रहणमिन्द्रियाणां जीवनं, नानाविषयाकारवृत्युत्पादनं मनसो जीवनं, तत्तदभावः तत्तन्मरणमत्र विवक्षितम् । न तु स्वरूपतः तेषां नाशः तावत् मनसि अन्तःकरणे ज्ञानमात्मापरोक्षानुभवः कुतः सम्भवति ? न कुतोऽपि । प्राणेन्द्रियमनोवृत्तीनां ज्ञानप्रतिबन्धकत्वात् इति भावः । प्राणो मनः, इदं द्वयं यो योगी विलयं नाशं नयेत् स मोक्षम् आत्यन्तिकस्वरूपावस्थानलक्षणं गच्छति प्राप्नोति । ब्रह्मरन्ध्रे निर्व्यापारस्थितिः प्राणस्य लयः । ध्येयाकारावेशात् विषयान्तरेणापरिणमनं मनसो लयोऽन्यः । अलीनप्राणो अलीनमनाश्च कथञ्चित् उपायशतेनापि न मोक्षं प्राप्नोतीत्यर्थः । तदुक्तं योगबीजे -
‘नानाविधैः विचारैस्तु न साध्यं जायते मनः ।
तस्मात् तस्य जयोपायः प्राणस्य जय एव हि ’ ॥ इति ।
नानामार्गैः सुदुष्प्रापं कैवल्यं परमं पदं सिद्धमार्गेण लभ्येत, नान्यथा शिवभाषितमिति च । सिद्धमार्गो योगमार्गः । एतेन योगं विना ज्ञानं मोक्षश्च न सिध्यतीति सिद्धम् । श्रुतिस्मृतीतिहासपुराणादिषु चेदं प्रसिद्धम् । तथाहि -
‘अथ तद्दर्शनाभ्युपायो योगः’ इति, तद्दर्शनमात्मदर्शनम् । ‘अध्यात्मायोगाधिगमेन देवं मत्वा धीरो हर्षशोकौ जहाति’ (क.उ २.१२)इति ।
‘श्रद्धाभक्तिध्यानयोगादेव हि’ (कै.उ. २) इति ।
‘यदा पञ्चावतिष्ठन्ते ज्ञानानि मनसा सह बुद्धिश्च न विचेष्टते तामाहुः परमां गतिम् । तां योगमिति मन्यन्ते स्थिराम् इन्द्रियधारणाम् । अप्रमत्तः तदा भवति । ’ (क.उ.१०-११)
‘यदात्मतत्त्वेन तु ब्रह्मतत्त्वं दीपोपमेनेह युक्तः प्रपश्येत् ।
अजं ध्रुवं सर्वतत्त्वैः विशुद्धं ज्ञात्वा देवं मुच्यते सर्वपाशैः ’ ॥ (श्वे.उ.२.१५)
‘ब्रह्मणे त्वा महस ओमित्यात्मानं युञ्जीत’ (म.ना.उ.२४.२) इति
‘त्रिरुन्नतं स्थाप्य समं शरीरं हृदीन्द्रियाणि मनसा सन्निरुध्य ।
ब्रह्मोडुपेन प्रतरेत विद्वान् स्रोतांसि सर्वाणि भयावहानि ’ ॥ इति । (श्वे.उ. २.८)
‘ओमित्येवं ध्यायत आत्मनम्’ (मु.उ.२.२.६) इत्याद्याः श्रुतयः ।
यतिधर्मप्रकरणे मनुः -
‘भूतभाव्यानवेक्षेत योगेन परमात्मनः ।
देहद्वयं विहायाशु मुक्तो भवति बन्धनात् ’ ॥
याज्ञवल्क्यस्मृतौ -
‘इज्याचारदमाहिंसादानस्वाध्यायकर्मणाम् ।
अयं तु परमो धर्मो यद्योगेनात्मदर्शनम् ’ ॥
महर्षिमातङ्गः -
‘अग्निष्टोमादिकान् सर्वान् विहाय द्विजसत्तमः ।
योगाभ्यासरतः शान्तः परं ब्रह्माधिगच्छति ’ ॥
‘ब्राह्मणक्षत्रियविशां स्त्रीशूद्राणां च पावनम् ।
शान्तये कर्मणामन्यत् योगान्नास्ति विमुक्तये ’ ॥
दक्षस्मृतौ व्यतिरेकमुखेनोक्तम् -
‘स्वसंवेद्यं हि तद्ब्रह्म कुमारीस्त्रीसुखं यथा ।
अयोगी नैव जानाति जात्यन्धो हि यथा घटम् ’ ॥ (७.२५) इत्याद्याः स्मृतयः ।
महाभारते योगमार्गप्रसङ्गे व्यासः -
‘अपि वर्णावकृष्टस्तु नारी वा धर्मकाङ्क्षिणी ।
तावप्येतेन मार्गेण गच्छेतां परमां गतिम्’ ॥ (१२.२४६.३४)
यदि वा सर्वधर्मज्ञो यदि वाप्यकृती पुमान् ।
यदि वा धार्मिकः श्रेष्ठो यदि वा पापकृत्तमः ॥
यदि वा पुरुषव्याघ्रो यदि वा क्लैब्यधारकः ।
तरत्येव महादुःखं जरामरणसागरम् ।
अपि जिज्ञासमानोऽपि शब्दब्रह्मातिवर्तते ’ ॥ इति ।
भगवद्गीतायाम् -
युञ्जन्नेवं सदात्मानं योगी नियतमानसः ।
शान्तिं निर्वाणपरमां मत्संस्थामधिगच्छति ॥ (५.१५)
‘यत् साङ्ख्यैः प्राप्यते स्थानम्’ (५.५) इत्यादि च ।
आदित्यपुराणे -
‘योगात् सञ्जायते ज्ञानं योगो मय्येकचित्तता । ’
स्कन्दपुराणे -
‘आत्मज्ञानेन मुक्तिः स्यात् तच्च योगादृते न हि ।
स च योगश्चिरं कालमभ्यासादेव सिद्ध्यति ’ ॥
कूर्मपुराणे शिववाक्यम् -
‘अतः परं प्रवक्ष्यामि योगं परमदुर्लभम् ।
येनात्मानं प्रपश्यन्ति भानुमन्तमिवेश्वरम् ॥
योगाग्निर्दहति क्षिप्रमशेषं पापरञ्जनम् ।
प्रसन्नं जायते ज्ञानं ज्ञानान्निर्वाणमृच्छति ’ ॥
गरुडपुराणे -
‘तथा यतेत मतिमान् यथा स्यान्निर्वृतिः परा ।
योगेन लभ्यते सा तु न चान्येन च केनचित् ॥
भवतापेन तप्तानां योगो हि परमौषधम् ।
परावरप्रसक्ता धीर्यस्य निर्वेदसम्भवा ॥
स च योगाग्निना दग्धसमस्तक्लेशसञ्चयः ।
निर्वाणं परमं नित्यं प्राप्नोत्येव न संशयः ॥
सम्प्राप्तयोगसिद्धिस्तु पूर्णोयस्त्वात्मदर्शनात् ।
न किञ्चिद् दृश्यते कार्यं तेनैव सकलं कृतम् ॥
आत्मारामः सदा पूर्णः सुखमात्यन्तिकं गतः ।
अतस्तस्यापि निर्वेदः परानन्दमयस्य च ॥
तपसा भावितात्मानो योगिनः संयतेन्द्रियाः ।
प्रतरन्ति महात्मानो योगेनैव महार्णवम् ’ ॥
विष्णुधर्मेषु -
‘यच्छ्रेयः सर्वभूतानां स्त्रीणामप्युपकारकम् ।
अपि कीटपतङ्गानां तन्नः श्रेयः परं वद ॥
इत्युक्तः कपिलः पूर्वं देवैर्देवर्षिभिः तथा ।
योग एव परं श्रेयः तेषामित्युक्तवान् पुरा ’ ॥
वासिष्ठे -
‘दुःसहा राम संसारविषवेगविषूचिका ।
योगगारुडमन्त्रेण पावनेनोपशाम्यति ’ ॥ इति ।
ननु तत्त्वमस्यादिवाक्यैः अप्यपरोक्षप्रमा सम्भवतीति किमर्थमतिश्रमसाध्ये योगे प्रयासः कार्यः । न च वाक्यजन्यज्ञानस्य अपरोक्षत्वे प्रमाणासम्भव इति वाच्यम् । तत्त्वमस्यादिवाक्यजन्यं ज्ञानमपरोक्षम्, अपरोक्षविषयकत्वात्, चाक्षुषघटादिप्रत्यक्षवदित्यनुमानस्य प्रमाणत्वात् । न च विषयगत-अपरोक्षत्वस्य दुर्निरूपत्वात् हेत्वसिद्धिरिति वाच्यम् । अज्ञानविषय- चित्त्वतत्तादात्म्यापन्नत्व-अन्यतररूपस्य तस्य सुनिरूपत्वात् । यथा हि घटादौ चक्षुःसन्निकर्षेण अन्तःकरणवृत्तिदशायां तदधिष्ठानचैतन्याज्ञाननिवृत्तौ तच्चैतन्यस्य अज्ञानविषयत्वं तद्घटस्य अज्ञानविषयचैतन्यतादात्म्यापन्नत्वं चापरोक्षत्वम् । तथा तत्त्वमस्यदिवाक्येन शुद्धचैतन्यान्तःकरणवृत्युत्थापने सति तदज्ञानस्य निर्वृत्तत्वेनैव चैतन्यस्य स अज्ञानविषयत्वात् चैतन्यस्य अपरोक्षत्वमिति न हेत्वसिद्धिः । न च अप्रयोजकत्वम्, ज्ञानगतापरोक्षत्वं प्रत्यपरोक्षविषयकत्वेन प्रयोजकत्वात् । न तु इन्द्रियजन्यत्वं, मनसः इन्द्रियत्वाभावेन सुखादिप्रत्यक्षे व्यभिचारात् । अथाभिव्यक्तचैतन्याभिन्नतया भासमानत्वं विषयस्य अपरोक्षत्वम् । अभिव्यक्तत्वं च निवृत्तवरणकत्वं परोक्षवृत्तिस्थले चावरणनिवृत्त्यभावात् नातिव्याप्तिः । सर्पादिभ्रमजनकदोषवतः तु नायं सर्पः किन्तु रज्जुरिति वाक्येन जायमाना वृतिस्तु नावरणं निवर्तयतीति तत्र परोक्ष एव विषयः । वेदान्तवाक्यजन्यं च ज्ञानमावरणनिवर्तकत्वात् अपरोक्षमेव । मननादेः पूर्वमुत्पन्नं ज्ञानमज्ञाननिवर्तकम् । प्रमाणासम्भावनादिदोषसामन्याभावविशिष्टस्यैव तस्य अज्ञाननिवर्तकत्वात् । किञ्च ‘तं त्वौपनिषदं पुरुषं पृच्छामि’ (बृ.उ.३.९.२६) इति श्रुतिप्रतिपन्नम् उपनिषन्मात्रगम्यत्वं योगगम्यत्वे नोपपन्नं स्यात् । तस्मात् तत्त्वमस्यदिवाक्यादेव अपरोक्षमिति चेन्न । अनुमानस्याप्रयोजकत्वात् । न च प्रत्यक्षं प्रति निरुक्तापरोक्षविषयकत्वेन प्रयोजकात् तन्मूलकतर्केण अप्रयोजकशङ्कानिवृत्तिरिति वाच्यम् । लाघवात् जन्यप्रत्यक्षसामान्यं प्रति इन्द्रियत्वेन कारणतया तज्जन्यस्यैव प्रयोजकत्वात् । नित्यानित्यसाधारणप्रत्यक्षत्वे तु न किञ्चित् प्रयोजकमिति । त्वन्मते तु प्रत्यक्षविशेषे इन्द्रियं कारणं तद्विशेषे च शब्दविशेष इति कार्यकारणभावद्वयं स्यात् । न च मनसो अनिन्द्रियत्वं मनस इन्द्रियत्वे बाधकाभावात् ‘इन्द्रियाणां मनो नाथः’ (४.२९) इति तु, मनुष्यमेवोद्दिश्य मनुष्याणामयं राजा इत्यादिवत् इन्द्रियेष्वेव किञ्चिदुत्कर्षं ब्रवीति । न तु तस्य अनिन्द्रियत्वं तत्त्वं च षट्सु अखण्डोपाधिविशेष एव । अत एव ‘कर्मेन्द्रियं तु पाय्वादि मनोनेत्रादि धीन्द्रियम्’ इति (अ.को.१.५.८) । ‘प्रत्यक्षं स्यादैन्द्रियकम् अप्रत्यक्षमतीन्द्रियम्’ इति (अ.को.३.१.७९) च शक्तिप्रमाणभूतकोशोऽपि इन्द्रियाप्रमाणकज्ञानस्याप्रत्यक्षत्वं वदन् मनस इन्द्रियत्वज्ञापकः सङ्गच्छते ।
‘इन्द्रयाणि दशैकं च’ इति गीतावचनमपि (१३.५) मनस इन्द्रियत्वे प्रमाणम् । किञ्च तत्वमस्यादिवाक्यजन्यं ज्ञानं शाब्दं, शब्दजयत्वात्, यजेतेत्यादिवाक्यजन्यज्ञानवदित्यनेन अपरोक्षत्वविरोधिशाब्दत्वसाधकेन सत्प्रतिपक्षः । न चेदमप्रयोजकम् । शाब्दं प्रत्येव शब्दस्य जनकत्वेन लाघवमूलकानुकूलतर्कात् । त्वन्मते तु शब्दादपि प्रत्यक्षस्वीकारेण कार्यकरणभावद्वयकल्पने गौरवम् । अपि च मनननिदिध्यासनाभ्यां पूर्वमप्युत्पन्नं ज्ञानं तव मते अपरोक्षमपि नाज्ञाननिवर्तकमित्यज्ञाननिवृत्तिं प्रत्यप्रतिबद्धज्ञानत्वेनैव हेतुत्वमिति गौरवम् । मम तु समध्यभ्यासपरिपाकेन असम्भावनादिसकलमलरहितेन अन्तः करणेन आत्मनि दृष्टे सति दर्शनमात्रादेव अज्ञाननिवृत्ते न कश्चितद् गौरवावकाशः ।
‘एष सर्वेषु भूतेषु गूढोत्मा न प्रकाशते ।
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ’ ॥
‘यच् छेद्वाङ्मनसी प्राज्ञः’ (कठ.उ. ३.१२-१३) इत्यारभ्य अज्ञाननिवृत्यर्थकेन ‘मृत्युमुखात् प्रमुच्यते’ (३.१६) इत्यन्तेन कठवल्लीस्थमृत्यूपदेशेन सम्मतोऽयमर्थ इति न कश्चिदत्र विवादः इति । यदि तु मननादेः पूर्वमुत्पन्नं ज्ञानं परोक्षमेवेति नाप्रतिबद्धत्वकृतगौरवमिति मतमाद्रियते तदापि श्रवणादिभिः मनःसंस्कारे सिद्धे अव्यवहितोत्तरमात्मदर्शनसम्भवात् तदुत्तरं वाक्यस्मरणादिकल्पनं महद्गौरवापादकमेव । ननु न वयं केवलेन तर्केण शब्दजन्यज्ञानस्यापरोक्षत्वं वदामः किन्तु श्रुत्यापि । तथा हि - ‘तं त्वौपनिषदं पुरुषं पृच्छामि’ (बृ.उ.३.९.२६) इति श्रुत्या चौपनिषदत्वं पुरुषस्य न उपनिषज्जन्यबुद्धिविषयमात्रं प्रत्यक्षादिगम्येऽाप्यौपनिषदत्वव्यवहारापत्तेः । यथा हि द्वादशकपालेष्वष्टानां कपालानां सत्त्वात् द्वादशकापालसंस्कृतेन अष्टाकपालादिव्यवहारः, यथा द्विपुत्रादौ एकपुत्रादिव्यवहारः, तथात्रापि । नान्यत्र तथा व्यवहार इति उपनिषन्मात्रगम्यत्वमेव प्रत्ययार्थः । तच्च मनोगम्यत्वे अनुपपन्नमिति चेन्न । न हि प्रत्ययेन उपनिषद्भिन्नं सर्वं कारणत्वाद् व्यावर्त्यते । शाब्दापरोक्षवादिना त्वयाप्यात्मापरोक्षे मनआदीनां करणत्वस्य अङ्गीकारात् । किन्तु पुराणादिशब्दान्तरमेव, ‘श्रोतव्यः श्रुतिवाक्येभ्यः’ इति स्मरणात् स चार्थो ममापि सम्मत इति न किञ्चिदेतत् । प्रमाणान्तरव्यवृत्तौ तात्पर्यकल्पनं चात्मापरोक्षे शब्दस्य प्रमाणत्वे सिद्ध एव वक्तुमुचितम् । शब्दान्तरव्यावृत्तितात्पर्यं तु श्रुत्यादिसम्मतत्वात् कल्पयितुमुचितमेव । एवं स्थिते ‘मनसैवानु द्रष्टव्यं’ (बृ.उ.४.४.१९), ‘मनसैवेदमाप्तव्यं’ (कठ.उ. ४.११) इत्यादिश्रुतयोऽप्याञ्जस्येन प्रतिपादिता भवेयुः । यत्तु कैश्चिदुक्तं दर्शनवृत्तिं प्रति मनोमात्रस्य उपादानपरायत्ताः श्रुतयो न विरुध्यन्त इति तदतीवविचारसहम् । यतः प्रमाणाकाङ्क्षायां प्रवृत्ताः ताः कथमुपादानपरा भवेयुः । ‘कामः सङ्कल्पो विचिकित्सा ....’ (बृ.उ. १.५.३) इत्यादिश्रुत्या सावधारणतया सर्वसां वृत्तीनां मनोमात्रोपादकत्वे बोधिते आकाङ्क्षाभावेन उपादानतात्पर्यकत्वेन वर्णयितुं कथं शक्येरन् । पूर्वं द्वितीयवल्यां प्रणवस्य ब्रह्मबोधकत्वेन उक्तस्यापि अपरोक्षहेतुत्वमिति शङ्कां निवारयितुं मनसैवानुद्रष्टव्यमित्यादि सावधारणावाक्यानीत्येवं वर्णयितुं शक्यानि स्युः इत्यलमतिवाग्जालेन । वस्तुतस्तु योगिनां समाधौ दूरविप्रकृष्टपदार्थज्ञानं सर्वशास्त्रप्रसिद्धं , न परोक्षम् । तदानीं परोक्षसामग्र्यभावात् । नापि स्मरणं तेषां पूर्वं विशिष्याननुभवात् । नापि सुखादिज्ञानवत् साक्षिरूपम्, अपसिद्धान्तात् । नाप्यप्रमाणकं प्रमासामान्ये करणनियमात् । नापि चक्षुरादिजन्यं तेषामसन्निकर्षात् । तस्मान्मानसिकी प्रमैव सा वाच्येति मनस इन्द्रियत्वं प्रमाणत्वं च दुरपह्नवमेवेति । येऽपि योगश्रुतयोः समुच्चयं कल्पयन्ति तेषामपि पूर्वोक्तदूषणगणः तदवस्थ एव । तस्माद् योगजन्यसंस्कारसचिवमनोमात्रगम्यः आत्मेति सिद्धम् । न च कामिनीं भावयतो व्यवहितकामिनीसाक्षात्कारस्येव भावनाजन्यत्वेन आत्मसाक्षात्कारस्य अप्रमात्वप्रसङ्गः । अबाधितविषयत्वात् दोषजन्यत्वाभावच्च । कामिनीसाक्षात्कारस्य तु बाधितविषयत्वात् दोषजन्यत्वाच्चाप्रामाण्यम्, न भावनाजन्यत्वात् । न च भावनासमाधेः ज्ञानजनकत्वे प्रमाणान्तरत्वापातः । तस्या मनःसहकारित्वात् प्रमाणनिरूपणनिपुणैः नैयायिकादिभिरपि योगजप्रत्यक्षस्य अलौकिकप्रत्यक्षे अन्तर्भावः कृतः । योग-अलौकिकसन्निकर्षेण योगिनः व्यवहितविप्रकृष्टसूक्ष्मार्थमात्मानमपि यथार्थं पश्यन्ति । तथा च पातञ्जले सूत्रे - ऋतम्भरा तत्र प्रज्ञा । श्रुतानुमानप्रज्ञाभ्यामन्यविषया विशेषार्थत्वात्’ (१.४८-४९) । तत्र समाधौ या प्रज्ञा सा ऋतं सत्यमेव पुरुषयाथार्थ्यं बिभर्तीति ऋतम्भरेति प्रथमसूत्रार्थः । सा समाधिप्रज्ञा श्रुतानुमानप्रज्ञाभ्यां श्रुतं श्रवणं शाब्दबोधः, अनुमननम् अनुमानं यौक्तिकज्ञानं तद्रूपप्रज्ञाभ्यामन्यविषया अतिरिक्तविषया । कुतः? विशेषार्थत्वात् । विशेषो निर्विकल्पोऽर्थो विशेषः यस्याः सा तथा तस्याः भावः तथात्वं तस्माच्छब्दस्य पदार्थावच्छेदकपुरस्कारेणैव अनुमानस्य व्यापकतावच्छेदकपुरस्कारेणैव धीजनकत्वनियमेन तद्ग्रहणयोग्यविशेष्यमात्रपरत्वादित्यर्थः । अत्र बादरायणकृतं भाष्यं - ‘श्रुतमागमविज्ञानं तत्सामान्यविषयम् । न ह्यागमेन शक्यो विशेषो अभिधातुं, कस्मात् ? न हि विशेषेण कृतसङ्केतः शब्दः’ इत्यारभ्य समाधिप्रज्ञानिर्ग्राह्य एव स विशेषो भूतसूक्ष्मगतो वा पुरुषगतो वा’ इति (१.४९) ।
योगबीजे -
‘ज्ञाननिष्ठो विरोक्तोऽपि धर्मज्ञोऽपि जितेन्द्रियः ।
विना योगेन देवोऽपि न मोक्षं लभते प्रिये ’ ॥
किञ्च, ‘तदेव सक्तः सहकर्मणैति लिङ्गं मनो यस्य निषक्तमस्य’ (बृ.उ ४.४.६) इति श्रुतेः ‘कारणं गुणसङ्गोऽस्य सदसद्योनिजन्मसु’ इति स्मृतेश्च (भ.गी १३.२१) देहावसानसमये यत्र रागाद्युद्बुद्धो भवति तामेव योनिं जीवः प्राप्नोतीति योगहीनस्य जन्मान्तरं स्यादेव मरणसमये समुद्भूतवैक्लव्यस्य अयोगिना वारयितुमशक्यत्वात् ।
तदुक्तं योगबीजे -
‘देहावसानसमये चित्ते यद्यद्विभावयेत् ।
तत्तदेव भवेज्जीव इत्येवं जन्मकारणम् ’ ॥
देहान्ते किं भवेज्जन्म तन्न जानन्ति मानवाः ।
तस्माज्ज्ञानं च वैराग्यं जपश्च केवलं श्रमः ॥
पिपीलिका यदा लग्ना देहे ज्ञानाद् विमुच्यते ।
असौ किं वृश्चिकैर्दष्टो देहान्ते वा कथं सुखी ’ ॥ इति ।
योगिनां तु योगबलेन अन्तकालेऽप्यात्मभावनया मोक्ष एवेति न स्याज्जन्मान्तरम् । तदुक्तं भगवता ‘प्रयाणकाले मनसाचलेन भक्त्या युक्तो योगबलेन चैव’ (भ.गी८.१०) इत्यादिना । ‘शतं चैका च हृदयस्य नाड्यः’(छ.उ.८.६.६) इत्यादि श्रुतेश्च । न च तत्त्वमस्यादिवाक्यस्य अपरोक्षज्ञानजनकत्वे तद्विचारस्य वैयर्थ्यमिति शङ्क्यम् । ’ इति ।
वाक्यविचारजन्यज्ञानस्य योगद्वारा अपरोक्षज्ञानसाधनत्वात् । अत्र च योगबीजे गौरीश्वरसंवादो महानस्ति, ततः किञ्चिल्लिख्यते ।
देव्युवाच -
‘ज्ञानिनस्तु मृता ये वै तेषां भवति कीदृशी ।
गतिः कथय देवेश कारुण्यामृतवारिधे ’ ॥
ईश्वर उवाच -
‘देहान्ते ज्ञानिना पुण्यात् पापात् तत्फलमाप्यते ।
यादृशं तु भवेत् तत्तद् भुक्त्वा ज्ञानी पुनर्भवेत् ॥
पश्चात् पुण्येन लभते सिद्धेन सह सङ्गतिम् ।
ततः सिद्धस्य कृपया योगी भवति नान्यथा ।
ततो नश्यति संसारो नान्यथा शिवभाषितम् ’ ॥
देव्युवाच -
‘ज्ञानदेव हि मोक्षं च वदन्ति ज्ञानिनः सदा ।
(स)कथं सिद्धयोगेन योगः किं मोक्षदो भवेत् ’ ॥
ईश्वर उवाच -
‘ज्ञानेनैव हि मोक्षो हि तेषां वाक्यं तु नान्यथा ।
सर्वे वदन्ति खड्गेन जयो भवति तर्हि किम् ॥
विना युद्धेन वीर्येण कथं जयमवाप्नुयात् ।
तथा योगेन रहितं ज्ञानं मोक्षाय नो भवेत् ’ ॥ इति ।
ननु जनकादीनां योगमन्तरेणापि अप्रतिबद्धज्ञानमोक्षयोः श्रवणात् कथं योगादेवाप्रतिबद्धाज्ञानं मोक्षश्चेति चेत् उच्यते ? तेषां पूर्वजन्मानुष्ठितयोगजसंस्काराज्ञानप्राप्तिरिति पुराणादौ श्रूयते ।
तथाहि-
‘जैगीषव्यो यथा विप्रो यथा चैवासितादयः ।
क्षत्रिया जनकाद्यास्तु तुलाधारादयो विशः ॥
सम्प्राप्ताः परमां सिद्धिं पूर्वाभ्यस्तस्वयोगतः ।
धर्मव्याधादयः सप्त शूद्राः पैलवकादयः ।
मैत्रेयी सुलभा शार्ङ्गी शाण्डिली च तपस्विनी ।
एते चान्ये च बहवो नीचयोनिगता अपि ।
ज्ञाननिष्ठां परां प्राप्ताः पूर्वाभ्यस्तस्वयोगतः’ ॥
किञ्च पूर्वजन्मानुष्ठितयोगाभ्यासपुण्यतारतम्येन केचिद् ब्रह्मत्वं केचिद् ब्रह्मपुत्रत्वं केचिद् देवर्षित्वं केचिद् ब्रह्मर्षित्वं केचिन्मुनित्वं केचिद्भक्तत्वं च प्राप्ताः सन्ति । तत्रोपदेशमन्तरेणैव आत्मसाक्षात्कारवन्तो बभूवुः । तथाहि । हिरण्यगर्भवसिष्ठनारदसनत्कुमारवामदेवशुकादयो जन्मसिद्धा इत्येव पुराणादिषु श्रूयन्ते । यत्तु ब्राह्मण एव मोक्षाधिकारीति श्रूयते पुराणादौ तदयोगिपरम् ।
तदुक्तं गरुडपुराणे -
‘योगाभ्यासो नृणां येषां नास्ति जन्मान्तरादृतः ।
योगस्य प्राप्तये तेषां शूद्रवैश्यादिकक्रमः ॥
स्त्रीत्वाच्छूद्रत्वमभ्येति ततो वैश्यत्वमाप्नुयात् ।
ततश्च क्षत्रियो विप्रः क्रियाहीनस्ततो भवेत् ॥
अनूचानः स्मृतो यज्वा कर्मन्यासी ततः परम् ।
ततो ज्ञानित्वमभ्येति योगी मुक्तिं क्रमाल्लभेत् ’ ॥ इति ।
शूद्रवैश्यादिक्रमात् योगी भूत्वा मुक्तिं लभेत इत्यर्थः । इत्थं च योगे सर्वाधिकारश्रवणात् योगोत्पन्नतत्त्वज्ञानेन सर्व एव मुच्यन्त इति सिद्धम् । योगिनस्तु भ्रष्टस्यापि न शूद्रादिक्रमः ।
‘शुचीनां श्रीमतां गेहे योगभ्रष्टोऽभिजायते ।
अथ वा योगिनामेव ॥ (भ.गी ६.४१-४२)’ इत्यादिभगवद्वचनादित्यलम् ॥ १५ ॥
ज्ञात्वा सुषुम्नासद्भेदं कृत्वा वायुं च मध्यगम् ।
स्थित्वा सदैव सुस्थाने ब्रह्मरन्ध्रे निरोधयेत् ॥ १६ ॥
प्राणमनसोः लयं विना मोक्षो न सिध्यतीत्युक्तम् । तत्र प्राणलयेन मनसोऽपि लयः सिध्यतीति तल्लयरीतिमाह - ज्ञात्वा इति । सदैव सर्वदैव सुस्थाने ‘सुराज्ये धार्मिके देशे’(१.१२) इत्याद्युक्तलक्षणे स्थित्वा स्थितिं कृत्वा वसतिं कृत्वा इत्यर्थः । सुषुम्ना मध्यनाडी तस्याः सद्भेदं शोभनं भेदप्रकारं ज्ञात्वा गुरुमुखात् विदित्वा वायुं प्राणं मध्यगं मध्यानाडीसञ्चारिणं कृत्वा ब्रह्मरन्ध्रे मूर्धावकाशे निरोधयेत् नितरां रुद्धं कुर्यात् । प्राणस्य ब्रह्मरन्ध्रे निरोधो लयः , प्राणलये जाते मनोऽपि लीयते । तदुक्तं वासिष्ठे -
‘अभ्यासेन परिस्पन्दे प्राणानां लयमागते ।
मनः प्रशममायाति निर्वाणमवशिष्यते ’ ॥ इति ।
प्राणमनसोः लये सति भावनाविशेषरूपसमाधिसहकृतेनान्तः करणेन अबाधितात्मसाक्षात्कारो भवति, तदा जीवन्नेव मुक्तः पुरुषः भवति ।
सूर्याचन्द्रमसौ धत्तः कालं रात्रिन्दिवात्मकम् ।
भोक्त्री सुषुम्ना कालस्य गुह्यमेतदुदाहृतम् ॥ १७ ॥
प्राणलये कालजयो भवतीत्याह - सूर्याचन्द्रमसाविति । सूर्यश्च चन्द्रमाश्च सूर्याचन्द्रमसौ । ‘देवताद्वन्द्वे च’ (पा.सू.६.३.२६) इत्यानङ् । रात्रिश्च दिवा च रात्रिन्दिवम् । ‘अचतुर...’ (पा.सू.५.४.७७) इत्यादिना निपातितः । रात्रिन्दिवम् आत्मा स्वरूपं यस्य स रात्रिन्दिवात्मकः तं रात्रिन्दिवात्मकं कालं समयं धत्तो विधत्तः कुरुतः । सुषुम्ना सरस्वती कालस्य सूर्याचन्द्रमोभ्यां कृतस्य रात्रिन्दिवात्मकस्य समयस्य भोक्त्री भक्षिका विनाशिका । एतद्गुह्यं रहस्यमुदाहृतं कथितम् । अयं भावः । सार्धं घटिकाद्वयं सूर्यो वहति सार्धं घटिकाद्वयं चन्द्रो वहति । यदा सूर्यो वहति तदा दिनमुच्यते । यदा चन्द्रो वहति तदा रात्रिरुच्यते । पञ्चघटिकामध्ये रात्रिन्दिवात्मकः कालो भवति । लौकिकाहोरात्रमध्ये योगिनां द्वादशाहोरात्रात्मकः कालव्यवहारो भवति । तादृशकालमानेन जीवानामायुर्मानमस्ति । यदा सुषुम्नामार्गेण वायुः ब्रह्मरन्ध्रे लीनो भवति तदा रात्रिन्दिवात्मकस्य कालस्य अभवादुक्तं भोक्त्री सुषुम्ना कालस्येति । यावद् ब्रह्मरन्ध्रे वायुः लीयते तावद् योगिन आयुर्वर्धते । दीर्घकालाभ्यस्तसमाधिः योगी पूर्वमेव मरणकालं ज्ञात्वा ब्रह्मरन्ध्रे वायुं नीत्वा कालं निवारयति स्वेच्छया देहत्यागं करोतीति ॥ १७ ॥
द्वासप्ततिसहस्राणि नाडीद्वाराणि पञ्जरे ।
सुषुम्ना शाम्भवी शक्तिः शेषास्त्वेव निरर्थकाः ॥ १८ ॥
द्वासप्तति इति । पञ्जरे पञ्जरवत् शिरास्थिभिः बद्धे शरीरे द्वाभ्यामधिका सप्ततिः द्वासप्ततिः द्वासप्ततिसङ्ख्याकानि सहस्राणि नाडीनां शिराणां द्वाराणि वायुप्रवेशमार्गाः सन्ति । सुषुम्ना मध्या नाडी शाम्भवी शक्तिरस्ति । शं सुखं भवत्यस्मात् भाक्तनामिति शम्भुः ईश्वरः तस्येयं शाम्भवी, ध्यानेन शम्भुप्रापकत्वात् । शम्भोः आविर्भावजनकत्वात् वा शाम्भवी । यद्वा शं सुखरूपो भवति तिष्ठतीति शम्भुरात्मा तस्येयं शाम्भवी । चिदभिव्यक्तिस्थानत्वात् ध्यानेन आत्मसाक्षात्कारहेतुत्वाच्च । शेषा इडापिङ्गलादयस्तु निरर्थका एव, निर्गतो अर्थः प्रयोजनं यासां ता निरर्थकाः । पूर्वोक्तप्रयोजनाभावत् ॥ १८ ॥
वायुः परिचितो यस्मादग्निना सह कुण्डलीम् ।
बोधयित्वा सुषुम्नायां प्रविशेदनिरोधतः ॥ १९ ॥
वायुः इति । यस्मात् परिचितः अभ्यस्तः वायुः तस्मादग्निना जठराग्निना सह कुण्डलीं शक्तिं बोधयित्वा अनिरोधतोऽप्रतिबन्धात् सुषुम्नायां सरस्वत्यां प्रविशेत्, वायोः सुषुम्नाप्रवेशार्थमभ्यासः कर्तव्यः इत्यर्थः ।
सुषुम्नावाहिनि प्राणे सिध्यत्येव मनोन्मनी ।
अन्यथात्वितराभ्यासाः प्रयासायैव योगिनाम् ॥ २० ॥
सुषुम्ना इति । प्राणे सुषुम्नावाहिनि सति मनोन्मनी उन्मन्यवस्था सिध्यत्येव । अन्यथा प्राणे सुषुम्नावाहिन्यस्यति तु इतराभ्यासाः सुषुम्नेतरनाड्यभ्यासाः योगिनां योगाभ्यासिनां प्रयासायैव श्रमायैव भवन्तीत्यर्थः ॥ २० ॥
पवनो बध्यते येन मनस्तेनैव बध्यते ।
मनश्च बध्यते येन पवनस्तेन बध्यते ॥ २१ ॥
पवन इति । येन योगिना पवनः प्राणवायुः बध्यते बद्धः क्रियते तेनैव योगिना मनो बध्यते, येन मनो बध्यते तेन पवनो बध्यते । मनः पवनयोः एकतरे बद्धे उभयं बद्धं भवतीत्यर्थः ॥ २१ ॥
हेतुद्वयं च चित्तस्य वासना च समीरणः ।
तयोः विनष्ट एकस्मिन् तौ द्वावपि विनश्यतः ॥ २२ ॥
हेतुद्वयं च चित्तस्य इति । चित्तस्य प्रवृत्तौ हेतुद्वयं कारणद्वयमस्ति किं तदित्याह । वासना भावनाख्यः संस्कारः समीरणः प्राणवायुश्च तयोः वासनासमीरणयोः एकस्मिन् विनष्टे सति क्षीणे सति तौ द्वावपि विनश्यतः । अयमाशयः । वासनाक्षये समीरणचित्ते क्षीणे भवतः । समीरणे क्षीणे चित्तवासने क्षीणे भवतः । चित्ते क्षीणे समीरणवासने क्षीणे भवतः ।
तदुक्तं वासिष्ठे -
‘द्वे बीजे राम चित्तस्य प्राणस्पन्दनवासने ।
एकस्मिंश्च तयोः नष्टे क्षिप्रं द्वे अपि नशयतः ’ ॥
तत्रैव व्यतिरेकेणोक्तम् -
यावद् विलीनं न मनो न तावद् वासनाक्षयः ।
न क्षीणा वासना यावत् चित्तं तावन्न शाम्यति ॥
न यावत् तत्त्वविज्ञानं न तावच्चित्तसङ्क्षयः ।
यावन्नचित्तोपशमो न तावत् तत्त्ववेदनम् ॥
यावन्न वासनानाशः तावत् तत्त्वागम; कुतः ।
तत्त्वज्ञानं मनोनाशो वासनाक्षय एव च ॥
मिथः कारणतां गत्त्वा दुःसाध्यानि स्थितान्यतः ॥
त्रय एते समं यावन्न स्वभ्यस्ता मुहुर्मुहुः ।
तावन्न तत्त्वसम्प्राप्तिः भवत्यपि समैः शतैः ’ ॥ २२ ॥
मतो यत्र विलीयेत पवनस्तत्र लीयते ।
पवनो लीयते यत्र मनस्तत्र विलीयते ॥ २३ ॥
मन इति । यत्र यस्मिन्नाधारे मनो विलीयते पवनस्त्तत्र तस्मिन्नाधारे लीयते । यत्र यस्मिन्नाधारे पवनो लीयते तत्र तस्मिन्नाधारे मनो विलीयत इत्यन्वयः ॥ २३ ॥
दुग्धाम्बुवत् सम्मिलितावुभौ
तुल्यक्रियौ मानसमारुतौ हि ।
यतो मरुत् तत्र मनः प्रवृत्तिः
यतो मनस्तत्र मरुत्प्रवृत्तिः ॥ २४ ॥
दुग्धाम्बुवत् इति । दुग्धाम्बुवत् क्षीरनीरवत् सम्मिलितौ सम्यक् मिलितौ तवुभौ द्वावपि मानसमारुतौ मानसं च मारुतश्च मानसमारुतौ चित्तप्राणौ तुल्यक्रियौ तुल्या समा क्रिया प्रवृत्तिः ययोः तादृशौ भवतः । तुल्यक्रियत्वमेवाह - यत इति । यतः यत्र सार्वविभक्तिकः तसिः । यस्मिन् चक्रे मरुद् वायुः प्रवर्तते । तत्र तस्मिन् चक्रे मनः प्रवृत्तिः मनसः प्रवृत्तिः भवति । यतो यस्मिन् चक्रे मनः प्रवर्तते तत्र तस्मिन् चक्रे मरुत्प्रवृत्तिः, वायोः प्रवृत्तिः भवति इत्यर्थः । तदुक्तं वासिष्ठे -
‘अविनाभाविनी नित्यं जन्तूनां प्राणचेतसी ।
कुसुमामोदवन्मिश्रे तिलतैले इव स्थिते ।
कुरुतश्च विनाशेन कार्यं मोक्षख्यमुत्तम् ’ ॥ इति ॥ २४ ॥
तत्रैकनाशादपरस्य नाश एकप्रवृत्तेरपरप्रवृत्तिः ।
अध्वस्तयोश्चेन्द्रियवर्गवृत्तिः प्रध्वस्तयोः मोक्षपदस्य सिद्धिः ॥ २५ ॥
तत्र इति । तत्र तयोः मानसमारुतयोः मध्ये एकस्य मानसस्य मारुतस्य वा नाशात् लयात् अपरस्य अन्यस्य मारुतस्य मानसस्य वा नाशो लयो भवति । एकप्रवृत्तेः एकस्य मानसस्य मारुतस्य वा प्रवृत्तेः व्यापारादपरप्रवृत्तिरपरस्य मारुतस्य मानसस्य वा प्रवृत्तिः व्यापारो भवति । अध्वस्तयोः अलीनयोः मानसमारुतयोः सतोः इन्द्रियवर्गवृत्तिः इन्द्रियसमुदायस्य स्वस्वविषये प्रवृत्तिः भवति । प्रध्वस्तयोः प्रलीनयोः तयोः सतोः मोक्षपदस्य मोक्षाख्यपदस्य सिद्धिः निष्पत्तिः भवति । तयोः लये पुरुषस्य स्वस्वरूपेऽवस्थानादित्यर्थः ।
‘तत्रापि साध्यः पवनस्य नाशः षडङ्गयोगादिनिषेवणेन ।
मनो विनाशास्तु गुरोः प्रसादात् निमेषमात्रेण सुसाध्य एव ’ ॥
योगबीजे मूलश्लोकस्यायमुत्तरः श्लोकः ॥ २५ ॥
रसस्य मनसश्चैव चञ्चलत्वं स्वभावतः ।
रसो बद्धो मनो बद्धं किं न सिध्यति भूतले ॥ २६ ॥
रसस्य इति । रसस्य पारदस्य मनसः मानसस्य स्वभावतः स्वभावात् चञ्चलत्वं चाञ्चल्यमस्ति । रसः पारदः बद्धश्चेन्मनसः चित्तं बद्धं भवति । ततो भूतले पृथिवीतले किं न सिध्यति ? सर्वं सिध्यतीत्यर्थः ॥ २६ ॥
मूर्च्छतो हरते व्याधीन् मृतो जीवयति स्वयम् ।
बद्धः खेचरतां धत्ते रसो वायुश्च पार्वती ॥ २७ ॥
तदेवाह - मूर्च्छित इति । ओषधिविशेषयोगेन गतचापलो रसो मूर्च्छितः । कुम्भकान्ते रेचकनिवृत्तौ वायुर्मूर्च्छित इत्युच्यते । हे पार्वतीति पार्वतीं सम्बोध्य ईश्चरवाक्यम् । मूर्च्छितः रसः पारदः, वायुः प्राण्श्च व्याधीन् रोगान् हरते नाशयति । भस्मीभूतो रसः, ब्रह्मरन्ध्रे लीनो वायुश्च मृतः स्वयमात्मना स्वसामर्थ्येन इत्यर्थः । जीवयति दीर्घकालं जीवनं करोति । क्रियाविशेषेण गुटिकाकारकृतो रसो बद्धः, भ्रूमध्यादौ धारणाविशेषेण धृतो वायुश्च बद्धः, खेचरतामाकाशगतिं धत्ते विधत्ते करोतीत्यर्थः ।
तदुक्तं गोरक्षशतके -
यद्भिन्नाञ्जनपुञ्जसन्निभमिदं वृत्तं भ्रुवोरन्तरे ।
तत्त्वं वायुमयं यकारसहितं यत्रेश्वरो देवता ।
प्राणं तत्र विलाप्य पञ्चघटिकं चित्तान्वितं धारयेत् ।
एषा खे गमनं करोति यमिनां स्याद्वायवी धारणा ॥ इति ॥ २७ ॥
मनस्स्थैर्ये स्थिरो वायुः ततो बिन्दुः स्थिरो भवेत् ।
बिन्दुस्थैर्यात् सदा सत्त्वं पिण्डस्थैर्यं प्रजायते ॥ २८ ॥
मनस्स्थैर्य इति । मनसः स्थैर्ये सति वायुः प्राणः स्थिरो भवेत् । ततो वायुस्थैर्यात् बिन्दुः वीर्यं स्थिरो भवेत् । बिन्दोः स्थैर्यात् सदा सत्त्वं बलं पिण्डस्थैर्यं देहस्थैर्यं प्रजायते ॥ २८ ॥
इन्द्रियाणां मनो नाथो मनोनाथस्तु मारुतः ।
मारुतस्य लयो नाथः स लयो नादमाश्रितः ॥ २९ ॥
इन्द्रियाणाम् इति । इन्द्रियाणां श्रोत्रादीनां मनोऽन्तः करणं नाथः प्रवर्तकः । मनोनाथो मनसः नाथो मारुतः प्राणः । मारुतस्य प्राणस्य लयो मनोविलयो नाथः । स लयो मनोलयः नादमाश्रितःनादे मनो लीयत इत्यर्थः ॥ २९ ॥
सोऽयमेवास्तु मोक्षाख्यो मास्तु वापि मतान्तरे ।
मनः प्राणलये कश्चिदानन्दः सम्प्रवर्तते ॥ ३० ॥
सोऽयम् इति । सोऽयमेव चित्तलय एव मोक्षाख्यः मोक्षपदवाच्यः । मतान्तरे अन्यमते मास्तु वा । चित्तलयस्य सुषुप्तावपि सत्त्वान्मनःप्राणयोः लये सति कश्चिदनिर्वाच्यः आनन्दः सम्प्रवर्तते सम्यक् प्रवृत्तो भवति । अनिर्वाच्यानन्दाविर्भावे जीवन्मुक्तिसुखं भवत्येवेति भावः ॥ ३० ॥
प्रणष्टश्वासनिश्वासः प्रध्वस्तविषयग्रहः ।
निष्चेष्टो निर्विकारश्च लयो जयति योगिनाम् ॥ ३१ ॥
प्रनष्ट इति । श्वासश्च निश्वासश्च श्वासनिश्वासौ प्रनष्टौ लीनौ श्वासनिश्वासौ यस्मिन् स तथा बाह्यवायोरन्तः प्रवेशनं श्वासः अन्तः स्थितस्य वायोः बहिः निस्सारणं निश्वासः । प्रध्वस्तः प्रकर्षेण ध्वस्तः नष्टः विषयाणां शब्दादीनां ग्रहः ग्रहणं यस्मिन्, निर्गता चेष्टा कायक्रिया यस्मिन्, निर्गतो विकारो अन्तःकरणक्रिया यस्मिन् एतादृशो योगिनां लयोऽन्तःकरणवृत्तेः ध्येयाकारापतिः जयति सर्वोत्कर्षेण वर्तते ॥ ३१ ॥
उच्छिन्नसर्वसङ्कल्पो निःशेषाशेषचेष्टितः ।
स्वावगम्यो लयः कोऽपि जायते वागगोचरः ॥ ३२ ॥
उच्छिन्न इति । उच्छिन्नाः नष्टाः सर्वे सङ्कल्पाः मनः परिणामा यस्मिन् स तथा निर्गतः शेषो येभ्यस्तानि निःशेषाण्यशेषाणि चेष्टितानि यस्मिन् स तथा स्वेनैवावगन्तुं बोद्धुं शक्यः स्वावगम्यः वाचामगोचरः विषयः कोऽपि विलक्षणो लयः जायते योगिनां प्रादुर्भवति ॥ ३२ ॥
यत्र दृष्टिर्लयस्तत्र भूतेन्द्रियसनातनी ।
सा शक्तिः जीवभूतानां द्वे अलक्ष्ये लयं गते ॥ ३३ ॥
यत्र दृष्टिः इति । यत्र यस्मिन् विषये ब्रह्मणि दृष्टिः अन्तःकरणवृत्तिः तत्रैव लयो भवति । भूतानि पृथिव्यादीनि इन्द्रियाणि श्रोत्रादीनि सनातनानि शाश्वतानि यस्यां सा सत्कार्यवादे अविद्यायां कार्यजातस्य सत्त्वात् । जीवभूतानां प्राणिनां शक्तिरविद्या इमे द्वे अलक्ष्ये ब्रह्मणि लयं गते योगिनामिति शेषः ॥ ३३ ॥
लयो लय इति प्राहुः कीदृशं लयलक्षणम् ।
अपुनर्वासनोत्थानात् लयो विषयविस्मृतिः ॥ ३४ ॥
लय इति । लयो लय इति प्राहुः वदन्ति बहवः । लयस्य लक्षणं लयस्वरूपं कीदृशमिति प्रश्नपूर्वकं लयस्वरूपमाह - अपुनरिति । अपुनर्वासनोत्थानात् पुनर्वासनोत्थानाभावात् विषयविस्मृतिः विषयाणां शब्दानीनां ध्येयाकारस्य विषयस्य वा विस्मृतिः लयो लयशब्दार्थ इत्यर्थः ॥ ३४ ॥
वेदशास्त्रपुराणानि सामान्यगणिका इव ।
एकैव शाम्भवी मुद्रा गुप्ता कुलवधूरिव ॥ ३५ ॥
वेद इति । वेदाश्चत्वारः शास्त्राणि षट् पुराणान्यष्टादश सामान्यगणिका इव वेश्या इव । बहुपुरुषगम्यत्वात् । एका शाम्भवी मुद्रैव कुलवधूरिव कुलस्त्री इव गुप्ता । पुरुषविशेषगम्यत्वात् ॥ ३५ ॥
अन्तर्लक्ष्यं बहिर्दृष्टिः निमेषोन्मेषवर्जिता ।
एषा सा शाम्भवी मुद्रा वेदशास्त्रेषु गोपिता ॥ ३६ ॥
चित्तलयाय प्राणलयसाधनीभूतां मुद्रां विवक्षुः तत्र शाम्भवीमुद्रामाह - अन्तर्लक्ष्यम् इति । अन्तः आधारादिब्रह्मरन्ध्रान्तेषु चक्रेषु मध्ये स्वाभिमते चक्रे लक्ष्यमन्तःकरणवृत्तिः । बहिर्देहात् बहिः प्रदेशे दृष्टिः चक्षुःसम्बन्धः । कीदृशी दृष्टिः? निमेषोन्मेषवर्जिता निमेषः पक्ष्मसंयोगः, उन्मेषः पक्ष्मसंयोगविश्लेषः ताभ्यां वर्जिता रहिता चित्तस्य ध्येयाकारावेशे निमेषोन्मेषवर्जिता दृष्टिः भवति । सोक्तैषा मुद्रा शाम्भवी शम्भोरियं शाम्भवी शिवप्रिया शिवाविर्भावजनिका वा भवति । कीदृशी? वेदशास्त्रेषु गोपिता, वेदेषु ऋगादिषु शास्त्रेषु साङ्ख्यपातञ्जलादिषु गोपिता रक्षिता ॥ ३६ ॥
अन्तर्लक्ष्यविलीनचित्तपवनो योगी यदा वर्तते ।
दृष्ट्या निश्चलतारया बहिरधः पश्यन्नपश्यन्नपि
मुद्रेयं खलु शाम्भवी भवति सा लब्धा प्रसादाद्गुरोः
शून्याशून्यविलक्षणं स्फुरति तत् तत्त्वं पदं शाम्भवम् ॥ ३७ ॥
शाम्भवीमुद्रामभिनीय दर्शयति - अन्तर्लक्ष्य इति । यदा यस्यामवस्थायामन्तः अनाहतपद्मादौ यल्लक्ष्यं सगुणेश्वरमूर्त्यादिकं तत्त्वमस्यादिवाक्यलक्ष्यं जीवेश्वराभिन्नम् अहं ब्रह्मास्मीति वाक्यार्थभूतं ब्रह्म वा तस्मिन् विलीनौ विशेषेण लीनौ चित्तपवनौ मनोमारुतौ यस्य स तथा योगी वर्तते । निश्चलतारया निश्चला स्थिरा तारा कनीनिका यस्यां तादृश्या दृष्ट्या बहिर्देहात् बहिः प्रदेशे पश्यन्नपि चक्षुःसम्बन्धं कुर्वन्नपि अपश्यन् बाह्यविषयग्रहणमकुर्वन् वर्तते आस्ते । खल्विति वाक्यालङ्कारे । इयमुक्ता शाम्भवी मुद्रा शाम्भवी नामिका मुद्रयति क्लेशानिति मुद्रा , गुरोः देशिकस्य प्रसादात् प्रीतिपूर्वकात् अनुग्रहात् लब्धा प्राप्ता चेत् तदिदमिति वक्तुमशक्यं शाम्भव्या इदं शाम्भवं, शाम्भवीमुद्रायां भासमानं पदं पद्यते गम्यते योगिभिरिति पदमात्मस्वरूपं शून्याशून्यविलक्षणं ध्येयाकारवृत्तेः सद्भावत् शून्यविलक्षणं तस्या अपि भानाभावात् अशून्यविलक्षणं तत्त्वं वास्तविकं वस्तु स्फुरति प्रतीयते । तथा चोक्तम् -
‘अन्तर्लक्ष्यमनन्यधीरविरतं पश्यन् मुदा संयमी
दृष्ट्युन्मेषनिमेषविवर्जितमियं मुद्रा भवेच्छाम्भवी ।
गुप्तेयं गिरिशेन तन्त्रविदुषा तन्त्रेषु तत्त्वार्थिनां
एषा स्याद्यमिनां मनोलयकरी मुक्तिप्रदा दुर्लभा ॥ १ ॥
ऊर्ध्वदृष्टिरधोदृष्टिः ऊर्ध्ववेधो ह्यधः शिराः ।
राधायन्त्रविधानेन जीवन्मुक्तो भवेत् क्षितौ ॥ २ ’ ॥ ॥ ३७ ॥
श्रीशाम्भव्याश्च खेचर्या अवस्थाधामभेदतः ।
भवेच्चित्तलयानन्दः शून्ये चित्सुखरूपिणि ॥ ३८ ॥
श्रीशाम्भव्या इति । श्रीशाम्भव्याः श्रीमत्याः शाम्भवीमुद्रायाः खेचरीमुद्रायाश्च अवस्थाधामभेदतः अवस्था अवस्थितिः धाम स्थानं तयोः भेदात् शाम्भव्यां बहिर्दृष्ट्या अवस्थितिः खेचर्यां भ्रूमध्यदृष्टा अवस्थितिः । शाम्भव्यां हृदयं भावनादेशः, खेचर्यां भ्रूमध्य एव देशः । तयोः भेदाभ्यां शून्ये देशकालवस्तुपरिच्छेदशून्ये सजातीयविजातीयास्वगतभेदशून्ये वा चित्सुखरूपिणि चिदानन्दस्वरूपिण्यात्मनि चित्तलयानन्दो भवेत् स्यात् । श्रीशाम्भवीखेचर्योः अवस्थाधामरूपसाधनांशे भेदः न तु चित्तलयानन्दरूपफलांश इति भावः ॥ ३८ ॥
तारे ज्योतिषि संयोज्य किञ्चिदुन्नमयेद् भ्रुवौ ।
पूर्वयोगं मनो युञ्जन् उन्मनीकारकः क्षणात् ॥ ३९ ॥
उन्मनीमुद्रामाह - तार इति । तारे नेत्रयोः कनीनिके ज्योतिषि तारयोः नासाग्रे योजनात् प्रकाशमाने तेजसि संयोज्य संयुक्ते कृत्वा भ्रुवौ किञ्चित् स्वल्पमुन्नमयेत् ऊर्ध्वं नमयेत्, पूर्वः पूर्वोक्तः ‘अन्तर्लक्ष्यं बहिर्दृष्टिः’ (४.३६) इत्याकारको योगो युक्तिः यस्मिन् तत्तादृशं मनोऽन्तःकरणं युञ्जन् युक्तं कुर्वन् योगी क्षणात् मुहूर्तात् उन्मनीकारकः उन्मन्यवस्थाकारको भवति ॥ ३९ ॥
केचिदागमजालेन केचिन्निगमसङ्कुलैः ।
केचित् तर्केण मुह्यन्ति नैव जानन्ति तारकम् ॥ ४० ॥
उन्मनीमन्तरा अन्यः तरणोपायः नास्तीत्याह - केचित् इति । केचित् शास्त्रतन्त्रादिविदः, आगच्छन्ति बुद्धिमारोहन्ति अर्था एभ्यः इत्यागमाः शास्त्रतन्त्रादयः तेषां जालैः जालबद्बन्धनसाधनैः तदुक्तैः फलैः मुह्यन्ति मोहं प्राप्नुवन्ति । तत्रासक्ता बध्यन्त इति भावः । केचिद् वैदिका निगमसङ्कुलैः निगमानां निगमोक्तानां सङ्कुलैः फलबाहुल्यैः मुह्यन्ति । तारयतीति तारकः तं तारकं तरणोपायं नैव जानन्ति । उक्तोन्मन्येव तरणोपायः तं न जानन्तीत्यर्थः ॥ ४० ॥
अर्धोन्मीलितलोचनः स्थिरमना नासाग्रदत्तेक्षणः
चन्द्रार्कावपि लीनतामुपनयन् निस्पन्दभावेन यः ।
ज्योतीरूपमशेषबीजमखिलं देदीप्यमानं परं
तत्त्वं तत्पदमेति वस्तु परमं वाच्यं किमत्राधिकम् ॥ ४१ ॥
अर्धोन्मीलित इति । अर्धम् उन्मीलिते अर्धोन्मीलिते, अर्धोन्मीलिते लोचने येन सः, अर्धोद्घाटितलोचन इत्यर्थः । स्थिरं निश्चलं मनो यस्य सः स्थिरमनाः, नासाया नासिकायाः अग्रेऽग्रभागे नासिकायां द्वादशाङ्गुलपर्यन्ते वा दत्ते प्रहिते ईक्षणे येन सः नासाग्रदत्तेक्षणः ।
तथा हि वासिष्ठे -
‘द्वादशाङ्गुलपर्यन्ते नासाग्रे विमलेऽम्बरे ।
संविद्दृशोः प्रशाम्यन्त्योः प्राणस्पन्दो निरुध्यते ’ ॥ इति ।
निस्पन्दस्य निश्चलस्य भावः निस्पन्दभावः कायेन्द्रियमनसां निश्चलत्वं तेन चन्द्रार्कौ चन्द्रसूर्यावपि लीनतां लीनस्य भावो लीनता लयः तामुपनयन् प्रापयन् कायेन्द्रियमनसां निश्चलत्वेन प्राणसञ्चारमपि स्तम्भ्यन् इत्यर्थः । तदुक्तं प्राक् - ‘मनो यत्र विलीयेत’(४.२३) इत्यादिपूर्वोक्तविशेषणसम्पन्नो योगी ज्योतीरूपं ज्योतिरिव अखिलप्रकाशकं रूपं यस्य स तथा तमशेषबीजमाकाशाद्युत्पत्तिद्वारा सर्वकारणमखिलं पूर्णं देदीप्यमानम् अतिशयेन दीप्यते इति देदीप्यमानं तं तथा स्वप्रकाशं परं कायेन्द्रियमनसां साक्षिणं तत्त्वमनारोपितं वास्तविकमित्यर्थः । तदिदमिति वक्तुमशक्यं, पद्यते गम्यते योगिभिरिति पदं परमं सर्वोत्कृष्टं वस्तु आत्मस्वरूपं एति प्राप्नोति । उन्मन्यवस्थायां स्वस्वरूपावस्थितो योगी भवतीत्यर्थः । अत्राधिकं किं वाच्यम् । अपरं वस्तु न प्राप्नोतीत्यत्र किं वक्तव्यमित्यर्थः ॥ ४१ ॥
दिवा न पूजयेल्लिङ्गं रात्रौ चैव न पूजयेत् ।
सर्वदा पूजयेल्लिङ्गं दिवारात्रिनिरोधतः ॥ ४२ ॥
उन्मनीभावनायाः कालनियमाभवमाह - दिवा न इति । दिवा सूर्यसञ्चारे लिङ्गं सर्वकारणमात्मनम् । ‘एतस्मादात्मन आकाशः सम्भूतः’ (तै.उ. २.१.१) इत्यादिश्रुतेः । न पूजयेत् न भावयेत् । ध्यानमेव आत्मपूजनम् । तदुक्तं वासिष्ठे -
‘ध्यानोपहार एवात्मा ध्यानमस्य माहार्चनम् ।
विना तेनेतरेणायमात्मा लभ्यत एव नो ’ ॥ इति ।
रात्रौ चन्द्रसञ्चारे च नैव पूजयेत् नैव भावयेत् । चन्द्रसूर्यसञ्चारे चित्तस्थैर्याभावात् । ‘चले वाते चलं चितम्’ इत्युक्तत्वात् । दिवारात्रिनिरोधतः सूर्यचन्द्रौ निरुध्य । ल्यब्लोपे पञ्चमी । तस्याः तसिल् । सर्वदा सर्वस्मिन् काले लिङ्गम् आत्मानां पूजयेत् भावयेत् । सूर्यचन्द्रयोः निरोधे कृते सुषुम्नान्तर्गते प्राणे मनःस्थैर्यात् । तदुक्तम् - ‘सुषुम्नान्तर्गते वायौ मनः स्थैर्यं प्रजायते । ’ इति ॥ ४२ ॥
अथ खेचरी -
सव्यदक्षिणनाडीस्थो मध्ये चरति मारुतः ।
तिष्ठते खेचरीमुद्रा तस्मिन् स्थाने न संशयः ॥ ४३ ॥
खेचरीमाह - सव्य इति । सव्यदक्षिणनाडीस्थो वामतदितरनाडीस्थो मारुतो वायुः यत्र मध्ये चरति यस्मिन् मध्यप्रदेशे गच्छति तस्मिन् स्थाने तस्मिन् प्रदेशे खेचरीमुद्रा तिष्ठते स्थिरा भवति । ‘प्रकाशनस्थेयाख्ययोश्च’ (पा.सू.१.३.३२) इत्यात्मने पदम् । न संशयः उक्तेऽर्थे न कोऽपि सन्देह इत्यर्थः ॥ ४३ ॥
इडापिङ्गल्योः मध्ये शून्यं चैवानिलं ग्रसेत् ।
तिष्ठते खेचरीमुद्रा तत्र सत्यं पुनः पुनः ॥ ४४ ॥
इडापिङ्गलयोः इति । इडापिङ्गलयोः सव्यदक्षिणनाड्योः मध्ये यच्छून्यं खं कर्तृ अनिलं प्राणावायुं यत्र ग्रसेत् । शून्ये प्राणस्य स्थिरीभाव एव ग्रासः । तत्र तस्मिन् शून्ये खेचरीमुद्रा तिष्ठते । पुनः पुनः सत्यमिति योजना ॥ ४४ ॥
सूर्याचन्द्रमसोः मध्ये निरालम्बान्तरे पुनः ।
संस्थिता व्योमचक्रे या सा मुद्रा नाम खेचरी ॥ ४५ ॥
सूर्याचन्द्रमसोः इति । सूर्याचन्द्रमसोः इडापिङ्गलयोः मध्ये निरालम्बं यदन्तरम् अवकाशः तत्र । पुनः पादपूरणे । व्योम्नां खानां चक्रे समुदाये । भ्रूमध्ये सर्वासां समन्वयात् । तदुक्तं ‘पञ्चस्रोतः समन्वितम्’ (३.५३) इति । या संस्थिता सा मुद्रा खेचरी नाम ॥ ४५ ॥
सोमाद् यत्रोदिता धारा साक्षात् सा शिववल्लभा ।
पूरयेदतुलां दिव्यां सुषुम्नां पश्चिमे मुखे ॥ ४६ ॥
सोमाद् इति । सोमाच्चन्द्रात् यत्र यस्यां खेचर्यां धारा अमृतधारा उदिता उद्गता सा खेचरी साक्षात् शिववल्लभा शिवस्य प्रिया इति पूर्वेणान्वयः । अतुलां निर्मलां निरुपमां दिव्यां सर्वनाड्युत्तमां सुषुम्नां पश्चिमे पूरयेत् । जिह्वया इति शेषः ॥ ४६ ॥
पुरस्ताच्चैव पूर्येत निश्चिता खेचरी भवेत् ।
अभ्यस्ता खेचरीमुद्राप्युन्मनी सम्प्रजायते ॥ ४७ ॥
पुरस्ताच्चैव इति । पुरस्ताच्चैव पूर्वत एव पूर्येत । सुषुम्नां प्राणेन इति शेषः । यदि तु निश्चिता असन्दिग्धा खेचरी खेचर्याख्या मुद्रा भवेदिति । यदि पुरस्तात् प्राणेन न पूर्येत जिह्वामात्रेण पश्चिमतः पूर्येत तर्हि मूढावस्थाजनिका न निश्चिता खेचरी स्यादिति भावः । खेचरीमुद्राप्यभ्यस्ता सती उन्मनी सम्प्रजायते चित्तस्य ध्येयाकारावेशात् तुर्यावस्था भवतीत्यर्थः ॥ ४७ ॥
भ्रुवोः मध्ये शिवस्थानं मनः तत्र विलीयते ।
ज्ञातव्यं तत्पदं तुर्यं तत्र कालो न विद्यते ॥ ४८ ॥
भ्रुवोः इति । भ्रुवोः मध्ये अन्तराले शिवस्थानं शिवस्य ईश्वरस्य स्थानं शिवस्य सुखरूपस्य आत्मनः वा स्थानमस्तीति शेषः । तत्र तस्मिन् शिवे मनो लीयते । शिवाकारवृत्तिप्रवाहवत् भवति तच्चितलयरूपं तुर्यं पदं जाग्रत्स्वप्नसुषुप्तिभ्यः चतुर्थावस्थाख्यं ज्ञातव्यम् । तत्र तस्मिन् पदे कालो मृत्युः न विद्यते । यद्वा सूर्यचन्द्रयोः निरोधात् आयुःक्षयकारकः कालः समयो न विद्यत इत्यर्थः । तदुक्तं - ‘भोक्त्री सुषुम्ना कालस्य’(४.१७) इति ॥ ४८ ॥
अभ्यसेत् खेचरीं तावत् यावत् स्यात् योगनिद्रितः ।
सम्प्राप्तयोगनिद्रस्य कालो नास्ति कदाचन ॥ ४९ ॥
अभ्यसेत् इति । तावत् खेचरीं मुद्रामभ्यसेत्, यावद्योगनिद्रितः । योगः सर्ववृत्तिनिरोधः सैव निद्रा योगनिद्रा अस्य सञ्जाता इति योगनिद्रितः तादृशः स्यात् । सम्प्राप्ता योगनिद्रा येन सः सम्प्राप्तयोगनिद्रः तस्य कदाचन कस्मिंश्चिदपि समये, कालो मृत्युः नास्ति ॥ ४९ ॥
निरालम्बं मनः कृत्वा न किञ्चिदपि चिन्तयेत् ।
सबाह्याभ्यन्तरे व्योम्नि घटवत् तिष्ठति ध्रुवम् ॥ ५० ॥
निरालम्बम् इति । यो निरालम्बम् आलम्बशून्यं मनः कृत्वा किञ्चिदपि न चिन्तयेत् खेचरीमुद्रायां जायमानायां ब्रह्माकारमपि वृत्तिं परवैराग्येण परित्यजेदित्यर्थः । स योगी बाह्याभ्यन्तरे बाह्ये आभ्यन्तरेऽान्तर्भवे च व्योम्न्याकाशे घटवत् तिष्ठति । ध्रुवं निश्चितमेतत् । यथाकाशे घटो बहिरन्तश्चाकाशपूर्णो भवति तथा खेचर्याम् आलम्बनपरित्यागेन योगी ब्रह्मणा पूर्णः तिष्ठतीत्यर्थः ॥ ५० ॥
बाह्यवायुः यथा लीनस्तथा मध्यो न संशयः ।
स्वस्थाने स्थिरतामेति पवनो मनसा सह ॥ ५१ ॥
बाह्य इति । बाह्यो देहाद् बहिः भवः वायुः यथा लीनो भवति खेचर्याम् । तस्यान्तः प्रवृत्त्यभावात् । तथा मध्यो देहमध्यवर्ती वायुः लीनो भवति । तस्य बहिः प्रवृत्यभावात् । न संशयः अस्मिन्नर्थे सन्देहो नास्तीत्यर्थः । स्थीयते स्थिरीभूयते अस्मिन्निति स्थानं स्वस्य प्राणस्य स्थानं स्थैर्याधिष्ठानं ब्रह्मरन्ध्रं तत्र मनसा चित्तेन सह पवनः प्राणः स्थिरतां निश्चलतामेति प्राप्नोति ॥ ५१ ॥
एवमभ्यस्यतस्तस्य वायुमार्गे दिवानिशम् ।
अभ्यासाज्जीर्यते वायुः मनस्तत्रैव लीयते ॥ ५२ ॥
एवमुक्तप्रकारेण वायुमार्गे प्राणमार्गे सुषुम्नायामित्यर्थः । दिवानिशं रात्रिन्दिवम् अभ्यस्यतः अभ्यासं कुर्वतः योगिनः अभ्यासात् यत्र यस्मिन्नाधारे वायुः प्राणो जीर्यति क्षीयते लीयत इत्यर्थः । तत्रैव वायोः लयाधिष्ठाने मनः चित्तं लीयते जीर्यत इत्यर्थः ॥ ५२ ॥
अमृतैः प्लावयेद्देहमापादतलमस्तकम् ।
सिध्यत्येव महाकायो महाबलपराक्रमः ॥ ५३ ॥
इति खेचरी ॥
अमृतैः इति । अमृतैः सुषिरनिर्गतैः पादतलं च मस्तकं च पादतलमस्तकम् । ‘द्वन्द्वश्च प्राणितूर्यसेनाङ्गानाम्’ (पा.सू.२.४.२) इत्येकवद्भावः । पादतलमस्तकम् अभिव्याप्य इत्यापादतलमस्तकं देहमाप्लावयेद् आप्लावितं कुर्यात् । महान् उत्कृष्टः कायः यस्य सः महाकायः महान्तौ बलपराक्रमौ यस्य इत्येतादृशो योगी सिध्यत्येव, अमृताप्लावनेन सिद्धो भवत्येव ॥ ५३ ॥
शक्तिमध्ये मनः कृत्वा शक्तिं मानसमध्यगाम् ।
मनसा मन आलोक्य धारयेत् परमं पदम् ॥ ५४ ॥
शक्तिः इति । शक्तिः कुण्डलिनी तस्याः मध्ये मनः कृत्वा तस्यां मनो धृत्वा तदाकारं मनः कृत्वा इत्यर्थः शक्तिं मानसमध्यगां कृत्वा । शक्तिध्यानावेशात् शक्तिमनसः अत्यन्तमैक्यं कृत्वा तेन कुण्डलीं बोधयित्वा इति यावत् । ‘प्रबुद्धा वह्नियोगेन मरुता मनसा सह’ इति गोरक्षशतके (३१) । मनसान्तःकरणेन मन आलोक्य बुद्धिं मनसोऽवलोकनेन स्थिरीकृत्य इत्यर्थः । परमं पदं सर्वोत्कृष्टं स्वरूपं धारयेत् धारणाविषयं कुर्यादित्यर्थः ॥ ५४ ॥
खमध्ये कुरु चात्मानमात्ममध्ये च खं कुरु ।
सर्वं खमयं कृत्वा न किञ्चिदपि चिन्तयेत् ॥ ५५ ॥
खमध्य इति । खमिव पूर्णं ब्रह्म खं तन्मध्ये आत्मानं स्वस्वरूपं कुरु । ब्रह्माहमिति भावयेदित्यर्थः । आत्ममध्ये स्वस्वरूपे च खं पूर्णं ब्रह्म कुरु । अहं ब्रह्मेति च भावयेदित्यर्थः । सर्वं च खमयं कृत्वा ब्रह्ममयं विभाव्य किमपि न चिन्तयेत् । अहं ब्रह्मेति ध्यानमपि परित्यजेदित्यर्थः ॥ ५५ ॥
अन्तः शून्यो बहिः शून्यः शून्यः कुम्भ इवाम्बरे ।
अन्तः पूर्णो बहिः पूर्णः पूर्णः कुम्भ इवाम्बरे ॥ ५६ ॥
एवं समाहितस्य स्वरूपे स्थितिमाह - अन्तः शून्य इति । अन्तः अन्तःकरणे शून्यः । ब्रह्मातिरिक्तवृत्तेः अभावात् द्वितीयशून्यः । बहिः अन्तःकरणात् बहिरपि शून्यः । द्वितीयादर्शनात् । अम्बरे आकाशे कुम्भो घटो यथा अन्तर्बहिः शून्यः तद्वदन्तः अन्तःकरणे हृदाकाशे वा पूर्णः व्याप्तत्वात् ब्रह्माकारवृत्तेः सद्भावात् ब्रह्मसत्वाद्वा । बहिः पूर्णः अन्तः करणात् बहिः हृदाकाशात् बहिर्वा पूर्णः । सत्तया ब्रह्मातिरिक्तवृतेः भावात् ब्रह्मपूर्णत्वाद्वा । अर्णवे समुद्रे कुम्भो घटो यथा सर्वतो जलपूर्णः भवत्येवं समाधिनिष्ठो योगी ब्रह्मपूर्णो भवतीत्यर्थः ॥ ५६ ॥
बाह्यचिन्ता न कर्तव्या तथैवान्तरचिन्तनम् ।
सर्वचिन्तां परित्यज्य न किञ्चिदपि चिन्तयेत् ॥ ५७ ॥
बाह्यचिन्ता इति । समाहितेन योगिना इत्यध्याहारः । बाह्यचिन्ता बाह्यविषयचिन्ता न कर्तव्या । तथैव बाह्यचिन्ताकरणवत् आन्तरचिन्ताम् आन्तराणां मनसा परिकल्पितानाम् आशामोदकसौधवाटिकादीनां चिन्तनं न कर्तव्यमिति लिङ्गविपरिणामेणान्वयः । सर्वचिन्तां बाह्याभ्यन्तरचिन्तनं परित्यज्य किञ्चिदपि न चिन्तयेत् परवैराग्येण आत्माकारवृत्तिमपि परित्यजेत् । तत्त्यागे स्वरूपावस्थितिरूपा जीवन् मुक्तिर्भवतीति भावः ॥ ५७ ॥
सङ्कल्पमात्रकलनैव जगत् समग्रं
सङ्कल्पमात्रकलनैव मनो विलासः ।
सङ्कल्पमात्रमतिमुत्सृज्य निर्विकल्पं
आश्रित्य निश्चयमपानुहि राम शान्तिम् ॥ ५८ ॥
बाह्याभ्यन्तरचिन्तापरित्यागे शान्तिश्च भवतीत्यत्र वसिष्ठवाक्यं प्रमाणयति - सङ्कल्प इति । सङ्कल्पो मानसिकः व्यापारः स एव सङ्कल्पमात्रं तस्य कलनैव रचनैव इदं दृश्यमानं समग्रं जगत् । बाह्यप्रपञ्चो मनोमात्रविकल्पित इत्यर्थः । मनसो मानसस्य विलासो नानाविषयाकारकल्पना आशामोदकसौधवाटिकादिकल्पनारूपः विलासः सङ्कल्पमात्रकलनैव । मानसः प्रपञ्चोऽपि सङ्कल्पमात्ररचनैव इत्यर्थः । सङ्कल्पमात्रे बाह्याभ्यन्तरप्रपञ्चे या मतिः सत्यत्वबुद्धिः तामुत्सृज त्यज । तर्हि किं कर्तव्यमित्यत आह - निर्विकल्प इति । विशिष्टः कल्पः विकल्पः । आत्मनि कर्तृत्वभोक्तृत्वसुखित्वःदुःखित्वसजातीयविजातीयस्वगतभेद- देशकालवस्तुपरिच्छेदकल्पनारूपः, तस्मान्निष्क्रान्तो निर्विकल्पः आत्मा तमाश्रित्य धारणादिविषयं कृत्वा हे राम! निश्चयमसन्दिग्धं शान्तिं परमोपरतिमवाप्नुहि । ततः सुखमपि प्राप्स्यसि इति भावः । तदुक्तं भगवता व्यतिरेकेण - ‘न चाभावयतः शान्तिरशान्तस्य कुतः सुखम्’ (भ.गी २.६६) इति ॥ ५८ ॥
कर्पूरमनले यद्वत् सैन्धवं सलिले यथा ।
तथा सन्धीयमानं तु मनस्तत्त्वे विलीयते ॥ ५९ ॥
कर्पूरम् इति । यद्वत् यथा अनले अग्नौ सन्धीयमानं संयोज्यमानं कर्पूरं विलीयते विशेषेण लीयते लीनं भवति । अग्न्याकारं भवति । यथा सलिले जले सन्धीयमानं सैन्धवं लवणं विलीयते लवणाकारं परित्यज्य जलाकारं भवति तथा तद्वत् तत्त्वे आत्मनि सन्धीयमानं धार्यमाणं मनो विलीयते आत्माकारं भवति ॥ ५९ ॥
ज्ञेयं सर्वं प्रतीतं च ज्ञानं च मन उच्यते ।
ज्ञानं ज्ञेयं समं नष्टं नान्यः पन्था द्वितीयकः ॥ ६० ॥
मनसो विलये जाते द्वैतमपि लीयत इत्याह त्रिभिः - ज्ञेयमिति । सर्वं ज्ञेयं ज्ञानार्हं प्रतीतं च ज्ञातं च ज्ञानं च इदं सर्वं मन उच्यते । सर्वस्य मनःकल्पनामात्रात्वात् मनःशब्देन उच्यते । ज्ञानं ज्ञेयं च समं मनसो विलये मनसा सार्धं नष्टं यदि, तर्हि द्वितीयकः द्वितीय एव द्वितीयकः, पन्थाः मनोविषये नास्ति । द्वैतं नास्तीति फलितार्थः ॥ ६० ॥
मनोदृश्यमिदं द्वैतं यत्किञ्चित् सचराचरम् ।
मनसो ह्युन्मनीभावात् द्वैतं नैवोपलभ्यते ॥ ६१ ॥
मनोदृश्यम् इति । इदमुपलभ्यमानं यत्किञ्चित् यत्किमपि चरं जङ्गममचरं स्थावरं चरं च अचरं च चराचरे ताभ्यां सह वर्तत इति सचराचरं यज्जगत् तत्सर्वं मनोदृश्यं मनसः दृश्यम् । मनः सङ्कल्पमात्रमित्यर्थः । मनःकल्पनासत्वे प्रतीतेस्तदभावे चाप्रतीतेः भ्रम एव सर्वं जगत् । भ्रमस्य प्रातीतिकशरीरत्वात् । न च बौद्धमतप्रसङ्गः । भ्रमाधिष्ठानस्य ब्रह्मणः सत्त्वाभ्युपगमात् । मनस उन्मनीभावात् विलयात् द्वैतं भेदः नैवोपलभ्यते नैव प्रतीयते । द्वैतभ्रमहेतोः मनःसङ्कल्पस्य अभावात् । हीति हेतावव्ययम् ॥ ६१ ॥
ज्ञेयवस्तुपरित्यागात् विलयं याति मानसम् ।
मनसो विलये जाते कैवल्यमवशिष्यते ॥ ६२ ॥
ज्ञय इति । ज्ञेयं ज्ञानविषयं यद्वस्तु सर्वं चराचरं यद् दृश्यं तस्य परित्यागात् नामरूपात्मकस्य तस्य परिवर्जनात् मानसं विलयं याति सच्चिदानन्दरूपमात्माकारं भवति । मनसो विलये जाते सति कैवल्यं केवलस्य आत्मनो भावः कैवल्यमवशिष्यते । अद्वितीयात्मस्वरूपमेव शिष्टं भवतीत्यर्थ ॥ ६२ ॥
एवं नानाविधोपायाः सम्यक् स्वानुभवन्विताः ।
समाधिमार्गाः कथिताः पूर्वाचार्यैः महात्मभिः ॥ ६३ ॥
एवम् इति । ‘अन्तर्लक्ष्यं बहिर्दृष्टिः’ (४.३६) इत्याद्युक्तप्रकारेण महान् समाधिपरिशीलनशुद्धः आत्मा अन्तःकरणं येषां ते महात्मानः तैः महात्मभिः पूर्वे च ते आचार्याश्च पूर्वाचार्याः मत्स्येन्द्रादयः तैः समाधेः चित्तवृत्तिनिरोधस्य मार्गाः प्राप्त्युपायाः कथिता । कीदृशाः समाधिमार्गाः ?नानाविधोपायाः, नानाविधा उपायाः साधनानि येषां ते तथा सम्यक् समीचीनतया संशयविपर्ययराहित्येन यः स्वानुभवः आत्मानुभवः तेनान्विता युक्ताः ॥ ६३ ॥
सुषुम्नायै कुण्डल्यै सुधायै चन्द्रजन्मने ।
मनोन्मन्यै नमस्तुभ्यं महाशक्त्यै चिदात्मने ॥ ६४ ॥
सुषुम्नादिभ्यः कृतकृत्याः ताः प्रणमति - सुषुम्नायै इति । सुषुम्ना मध्यनाडी तस्यै कुण्डलिन्यै आधारशक्त्यै चन्द्रात् भ्रूमध्यात् जन्म यस्याः तस्यै सुधायै पीयूषाय मनोन्मन्यै तुर्यावस्थायै चित् चैतन्यात्मा स्वरूपं यस्याः सा तथा तस्यै, महती जडानां कायेन्द्रियमनसां चैतन्यसम्पादकत्वात् सर्वोत्तमा या शक्तिः चिच्छक्तिः पुरुषरूपा तस्यै । तुभ्यमिति प्रत्येकं सम्बध्यते । नमः प्रह्वीभावोऽस्तु ॥ ६४ ॥
अशक्यतत्त्वबोधानां मूढानामपि सम्मतम् ।
प्रोक्तं गोरक्षनाथेन नादोपासनमुच्यते ॥ ६५ ॥
नानाविधान् समाध्युपायान् उक्त्वा नादानुसन्धानरूपं मुख्योपायं प्रतिजानीते - अशक्य इति । अव्युत्पन्नत्वात् अशक्यः तत्त्वबोधः तत्त्वज्ञानं येषां ते, तथा तेषां मूढानाम् अनधीतानां सम्मतम् । अपिशब्दात् किमुताधीतानामिति गम्यते । नादस्य अनाहतध्वनेः उपासनम् अनुसन्धानरूपं सेवनमुच्यते कथ्यते ॥ ६५ ॥
श्रीआदिनाथेन सपादकोटिलयप्रकाराः कथिता जयन्ति ।
नादानुसन्धानकमेकमेव मन्यामहे मुख्यतमं लयानाम् ॥ ६६ ॥
श्रीआदिनाथेन इति । श्रीआदिनाथेन शिवेन कथिताः प्रोक्ताः पादेन चतुर्थांशेन सह वर्तमानाः कोटिसङ्ख्याका लयप्रकाराः चित्तलयसाधनाः जयन्ति, उत्कर्षेण वर्तन्ते । वयं तु नादानुसन्धानकं नादानुचिन्तनमेव एकं केवलं लयानां लयसाधनानां मध्ये मुख्यतमम् अतिशयेन मुख्यं मन्यामहे जानीमहे । उत्कृष्टानां लयसाधनानां मध्ये उत्कृष्टतमत्वात् गोरक्षाभिमतत्त्वात् अस्मदभिमतत्वात् च नादानुसन्धानमेव अवश्यं विधेयमिति भावः ॥ ६६ ॥
मुक्तासने स्थितो योगी मुद्रां सन्धाय शाम्भवीम् ।
श्रुणुयाद् दक्षिणे कर्णे नादमन्तस्थमेकधीः ॥ ६७ ॥
शाम्भवीमुद्रया नादानुसन्धानमाह - मुक्तासन इति । मुक्तासने सिद्धासने स्थितो योगी शाम्भवीं मुद्रां ‘अन्तर्लक्ष्यं बहिर्दृष्टिः’ (४.३६) इत्यादिनोक्तानां सन्धाय कृत्वा । एकधीः एकाग्रचित्तः सन् दक्षिणे कर्णे अन्तस्थं सुषुम्नानाड्यां सन्तमेव नादं श्रुणुयात् । तदुक्तं त्रिपुरासारसमुच्चये -
‘आदौ मत्तालिमालाजनितरवसमः तारझङ्कारकारी
नादोऽसौ वांशिकस्यानिलभरितलसद्वंशनिस्वानतुल्यः ।
घण्टानादानुकारी तदनु च जलधिध्वानधीरो गभीरो
गर्जत्पर्जन्यघोषः पर इह कुहरे वर्तते ब्रह्मनाड्याः ’ ॥ इति ॥ ६७ ॥
श्रवणपुटनयनयुगलघ्राणमुखानां निरोधनं कार्यम् ।
शुद्धसुषुम्ना सरणौ स्फुटममलः श्रूयते नादः ॥ ६८ ॥
षण्मुखीमुद्रया नादानुसन्धानमाह - श्रवणेति । श्रवणपुटे नयनयोः नेत्रयोः युगलं युग्मं घ्राणशब्देन घ्राणपुटे मुखमास्यम् । एषां द्वन्द्वे प्राण्यङ्गत्वात् एकवद्भावे प्राप्तेऽपि सर्वस्यापि द्वन्द्वैकवद्भावस्य वैकल्पिकत्वात् न भवति । तेषां निरोधनं कराङ्गुलिभिः कार्यम् । निरोधनं चेत्थं -
अङ्गुष्ठाभ्यामुभौ कर्णौ तर्जनीभ्यां च चक्षुषी ।
नासापुटं तथान्याभ्यां प्रच्छाद्य करणानि च ’ ॥ इति ।
चकारात् तदन्याभ्यां मुखं प्रच्छाद्य इति समुच्चीयते । शुद्धा प्राणायामैः मलरहिता या सुषुम्नासरणिः सुषुम्नापद्धतिः तस्याममलो नादः स्फुटं व्यक्तं श्रूयते ॥ ६८ ॥
आरम्भश्च घटश्चैव तथा परिचयोऽपि च ।
निष्पत्तिः सर्वयोगेषु स्यादवस्थाचतुष्टयम् ॥ ६९ ॥
अथ नादस्य चतस्रोऽवस्थाः प्राह - आरम्भश्च इति । आरम्भावस्था घटावस्था परिचयावस्था निष्पत्त्यवस्था इति । सर्वयोगेषु सर्वेषु चित्तवृत्तिनिरोधोपायेषु शाम्भव्यादिषु अवस्थाचतुष्टयं स्यात् । चचैवतथापिचाः पादपूरणार्थाः ॥ ६९ ॥
अथारम्भावस्था -
ब्रह्मगन्थेः भवेद्भेदो ह्यानन्दः शून्यसम्भवः ।
विचित्रः क्वाणको देहेऽनाहतः श्रूयते ध्वनिः ॥ ७० ॥
तत्रारम्भावस्थामाह - ब्रह्मग्रन्थेः इति । ब्रह्मग्रन्थेः अनाहतचक्रे वर्तमानायाः भेदः प्राणायामभ्यासेन भेदनं यदा भवेत् तदेति; यत्तदोरध्याहारः । आनन्दयतीत्यानन्दः आनन्दजनकः शून्ये हृदाकाशे सम्भवतीति शून्यसम्भवः हृदाकाशोत्पन्नो विचित्रः नानाविधः क्वणो भूषणनिनदः स एव क्वाणकः । भूष्णनिनदसदृशः इत्यर्थः । ‘ भूषणानां तु शिञ्जितम् । निक्वाणो निक्वणः क्वाणः क्वणनमित्यपि’ (१.७.३) इत्यमरः । अनाहतो ध्वनिः अनहतो निर्ह्रादो देहे देहमध्ये श्रूयते श्रवणविषयो भवतीत्यर्थः ॥ ७० ॥
दिव्यदेहश्च तेजस्वी दिव्यगन्धस्त्वरोगवान् ।
सम्पूर्णहृदयः शून्य आरम्भे योगवान् भवेत् ॥ ७१ ॥
दिव्यदेह इति । शून्ये हृदाकाशे यः आरम्भो नादारम्भः तस्मिन् सति हृदाकाशविशुध्याकाशभ्रूमध्याकाशाः शून्यातिशून्यमहाशून्यशब्दैः व्यवह्रियन्ते योगिभिः । सम्पूर्णहृदयः प्राणवायुना सम्यक् पूर्णं हृदयं यस्य स तथा आनन्देन पूर्णे हृदये योगवान् योगी दिव्यो रूपलावण्यबलसम्पन्नो देहो यस्य स दिव्यदेहः तेजस्वी प्रतापवान् दिव्यगन्धः दिव्यः उत्तमः गन्धः यस्य स तथा अरोगवान् रोगरहितो भवेदिति सम्बन्धः ॥ ७१ ॥
अथ घटावस्था -
द्वितीयायां घटीकृत्य वायुर्भवति मध्यगः ।
दृढासनो भवेद्योगी ज्ञानी देवसमस्तदा ॥ ७२ ॥
घटावस्थामाह - द्वितीयायाम् इति । द्वितीयायां घटावस्थायां वायुः प्राणः घटीकृत्य आत्मना सहापानं नादबिन्दू चैकीकृत्य मध्यगो मध्यचक्रगतः कण्ठस्थाने मध्यचक्रम् । तदुक्तमत्रैव जालन्धरबन्धे - ‘मध्यचक्रमिदं ज्ञेयं षोडशाधारबन्धनम्’ (३.७३) इति । यदा भवेदित्यध्याहारः । तदा अस्यामवस्थायां योगी योगाभ्यासी दृढमासनं यस्य स दृढासनः स्थिरासनो ज्ञानी पूर्वापेक्षया कुशलबुद्धिः देवसमः रूपलावण्याधिक्यात् देवतुल्यो भवेत् । तदुक्तमईश्वरोक्ते राजयोगे -
‘प्राणापानौ नादबिन्दू जीवात्मपरमात्मनोः ।
मिलित्वा घटते यस्मात् तस्मात् स घट उच्यते’ ॥ इति ॥ ७२ ॥
विष्णुग्रन्थेः ततो भेदात् परमानन्दसूचकः ।
अतिशून्ये विमर्दश्च भेरीशब्दस्तदा भवेत् ॥ ७३ ॥
विष्णुग्रन्थेः इति । ततो ब्रह्मग्रन्थिभेदानन्तरं विष्णुग्रन्थेः कण्ठे वर्तमानाया भेदात् कुम्भकैः भेदनात् परमानन्दस्य भाविनो ब्रह्मानदस्य सूचको ज्ञापकः । अतिशून्ये कण्ठावकाशे विमर्दो अनेकनादसम्मर्दो भेर्याः शब्द इव शब्दो भेरीशब्दः भेरीनादश्च तदा तस्मिन् काले भवेत् ॥ ७३ ॥
तृतीयायां तु विज्ञेयो विहायोमर्दलध्वनिः ।
महाशून्यं तदा याति सर्वसिद्धिसमाश्रयम् ॥ ७४ ॥
परिचयावस्थामाह सार्धद्वाभ्यां- तृतीयायाम् इति । तृतीयायां परिचयावस्थायां विहायोमर्दलध्वनिः विहायसि भ्रूमध्याकाशे मर्दलस्य वाद्यविशेषस्य ध्वनिरिव ध्वनिः विज्ञेयः विशेषेण ज्ञानार्हो भवति । तदा तस्यामवस्थायां सर्वसिद्धिसमाश्रयं सर्वासां सिद्धीनाम् अणिमादीनां समाश्रयं स्थानम् । तत्र संयमादणिमादिप्राप्तेः महाशून्यं भ्रूमध्याकाशं याति गच्छति प्राण इति शेषः ॥ ७४ ॥
चित्तानन्दं तदा जित्वा सहजानन्दसम्भवः ।
दोषदुःखजराव्याधिक्षुधानिद्राविवर्जितः ॥ ७५ ॥
चित्तनन्दम् इति । चित्तनन्दम् इति नादविषयान्तःकरणवृत्तिजन्यं सुखं जित्वा अभिभूय सहजानन्दसम्भवः सहजानन्दः स्वाभाविकात्मसुखं तस्य सम्भवः आविर्भावः सः, दोषाः वातपित्तकफा दुःखं तज्जन्या वेदना आध्यात्मिकमपि च जरा वृद्धावस्था व्याधिः ज्वरादिः क्षुधा बुभुक्षा निद्रा स्वाप एताभिः विवर्जितः रहितः तदा योगी भवतीति ॥ ७५ ॥
रुद्रग्रन्थिं यदा भित्त्वा शर्वपीठगतोऽनिलः ।
निष्पत्तौ वैणवः शब्दः क्वणद्वीणाक्वणो भवेत् ॥ ७६ ॥
तदा कदा इत्यपेक्षायामाह -रुद्र इति । यदा रुद्रग्रन्थिं भित्त्वा, आज्ञाचक्रे रुद्रग्रन्थिः शर्वेश्वरस्य पीठं स्थानं भ्रूमध्यं तत्र गतः प्राप्तः अनिलः प्राणो भवति, तदा निष्पत्त्यवस्थामाह - निष्पत्तौ इति । निष्पत्तौ निष्पत्यवस्थायाम् । ब्रह्मरन्ध्रे गते प्राणे निष्पत्यवस्था भवति । वैणवः वेणोरयं वैणवः वंशसम्बन्धीशब्दः निनादः क्वणन्ती शब्दायमाना या वीणा तस्याः क्वणः शब्दः भवेत् ॥ ७६ ॥
एकीभूतं तदा चित्तं राजयोगाभिधानकम् ।
सृष्टिसंहारकर्तासौ योगीश्वरसमो भवेत् ॥ ७७ ॥
तदा तस्यामवस्थायां चित्तम् अन्तःकरणं एकीभूतम् एकविषयीभूतम् । विषयविषयिणोः अभेदोपचारत् । तद्राजयोगाभिधानकं राजयोग इत्यभिधानं यस्य तद्राजयोगाभिधानकं चित्तस्य एकाग्रता एव राजयोग इत्यर्थः । सृष्टिसंहार इति । असौ नादानुसन्धानपरो योगी सृष्टिसंहारकर्ता सृष्टिं संहारं च करोतीति तादृशः । अत एव ईश्वरसमः ईश्वरतुल्यः भवेत् ॥ ७७ ॥
अस्तु वा मास्तु वा मुक्तिरत्रैवाखण्डितं सुखम् ।
लयोद्भवमिदं सौख्यं राजयोगादवाप्यते ॥ ७८ ॥
राजयोगमजानन्तः केवलं हठकर्मिणः ।
एतानभ्यासिनो मन्ये प्रयासफलवर्जितान् ॥ ७९ ॥
अस्तु वा इति । राजयोगम् इति । उभौ प्राग्व्याख्यातौ ॥ ७८-७९ ॥
उन्मन्यवाप्यते शीघ्रं भ्रूध्यानं मम सम्मतम् ।
राजयोगपदं प्राप्तुं सुखोपायोऽल्पचेतसाम् ।
सद्यः प्रत्ययसन्धायी जायते नादजो लयः ॥ ८० ॥
उन्मन्यवाप्य इति । शीघ्रं त्वरितम् उन्मन्या उन्मन्यवस्थायाः अवाप्तये प्राप्त्यर्थं भ्रूध्यानं भ्रुवोः ध्यानं भ्रूमध्ये ध्यानं मम स्वात्मारामस्य सम्मतम् । राजयोगे योगानां राजा तदेव पदं राजयोगपदं तुर्यावस्थाख्यं प्राप्तुं लब्धुं पूर्वोक्तभ्रूध्यानरूपः सुखोपायः सुखसाध्यः उपायः सुखोपायः अल्पचेतसाम् अल्पबुद्धीनामपि । किमुतान्येषामित्यभिप्रायः । नादजः नादाज्जातः लयः चित्तविलयः सद्यः शीघ्रं प्रत्ययं प्रतीतिं सन्दधातीति प्रत्ययसन्धायी प्रतीतिकरो जायते प्रादुर्भवति ॥ ८० ॥
नादानुसन्धानसमाधिभाजां योगीश्वराणां हृदि वर्धमानम् ।
आनन्दमेकं वचसामगम्यं जानाति तं श्रीगुरुनाथ एकः ॥ ८१ ॥
नादानुसन्धान इति । नादस्य अनाहतध्वनेः अनुसन्धानम् अनुचिन्तनं तेन समाधिचित्तैकाग्र्यं तं भजन्तीति नादानुसन्धानसमाधिभाजः तेषाम् । योगिषु योगयुक्तेषु ईश्वराः समर्थाः तेषाम् । हृदि हृदये वर्धत इति वर्धमानः तं वर्धमानम् । वचसां वाचामगम्यम् इदमिति वक्तुमशक्यं तं योगशास्त्रप्रसिद्धमेकं मुख्यानन्दमहाह्लादम् एकः अनन्यः श्रीगुरुनाथः श्रीमान् गुरुरेव नाथः जानति वेत्ति । एतेन नादानुसन्धानान्दो गुरुगम्य एवेति सूचितम् ॥ ८१ ॥
कर्णौ पिधाय हस्ताभ्यां यं श्रुणोति ध्वनिं मुनिः ।
तत्र चित्तं स्थिरीकुर्यात् यावत् स्थिरपदं व्रजेत् ॥ ८२ ॥
नादानुसन्धानात् प्रत्याहारादिक्रमेण समाधिमाह - कर्णौ इत्यादिभिः । मुनिः मननशीलः योगी हस्ताभ्यामित्यनेन हस्ताङ्गुष्ठौ लक्ष्येते । ताभ्यां कर्णौ श्रोत्रे पिधाय । हस्ताङ्गुष्ठौ श्रोत्रविवरयोः कृत्वा इत्यर्थः । यं ध्वनिम् अनाहतस्वनं शृणोत्याकर्णयति तत्र तस्मिन् ध्वनौ चित्तं स्थिरीकुर्यात् अस्थिरं स्थिरं सम्पद्यमानं कुर्यात् । यावत् स्थिरं पदं स्थिरपदं तुर्याख्यं गच्छेत् । तदुक्तम् ‘तुर्यावस्थाचिदभिव्यञ्जकनादस्य वेदनं प्रोक्तम्’ इति नादानुसन्धानेन वायुस्थैर्यमणिमादयोऽपि भवन्ति । उक्तं च त्रिपुरसारसमुच्चये -
विजितो भवतीह तेन वायुः सहजो यस्य समुत्थितः प्राणदः ।
अणिमादिगुणा भवन्ति तस्याम् अतिपुण्यं च महागुणोदयस्य ॥
सुरराजतनूजवैरिरन्ध्रे विनिरुध्य स्वकराङ्गुलिद्वयेन ।
जलधेरिव धीरनादमन्तः प्रसरन्तं सहसा शृणोति ॥ । ’ इति ।
सुरराज इन्द्रः तस्य तनूजः अर्जुनः तस्य वैरी कर्णः तद्रन्ध्रे । स्पष्टमन्यत् ॥ ८२ ॥
अभ्यस्यमानो नादोऽयं बाह्यमावृणुते ध्वनिम् ।
पक्षाद् विक्षेपमखिलं जित्वा योगी सुखी भवेत् ॥ ८३ ॥
अभ्यस्यमान इति । अभ्यस्यमानः अनुसन्धीयमानः अयं नादोऽनाहताख्यो बाह्यं ध्वनिं बहिर्भवं शब्दमावृणुते श्रुत्योरविषयं करोति । योगी नादाभ्यासी पक्षात् मासार्धात् अखिलं सर्वं विक्षेपं चित्तचाञ्चल्यं जित्वा अभिभूय सुखी स्वानन्दी भवेत् ॥ ८३ ॥
श्रूयते प्रथामाभ्यासे नादो नानाविधो महान् ।
ततोऽभ्यासे वर्धमाने श्रूयते सूक्ष्मसूक्ष्मकः ॥ ८४ ॥
श्रूयत इति । प्रथमाभ्यासे पूर्वाभ्यासे नानाविधोऽनेकविधो महान् जलधिजीमूतभेर्यादिसदृशो नादोऽनाहतस्वनः श्रूयते आकर्ण्यते । ततोऽनन्तरमभ्यासे नादानुसन्धानाभ्यासे वर्धमाने सति सूक्ष्मसूक्ष्मकः सूक्ष्मः सूक्ष्मः एव श्रूयते श्रवणविषयो भवति ॥ ८४ ॥
आदौ जलधिजीमूतभेरीझर्झरसम्भवाः ।
मध्ये मर्दलशङ्खोत्थाः घण्टाकाहलजास्तथा ॥ ८५ ॥
नानाविधं नादमाह द्वाभ्याम् - आदौ इति । आदौ वायोः ब्रह्मरन्ध्रगमनसमये जलधिः समुद्रः जीमूतः मेघो भेरी वाद्यविशेषः ‘भेरी स्त्री दुन्दुभिः पुमान्’ इत्यमरः (१.८.६) । झर्झरो वाद्यविशेषः ।
‘वाद्यप्रभेदा डमरुमड्डु डिण्डिमझर्झराः ।
मर्दलः पणवोऽन्येपि --’ इत्यमरः (१.८.८)
जलधिप्रमुखेभ्यः सम्भव इव सम्भवो येषां ते तथा मध्ये ब्रह्मरन्ध्रे वायोः स्थैर्यानन्तरं मर्दलो वाद्यविशेषः शङ्खो जलजः ताभ्यामुत्था इव मर्दलशङ्खोत्थाः । घण्टाकाहलौ वाद्यविशेषौ ताभ्यां जाता इव घण्टाकाहलजाः ॥ ८५ ॥
अन्ते तु किङ्किणीवंशवीणाभ्रमरनिस्वनाः ।
इति नानाविधा नादाः श्रूयन्ते देहमध्यगाः ॥ ८६ ॥
अन्ते तु इति । अन्ते तु प्राणस्य ब्रह्मरन्ध्रे बहुस्थैर्यानन्तरं तु किङ्किणी क्षुद्रघण्टिका वंशो वेणुः वीणा तन्त्री भ्रमरो मधुपः तेषां निस्वना इव निस्वनाः इति पूर्वोक्ता नानाविधा अनेकप्रकाराः देहस्य मध्ये गताः प्राप्ताः श्रूयन्ते ॥ ८६ ॥
महति श्रूयमाणेऽपि मेघभेर्यादिके ध्वनौ ।
तत्र सूक्ष्मात् सूक्ष्मतरं नादमेव परामृशेत् ॥ ८७ ॥
महति इति । मेघश्च भेरी च ते आदी यस्य स मेघभेर्यादिकः तस्मिन् । मेघभेरीशब्दौ तज्जन्यनिर्घोषपरौ । महति बृहति ध्वनौ निनादे श्रूयमाणे आकर्ण्यमाने सत्यपि तत्र तेषु नादेषु सूक्ष्मात् सूक्ष्मतरम् अतिसूक्ष्मं नादमेव परामृशेत् चिन्तयेत् । सूक्ष्मस्य नादस्य चिरस्थायित्वात् तत्रासक्तं चित्तं चिरं स्थिरीभवेदिति भावः ॥ ८७ ॥
घनमुत्सृज्य वा सूक्ष्मे सूक्ष्ममुत्सृज्य वा घने ।
रममाणमपि क्षिप्तं मनो नान्यत्र चालयेत् ॥ ८८ ॥
घनम् इति । घनं महान्तं नादं मेघभेर्यादिकमुत्सृज्य त्यक्त्वा सूक्ष्मे किङ्किणीभ्रमरादिस्वने वा सूक्ष्ममुत्सृज्य घेन वा नादे रममाणं घनसूक्ष्मान्यतरनादग्रहणपरित्यागाभ्यां क्रीडन्तमपि क्षिप्तं रजसात्यन्तचञ्चलं मनोऽन्यत्र विषयान्तरे न चालयेन्न प्रेरयेत् । क्षिप्तं मनो विषयान्तरासक्तं न समाधीयते, नादेष्वेव रममाणं तु समाधीयत इति भावः ॥ ८८ ॥
यत्र कुत्रापि वा नादे लगति प्रथमं मनः ।
तत्रैव सुस्थिरीभूय तेन सार्धं विलीयते ॥ ८९ ॥
यत्र इति । वा अथवा यत्र कुत्रापि नादे यस्मिन्कस्मिंश्चिद्घने सूक्ष्मे वा नादे प्रथमं पूर्वं मनो लगति लग्नं भवति तत्रैव तस्मिन्नेव नादे सुस्थिरीभूय सम्यक् स्थिरं भूत्वा तेन नादेन सार्धं साकं विलीयते लीनं भवतीत्यर्थः । अत्र पूर्ववाक्येन प्रत्याहारो द्वितीयेन धारणा तृतीयेन ध्यानद्वारा समाधिरुक्तः ॥ ८९ ॥
मकरन्दं पिबन् भृङ्गो गन्धं नापेक्षते यथा ।
नादासक्तं तथा चित्तं विषयान् न हि काङ्क्षते ॥ ९० ॥
मकरन्दम् इति । मकरन्दं पुष्परसं पिबन् धयन् भृङ्गो भ्रमरो गन्धं यथा नापेक्षते नेच्छति तथा नादासक्तं नादे आसक्तं चित्तमन्तः करणं विषयान् विसिन्वन्त्यवबध्नन्ति प्रमातारं स्वसङ्गेन इति विषयाः स्रक्चन्दनवनितादयः तान् न काङ्क्षते नेच्छति । हीति निश्चये ॥ ९० ॥

मनो मत्तगजेन्द्रस्य विषयोद्यानचारिणः ।
समर्थोऽयं नियमने निनादनिशिताङ्कुश ॥ ९१ ॥
मन इति । विषयः शब्दादिरेव उद्यानं वनं तत्र चरतीति विषयोद्यानचारी तस्य मन एव मत्तगजेन्द्रः दुर्निवारत्वात् । तस्य निनाद एव अनाहतध्वनिरेव निशिताङ्कुशः तीक्ष्णाङ्कुशः नियमने परावर्तने समर्थः शक्तः । एतैः श्लोकैः इन्द्रियाणां विषयेभ्यः प्रत्याहरणं प्रत्याहारः-
’चरतां चक्षुरादीनां विषयेषु यथा क्रमम् ।
यत्प्रत्याहरणं तेषां प्रत्याहारः प्रकीर्तितः’ ॥
इत्युक्तलक्षणः प्रत्याहारः प्रोक्तः ॥ ९१ ॥
बद्धं तु नादबन्धेन मनः सन्त्यक्तचापलम् ।
प्रयाति सुतरां स्थैर्यं छिन्नपक्षः खगो यथा ॥ ९२ ॥
बद्धं तु इति । नाद एव बन्धः बध्यते अनेन इति बन्धः, बन्धनसाधनं तेन स्वशक्त्या स्वाधीनीकरणेन बद्धं बन्धनमिव प्राप्तम् । नादधारणादौ आसक्तमित्यर्थः । अत एव सम्यक् त्यक्तं चापलं क्षणे क्षणे विषयग्रहणपरित्यागरूपं येन तत्तथा मनः सुतरां स्थैर्यं प्रयाति नितरां धारणामेति । तत्र दृष्टान्तमाह । छिन्नौ पक्षौ यस्य तादृशः खे गच्छतीति खगः पक्षी यथा । एतेन-
‘प्राणायामेन पवनं प्रत्याहारेण चेन्द्रियम् ।
वशीकृत्य ततः कुर्यात् चित्तस्थानं शुभाश्रये ’ ॥
शुभाश्रये चित्तस्थापनं धारणेत्युक्तलक्षणा धारणा प्रोक्ता ॥ ९२ ॥
सर्वचिन्तां परित्यज्य सावधानेन चेतसा ।
नाद एवानुसन्धेयो योगसाम्राज्यमिच्छता ॥ ९३ ॥
सर्वचिन्ताम् इति । सर्वेषां बाह्याभ्यन्तरविषयाणां या चिन्ता चिन्तनं तां परित्यज्य त्यक्त्वा सावधानेन एकाग्रेण चेतसा योगानां साम्राज्यं सम्राजो भावः योगशब्दार्थोऽर्शाद्यजन्तः । राजयोगित्वमिति यावत् । इच्छता वाच्छता पुंसा नाद एव अनाहतध्वनिरेव अनुसन्धेयोऽनुचिन्तनीयः । नादाकारवृत्तिप्रवाहः कर्तव्यः इत्यर्थः । एतेन -
‘तद्रूपप्रत्ययैकाग्र्यसन्ततिश्चान्यनिस्पृहा ।
तद्ध्यानं प्रथमैरङ्गैः षड्भिः निष्पाद्यते नृप ’ ॥
तत्र ‘प्रत्ययैकतानता ध्यानं’(यो.सू ३.२) इत्युक्तलक्षणं ध्यानमुक्तम् ॥ ९३ ॥
नादोऽन्तरङ्गसारङ्गबन्धने वागुरायते ।
अन्तरङ्गकुरङ्गस्य वधे व्याधायतेऽपि च ॥ ९४ ॥
नादोऽन्तरङ्ग इति । नादः अन्तरङ्गं मन एव सारङ्गो मृगः तस्य बन्धने चाञ्चल्यग्रहणे वागुरायते वागुरेवाचरति । वागुरा जालम् । यथा वागुरा बन्धनेन सारङ्गस्य चाञ्चल्यं हरति तथा नादोऽन्तरङ्गस्य स्वशक्त्या चाञ्चल्यं हरतीत्यर्थः । अन्तरङ्गं मन एव कुरङ्गो हरिणःतस्य वधे नानावृत्युत्पादनापनयनमेव मनसः वधः तस्मिन् व्याधायते व्याध इव आचरति । यथा व्याधो वागुराबद्धं मृगं हन्ति एवं नादोऽपि स्वासक्तं मनो हन्तीत्यर्थः ॥ ९४ ॥
अन्तरङ्गस्य यमिनः वाजिनः परिघायते ।
नादोपास्तिरतो नित्यमवधार्या हि योगिना ॥ ९५ ॥
अन्तरङ्गस्य इति । यमिनः योगिनः अन्तरङ्गं मनः तस्य चपलत्वात् वाजिनोऽश्वस्य परिघायते वाजिशालाद्वारपरिघ इव आचरति, नाद इति शेषः । यथा वाजिशालापरिघो वाजिनोऽन्यत्र गतिं रुणद्धि तथा नादोऽन्तरङ्गस्य इत्यर्थः । अन्तः करणात् योगिना नादस्य उपास्तिः उपासना नित्यं प्रत्यहमवधार्या अवधारणीया । हीति निश्चये अव्ययम् ॥ ९५ ॥
बद्धं विमुक्तचाञ्चल्यं नादगन्धकजारणात् ।
मनःपारदमाप्नोति निरालम्बाख्यखेऽटनम् ॥ ९६ ॥
बद्धम् इति । नाद एव गन्धक उपधातुविशेषः तेन जारणं जारणीकरणं नादगन्धकसम्बन्धेन चाञ्चल्यहरणं तस्माद्बद्धं नादैकासक्तं पक्षे गुटिकाकृतिं प्राप्तम् अत एव विमुक्तं त्यक्तं चाञ्चल्यमनेकविषयाकारपरिणामरूपं येन । पक्षे विमुक्तलौल्यं मनःपारदं मन एव पारदं चञ्चलं निरालम्बं ब्रह्म तदेवाख्या यस्य तन्निरालम्बाख्यं तदेव खमपरिच्छिन्नत्वात् तस्मिन् अटनं गमनं तदाकारवृत्तिप्रवाहम् । पक्षे आकाशगमनं प्राप्नोति । यथा बद्धं पारदमाकाशगमनं करोति एवं बद्धं मनो ब्रह्माकारवृत्तिप्रवाहमविच्छिन्नं करोतीत्यर्थः ॥ ९६ ॥
नादश्रवणतः क्षिप्रमन्तरङ्गभुजङ्गमः ।
विस्मृत्य सर्वमेकाग्रः कुत्रचिन्नहि धावति ॥ ९७ ॥
नाद इति । नादस्य अनाहतस्वनस्य श्रवणतः श्रवणात् क्षिप्रं द्रुतमन्तरङ्गं मन एव भुजङ्गमः चपलत्वात् नादप्रियत्वाच्च भुजङ्गमेन रूपकं मनसः । सर्वं विश्वं विस्मृत्य विस्मृतिविषयं कृत्वा एकाग्रः नादाकारवृत्तिप्रवाहवान् सन् कुत्रापि विषयान्तरे नहि धावति नैव धावनं करोति । ध्यानोत्तरैः श्लोकैः
‘तस्यैव कल्पनाहीनं स्वरूपग्रहणं हि यत् ।
मनसा ध्याननिष्पाद्यं समाधिः सोऽभिधीयते ’ ॥
इति विष्णुपुराणोक्तलक्षणः (६.७.९२) ’तदेवार्थमात्रनिर्भासं स्वरूपशून्यमिव समाधिः’ (३.३) इति पातञ्जलसूत्रोक्तलक्षणश्च सम्प्रज्ञातलक्षणः समाधिरुक्तः ॥ ९७ ॥
काष्ठे प्रवर्तितो वह्निः काष्ठेन सह शाम्यति ।
नादे प्रवर्तितं चित्तं नादेन सह लीयते ॥ ९८ ॥
काष्ठ इति । काष्ठे दारुणि प्रवर्तितः प्रज्वालितः बह्निः काष्ठेन सह शाम्यति ज्वालारूपं परित्यज्य तन्मात्ररूपेणावतिष्ठते यथा तथा नादे प्रवर्तितं चित्तं नादेन सह लीयते । राजसतामसवृत्तिनाशात् सत्त्वमात्रावशेषं संस्कारशेषं च भवति । तत्र च मैत्रायणीयमन्त्रः(६.१)-
‘यथा निरिन्धनो वह्निः स्वयोनावुपशाम्यति ।
तथा वृत्तिक्षयाच्चित्तं स्वयोनावुपशाम्यति ’ ॥ इति ॥ ९८ ॥
घण्टादिनादसक्तस्तब्धन्तःकरणहरिणस्य ।
प्रहरणमपि सुकरं स्याच्छरसन्धानप्रवीणश्चेत् ॥ ९९ ॥
घण्टादि इति । घण्टा आदिः येषां शङ्खमर्दलझर्झरदुन्दुभिजीमूतादीनां ते घण्टादयः तेषां नादाः तेषु सक्तः । अत एव स्तब्धो निश्चलः यः अन्तःकरणमेव हरिणः मृगः तस्य प्रहरणं नानवृत्तिप्रतिबन्धनम् अन्तःकरणपक्षे । हरिणपक्षे तु प्रहरणं हननमपि शरवत् द्रुतगामिनः वायोः सन्धानं सुषुम्नामार्गेण ब्रह्मरन्ध्रे निरोधनं, पक्षे शरस्य बाणस्य सन्धानं धनुषि योजनं तस्मिन् प्रवीणः कुशलश्चेत् सुकरं सुखेन कर्तुं शक्यं स्यात् ॥ ९९ ॥
अनाहतस्य शब्दस्य ध्वनिर्य उपलभ्यते ।
ध्वनेरन्तर्गतं ज्ञेयं ज्ञेयस्यान्तर्गतं मनः ।
मनस्तत्र लयं याति तद्विष्णोः परमं पदम् ॥ १०० ॥
अनाहतस्य इति । अनाहतस्य शब्दस्य अनाहतस्वनस्य यो ध्वनिः निर्ह्रादः उपलभ्यते श्रूयते तस्य ध्वनेरन्तर्गतं ज्ञेयं ज्योतिः स्वप्रकाशचैतन्यं ज्ञेयस्यान्तर्गतं ज्ञेयाकारतामापन्नं मनोऽन्तःकरणं तत्र ज्ञेयो मनो विलयं याति परवैराग्येण सकलवृत्तिशून्यं संस्कारशेषं भवति । तद्विष्णोः विभोः आत्म्नः परममन्तःकरणवृत्त्युपाधिराहित्यान्निरुपाधिकं पद्यते गम्यते योगिभिरिति पदं स्वरूपम् ॥ १०० ॥
तावदाकाशसङ्कल्पो यावच्छब्दः प्रवर्तते ।
निःशब्दं तत्परं ब्रह्म परमात्मेति गीयते ॥ १०१ ॥
तावत् इति । यावच्छब्दः अनाहतध्वनिः प्रवर्तते श्रूयते तावदाकाशस्य सम्यक्कल्पनं भवति । शब्दस्य आकाशगुणत्वात् गुणगुणिनोः अभेदाद्वा मनसा सह शब्दस्य विलयान्निशब्दं शब्दरहितं यत् परं ब्रह्म परब्रह्मशब्दवाच्यं परमात्मेति गीयते परमात्मशब्देन स उच्यते । सर्ववृत्तिविलये यः स्वरूपेणावस्थितः स एव परब्रह्मपरमात्मशब्दाभ्यामुच्यत इति भावः ॥ १०१ ॥
यत्किञ्चिनादरूपेण श्रूयते शक्तिरेव सा ।
यस्तत्त्वान्तो निराकारः स एव परमेश्वरः ॥ १०२ ॥
इति नादानुसन्धानम् ।
यत्किञ्चित् इति । नादरूपेण अनाहतध्वनिरूपेण यत्किञ्चित् श्रूयते आकर्ण्यते सा शक्तिरेव यस्तत्त्वान्तः तत्त्वानामन्तः लय यस्मिन् सः तथा निराकार आकाररहितः स एव परमेश्वरः सर्ववृत्तिक्षये स्वरूपवस्थितो यः स आत्मा इत्यर्थ । ‘काष्ठे प्रवर्तते बह्निः’ (४.९८) इत्यादिभिः श्लोकैः राजयोगापरपर्यायो असम्प्रज्ञातः समाधिरुक्तः ॥ १०२ ॥
सर्वे हठलयोपाया राजयोगस्य सिद्धये ।
राजयोगसमारूढः पुरुषः कालवञ्चकः ॥ १०३ ॥
सर्व इति । हठश्च लयश्च हठलयौ तयोरुपाया हठलयोपाया हठोपाया आसनकुम्भकमुद्रारूपा लयोपाया नादानुसन्धानशाम्भवीमुद्रादयः । राजयोगस्य मनसः सर्ववृत्तिनिरोधलक्षणस्य सिद्धये निष्पत्तये प्रोक्ता इति शेषः । राजयोगं समारूढः सम्यगारूढः प्राप्तवान् यः पुरुषः स कालवञ्चकः कालं मृत्युं वञ्चयति जयतीति तादृशः स्यादिति शेषः ॥ १०३ ॥
तत्त्वं बीजं हठः क्षेत्रमौदासीन्यं जलं त्रिभिः ।
उन्मनीकल्पलतिका सद्य एव प्रवर्तते ॥ १०४ ॥
तत्त्वम् इति । तत्त्वं चित्तं बीजं बीजवदुन्मन्यवस्थाङ्कुराकारेण परिणममानत्वात् । हठः प्राणापनयोः ऐक्यलक्षणः प्राणायामः क्षेत्रं क्षेत्रे इव प्राणायामे उन्मनीकल्पलतिकोत्पत्तेः औदासीन्यं परवैराग्यं जलं तस्या उत्पत्तिकारणत्वात् । ‘परवैराग्यहेतुकः संस्कारविशेषः चित्तस्य असम्प्रज्ञातः’ इति तल्लक्षणात् । एतैस्त्रिभिः उन्मन्यसम्प्रज्ञातावस्था सैव कल्पलतिका सकलेष्टसाधनत्वात् सद्य एव शीघ्रमेव प्रवर्तते प्रवृत्ता भवति उत्पन्ना भवति ॥ १०४ ॥
सदा नादानुसन्धानात् क्षीयन्ते पापसञ्चयाः ।
निरञ्जने विलीयेते निश्चितं चित्तमारुतौ ॥ १०५ ॥
सदा इति । सदा सर्वदा नादानुसन्धानात् नादानुचिन्तनात् पापसञ्चयाः पापसमूहाः क्षीयन्ते नश्यन्ति । निरञ्जने निर्गुणे चैतन्ये निश्चितं ध्रुवं चित्तमारुतौ मनःप्राणौ विलीयेते विलीनौ भवतः ॥ १०५ ॥
शङ्खदुन्दुभिनादं च न श्रुणोति कदाचन ।
काष्ठवज्जायते देह उन्मन्यवस्थया ध्रुवम् ॥ १०६ ॥
उन्मन्यवस्थां प्राप्तस्य योगिनः स्थितिमाहाष्टभिः -शङ्खदुन्दुभि इति । शङ्खो जलजो दुन्दुभिः वाद्यविशेषः तयोर्नादं घोषं कदाचन कस्मिंश्चिदपि समये न शृणोति । शङ्खदुन्दुभीत्युपलक्षणं नादमात्रस्य । उन्मन्यवस्थया देहो ध्रुवं काष्ठवज्जायते । निश्चेष्टत्वादित्यर्थः ॥ १०६ ॥
सर्वावस्थाविनिर्मुक्तः सर्वचिन्ताविवर्जितः ।
मृतवत् तिष्ठते योगी स मुक्तो नात्र संशयः ॥ १०७ ॥
जाग्रत्स्वप्नसुषुप्तिमूर्च्छामरणलक्षणाः पञ्च व्युत्थानावस्थाः ताभिः विशेषेण मुक्तो रहितः सर्वाः याः चिन्ताः स्मृतयः ताभिः विवर्जितः विरहितो यो योगः सकलवृत्तिनिरोधः अस्यास्तीति योगी तुर्यावस्थावान् स मुक्तो जीवन्नेव मुक्तः । सकलवृत्तिनिरोधे आत्मनः स्वरूपावस्थानात् । तदुक्तं पातञ्जले सूत्रे ‘तदा द्रष्टुः स्वरूपे अवस्थानम्’ (१.३) इति । स्पष्टमन्यत् ॥ १०७ ॥
खाद्यते न च कालेन बाध्यते न च कर्मणा ।
साध्यते न स केनापि योगी युक्तः समाधिना ॥ १०८ ॥
खाद्यत इति । समाधिना युक्तो योगी कालेन मृत्युना न खाद्यते न भक्ष्यते न हन्यते इत्यर्थः । कर्मणा कृतेन शुभेनाशुभेन वा न बाध्यते जन्ममरणादिजननेन न क्लेश्यते । तथा च समाधिप्रकरणे पातञ्ज्लसूत्रं - ‘ततः क्लेशकर्मनिवृत्तिः’(४.३०) इति । केनापि पुरुषान्तरेण यन्त्रन्त्र त्रादिना वा न साध्यते साधयितुं न शक्यते ॥ १०८ ॥
न गन्धं न रसं रूपं न च स्पर्शं न निस्वनम् ।
नात्मानं न परं वेत्ति योगी युक्तः समाधिना ॥ १०९ ॥
न गन्धम् इति । समाधिना युक्तो योगी न गन्धं सुरभिमसुरभिं वा न रसं मधुराम्ललवणकटुकषायतिक्तभेदात् षड्विधं न रूपं शुक्लनीलपीतरक्तहरितकपिशचित्रभेदात् सप्तविधं न स्पर्शं शीतमुष्णमनुष्णाशीतं वा न निःस्वनं शङ्खदुन्दुभिजलधिजीमूतादिनिनादं बाह्यमाभ्यन्तरं वा न आत्मानं देहं न परं पुरुषान्तरं वेत्ति इति सर्वत्रान्वेति । ‘आत्मा देहे धृतौ जीवे स्वभावे परमात्मनि’ इति वैजयन्ती । (५.६-) ॥ १०९ ॥
चित्तं न सुप्तं नोजाग्रत्-स्मृतिविस्मृतिवर्जितम् ।
न चास्तमेति नोदेति यस्यासौ मुक्त एव सः ॥ ११० ॥
चित्तम् इति । यस्य योगिनः चित्तम् अन्तःकरणं न सुप्तम् । आवरकस्य तमसोऽभावात् त्रिगुणेऽन्तःकरणे यदा सत्त्वरजसी अभिभूय समस्तकरणावरकं तम आविर्भवति तदा अन्तः करणस्य विषयाकारपरिणामाभावात् तत्सुप्तमुच्यते । नो जाग्रद् इन्द्रियैरथग्रहणाभावात् । स्मृतिश्च विस्मृतिश्च स्मृतिविस्मृती ताभ्यां वर्जितम् । वृत्तिसामान्याभावात् उद्बोधकाभावाच्च स्मृतिवर्जितम् । स्मृत्यनुकूलसंस्कारभावाभावाद् विस्मृतिवर्जितम् । न चास्तं नाशमेति प्राप्नोति । संस्कारशेषस्य चित्तस्य सत्त्वात् । नोदेति उद्भवति । वृत्युत्पादनात् सोऽसौ मुक्त एव जीवन्मुक्त एव ॥ ११० ॥
न विजानाति शीतोष्णं न दुःखं न सुखं तथा ।
न मानं नापमानं च योगी युक्तः समाधिना ॥ १११ ॥
न विजानाति इति । समाधिना युक्तो योगी शीतं च उष्णं च शीतोष्णम् । समाहारद्वन्द्वः । शीतमुष्णं वा पदार्थं न, दुःखं दुखजनकं परकृतं ताडनादिकं न, सुखं सुखसाधनं सुरभिचन्दनाद्यनुलेपनादिकं न । तथा चार्थे । मानं प्रकृतं सत्कारं न अपमनमनादरं च न, विजानातीति क्रियापदं प्रतिवाक्यमन्वेति ॥ १११ ॥
स्वस्थो जाग्रदवस्थायां सुप्तवद्योऽवतिष्ठते ।
निःश्वासोच्छ्वासहीनश्च निश्चितं मुक्त एव सः ॥ ११२ ॥
स्वस्थ इति । स्वस्थः प्रसन्नेन्द्रियान्तःकरणः । एतेन तन्द्रामूर्च्छादिव्यावृत्तिः । जाग्रदवस्थायामित्यनेन स्वप्नसुषुप्त्योः र्निवृत्तिः । सुप्तवत् सुप्तेन तुल्यं कायेन्द्रियव्यापारशून्यो यो योगी अवतिष्ठते स्थितो भवति । ‘समवप्रविभ्यः स्थः’ (पा.सू.१.३.२२) इत्यात्मनेपदम् । निश्वासोच्छ्वासहीनः बाह्यवायोः कोष्ठे ग्रहणं निश्वासः कोष्ठस्थितस्य वायोः बहिर्निस्सारणमुच्छ्वासः ताभ्यां हीनः चावतिष्ठत इत्यत्रापि सम्बध्यते । स निश्चितं निस्सन्दिग्धं मुक्त एव जीवन्मुक्त एव तत्स्वरूपमुक्तं दत्तात्रेयेण (यो.त.उप)-
‘निर्गुणध्यानसम्पन्नः समाधिं च ततोभ्यसेत् ।
दिनद्वादशकेनैव समाधिं समवाप्नुयात् ।
वायुं निरुध्य मेधावी जीवन्मुक्तो भवेद् ध्रुवम् ’ ॥ इति ॥ ११२ ॥
अवध्यः सर्वशास्त्राणम् अशक्यः सर्वदेहिनाम् ।
अग्राह्यो मन्त्रयन्त्राणां योगी युक्तः समाधिना ॥ ११३ ॥
अवध्य इति । समाधिना युक्तो योगी । सर्वशास्त्राणामिति सम्बधसामन्ये षष्ठी । सर्वशास्त्रैरित्यर्थः । सर्वदेहिनामित्यत्रापि सम्बन्धमात्रविवक्षायां षष्ठी । अशक्यः सर्वदेहिभिः बलेन शक्यो न भवतीत्यर्थः । मन्त्रयन्त्राणां वशीकरणमारणोच्चाट्टनादिफलैः मन्त्रयन्त्रैः अग्राह्यः वशीकर्तुमशक्यः । एवं प्राप्तयोगस्य योगिनः विघ्नाः बहवः समायान्ति । तन्निवारणार्थं तज्ज्ञानस्यापेक्षितत्वात् तेऽपि प्रदर्श्यन्ते । दत्तात्रेयः -
‘आलस्यं प्रथमो विघ्नो द्वितीयस्तु प्रकथ्यते ।
पूर्वोक्तधूर्तगोष्ठी च तृतीयो मन्त्रसाधनम् ।
चतुर्थो धातुवादः स्यदिति योगविदो विदुः ’ ॥ इति ।
मार्कण्डेय पुराणे (४०.१-६) -
‘उपसर्गाः प्रवर्तन्ते दृष्टा ह्यात्मनि योगिनः ।
ये तांस्ते सम्प्रवक्ष्यामि समासेन निबोध मे ॥
काम्याः क्रियास्तथा कामान् मनुष्यो योऽभिवाञ्छति ।
स्त्रियो दानफलं विद्यां मायां कुप्यं धनं वसु ॥
देवत्वममरेशत्वं रसायनचयः क्रियाः ।
मरुप्रपतनं यज्ञं जलाग्न्यावेशनं तथा ॥
श्राद्धानां सर्वदानानां फलानि नियमांस्तथा ।
तथोपवसात् पूर्ताच्च देवताभ्यर्चनादपि ॥
तेभ्यस्तेभ्यश्च कर्मभ्यः उपसृष्टोऽभिवाञ्छति ।
चित्तमित्थं वर्तमानं यत्नाद् योगी निवर्तयेत् ।
ब्रह्मसङ्गि मनः कुर्वन् उपसर्गात् प्रमुच्यते । ’ इति ।
स्कन्दपुराणे -
‘यदैभिरन्तरायैर्न क्षिप्यतेऽस्य हि मानसम् ।
तदाग्रे तमवाप्नोति परं ब्रह्मातिदुर्लभम् ’ ॥
योगभस्करे -
‘सात्विकीं धृतिमालम्ब्य योगी सत्त्वेन सुस्थिरः ।
निर्गुणं मनसा ध्यायन् उपसर्गैः प्रमुच्यते ॥
एवं योगमुपासीनः शक्रदिपदनिस्पृहः ।
सिध्यादिवासनात्यागी जीवन्मुक्तो भवेन्मुनिः ’ ॥ इति ।
‘विस्तरस्य भिया नोक्ताः सन्ति विघ्नाः ह्यनेकशः ।
ध्यानेन विष्णुहरयोः वारणीया हि योगिना ’ ॥ इति ॥ ११३ ॥
यावन्नैव प्रविशति चरन्मारुतो मध्यमार्गे
यावद् बिन्दुर्न भवति दृढः प्राणवातप्रबन्धात् ।
यावद् ध्याने सहजसदृशं जायते नैव तत्त्वम्
तावज्ज्ञानं वदति तदिदं दम्भमिथ्याप्रलापः ॥ ११४ ॥
इति श्रीसहजानन्दसन्तानचिन्तामणिस्वात्मारामयोगीन्द्रविरचितायां हठयोगप्रदीपिकायां समाधिलक्षणं नाम चतुर्थोपदेशः
अयोगिनां ज्ञानं निराकुर्वन् योगिनामेव ज्ञानं भवतीत्याह -यावत् इति । मध्यमार्गे सुषुम्नायां चरन् गच्छन् मारुतः प्राणवयुः यावत् यावत्कालपर्यन्तं न प्रविशति प्रकर्षेण ब्रह्मरन्ध्रपर्यन्तं न विशति । ब्रह्मरन्ध्रं गतस्य स्थैर्याद् ब्रह्मरन्ध्रं गत्वा न स्थिरो भवतीत्याह । सुषुम्नायामसञ्चरन् वायुरसिद्ध इत्युच्यते । तदुक्तममृतसिद्धौ -
‘यावद्धि मार्गगो वायुः निश्चलो नैव मध्यगः ।
असिद्धं तं विजानीयात् वायुं कर्मवशानुगम् ” ॥ इति । प्राणयति जीवयति इति प्राणः स चासौ वातश्च प्राणवातः तस्य प्रबन्धनात् कुम्भकेन स्थिरीकरणात् बिन्दुः वीर्यं दृढः स्थिरो न भवति प्राणवातस्थैर्ये बिन्दुस्थैर्यमुक्तमत्रैव प्राक् ।
‘मनःस्थैर्ये स्थिरो वायुः ततो बिन्दुः स्थिरो भवेत् । ’ (४.२८) इति ।
तदभावे तु असिद्धत्वं योगिनः । उक्तममृतसिद्धौ -
‘तावद्बद्धोऽप्यसिद्धोऽसौ नरः सांसारिको मतः ।
यावद् भवति देहस्थो रसेन्द्रो ब्रह्मरूपकः ॥
असिद्धं तं विजानीयात् नरमब्रह्मचारिणम् ।
जरामरणसङ्कीर्णं सर्वक्लेशसमाश्रयम् ’ ॥ इति ।
यावत् तत्त्वं चित्तं ध्याने ध्येयचिन्तने सहजसदृशं स्वाभाविकध्येयाकारवृत्तिप्रवाहवन्नैव जायते नैव भवति, प्राणवातप्रबन्धनादिति देहलीदीपन्यायेन अत्रापि सम्बध्यते । वायुस्थैर्ये चित्तस्थैर्यमुक्तममृतसिद्धौ -
‘यदासौ श्रियते वायुः मध्यमां मध्ययोगतः ।
तदा बिन्दुश्च चित्तं च म्रियते वायुना सह ’ ॥
तदभावेऽह्यसिद्धत्वमुक्तममृतसिद्धौ -
’यावत् प्रस्यन्दते चित्तं बाह्याभ्यन्तरवस्तुषु ।
असिद्धं तद्विजानीयात् चित्तं कर्मगुणान्वितम् ’ ॥ इति ।
तावद्यज्ज्ञानं शाब्दं वदति कश्चित् तदितं ज्ञानकथनं दम्भमिथ्याप्रलापः दम्भेन ज्ञानकथनेन अहं लोके पूज्यो भविष्यामीति धिया मिथ्याप्रलापो मिथ्याभाषणं दम्भपूर्वकं मिथ्याभाषणमित्यर्थः । प्राणबिन्दुचित्तानां जयाभावे ज्ञानस्याभावात् संसृतिर्दुर्वारा । तदुक्तममृतसिद्धौ -
‘चलत्येष यदा वायुः तदा बिन्दुश्चलः स्मृतः ।
बिन्दुश्चलति यस्याङ्गे चित्तं तस्यैव चञ्चलम् ॥
चले बिन्दौ चले चित्ते चले वायौ च सर्वदा ।
जायते म्रियते लोकः सत्यं सत्यमिदं वचः ’ ॥ इति ।
योगबीजेऽप्युक्तम् -
‘चित्तं प्रणष्टं यदि भासते वै तत्र प्रतीतः मरुतोऽपि नाशः ।
न वा यदि स्यान्न तु तस्य शास्त्रं नात्मप्रतीतिः न गुरुर्न मोक्षः । ’ इति ।
एतेन प्राणबिन्दुमनसां जये तु ज्ञानद्वारा योगिनो मुक्तिः स्यादेवेति सूचितम् । तदुक्तममृतसिद्धौ -
यामवस्थां व्रजेद्वायुः बिन्दुस्तामधिगच्छति ।
यथाहि साध्यते वायुः तथा बिन्दुप्रसाधनम् ॥
मूर्च्छितो हरति व्याधिं वृद्धः खेचरतां नयेत् ।
सर्वसिद्धिकरो लीनो निश्चलो मुक्तिदायकः ।
यथावस्था भवेद् बिन्दोः चित्तावस्था तथा तथा ’ ॥ इति ।
ननु -
‘योगास्त्रयो मया प्रोक्ता नृणां श्रेयोविधित्सया ।
ज्ञानं कर्म च भक्तिश्च नोपायोऽन्योऽस्ति कुत्रचित् ’ ॥ (भागवतं ९.२०.६)
इति भगवदुक्ताः त्रयो मोक्षोपायाः तेषु सत्सु कथं योग एव मोक्षोपायत्वेन उक्त इति चेन्न; तेषां योगाङ्गेष्वन्तर्भावात् । तथा हि - ‘आत्मा वारे द्रष्टव्यः श्रोतव्यो मन्तव्यो निदिध्यासितव्यः’ (बृ.उप.२.४.५) इति श्रुत्या परमपुरुषार्थसाधनात्मसाक्षात्कारहेतुतया श्रवणमनननिदिध्यासनान्युक्तानि । तत्र श्रवणमनने नियमान्तर्गते स्वाध्यायेऽन्तर्भवतः । स्वाध्यायश्च मोक्षशास्त्राणामध्ययनम् । स च तात्पर्यार्थनिर्णयपर्यवसायी ग्राह्यः । तात्पर्यार्थनिर्णयश्च श्रवणमननाभ्यां भवतीति श्रवणमननयोः स्वाध्यायेऽन्तर्भावः । नियमविवरणे याज्ञवल्क्येन -
सिद्धान्तश्रवणं प्रोक्तं वेदान्तश्रवणं बुधैः । (२.८) इति स्पष्टमेव श्रवणस्य नियमान्तर्गतिरुक्ता ।
अधीत्य वेदं सूत्रं वा पुराणं सेतिहासकम् ।
पदेष्वध्ययनं यच्च सदाभ्यासो जपः स्मृतः ॥ (यो.या २.१३)
इति युक्तिभिरनवरतम् अनुचिन्तनलक्षणस्य सदाभ्यासरूपस्य मननस्यापि नियमान्तर्गतिरुक्ता । विजातीयप्रत्ययनिरोधपूर्वकसजातीयप्रत्ययप्रवाहरूपस्य निदिध्यासनस्य उक्तलक्षणे ध्यानेऽन्तर्भावः । तस्यापि तत्परिपाकरूपसमाधिना आत्मसाक्षात्कारद्वारा मोक्षहेतुत्वम् ईश्वरार्पणबुध्या निष्कामकर्मानुष्ठानलक्षणस्य कर्मयोगस्य ‘तपःस्वाध्याय-ईश्वरप्रणिधानानि क्रियायोगः’ (२.१) इति पतञ्जलिप्रोक्ते नियमान्तर्गते क्रियायोगेऽन्तर्भावः । तत्र तप उक्तमीश्वरगीतायाम् -
‘उपवासपराकादिकृच्छ्रचान्द्रायणादिभिः ।
शरीरशोषणं प्राहुः तापसास्तप उत्तमम् ’ ॥ इति ।
स्वाध्यायोऽपि तत्रोक्तः ।
‘वेदान्तशतरुद्रीयप्रणवादिजपं बुधाः ।
सत्त्वशुद्धिकरं पुंसां स्वाध्यायं परिचक्षते ’ ॥ इति ।
ईश्वरप्रणिधानं तत्रोक्तं -
‘स्तुतिस्मरणपूजाभिः वाङ्मनःकायकर्मभिः ।
सुनिश्चला भवेद्भक्तिःएतदीश्वरपूजनम् ’ ॥ इति ।
क्रियायोगश्च परम्परया समाधिना आत्मसाक्षात्कारद्वारैव मोक्षहेतुरिति समाधिभावनार्थः । ‘क्लेशतनूकरणार्थश्च’ (२.१) इत्युत्तरसूत्रेण स्पष्टीकृतं पतञ्जलिना । भज्यते सेव्यते भगवदाकारमन्तः करणं क्रियतेऽनया इति भक्तिरिति करणव्युत्पत्त्या
‘श्रवणं कीर्तनं विष्णोः स्मरणं पादसेवनम् ।
अर्चनं वन्दनं दास्यं सख्यमात्मनिवेदनम् ’ ॥ (भागवतम् ७.५.२३) इति नवधोक्ता साधनभक्तिः अभिधीयते । तस्या ईश्वरप्रणिधानरूपे नियमे अन्तर्भावः । तस्याश्च समाधिहेतुत्वं चोक्तं पतञ्जलिना । ‘ईश्वरप्रणिधानाद्वा’(१.२३) इति । ईश्वरविषयकात् प्रणिधानात् भक्तिविशेषात् समाधिलाभः समाधिफलं भवतीति सूत्रार्थः । भजनमन्तःकरणस्य भगवदाकारतारूपं भक्तिरिति भावव्युत्पत्त्या फलभूता भक्तिरभिधीयते । सैव प्रेमभक्तिरित्यभिधीयते । तल्लक्षनमुक्तं नारायणतीर्थैः - ‘प्रेमभक्तियोगस्तु ईश्वरचरणारविन्दविषयैकान्तिकप्रेमप्रवाहः अविच्छिन्नः’ इति । मधुसूदनसरस्वतीभिस्तु (भा.र., पृ.११) ‘द्रवीभावपूर्विका मनसो भगवदाकाररूपा सविकल्पकवृत्तिः भक्तिः’ इति । तस्यास्तु ‘श्रद्धाभक्तिध्यानयोगादवेहि’ (कै.उप. २) इति श्रुतेः । ‘भक्त्या मामभिजानाति’ (भ.गी १८.५५) इति स्मृतेश्च । आत्मसाक्षात्कारद्वारा मोक्षहेतुत्वम् । भक्तास्तु सुखस्यैव पुरुषार्थत्वात् दुःखासम्भिन्ननिरतिशयसुखधारारूपा प्रेमभक्तिरेव पुरुषार्थ इत्याहुः । तस्यास्तु सम्प्रज्ञातसमाधावन्तर्भावः । एवं च अष्टाङ्गयोगातिरिक्तं किमपि पुरुषार्थसाधनं नास्तीति सिद्धम् ॥ ११४ ॥
‘ग्राह्यमेव विदुषां हितं यतो भाषणं मम यदप्यसंस्कृतम् ।
रक्ष गच्छति पयोऽनलाहितं ह्यम्ब इत्यभिहितं शिशोर्यथा ’ ॥ १ ॥
‘सदर्थद्योतनकरी तमस्तोमविनाशिनी ।
ब्रह्मानन्देन ज्योत्स्नेयं शिवङ्घ्रियुगलेऽर्पिता ’ ॥ २ ॥