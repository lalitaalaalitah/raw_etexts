;METADATA
;title{नव्यन्यायभाषाप्रदीप}
;author{महेशचन्द्रन्यायरत्न}
;bookFullName{Navyanyāya-bhāṣāpradīpaḥ [Brief notes on the modern nyāya system of philosophy and its technical terms] by Mahāmahopādhyāya Maheśachandra Nyāyaratna with the commentary 'Suprabhā' and Bengali Translation by Mahāmahopādhyāya Kālipāda Tarkāchārya}
;bookSeriesDetails{}
;editor{Mahāmahopādhyāya Kālipāda Tarkāchārya}
;editorQualifications{}
;publisher{The Principal, Sanskrit College, 1, Bankim chatterjee Street, Calcutta-12}
;pressDetails{Sri Phanibhushan Hazra, the Gupta Press, 31/7, beniatola Lane, Calcutta-9}
;publicationYear{1956 A.D.}
;dataEntryBy{Dr. Dhaval Patel}
;dataEntryEmail{drdhaval2785@gmail.com}
;proofReadBy{Dr. Dhaval Patel}
;proofReaderEmail{drdhaval2785@gmail.com}
;annotatedBy{}
;annotatorEmail{}
;version{0.1.0}
;projectDetails{}
;projectWebPage{}
;emailTo{drdhaval2785@gmail.com}
;description{}
;shortCode{NNBP}
;funding{}
;licence{GNU GPL v3.0}
;credits{1. Dr. Dhaval Patel for spending time to type and proofread the data.}
;dataFormatDetails{See https://github.com/sanskrit-kosha/kosha/blob/master/docs/annotation_thoughts.md for details.}
;editorialChanges{}
;nymic{none}
;pagenum{true}
;linenum{false}
;chapterArrangements{none}
;newVerseNumbersAtChangeOf{never}
;newLineNumbersAtChangeOf{never}
;version0.0.1{03 August 2020}
;version0.0.2{03 August 2020}
;version0.0.3{03 August 2020}
;version0.0.4{03 August 2020}
;version0.1.0{03 August 2020}
;version0.2.0{}
;version0.2.1{}
;version0.2.2{}
;version0.3.0{}
;version0.3.1{}
;version0.3.2{}
;version0.3.3{}
;version0.3.4{}
;version0.3.5{}
;version0.3.6{}
;version1.0.0{}
;CONTENT
;p{0001}
;c{नव्यन्यायभाषाप्रदीपः}
;c{महामहोपाध्याय-श्रीमहेशचन्द्रन्यायरत्नप्रणीतः}
धर्मः,- ध्रियते तिष्ठति वर्तते यः स धर्मः । आकाशादिकं विना सर्व एव 
पदार्था यत्र कुत्रचिदपि वर्तन्त इति सर्व एव धर्मा इत्युच्यन्ते । यत्र यो वर्तते, स तस्य 
धर्मः । यथा- द्रव्ये जातिगुणकर्माणि तिष्ठन्तीति जातिगुणकर्माणि द्रव्यस्य धर्माः । 
सूत्रादौ अवयवे पटादि अवयविद्रव्यं तिष्ठतीति द्रव्यमपि पटादि सूत्रादेर्धर्मः । 
;p{0002}
पात्रे जलं वर्तत इति पात्रस्य धर्मो जलम् । आकाशादिकन्तु न कुत्रापि वर्तत 
इति आकाशं न कस्यापि धर्मः । अत एव आकाशम् 'अवृत्तिपदार्थ' इत्युच्यते ।
	धर्मश्च प्रथमतो द्विविधः, जातिरुपाधिश्चेति । येन परस्परं विभिन्नरूपाणामपि 
एकजातीयद्रव्याणामेकश्रेण्यामन्तर्भावो भवति, स धर्मो जातिः । यथा- विभिन्न-
;p{0003}
देशीया मनुष्या विभिन्नाकारस्वरूपा अपि एकया मनुष्यत्वजात्या एकश्रेण्या-
मन्तर्भाविताः । जातिश्च सामान्यं नाम कणादोक्तश्चतुर्थः पदार्थः ।
	उपाधिरपि पुनः सखण्डोपाधिरखण्डोपाधिश्चेति द्विविधः । खण्डेन (अंशेन) 
;p{0004}
सह वर्तत इति सखण्डः । यश्च अंशतो विभक्तुं शक्यते स सखण्डोपाधिधर्म इति 
यावत् । यथा- पशुत्वम् । तद्धि लोमवल्लाङ्गूलवत्त्वम् । ततश्च तस्य लोम-लाङ्गूला-
दयोंऽशा बहवो वर्तन्त इति द्रव्यरूपं पशुत्वं धर्मः सखण्डोपाधिः । एवं रूपवानयम् 
इत्यत्र गुणात्मकं रूपं धर्मः । स च सखण्डोपाधिः । रूपत्वजातेराश्रयो हि रूपम् । 
ततश्च रूपस्य रूपत्वजातिराश्रयश्चेति अंशद्वयमस्ति ।
;p{0005}
	यस्य अंशविशेषो नास्ति मनुष्यत्वद्रव्यत्वादिजातिवत्, यस्तु अंशतो विभक्तुं 
न शक्यते, अंशरहितत्त्वमेव यस्य स्वरूपमङ्गीक्रियते, सः अखण्डोपाधिः । यथा- 
;p{0006}
भावत्वम् । तद्धि अभावत्व-विरोधी कश्नन धर्म इति । पशुत्वादिवत् भावत्वम् 
अंशतो विभक्तुं न शक्यते ।
	जातेरपि अंशविभागो नास्ति । किन्तु जातेः समवायसम्बन्धेन सत्त्वं 
नियतम् । अखण्डोपाधेस्तु न तथा । तस्य स्वरूपसम्बन्धेन सत्त्वमितनयोः पृथगुल्लेखः ।
;p{0007}
	जातेरखण्डोपाधेश्च प्रतीतावनुल्लेखे (शब्देन अनुच्चारणे) निरवच्छिन्ना 
(तयोर्विशेषणप्रतीतिरहिता) प्रतीतिर्भवति । यथा- 'पटो भाव' इति प्रतीतौ पटत्वं 
जातिः, भावत्वं अखण्डोपाधिश्च पटपदार्थ-भावपदार्थान्तर्भावेणैव प्रतीयते, न तु 
;p{0008}
शब्देन ते उल्लिखिते इति न तयोः प्रतीतावत्र सविशेषणं भानम्, किन्तु पटत्वांशे 
भावत्वांशे च विशेषणभानरहितमेव निरवच्छिन्नं भानं जायते । यत्र तु तयोरुल्लेखः, 
तत्र तयोः प्रतीतिरपि सावच्छिन्ना (विशेषणप्रतीतिसहिता) भवति । यथा- 
'अस्मिन् द्रव्ये भावत्वं पटत्वञ्चास्ति' इत्यत्र पटत्वं भावत्वञ्च स्पष्टत एव शब्देन 
उल्लिखितमिति तयोरत्र यथाक्रमं पटत्वत्वेन भावत्वत्वेन च सावच्छिन्ना प्रतीतिः । 
;p{0009}
अत एव 'अनुल्लिख्यमानजात्यखण्डोपाध्यतिरिक्तपदार्थानां निरवच्छिन्नभानानभ्युपगम' 
इति ग्रन्थकृद्भिः सिद्धान्तितम् ।
	सम्बन्धः सन्निकर्षः । स च विभिन्नयोर्वस्तुनोर्विशेषणविशेष्यभावप्रयोजकः । 
;p{0010}
यथा- दण्डी पुरुष इति दण्डपुरुषयोर्विशेषणविशेष्यभावप्रयोजकः संयोगसम्बन्धः । 
दण्डपुरुषयोरन्तरा संयोगं विना दण्डी पुरुष इति विशेषणविशेष्यभावप्रतीतिरेव 
न स्यात् ।
	सम्बन्धश्च द्विविधः साक्षात्-परम्पराभेदात् । सम्बन्धान्तराघटितः सम्बन्धः 
;p{0011}
साक्षात्सम्बन्धः । स च समवाय-संयोग-स्वरूपादिभेदाद् बहुविधः । रूपवान् 
पुरुषः, पात्रे जलमस्ति, गृहे पटो नास्ति इत्यादौ पुरुषे रूपस्य पात्रे जलस्य गृहे च 
पटाभावस्य समवाय-संयोग-स्वरूपनामानः सम्बन्धाः प्रतीयन्ते ।
	समवायश्च षष्ठपदार्थतया कणादेनोक्तो नित्यः सम्बन्धः । यथा- 'रूपवान् 
ब्राह्मणो चलति' इत्यादौ ब्राह्मणत्वजातेः रूपगुणस्य, चलनक्रियायाश्च ब्राह्मणे 
;p{0012}
समवायः सम्बन्धः । यावदाधारं यावदाधेयं वा समवायस्तिष्ठतीति 'समवायो 
नित्यः सम्बन्ध' इत्युच्यते । समवायस्यैव 'अयुतसम्बन्ध' इति नामान्तरम् । संयोगा-
दिकन्तु नैवम् । सतोरपि आधाराधेययोः (दण्डपुरुषयोः) संयोगादेरपायदर्शनात् ।
;p{0013}
	संयोगस्तु कणादोक्तगुणविशेषः । अभावादेः सम्बन्धः स्वरूपसम्बन्धः । 
यथा- 'भूतले पटो नास्ति' इत्यादौ भूतले पटाभावस्य स्वरूपसम्बन्धः प्रतीयते । स्वरूप-
सम्बन्धस्यैव विशेषणता इति नामान्तरम् ।
	सम्बन्धान्तरघटितः (यस्य सम्बन्धस्य निर्माणे सम्बन्धान्तरापेक्षा विद्यते 
तादृशः) सम्बन्धः परम्परासम्बन्धः । यथा- स्वसमवायिसमवेतत्वरूपेण सामानाधि-
;p{0014}
करण्यनामकेन परम्परासम्बन्धेन पटे तन्तोरपि रूपमस्ति । अयञ्च सम्बन्धः समवाय-
घटितः । एवं दण्डकमण्डलुधारिणि पुरुषे गृहे तिष्ठते सति स्वसंयोगिसंयोगित्वरूपेण 
स्वाश्रयाश्रयत्वेन दण्डकमण्डलू अपि गृहे स्त इति । अयञ्च 
सम्बन्धः संयोगघटितः ।
	समवायादिः साक्षात्सम्बन्धवत् परम्परासम्बन्धो न नियतसङ्ख्यकः- नापि च 
नियतपरिमाणः, यथेच्छं सम्बन्धिसम्बन्धादिकमादाय दीर्घ-दीर्घतर-दीर्घतमा असङ्ख्या 
एव ते कल्पयितुं शक्यन्ते । सर्वतोऽसंसृष्टावपि पदार्थौ परम्परासम्बन्धेन सम्बद्धौ 
भवतः । तत्र च दूरत्वादि न प्रतिबन्धकम् । तथा हि स्वसम्राडधिकृतराज्यत्व-
;p{0015}
सम्बन्धेन भारतवर्षीयाः सर्व एव आर्या अनार्याश्च इंलण्डे सन्ति । इंलण्डीयाश्च 
तत्र स्थिता अपि स्वराज्येश्वरीसाम्राज्यसम्बन्धेन भारतवर्षे तिष्ठन्तीति ।
	परम्परासम्बन्धस्य गूढं रहस्यमिदम्- स्वशब्देन यमभिप्रेत्य यस्य परम्परा-
सम्बन्धस्यारम्भो यस्मिंश्च पर्यवसानम्, तत् तेन परम्परासम्बन्धेन तस्मिन् तिष्ठति । 
यथा पूर्वोक्ते उदाहरणे स्वशब्देन भारतवर्षीयानभिप्रेत्य स्वसम्राडधिकृतराज्यत्व-
;p{0016}
सम्बन्धस्यारम्भः, तच्च राज्यत्वं इंलण्डे वर्तत इति तस्य इंलण्डे पर्यवसानम्, अतः 
तेन सम्बन्धेन भारतवर्षीयाः इंलण्डे तिष्ठन्ति ।
	पुनश्च सम्बन्धो द्विविधः, वृत्तिनियामकः, वृत्त्यनियामकश्चेति । यस्मिंश्च 
सम्बन्धे सति एकस्मिन् अपरस्य वृत्तिता, आधाराधेयभावः, आश्रयाश्रयिभावो वा 
प्रतीयते, स सम्बन्धो वृत्तिनियामकः । वृत्तिनियामकसम्बन्धस्थले आधारे सप्तमी 
विभक्तिः प्रयुज्यते । यथा- भूतले घटः । आधेये च मतुबादयः प्रत्यया भवन्ति । 
यथा- भूतलं घटवत् । 
	वृत्तिनियामकसम्बन्धाः समवाय-संयोग-स्वरूपप्रभृतय एव केचन । तेषु 
सम्बन्धेषु सत्सु- पृथिव्यां रूपम्, कुण्डे बदरम्, भूतले घटो नास्तीत्यादिप्रयोगात् ।
;p{0017}
समसूत्रपातेन स्थितयोरुभयोः संयोगोऽपि न वृत्तिनियामकः । अत एव अञ्जलिरूपतया 
समसूत्रपातेन स्थितयोर्हस्तयोः संयोगो न वृत्तिनियामक् इति तत्र न 'हस्ते हस्त' 
इति प्रयोगः ।
	तयोरेव हस्तयोः उपर्यधोभावेन स्थितयोः पुनः संयोगो वृत्तिनियामक इति 
तत्र 'हस्ते हस्त' इति प्रयोगोऽपि भवति ।
	यस्मिंश्च सम्बन्धे पूर्वोक्तरूपा वृत्तिता आधाराधेयभावश्च न प्रतीयते, केवलं 
सम्बन्धितामात्रम्, स वृत्त्यनियामकः सम्बन्धः । तत्र सप्तमीविभक्तेः मतुबादिप्रत्ययस्य 
च प्रयोगो न भवति । किन्तु सम्बन्धित्वबोधका इन्-ईय-प्रभृतयः प्रत्ययाः प्रयुज्यन्ते । 
यथा- स्वत्वसम्बन्धो न वृत्तिनियामक इति मन्त्रिणि सत्यपि स्वत्वसम्बन्धे 'मन्त्री 
राजवान्' इति, किंवा 'मन्त्रिणि राजा' इति न प्रयोगः, किन्तु 'राजकीयो मन्त्री' 
इति प्रयोगः ।
;p{0018}
	परम्परासम्बन्धाः प्रायशः सर्व एव वृत्त्यनियामकाः । अत एव शिखिनि पुरुषे 
गृहे तिष्ठति स्वाश्रयपुरुषाश्रयत्वसम्बन्धेन 'शिखावत् गृहम्' इति न प्रयोगः ।
	कालिकनामकः‌ सम्बन्धः कश्चिद् वृत्तिनियामकः, कश्चिद् वृत्त्यनियामको-
ऽस्ति । वृत्तिनियामकेन कालिकसम्बन्धेन काले सर्व एव वर्तते । स च कालः 
;p{0019}
महाकालरूपः । खण्डकालरूपश्च । 'काले सर्वम्' इति महाकालविषयिणी प्रतीतिः ।
	'अयं न द्वौ, किन्तु द्वित्ववान्' इति प्रतीतेः 'द्वौ' 'द्वित्ववान्' इति पदयोः 
;p{0020}
अर्थविशेषावधारणाय नवीनैः कश्चित् पर्याप्तिनामकः सम्बन्धः स्वीक्रियते । 
पर्याप्तिः पर्यवसानम्, साकल्येन सम्बन्धः, अर्थात् यस्य यावन्त आश्रयाः सन्ति, 
तावत्स्वेवाश्रयेषु मिलितेष्वेव सम्बन्धः । पर्याप्तसम्बन्धेन द्वित्वसङ्ख्या मिलितयोरेव 
;p{0021}
द्वयोर्वर्तते न त्वेकैकस्मिन् । एवं त्रित्वसङ्ख्या मिलितेष्वेव त्रिषु वर्तते, न त्वेकैकस्मिन् 
द्वयोर्वा । अत एव द्वित्वादयः सङ्ख्या व्यासज्यवृत्तयः (व्यासज्य सर्वमेवाधारमधिकृत्य 
वर्तन्ते) इत्युच्यते । एवञ्च द्विशब्दस्य पर्याप्तिसम्बन्धेन द्वित्वाधारताप्रतीतेः 
एकस्य च पर्याप्तिसम्बन्धेन द्वित्वाधारत्वाभावात् 'अयं न द्वौ' इति प्रतीतिर्भवति । 
समवायसम्बन्धेन पुनः द्वित्वसङ्ख्या द्वयोरेकैकस्मिन्नपि तिष्ठतीति समवायसम्बन्धेन 
द्वित्वाश्रय इत्यर्थमभिप्रेत्य 'द्वित्ववान्' इति प्रयोगः । ततश्च 'अयं न द्वौ किन्तु 
;p{0022}
द्वित्ववान्', इति वाक्यस्य 'अयं न पर्याप्तिसम्बन्धेन द्वित्ववान्, किन्तु समवाय-
सम्बन्धेन द्वित्ववान्' इत्यर्थः । सङ्ख्यादीनामिव वक्ष्यमाणाया अवच्छेदकताया अपि 
पर्याप्तिसम्बन्धोऽङ्गीक्रियते ।
	विषयता विषयिता चेति अपरौ द्वौ वृत्त्यनियामकौ सम्बन्धौ स्तः । तत्र 
विषया घटपटादयो ज्ञानेच्छादौ विषयितासम्बन्धेन वर्तन्ते । विषयतासम्बन्धेन च 
ज्ञानेच्छादयो घटपटादौ विषये तिष्ठन्तीति ।
;p{0023}
	सम्बन्धो यद्यपि उभयनिष्ठः, यथा- कुण्डबदरयोः सम्बन्धः कुण्डे बदरे च 
अस्ति, तथापि केनचित् सम्बन्धेन कश्चिदेव कुत्रचिदेव तिष्ठति । यथा- संयोगेन 
सम्बन्धेन कुण्डे एव बदरं तिष्ठति, न तु बदरे कुण्डम् । एवं भूतले एव घटो 
वर्तते, न तु घटे भूतलमिति । अत्र कारणमेतत्, सम्बन्धस्य एकं प्रतियोगि, 
अपरञ्चानुयोगि भवति । यस्य सम्बन्धस्य यत् प्रतियोगि भवति, तेन सम्बन्धेन 
तदेव तिष्ठति । यच्च यस्य सम्बन्धस्य अनुयोगि भवति, तेन सम्बन्धेन तत्र प्रतियोगि 
;p{0024}
तिष्ठति । यथा- कुण्डबदरयोः संयोगे बदरं प्रतियोगि, कुण्डञ्चानुयोगीति कुण्डे बदरं 
वर्तते, धर्म-धर्मिणोः सम्बन्धस्य धर्मः प्रतियोगी, धर्मी चानुयोगी, अत एव धर्म एव 
धर्मिणि वर्तते, न तु धर्मी धर्मे ।
	यच्च यत्र वर्तते तत् तस्य आधेयम् आश्रितं तद्वृत्ति इति च उच्यते । यत्र 
;p{0025}
तु यद् वर्तते तत् तस्य अधिकरणम् आधार आश्रय इति च उच्यते । यथा कुण्डे बदरं 
वर्तते, गृहे पटो वर्तत इति । बदरं पटश्च आधेयम्, कुण्डं गृहञ्च आधार इति । 
यच्च यस्य आधेयम्, तस्मिन् तन्निरूपिता वृत्तिता तिष्ठति । एवं यच्च यस्य 
अधिकरणम्, तस्मिन् तन्निरूपिता अधिकरणता वर्तते । यथा- पूर्वोक्तयोरुदाहरणयोः 
कुण्डनिरूपिता वृत्तिता बदरे, गृहनिरूपिता आधेयता च पटे वर्तते । एकस्य 
वृत्तितायामपरस्य अधिकरणता अवश्यम्भाविनी ।
;p{0026}
	एवञ्च एकस्य अधिकरणतायां अपरस्य वृत्तिता नियता । अत एव वृत्तिता-
धिकरणतयोः परस्परनियतसापेक्षतया वृत्तिताधिकरणतयोश्च परस्परं निरूप्यनिरूपक-
भावोऽस्ति । वृत्तितानिरूपिता अधिकरणता, अधिकरणतानिरूपिता च वृत्तितेति । ततश्च 
;p{0027}
'कुण्डे बदरम्' इति वाक्यस्य 'कुण्डनिरूपितवृत्तितावद् बदरम्' किंवा 'कुण्डनिष्ठाधि-
करणतानिरूपिताधेयतावद् बदरम्' इति प्रतीयते । एवं 'बदरवत् कुण्डम्' इत्यस्य 
प्रयोगस्य 'कुण्डं बदरनिरूपिताधिकरणतावत्' इति किंवा 'बदरनिष्ठवृत्तितानिरू-
पिताधिकरणतावत्' इति अर्थः पर्यवसीयते ।
	सम्बन्धवदभावस्यापि एवं प्रतियोगि अपरञ्च अनुयोगि अस्ति । यः अभावः 
यस्य विरोधी प्रतिपक्षः, यश्चाभावो यस्य, 'घटस्य अभावः', 'पटस्य अभावः' 
;p{0028}
इत्यादिरीत्या तत्सम्बन्धितया अभावः प्रतीयते, तत् तस्य अभावस्य प्रतियोगि 
भवति । यथा- यत्र घटाभावोऽस्ति, तत्र घटो नैव तिष्ठति इति- घटाभावो घटस्य 
विरोधी । एवं अयमभावो घटस्येति घटाभावस्य घटः प्रतियोगी, रूपाभावस्य 
रूपं प्रतियोगि । यत्र अभावो वर्तते, तद् अभावस्य अनुयोगि भवति । यथा- 
वायुः रूपाभावस्य अनुयोगी । घटादिः जडपदार्थः ज्ञानाभावस्य । प्रतियोगिनि 
प्रतियोगिता, अनुयोगिनि च अनुयोगिता वर्तते ।
;p{0029}
	एकत्र एकेन सम्बन्धेन वर्तमानस्यापि सम्बन्धान्तरेण अभावो वर्तते । 
यथा- भूतले संयोगेन सम्बन्धेन वर्तमानस्यापि घटस्य समवायसम्बन्धेनाभावः । 
एवं एकेन रूपेण वर्तमानस्यापि रूपान्तरेण अभावो भवति । यथा- शुक्लपटवति 
गृहे पटत्वरूपेण सामान्यधर्मेण वर्तमानस्यापि नीलपटत्वरूपेण विशेषधर्मेण, 
बहिर्वृत्तित्वरूपेण वा विशिष्टधर्मेण, पटघटोभयत्वरूपेण वा उभयत्वपुरस्कारेण 
अभावो भवति । न हि शुक्लपटस्य विद्यमानत्वेनैव नीलपटस्यापि वृत्तिता भवति । 
एवं गृहे केवलस्य पटस्य सत्त्वेऽपि घटस्याभावेन पटघटोभयस्यापि अभावोऽस्त्येव । 
;p{0030}
एकाभावेन उभयाभावश्च अवश्यम्भावित्वात् । इत्येवं‌ अभावस्य सम्बन्धविशेषकृतं 
धर्मविशेषकृतञ्च वैलक्षण्यं भवति ।
	तच्च अभावस्य वैलक्षण्यं प्रतियोगितावैलक्षण्यनिबन्धनमिति तदेवोच्यते- 
	अभावस्य प्रतियोगिता केनचित् सम्बन्धेन केनचिद् धर्मेण च अवच्छिन्ना 
भवति । येन सम्बन्धेन येन वा धर्मेण अवच्छिन्ना भवति, स सम्बन्धः स च धर्मः 
तस्याः प्रतियोगिताया अवच्छेदको भवति । यथा भूतले समवायसम्बन्धेन घटो नास्ति 
इत्यादौ घटाभावस्य प्रतियोगिता समवायेन सम्बन्धेन घटत्वेन च धर्मेण अवच्छिन्ना । 
ततश्च तस्याः प्रतियोगितायाः समवायः सम्बन्धः, घटत्वञ्च धर्मः अवच्छेदकः । 
अत एव समवायेन घटो नास्तीत्यस्य समवायसम्बन्धावच्छिन्नप्रतियोगिताकोऽभावो 
वर्तत इत्यर्थः ।
;p{0031}
	सम्बन्धस्य प्रतियोगितावच्छेदकत्वस्वीकारे युक्तिरियम्- सामान्यतः कस्यापि 
कुत्रापि प्रायशः अभावो नास्ति । अन्ततः कालिकसम्बन्धेन सर्वस्य सर्वत्र 
विद्यमानत्वात् । ततश्च अभावस्य अन्तरा कश्चित् सम्बन्धोऽस्तीति अवश्यमङ्गीकार्यम् । 
अभावस्यान्तरा प्रविशन् सम्बन्धः प्रतियोगितामेव अवच्छिन्दन् (विशेषयन्) 
सम्भवति, नान्यथा । येन सम्बन्धेन यत्र यन्नास्ति, स एव सम्बन्धस्तत्र तदभावस्य 
प्रतियोगितामवच्छिनत्ति (विशेषयति) । अत एव स एव सम्बन्धस्तस्याः 
अवच्छेदको भवति । प्रतियोगिता च तेन सम्बन्धेनावच्छिन्ना भवति । यथा- 
भूतले समवायसम्बन्धेन घटो नास्तीत्यत्र समवायसम्बन्धः भूतले घटाभावस्य 
;p{0032}
प्रतियोगितां विशेषयतीति घटाभावस्य प्रतियोगिता समवायसम्बन्धावच्छिन्ना । 
समवायसम्बन्धश्च तस्याः प्रतियोगिताया अवच्छेदकः । तथा च सम्बन्धस्य अव-
च्छेदकत्वं विशेषकत्वरूपमिति फलितम् । 
;p{0033}
	धर्मस्य प्रतियोगितावच्छेदकत्वे युक्तिरियम्- अभावस्य प्रतियोगिता कुत्र वर्तते, 
कुत्र वा न वर्तते इति निर्णयाय प्रतियोगितानियामकः कश्चिदस्तीति अवश्यमङ्गी-
कार्यम् । सर्वेषु प्रतियोगिषु वर्तमानः, तदन्यत्र अवर्तमानः प्रतियोगिगतः कश्चन 
असाधारणो धर्म एव प्रतियोगिताया नियामको भवति । स एव नियामकः स 
एव अवच्छेदक इत्युच्यते । यश्च नियमितः‌ स अवच्छिन्न इति । तथाहि 
;p{0034}
घटाभावस्य घटगता प्रतियोगिता कुत्र कुत्र वर्तते, कुत्र कुत्र वा न वर्तते, इति प्रश्नस्य 
उत्तरमिदमेव भवति, यत्र यत्र घटत्वं वर्तते, तत्र सर्वत्रैव घटाभावस्य घटगता 
प्रतियोगिता वर्तते । नान्यत्र कुत्रचित् घटत्वशून्ये, नापि च कस्मिन्नपि घटे तस्या 
अभाव इति घटत्वमेव घटगताया घटाभावप्रतियोगितायाः स्थितिनियामकम् । 
घटत्वेनैव घटाभावप्रतियोगिता नियमितेति नियामकत्वमेवावच्छेदकत्वम् । नियमितत्व-
मेवावच्छिन्नत्वमिति । 
	यश्च प्रतियोगी भवति, तत्र विशेषणतया प्रतीयमानोऽसाधारणो धर्मः तद्गत-
प्रतियोगिताया अवच्छेदको भवतीति फलितार्थः । 
;p{0035}
	अथवा स्थूलत एवं रीत्या बोध्यम्- प्रतियोगिबोधक-विशेष्यपदोत्तरं 'त्व' 
'त' प्रभृतिभावप्रत्ययनिष्पन्नो (निष्पन्नपदवाच्यः) धर्मः प्रतियोगितावच्छेदको भवति ।
यथा- घटाभावस्य घटः प्रतियोगीति, प्रतियोगिवाचकं घटपदम्, तदुत्तरं 'त्व' 
प्रत्ययेन (घट + त्व) निष्पन्नो धर्मः (घटत्वं‌ जातिः), घटगतप्रतियोगिताया अवच्छेदक 
;p{0036}
इति । एवं रूपाभावस्य प्रतियोगिवाचकं रूपपदम्, तत्र 'त्व'प्रत्ययनिष्पन्नपदस्यार्थः, 
रूपत्वं जातिः रूपाभावस्य प्रतियोगिताया अवच्छेदिकेति । यद्यपि अवच्छेदकत्व-
नियामकत्वयोरैक्यम्, तथापि ग्रन्थकृद्भिरवच्छेदकपदस्यैव प्रयोगात् अवच्छेदकशब्द 
एव प्रयोक्तव्यः, न तु नियामकशब्दोऽपि, तथात्वे अप्रयुक्ततादोषः स्यात् । 
;p{0037}
	वृत्तितावत् प्रतियोगितापि अभावेन निरूपिता भवति, अभावश्च प्रतियोगिताया 
नियामकः (?) । एवं अवच्छेदकताप्रतियोगितयोरपि परस्परं निरूप्य-निरूपकभावोऽस्ति । 
अवच्छेदकतानिरूपिता प्रतियोगिता, प्रतियोगितानिरूपिता च अवच्छेदकता भवति । 
ततश्च समवायेन घटो नास्तीत्यस्य समवायसम्बन्धावच्छिन्नघटत्वावच्छिन्नप्रति-
योगितानिरूपकोऽयमभावः । 
;p{0038}
	एकस्य अभावस्य बहूनि प्रतियोगीनि सन्ति । सुतरां प्रतियोगिताः तदव-
च्छेदसम्बन्धाश्चापि बहवो भवन्ति । तथा हि द्वितीयाभावः (घटाभावाभावः) 
प्रतियोगि-(घट) स्वरूपः । तृतीयाभावः (घटाभावाभावाभावः) प्रथमाभाव-
(घटाभाव)स्वरूप इति- प्रथमाभावस्य (घटाभावस्य) घट इव द्वितीयाभावोऽपि 
(घटाभावाभावोऽपि) प्रतियोगी । तस्मिंश्च एका अपरा प्रतियोगिता वर्तते । 
तस्याश्च प्रतियोगिताया अवच्छेदको धर्मः द्वितीयाभावत्वम् (घटाभावाभावत्वम्) । 
अवच्छेदकसम्बन्धश्च स्वरूपम् । एवमन्यदपि प्रतियोगि ऊह्यम् । 
;p{0039}
	भावपदार्थवत् अभावोऽपि व्याप्यवृत्तिरव्याप्यवृत्तिश्च भवति । 'व्याप्य' 
सर्वमेव आधारस्यांशं कालं देशं वा अवलम्ब्य वर्तते यः, स व्याप्यवृत्तिः । कस्मिन्नपि 
अंशे कालविशेषे देशविशेषे वा यस्याधिकरणे अभावो नास्ति, स व्याप्यवृत्तिः । 
यथा- मनुष्ये मनुष्यत्वं जातिः, आकाशे रूपाभावः, शशे विषाणाभावः ।
	स्वाधारेऽपि यस्याभावो वर्तते, स अव्याप्यवृत्तिः । यथा वृक्षे कपिसंयोगा-
भावश्च अव्याप्यवृत्तिः । 
;p{0040}
	अव्याप्यवृत्तिपदार्थस्य वृत्तितायाः कश्चित् सीमापरिच्छेदकः अस्ति । 
परिच्छेदक एवात्र अवच्छेदकनाम्ना व्यवह्रियते । स च क्वचित् आधारस्य अंशविशेषः, 
क्वचित् कालविशेषः, क्वचिच्च देशविशेष इति । तथा 'शाखायां वृक्षः कपिसंयोगी, न 
मूले' इत्यत्र वृक्षे कपिसंयोगस्य वृत्तितायाः सीमापरिच्छेदकतया शाखा अवच्छेदिका । 
कपिसंयोगाभावस्य तु मूलमवच्छेदकम् । 'उत्पत्तिकाले पुष्पं न गन्धवत् किन्तु 
;p{0041}
तदुत्तरम्' इत्यत्र पुष्पे गन्धाभावस्य वृत्तितायामुत्पत्तिकालः अवच्छेदकः । "वसन्ते 
यवा मगधे तिष्ठन्ति, न तु गिरौ" इत्यत्र वसन्ते यववृत्तितायाः मगधदेशः अवच्छेदकः, 
यवाभावस्य वृत्तितायां गिरिप्रदेशः अवच्छेदकः । अव्याप्यवृत्तिताया अवच्छेदकवाचक-
;p{0041}
पदे प्रायशः सप्तमी भवति । यथा 'अग्रे वृक्षः कपिसंयोगी, न मूले' इति प्रयोगः ।
	अव्याप्यवृत्तिरभावः प्रतियोगिसमानाधिकरणो भवति । यथा वृक्षे कपि-
संयोगाभावः, वृक्षे कपिसंयोगः कपिसंयोगाभावश्चास्ति ।
	व्याप्यवृत्तिस्तु प्रतियोगिव्यधिकरणः, यथा- आकाशे रूपाभावः । आकाशे 
रूपाभाव एवास्ति, न तु रूपमिति ।
;p{0043}
	अभावश्च पुनर्द्विविधः । अन्योन्याभावः, संसर्गाभावश्च । तादात्म्यं (तत्-
स्वरूपता, ऐक्यम्, अभेदः) नाम कश्चित् सम्बन्धोऽस्ति । तेन सम्बन्धेन तस्य प्रति-
योग्यनुयोगिनोरभेदः प्रतीयते । यथा 'सुन्दरो नर' इत्यत्र नरसुन्दरयोरैक्यं प्रतीयते । 
तादात्म्यसम्बन्धेन अभावः (भेदः) अन्योन्याभावः । यस्य अभावस्य प्रतियोगिता 
तादात्म्यसम्बन्धेनावच्छिन्ना सः अन्योन्याभाव इति । यथा 'घटो न पट' इति । 
ततश्च न्यायभाषायाम्- अन्योन्याभावस्य 'तादात्म्यसम्बन्धावच्छिन्नप्रतियोगिता-
;p{0044}
निरूपकाभावत्वम् अन्योन्याभावत्वमि'ति लक्षणं पर्यवसितं भवति । अन्योन्या-
भाव इति भेदः । 
	अन्योन्याभावभिन्नः अभावः संसर्गाभावः । नञा अभावबोधने यत्र प्रति-
योगिपदे अनुयोगिपदे च प्रथमा भवति, तत्र अन्योन्याभावः प्रतीयते । यथा- 
'घटो न पट' इति ।
;p{0045}
	यत्र पुनः प्रतियोगिपदे प्रथमा, अनुयोगिपदे च सप्तमी भवति, तत्र नञा 
संसर्गाभावः प्रतीयते । यथा- 'भूतले घटो नास्ति' । 
	स्थूलत इदमत्रावधेयम्- अन्योन्यस्मिन् अन्योन्यस्य अभावः (तादात्म्याभावः, 
भेद इति यावत्) अन्योन्याभावः, संसर्गस्य प्रतियोगिनः सम्बन्धस्य अनुयोगिनि 
अभावः संसर्गाभावः । अन्योन्याभावस्थले प्रतियोग्यनुयोगिनोः घटपटयोः परस्परम् 
अभेदाभावः (भेदः) प्रतीयते । संसर्गाभावस्थले तु प्रतियोगग्यनुयोगिनोः घटभूतलयोः 
;p{0046}
सम्बन्धो नास्तीति पर्यवसाने प्रतीतिः । अतएव प्रतियोग्यनुयोगिनोरभेदेऽपि 'घटे 
घटो नास्ती'ति संसर्गाभावप्रतीतिः । 
	प्रतियोगितावत् अवच्छेदकता-साध्यता-कार्यता-विधेयता-हेतुता-कारणता-
प्रकारतादयोऽपि धर्मगताः सापेक्षधर्माः केनचिद्धर्मेण केनचिच्च सम्बन्धेन अवच्छिन्ना 
भवन्ति ।	अत्र वृत्तिता- प्रतियोगितास्थलीया युक्तिरेव युक्तिः स्वयमुद्भावनीया । तत्र 
कियन्ति उदाहरणानि दर्शयामि । अवच्छेदके विशेषणीभूतो धर्मः अवच्छेदकताया 
अवच्छेदको भवति । अवच्छेदके विशेषणीभूतो धर्मः येन सम्बन्धेन तिष्ठति, स सम्बन्धः 
;p{0047}
अवच्छेदकतावच्छेदकसम्बन्धो भवति । यथा- 'दण्डी नास्ति' इत्यत्र दण्डिनि 
प्रतियोगिनि विशेषणतया उपस्थितो दण्डो दण्डिगत-प्रतियोगिताया अवच्छेदकः, 
दण्डश्च दण्डिनि संयोगसम्बन्धेन तिष्ठतीति दण्डगता प्रतियोगितावच्छेदकता संयोग-
सम्बन्धावच्छिन्ना । दण्डे च दण्डत्वं विशेषणतया उपस्थितमिति दण्डगतायाः प्रति-
योगितावच्छेदकतायाः अवच्छेदकं दण्डत्वम् । दण्डत्वञ्च दण्डे समवायसम्बन्धेन 
तिष्ठतीति दण्डत्वगता अवच्छेदकता समवायसम्बन्धावच्छिन्ना । दण्डत्वे च 
किमपि विशेषणतया न प्रतीयत इति दण्डत्वगता अवच्छेदकतावच्छेदकता निरव-
;p{0048}
च्छिन्ना । ततश्च 'दण्डी नास्ती'त्यस्य नैयायिकभाषामयमर्थः- 'समवायसम्बन्धा-
वच्छिन्नदण्डत्वनिष्ठावच्छेदकतानिरूपित-संयोगसम्बन्धावच्छिन्नदण्डनिष्ठावच्छेदकतानिरू-
पितसंयोगसम्बन्धावच्छिन्नदण्डिनिष्ठप्रतियोगितानिरूपकः अभावः ।
	येन सम्बन्धेन यत् साध्यते, यत् क्रियते, यत् विधीयते, यो हेतुः, यत् कारणम्, 
;p{0049}
यश्च प्रकारो भवति, स सम्बन्धः तन्निष्ठसाध्यता-कार्यता-विधेयता-हेतुता-कारणता-
प्रकारतानामवच्छेदको भवति । 'सुन्दरो नर' इत्यादौ नरस्य केवलं विशेष्यतयैव 
प्रतीतिः । तस्य सम्बन्धो न कुत्रापि बोध्यते इति धर्मिगता अधिकरणता-अनुयोगिता-
विशेष्यता-पक्षतादयः सापेक्षधर्माः, न केनापि सम्बन्धेन अवच्छिन्नाः, केवलं धर्मेणैव 
ते अवच्छिन्ना इति ।
;p{0050}
	यो धर्मः साध्यादौ विशेषणतया प्रतीयते, स धर्मः साध्यतादीनामवच्छेदको
 भवति, यथा- 'पर्वतो वह्निमान् धूमात्' इत्यत्रानुमाने पर्वते पक्षे धूमेन हेतुना वह्निः 
संयोगसम्बन्धेन साध्यते इति यथाक्रमं पर्वतत्वं पक्षतावच्छेदकम्, धूमत्वं हेतुताव-
च्छेदकम्, वह्नित्वं साध्यतावच्छेदकम्, संयोगश्च साध्यतावच्छेदकः सम्बन्धः, 
हेतुरपि संयोग-सम्बन्धेनैव कृत इति हेतुतावच्छेदक-सम्बन्धोऽपि संयोग एव ।
	यत्र साध्यतावच्छेदको धर्मः सखण्डः, तत्र साध्यतावच्छेदकतावच्छेदकोऽप्यस्ति, 
यथा- 'शतायुरप्ययं वृद्धो मरिष्यति मनुष्यत्वात्' इत्यनुमाने मरणं साध्यम्, मरणत्वञ्च 
साध्यतावच्छेदकत्वम् । मरणञ्च श्वासप्रश्वासविरामत्वरूपं, मरणत्वम् सखण्डोपाधिः 
;p{0051}
धर्मः । ततश्च मरणत्वत्वेन धर्मेण मरणत्वमत्र विशेषणीभूतमिति मरणत्वत्वं साध्यताव-
च्छेदकतावच्छेदकम् । एवमन्यदपि ज्ञेयम् । 
	अवच्छेदकपदस्य क्वचिद् विशेषणमित्यर्थः । अवच्छिन्नपदस्य च विशिष्टम्, 
आश्रय इत्यर्थोऽपि भवति । 'अवच्छेदकत्वमात्रेणान्वयः' इत्यत्र अवच्छेदकत्वपदस्य 
विशेषणत्वमित्यर्थः । 'वह्नित्वावच्छिन्नस्य यस्य कस्यापि' इत्यत्र 'वह्नित्वाश्रयस्य' इत्यर्थो बोध्यते । 
	ज्ञानं द्विविधम्- निर्विकल्पकं सविकल्पकञ्च । 'निः' नास्ति 'विकल्पः' 
विशेष्यविशेषणभावः विशेष्यविशेषणयोः सम्बन्धो वा यस्मिन् तत् निर्विकल्पकम् । 
;p{0052}
निर्विकल्पके हि ज्ञाने केवलं धर्मधर्मिणोः पटत्वपटयोः परस्परमसंसृष्टयोः (पट-पटत्वे 
इत्याकारकं) भानं (प्रकाशः) भवति । न तु तयोः सम्बन्धस्यापि भानम् । विषये-
न्द्रियसन्निकर्षे सति जायमानं प्राथमिकं प्रत्यक्षं निर्विकल्पकं भवति ।
	तत्रेदं कारणम्- विशिष्टबुद्धिं प्रति विशेषणज्ञानस्य हेतुत्वम् । न हि अज्ञात-
शुक्लरूपस्य जनस्य 'इदं शुक्लं वस्त्रम्' इति प्रतीतिर्भवति । ततश्च पटे चक्षुःसंयोगात् 
पूर्वं तत्समकालं वा पटत्वज्ञानस्य नियतमसम्भवात् पटत्वज्ञानं विना पटत्वस्य 
विशेषणतया पटे ज्ञानासम्भव इति, पटे चक्षुःसंयोगानन्तरं प्रथमं पटत्वस्य ज्ञाने जाते 
ततो द्वितीयेन ज्ञानेन 'अयं पट' इति पटत्व-विशिष्टबुद्धिर्भवति । 
;p{0053}
	विशेष्यविशेषणभावावगाहि ज्ञानं सविकल्पकम् (विकल्पेन सहितम्) ज्ञानम् ।
'अयं घटः' 'सुन्दरो नरः' इत्यादि विशिष्टज्ञानं सर्वमेव सविकल्पकम् ।
	द्वितीयप्रत्यक्षं सर्वमेव विशिष्टज्ञानमेव भवति । प्राथमिकेन निर्विकल्पकेन 
प्रत्यक्षेण अवगतस्य घटत्वादि सामान्यस्य घटादौ विशेषणतया प्रतीतौ बाधाभावात्, 
;p{0054}
'तृतीयन्तु प्रत्यक्षं प्रायशो विशिष्टवैशिष्ट्यावगाहि भवति । यथा- कृष्णपशुपूर्णा 
पशुशाला इति । अत्र कृष्णरूपविशिष्टस्य पशोः पशुशालायां सम्बन्धो भासते । 
'दण्डिपूर्णो मठ' इति ज्ञाने दण्डविशिष्टस्य पुरुषस्य वैशिष्ट्यं (सम्बन्धः) मठे प्रतीयते । 
	विशिष्टज्ञाने एकं विशेष्यम् अपरं विशेषणं भवति । विशेष्यस्यैव उद्देश्यमिति 
नामान्तरम् । विशेषणस्य प्रकार इति । यथा- 'सुन्दरो नरः' इत्यत्र नरो विशेष्यः, 
सौन्दर्यं प्रकारः, विशेष्ये प्रकारे च यद् विशेषणतया प्रतीयते तद् यथाक्रमं विशेष्य-
तावच्छेदकं प्रकारतावच्छेदकञ्च भवति । यथा- 'मृन्मयोऽयं गिरिः, आश्विने मासि 
मनोहरपुष्पसमृद्धो भवति' । इत्यादौ गिरौ विशेष्ये मृत्तिका गिरित्वञ्च विशेष्यताव-
च्छेदकम्, मृत्तिकात्वन्तु विशेष्यतावच्छेदकावच्छेदकम् । एवं मनोहरपुष्पसमृद्धौ 
;p{0055}
प्रकारे मनोहरपुष्पं विशेषणम् तत्र च मनोहरत्वम् पुष्पत्वञ्च विशेषणतया प्रतीयत इति । 
पुष्पं प्रकारतावच्छेदकं मनोहरत्वं पुष्पत्वञ्च उभयमेव प्रकारतावच्छेदकतावच्छेदकम् । 
	विशेष्ये विशेष्यता प्रकारे च प्रकारता वर्तते । ते च परस्परं निरूप्यनिरूपक-
भावापन्ने । विशेष्यतानिरूपिता प्रकारता भवति, प्रकारतानिरूपिता विशेष्यतेति, 
एवं प्रकारता विशेष्यनिरूपिता भवति विशेष्यता च प्रकारनिरूपिता भवति । एतत् 
सर्वं वृत्तितावर्णनास्थले उक्तप्रायमेव ।
	विशेषणं द्विविधम्- सिद्धं साध्यञ्च । सिद्धं पूर्वावगतं विशेषणम्, विशेष्यस्य 
इतरेभ्यो व्यावर्तनाय विशेष्यान्तरा प्रयुज्यते । साध्यञ्च पूर्वमप्राप्तं प्राधान्येन 
विधीयते । साध्यस्य विधेयमिति नाम । यथा- ' दयादाक्षिण्यादिगुणैरलङ्कृतो 
;p{0050}
जनकानुरक्तोऽयं रामः सर्वैर्नमस्य' इत्यत्र विशेष्यस्य रामस्य दयादाक्षिण्यादिगुणैर-
लङ्कृतत्वं जनकानुरक्तत्वञ्च पूर्वावगतमिति सिद्धं विशेषणम् इतरव्यावर्तनाय विशेष्य-
मध्ये प्रयुक्तम् । नमस्यत्वन्तु पूर्वमसिद्धमिति विधीयते । विधेयस्य विधानञ्च क्वचित् 
विशेष्यतावच्छेदकसामानाधिकरण्येन, क्वचिच्च विशेष्यतावच्छेदकावच्छेदकेन भवति ।
	यस्मिन् कस्मिन्नपि विशेष्ये यद्विधानं तत् विशेष्यतावच्छेदकसामान्याधिकरण्येन 
(विशेष्यतावच्छेदकस्य समाने एकस्मिन् अधिकरणे वृत्तितया) विधानम् । यथा- 
'ब्राह्मणो विद्वान् भवति' इत्यनेन न सर्व एव ब्राह्मणो विद्वांसो भवन्तीति विधीयते, 
किन्तु यत्र यत्र ब्राह्मण्यं वर्तते तेषां मध्ये केषुचित् विद्या वर्तत इति । यत्र यत्र 
;p{0057}
विशेष्यतावच्छेदकं वर्तते, तत्र सर्वत्रैव (अर्थात् सर्वस्मिन्नेव विशेष्ये) विधेयस्य 
विधानं विशेष्यतावच्छेदकावच्छेदेन (विशेष्यतावच्छेदकस्य अवच्छेदे व्याप्त्या) 
विधानम् । यथा- 'मनुष्यो मरणशीलः' इत्यनेन न केषुचित् मनुष्येषु मरणशीलत्वं 
विधीयते । किन्तु सर्वेष्वेव मनुष्येषु । मनुष्यत्वं व्याप्य सर्वेष्वेव मनुष्येषु 
मरणशीलत्वं विधीयत इति । 
;p{0058}
	विधेये मुख्यप्रकारता तिष्ठति । मुख्यप्रकारतानिरूपिता विशेष्यता च मुख्य-
विशेष्यता भवति । विधेयभिन्ने या प्रकारता सा न मुख्या । एवं या च विशेष्यता 
मुख्यप्रकारतानिरूपिता न भवति सापि न मुख्यविशेष्यता । अतएव 'जनकानुरक्तोऽयं 
रामः पूज्यः' इत्यत्र पूज्यत्वरूपविधेयनिष्ठा प्रकारता मुख्या, तन्निरूपितैव च रामनिष्ठा 
विशेष्यता मुख्या । जनकानुरक्तत्वरूपविशेषणनिष्ठा च प्रकारता न मुख्या, सुतरां 
तन्निरूपिता रामनिष्ठा विशेष्यतापि न मुख्या । 
	पुनश्च ज्ञानं द्विविधम्, निश्चयः संशयश्चेति । यत्र ज्ञाने एकमेव, तदेव 
तदभाव एव वा प्रकारतया भासते, स निश्चयः । यस्मिंस्तु पुनः तत् तदभावश्च 
;p{0059}
उभयमेव भासते, स संशयः । यथा- 'अयं मानुषः' इति निश्चयः, 'दीर्घोऽयं मानुषो 
न वा' इति संशयः । पूर्वत्र एकमेव मनुष्यत्वं प्रकारः, परत्र मनुष्यत्वं तदभावश्च 
;p{0060}
उभयमेव प्रकारः । संशये हि एकस्मिन् विशेष्ये प्रतियोगी तदभावश्च परस्परविरुद्धा-
वपि उभौ प्रकारतया भासेते इति नियमः । तत्र भावाभावोभयप्रकारतानिरूपिता 
एकैव विशेष्यता भवति । यथा- उक्ते उदाहरणे मनुष्यत्वनिष्ठा या प्रकारता, या च 
मनुष्यत्वाभावनिष्ठा प्रकारता, एतदुभयनिरूपिता एकैव विशेष्यता अस्मिन् दीर्घे 
विशेष्ये वर्तते । समूहालम्बनस्थले तु प्रत्येकप्रकारतानिरूपिता पृथक् पृथक् विशेष्यता 
;p{0061}
भवति इति संशयात् समूहालम्बनस्य भेदः । संशये प्रकारस्य कोटिरिति नाम । 'अयं 
स्थाणुर्वा पुरुषो वा' इत्यादौ संशये कोटिचतुष्टयमस्ति । स्थाणुत्वं, स्थाणुत्वाभावः, 
पुरुषत्वं पुरुषत्वाभावश्चेति । अत एवायं संशयः चतुष्कोटिक इत्युच्यते । केचित्तु 
वदन्ति- अत्रापि कोटिद्वयमेवास्ति, स्थाणुत्वम्, स्थाणुत्वविरुद्धपुरुषत्वञ्चेति ।
	संशये च क्वचित् कोटिद्वयं समानं भवति । क्वचिच्च काचिदेका कोटिरुत्-
कटा भवति । 'आश्विने मासि वृष्टिरधिका भवति न वा' इति सन्देहे अधिकवृष्टेः 
;p{0062}
तदभावस्य वा बोधकं किमपि चिह्नमधुना नास्तीति नैकापि कोटिरुत्कटा । 
परन्तु 'भाद्रे मासि वृष्टिर्भवति न वा' इति संशये भाद्रमासस्य वर्षाकालतया वृष्टि-
कोटिरुत्कटा इत्ययं संशयः उत्कटैककोटिकः । उत्कटैककोटिकः संशय एव 'सम्भावने'-
त्युच्यते । अतएव 'भाद्रे मासि वृष्टिर्भवति न वा' इति ज्ञानं 'सम्भावना' इत्यलम् ।
;c{इति महामहोपाध्यायश्रीमन्महेशचन्द्रन्यायरत्न-प्रणीतः }
;c{'नव्यन्यायभाषाप्रदीपः' समाप्तः ।}

