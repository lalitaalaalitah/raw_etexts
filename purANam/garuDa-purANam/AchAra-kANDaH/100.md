---
title: १००

---
              ॥याज्ञवल्क्य उवाच ॥  
विनायकोपसृष्टस्य लक्षणानि निबोधत ॥  
स्वप्नेऽवगाहतेऽत्यर्थं जलं मुण्डांश्च पश्यति ॥ 100.1 ॥  
  
विमना विफलारम्भः संसदित्यनिमित्ततः ॥  
राजा राज्यं कुमारी च पतिं पुत्रं च गुर्विणी ॥ 100.2 ॥  
  
नाप्नुयात्स्नापनं तस्य पुण्येऽह्निविधिपूर्वकम् ॥  
गौरसर्षपकल्केन साज्येनोत्सारितस्य तु ॥ 100.3 ॥  
  
सर्वौषधैः सर्वगन्धैर्विलिप्तशिरसस्तथा ॥  
भद्रासनोपविष्टस्य स्वस्ति वाच्यं द्विजाञ्छुभान् ॥ 100.4 ॥  
  
मृत्तिकां रोचनां गन्धान् गुग्गुलुं चाप्सु निः क्षिपेत् ॥  
या आहृता एकवर्णैश्चतुर्भिः कलशैर्ह्रदात् ॥ 100.5 ॥  
  
चर्मण्यानुडुहे रक्ते स्थाप्यं भद्रासने तथा ॥  
सहस्त्राक्षं शतधारमृषिभिः पावनं स्मृतम् ॥ 100.6 ॥  
  
तेन त्वामभिषिञ्चामि पावमान्यः पुनन्तु ते ॥  
भगं तु वरुणो राजा भगं सूर्य्यो बृहस्पतिः ॥ 100.7 ॥  
  
भगमिन्द्रश्च वायुश्च भगं सप्तर्षयो ददुः ॥  
यत्ते केशेषु दौर्भाग्यं सीमन्ते यच्च मूर्द्धनि ॥ 100.8 ॥  
  
ललाटे कर्णयोरक्ष्णोरापस्तद्घ्नुन्तु ते सदा ॥  
स्नातस्य सार्षपं तैलं स्नुवेणौदुम्बरेण तु ॥ 100.9 ॥  
  
जुहुयान्मूर्द्धनि कुशान्सव्येन परिगृह्य च ॥  
मितश्चसमितश्चैव तथा शालकटङ्कटौ ॥ 100.10 ॥  
  
कुष्माण्डो राजपुत्रश्च अन्ते स्वाहासमन्वितैः ॥  
दद्याच्चतुष्पथे भूमौ कुशानास्तीर्य्य सर्वशः ॥ 100.11 ॥  
  
कृताकृतांस्तण्डुलांश्च पललौदनमेव च ॥  
पुष्पं चित्रं सुगन्धं च सुरां च त्रिविधामपि ॥ 100.12 ॥  
  
मूलकं पूरिकापूपं तथैवौण्डेरकस्रजः ॥  
दधि पायसमन्नं च गुडपिष्टं समोदकम् ॥ 100.13 ॥  
  
एतान्सर्वानुपाहृत्य भूमौ कृत्वा ततः शिरः ॥  
अम्बिकामुपतिष्ठेच्च दद्यादर्घ्यं कृताञ्जलिः ॥ 100.14 ॥  
  
दूर्वासर्षपपुष्पैश्च पुत्रजन्मभिरन्ततः ॥  
कृतस्वस्त्ययनं चैव प्रार्थयेदम्बिकां सतीम् ॥ 100.15 ॥  
  
रूपं देहि यशोदेहि भाग्यं भगवति ! देहि मे ॥  
पुत्रान्देहि श्रियं देहि सर्वान्कामांश्च देहि मे ॥ 100.16 ॥  
  
ब्राह्मणान् भोजयेत्पश्चाच्छुक्लवस्त्रानुलेपनैः ॥  
वस्त्रयुग्मङ्गुरोर्दद्यासम्पूज्य च ग्रहांस्तथा ॥  
श्रेयः कर्मफलं विन्द्यात्सूर्यार्चनरतस्तथा ॥ 100.17 ॥  
  
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्लोक्तगणपतिकल्पनिरूपणं नाम शततमोऽध्यायः ॥ 100 ॥