---
title: २३०

---
श्रीगरुडमहापुराणम् २३०  
सूत उवाच ।  
आलोक्य सर्वशास्त्राणि विचार्य च पुनः पुनः ।  
इदमेकं सुनिष्पन्नं ध्येयो नारायणः सदा ॥ १,२३०.१ ॥  
  
किं तस्य दानैः किन्तीर्थैः किं तपोभिः किमध्वरैः ।  
यो नित्यं ध्यायते देवं नारायणमनन्यधीः ॥ १,२३०.२ ॥  
  
षष्टिस्तीर्थसहस्राणि षष्टिस्तीर्थशतानि च ।  
नारायणप्रणामस्य कलां नार्हन्ति षोडशीम् ॥ १,२३०.३ ॥  
  
प्रयश्चित्तान्यशेषाणि तपः कर्माणि यानि वै ।  
विद्धि तेषामशेषाणां कृष्णानुस्मरणं परम् ॥ १,२३०.४ ॥  
  
कृतपापेऽनुरक्तिश्च यस्य पुंसः प्रजायते ।  
प्रायश्चित्तन्तु तस्यैकं हरेः संस्मरणं परम् ॥ १,२३०.५ ॥  
  
मुहूर्तमपि यो ध्यायेन्नारायणमतन्द्रितः ।  
सोऽपि स्वर्गतिमाप्नोति किं पुनस्तत्परायणः ॥ १,२३०.६ ॥  
  
जाग्रत्स्वप्नसुषुप्तेषु योगस्थस्य च योगिनः ।  
या काचिन्मनसो वृत्तिः सा भवत्यच्युताश्रयात् ॥ १,२३०.७ ॥  
  
उत्तिष्ठन्निपतन्विष्णुं प्रलपन्विविशंस्तथा ।  
भुञ्जञ्जाग्रच्च गोविन्दं माधवं यश्च संस्मरेत् ॥ १,२३०.८ ॥  
  
स्वेस्वे कर्मण्यभिरतः कुर्याच्चित्तं जनार्दने ।  
एषा शास्त्रानुसारोक्तिः किमन्यैर्बहुभाषितैः ॥ १,२३०.९ ॥  
  
ध्यानमेव परो धर्मो ध्यानमेव परं तपः ।  
ध्यानमेव परं शौचं तस्माद्ध्यानपरो भवेत् ॥ १,२३०.१० ॥  
  
नास्ति विष्णोः परं ध्थेयं तपो नानशनात्परम् ।  
तस्मात्प्रधानमत्रोक्तं वासुदेवस्य चिन्तनम् ॥ १,२३०.११ ॥  
  
यद्दुर्लभं परं प्राप्यं मनसो यन्न गोचरम् ।  
तदप्यप्रार्थितं ध्यातो ददाति मधुसूदनः ॥ १,२३०.१२ ॥  
  
प्रमादात्कुर्वतां कर्म प्रच्यवेताध्वरेषु यत् ।  
स्मरणादेव तद्विष्णोः सम्पूर्णं स्यादिति श्रुतिः ॥ १,२३०.१३ ॥  
  
ध्यानेन सदृशो नास्ति शोधनं पापकर्मणाम् ।  
आगामिदेहहेतूनां दाहको योगपावकः ॥ १,२३०.१४ ॥  
  
विनिष्पन्नसमाधिस्तु मुक्तिमत्रैव जन्मनि ।  
प्राप्नोति योगी योगाग्निदग्धकर्मा च योऽचिरात् ॥ १,२३०.१५ ॥  
  
यथाग्निरुद्यतशिखः कक्षं दहति वानिलः ।  
तथा चित्तस्थिते विष्णौ योगिना सर्वकिल्बिषम् ॥ १,२३०.१६ ॥  
  
यथाग्नियोगात्कनकममलं सम्प्रजायते ।  
सम्प्लुष्टो वासुदेवेन मनुष्याणां सदा मलः ॥ १,२३०.१७ ॥  
  
गङ्गास्नानसहस्रेषु पुष्करस्नानकोटिषु ।  
यत्पापं निलययाति स्मृते नश्यति तद्धरौ ॥ १,२३०.१८ ॥  
  
प्राणायामसहस्नैस्तु यत्पापं नश्यति ध्रुवम् ।  
क्षणमात्रेण तत्पापं हरेर्ध्यानात्प्रणश्यति ॥ १,२३०.१९ ॥  
  
कलिप्रभावाद्दुष्टोक्तिः पाषण्डानां तथोक्तयः ।  
न क्रामेन्मानसं तस्य यस्य चेतसि केशवः ॥ १,२३०.२० ॥  
  
सा तिथिस्तदहोरात्रं स योगः स च चन्द्रमाः ।  
लग्नं तदेव विख्यातं यत्र संस्मर्यते हरिः ॥ १,२३०.२१ ॥  
  
सा हानिस्तन्महच्छिद्रं सा चार्थजडमूकता ।  
चन्मुहूर्तं क्षणो वापि वासुदेवो न चिन्त्यते ॥ १,२३०.२२ ॥  
  
कलौ कृत युगं तस्य कलिस्तस्य कृते युगे ।  
हृदि नो यस्य गोविन्दो यस्य चेतसि नाच्युतः ॥ १,२३०.२३ ॥  
  
यस्याग्रतस्तथा पृष्ठे गच्छतस्तिष्ठतोऽपि वा ।  
गोविन्दे नियतं चेतः कृतकृत्यः सदैव सः ॥ १,२३०.२४ ॥  
  
वासुदेवे मनो यस्य जपहोमार्चनादिषु ।  
तस्यान्तरायो मैत्रेय वेवेन्द्रत्वादिकं फलम् ॥ १,२३०.२५ ॥  
  
असन्त्यज्य च गार्हस्थयं स तप्त्वा च महत्तपः ।  
छिनत्ति पौरुषीं मायां केशवार्पितमानसः ॥ १,२३०.२६ ॥  
  
क्षमां कुर्वन्ति क्रुद्धेषु दयां मूर्खेषु मानवाः ।  
मुदञ्च धर्मशीलेषु गोविन्दे हृदयस्थिते ॥ १,२३०.२७ ॥  
  
ध्यायेन्नारायणं देवं स्नानदानादिकर्मसु ।  
प्रायश्चितेतेषु सर्वेषु दुष्कृतेषु विशेषतः ॥ १,२३०.२८ ॥  
  
लाभस्तेषां जयस्तेषां कुतस्तेषां पराभवः ।  
येषामिन्दीवरश्यामो हृदयस्थो जनार्दनः ॥ १,२३०.२९ ॥  
  
कीटपक्षिगणानाञ्च हरौ सन्न्यस्तचेतसाम् ।  
ऊर्ध्वा ह्येव गतिश्चास्ति किं पुनर्ज्ञानिनां नृणाम् ॥ १,२३०.३० ॥  
  
वासुदेवतरुच्छाया नातिशीतातितापदा ।  
नरकद्वारशमनी सा किमर्थं न सेव्यते ॥ १,२३०.३१ ॥  
  
न च दुर्वाससः शापो राज्यञ्चापि शचीपतेः ।  
हन्तुं समर्थं हि सखे हृत्कृते मधुसूदने ॥ १,२३०.३२ ॥  
  
वदतस्तिष्ठतोऽन्यद्वा स्वेच्छया कर्म कुर्वतः ।  
नापयाति यदा चिन्ता सिद्धां मन्येत धारणाम् ॥ १,२३०.३३ ॥  
  
ध्येयः सदा सवितृमण्डलमध्यवर्तो नारायणः सरसिजासनसन्निविष्टः ।  
केयूरवान्मकरकुण्डलवान्किरीटी हारी हिरण्मयवपुर्धृतशङ्खचक्रः ॥ १,२३०.३४ ॥  
  
न हि ध्यानेन सदृशं पवित्रमिह विद्यते ।  
श्वपचान्नानि भुञ्जानो पापी नैवात्र लिप्यते ॥ १,२३०.३५ ॥  
  
सदा चित्तं समासक्तं जन्तोर्विषयगोचरे ।  
यदि नारायणेऽप्येवं को न मुच्येत बन्धनात् ॥ १,२३०.३६ ॥  
  
सूत उवाच ।  
विष्णुभक्तिर्यस्य चित्ते कं वा जीवो नमेत्सदा ।  
स तारयति चात्मानं तदैव दुरितार्णवात् ॥ १,२३०.३७ ॥  
  
तञ्ज्ञानं यत्र गोविन्दः सा कथा यत्र काशवः ।  
तत्कर्म यत्तदर्थाय किमन्यैर्बहुभाषितैः ॥ १,२३०.३८ ॥  
  
सा जिह्वा या हरिं स्तौति तच्चित्तं यत्तदर्पितम् ।  
तावेव केवलौ श्लाघ्यौ यौ तत्पूजाकरौ करौ ॥ १,२३०.३९ ॥  
  
प्रणाममीशस्य शिरः फलं विदुस्तदर्चनं पाणिफलं दिवौकसः ।  
मनः फलं तद्गुणकर्मचिन्तनं वचस्तु गोविन्दगुणस्तुतिः फलम् ॥ १,२३०.४० ॥  
  
मेरुमन्दरमात्रोऽपि राशिः पापस्य कर्मणः ।  
केशवस्मरणादेव तस्य सर्वं विनश्यति ॥ १,२३०.४१ ॥  
  
यत्किञ्चित्कुरुते कर्म पुरुषः साध्वसाधु वा ।  
सर्वं नारायणे न्यस्य कुर्वन्नपि न लिम्पति ॥ १,२३०.४२ ॥  
  
तृणादिचतुरास्यान्तं भूतग्रामं चतुर्विधम् ।  
चराचरं जगत्सर्वं प्रसुप्तं मायया तव ॥ १,२३०.४३ ॥  
  
यस्मिन्न्यस्तमतिर्न याति नरकं स्वर्गोऽपि यच्चिन्तने विघ्नो यत्र नवा विशेत्कथमपि ब्राह्मोऽपिलोकोऽल्पकः ।  
मुक्तिञ्चेतसि संस्थितो जडधियां पुंसां ददात्यव्ययः किञ्चित्रं यदयं प्रयाति विलयं तत्राच्युते कीर्तिते ॥ १,२३०.४४ ॥  
  
अग्निकार्यं जपः स्नानं विष्णोर्ध्यानञ्च पूजनम् ।  
गन्तुं दुः खोदधेः कुर्युर्ये च तत्र नरन्ति ते ॥ १,२३०.४५ ॥  
  
राष्ट्रस्य शरणं राजा पितरो बालकस्य च ।  
धर्मश्च सर्वमर्त्यानां सर्वस्य शरणं हरिः ॥ १,२३०.४६ ॥  
  
ये नमन्ति जगद्योनिं वासुदेवं सनातनम् ।  
न येभ्यो विद्यते तीर्थमधिकं मुनिसत्तम् ॥ १,२३०.४७ ॥  
  
अनर्घरत्नपूजाञ्च कुर्यात्स्वाध्यायमेव च ।  
तमेवोद्दिश्य गोविन्दं ध्यायन्नित्यमतन्द्रितः ॥ १,२३०.४८ ॥  
  
शूद्रं वा भगवद्भक्तं निषादं श्वपचं तथा ।  
द्विजजाति समम्मन्यो न याति नरकं नरः ॥ १,२३०.४९ ॥  
  
आदरेण सदा स्तौति धनवन्तं धनेच्छया ।  
तथा विश्वस्य कर्तारं को न मुच्येत बन्धनात् ॥ १,२३०.५० ॥  
  
यथा प्राप्तवनो वह्निर्दहत्यार्द्रमपीन्धनम् ।  
तथाविधः स्थितो विष्णुर्योगिनां सर्वकिल्विषम् ॥ १,२३०.५१ ॥  
  
आदीप्तं पर्वतं यद्वन्नाश्रयन्ति मृगादयः ।  
तद्वत्पापनि सर्वाणि योगाभ्यासरतं नरम् ॥ १,२३०.५२ ॥  
  
यस्य यावांश्च विश्वासस्तस्य सिद्धिस्तु तावती ।  
एतवानेव कृष्णस्य प्रभावः परिमीयते ॥ १,२३०.५३ ॥  
  
विद्वेषादपि गोविन्दं दमघोषात्मजः स्मरन् ।  
शिशुपालो गतस्तत्त्वं किं पुनस्तत्परायणः ॥ १,२३०.५४ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुमहात्म्यवर्णनं नाम त्रिंशदुत्तरद्विशततमोऽध्यायः