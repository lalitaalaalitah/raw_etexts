---
title: १८१

---
श्रीगरुडमहापुराणम् १८१  
हरिरुवाच ।  
ताम्बूलञ्च घृतं क्षौद्रं लवणं ताम्रभाजने ।  
तथा पयः समायुक्तं चक्षुः शूलहरं परम् ॥ १,१८१.१ ॥  
  
हरीतकी वचा कुष्ठं व्योषं हिङ्गु मनः शिला ।  
कासे श्वासे च हिक्कायां लिह्यात्क्षौद्रं घृप्लुतम् ॥ १,१८१.२ ॥  
  
पिप्पलीत्रिफलाचूर्णं मधुना लेहयेन्नरः ।  
नश्यते पीनसः कासः श्वासश्च बलवत्तरः ॥ १,१८१.३ ॥  
  
समूलचित्रकं भस्मपिप्पलीचूर्णकं लिहेत् ।  
श्वासं कासञ्च हिक्काञ्च मधुमिश्रं वृषध्वज ! ॥ १,१८१.४ ॥  
  
नीलोत्पलं शर्करा च मधुकं पद्मकं समम् ।  
तण्डुलोदकसम्मिश्रं प्रशमेद्रक्तविक्रियाः ॥ १,१८१.५ ॥  
  
शुण्ठी च शर्करा चैव तथा क्षौद्रेण संयुता ।  
कोकिलस्वर एव स्याद्गुटिका भुक्तिमात्रतः ॥ १,१८१.६ ॥  
  
हरितालं शङ्खचूर्णं कदलीदलभस्मना ।  
एतद्द्रव्येण चोद्वर्त्य लोमशातनमुत्तमम् ॥ १,१८१.७ ॥  
  
लवणं हरितालञ्च तुम्बिन्याश्च फलानि च ।  
लाक्षारससमायुक्तं लोमशातनमुत्तम् ॥ १,१८१.८ ॥  
  
सुधा च हरितालञ्च शङ्खभस्म मनः शिला ।  
सैन्धवेन सहैकत्र छागमूत्रेण पेषयेत् ॥ १,१८१.९ ॥  
  
तत्क्षणोद्वर्तनादेव लोमशातनमुत्तमम् ।  
शङ्खमामलकं पत्रं धातक्याः कुसुमानि च ॥ १,१८१.१० ॥  
  
पिष्ट्वा तत्पयसा सार्धं सप्ताहं धारयेन्मुखे ।  
स्निग्धाः श्वेताश्च दन्ताश्च भवन्ति विमलप्रभाः ॥ १,१८१.११ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकाशीत्यधिकशततमोऽध्यायः