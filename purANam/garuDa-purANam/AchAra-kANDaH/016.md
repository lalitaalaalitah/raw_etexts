---
title: ०१६

---
॥रुद्र उवाच ॥  
पुनर्ध्यानं समाचक्ष्व शङ्खचक्रगदाधर ॥  
विष्णोरीशस्य देवस्य शुद्धस्य परमात्मनः ॥ 16.1 ॥  
  
हरिरुवाच ॥  
श्रृणु रुद्र ! हरेर्ध्यानं संसारतरुनाशनम् ॥  
दृशिरूपमनन्तं च सर्वव्याप्यजमव्ययम् ॥ 16.2 ॥  
  
अक्षरं सर्वगं नित्यं महद्ब्रह्मास्ति केवलम् ॥  
सर्वस्य जगतो मूलं सर्वगं परमेशवरम् ॥ 16.3 ॥  
  
सर्वभूतहृदिस्थं वै सर्वभूतमहेश्वरम् ॥  
सर्वाधारं निराधारं सर्वकारणकारणम् ॥ 16.4 ॥  
  
अलेपकं तथा मुक्तं मुक्तयोगिविचिन्तितम् ॥  
स्थूलदेहविहीनं च चक्षुषा परिवर्जितम् ॥ 16.5 ॥  
  
वागिन्द्रियविहीनं च प्राणिधर्म्मविवर्जितम् ॥  
प्राणेद्रियविहीनं च वाग्धर्मपरिवर्जितम् ॥  
पायूपस्थविहीनं च सर्वैन्न्द्रिय विवर्जितम् ॥ 16.6 ॥  
  
मनोविरहितं तद्वन्मनोधर्म्मविवर्जितम् ॥  
बुद्ध्या विहीनं देवेशं चेतसा परिवर्जितम् ॥ 16.7 ॥  
  
अहङ्कारविहीनं वै बुद्धिधर्म्मविवर्जितम् ॥  
प्राणेन रहितं चैव ह्यपानेन विवर्जितम् ॥ 16.8 ॥  
  
व्यानाख्यवायुहीनं वै प्राणधर्म्मविवर्जितम् ॥  
  
हरिरुवाच ॥  
पुनः सूर्य्यर्च्चनं वक्ष्ये यदुक्तं भृगवे पुरा ॥ 16.9 ॥  
  
ॐ खखोल्काय नमः ॥  
सूर्य्यस्य मूलमन्त्रोऽयं भुक्तिमुक्तिप्रदायकः ॥ 16.10 ॥  
  
ॐ खखोल्काय त्रिदशाय नमः ॥  
ॐ विचि ठठ शिरसे नमः ॥  
  
ॐ ज्ञानिने ठठ शिखायै नमः ॥  
ॐ सहस्ररश्मये ठठ कवचाय नमः ॥ 16.11 ॥  
  
ॐ सर्वतेजोऽधिपतये ठठ अस्त्राय नमः ॥  
ॐ ज्वलज्वल प्रज्वलप्रज्वल ठठ नमः ॥ 16.12 ॥  
  
अग्निप्राकारमन्त्रोऽयं सूर्य्यस्याघविनाशनः ॥  
ॐ आदित्याय विद्महे, विश्वभा वाय धीमहि, तन्नः सूर्य्य प्रचोदयात् ॥ 16.13 ॥  
  
सकलीकरणं कुर्य्याद्गायत्र्या भास्करस्य च ॥  
धर्म्मात्मने च पूर्वस्मिन्यमा येति च दक्षिणे ॥ 16.14 ॥  
  
दण्डनायकाय ततो दैवतायेति चोत्तरे ॥  
श्यामपिङ्गलमैशान्यामाग्नेय्यां दीक्षितं यजेत् ॥ 16.15 ॥  
  
वज्रपाणिं च नैर्ऋत्यां भूर्भुवःस्वश्च वायवे ॥  
ॐ चन्द्राय नक्षत्राधिपतये नमः ॥  
ॐ अङ्गारकाय क्षितिसुताय नमः ॥  
ॐ बुधाय सोमसुताय नमः ॥  
ॐ वागीश्वराय सर्वविद्याधिपतये नमः ॥  
ॐ शुक्राय महर्षये भृगुसुताय नमः ॥  
ॐ शनैश्चराय सूर्य्यात्मजाय नमः ॥  
  
ॐ राहवे नमः ॥  
ॐ केतवे नमः ॥ 16.16 ॥  
  
पूर्वादीशानपर्य्यन्ता एते पूज्या वृषध्वज ॥  
ॐ अनूकाय नमः ॥  
ॐ प्रथमनाथाय नमः ॥  
ॐ बुद्धाय नमः ॥ 16.17 ॥  
  
ॐ भगवन्नपरिमितमयूखमालिन् ! सकलजगत्पते ! सप्ताश्ववाहन ! चतुर्भुज ! परमसिद्धिप्रद ! विस्फुलिङ्गपिङ्गल ! तत एह्येहि इदमर्घ्यं मम शिरसि गतं गृह्णगृह्ण तेजोग्ररूपम् अनग्न ! ज्वलज्वल ठठ नमः ॥ 16.18 ॥  
  
अनेनावाह्य मन्त्रेण ततः सूर्य्यं विसर्जयेत् ॥  
ॐ नमो भगवते आदित्याय सहस्त्र किरणाय गच्छ सुखं पुनरागमनायेति ॥ 16.19 ॥  
  
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे हरिध्यानसूर्यार्चनयोर्निरूपणं नाम षोडशोऽध्यायः ॥ 16 ॥