---
title: ०४९

---
॥ ब्रह्मोवाच ॥  
सर्गादिकृद्धरिश्चैव पूज्यः स्वायम्भुवादिभिः ॥  
विप्राद्यैः स्वेन धर्मेण तद्धर्मं व्यास ! वै श्रृणु ॥ 49.1 ॥  
  
यजनं याजनं दानं ब्राह्मणस्य प्रतिग्रहः ॥  
अध्यापनञ्चाध्ययनं षट्‌ कर्माणिद्विजोत्तमे ॥ 49.2 ॥  
  
दानमध्ययनं यज्ञो धर्मः क्षत्त्रियवैश्ययोः ॥  
दण्डस्तस्य कृषिर्वैश्यस्य शस्यते ॥ 49.3 ॥  
  
शुश्रूषैव द्विजातीनां शूद्राणां धर्मसाधनम् ॥  
कारुकर्म तथाऽऽजीवोपाकयज्ञोऽपि धर्मतः ॥ 49.4 ॥  
  
भिक्षाचर्य्याथ शुश्रूषा गुरोः स्वाध्याय एव च ॥  
सन्ध्याकर्माग्निकार्य्यञ्च धर्मोऽयं ब्रह्मचारिणः ॥ 49.5 ॥  
  
सर्वेषामाश्रमाणां च द्वैविध्यं तु चतुर्विधम् ॥  
ब्रह्मचार्य्युपकुर्वाणो नैष्ठिको ब्रह्मतत्परः ॥ 49.6 ॥  
  
योऽधीत्य विधिवद्वेदान् गृहस्थाश्रममाव्रजेत् ॥  
उपकुर्वाणको ज्ञेयो नैष्ठिको मरणान्तिकः ॥ 49.7 ॥  
  
अग्नयोऽतिथिशुश्रूषा यज्ञो दानं सुरार्चनम् ॥  
गृहस्थस्य समासेन धर्मोऽयं द्विजसत्तम ! ॥ 49.8 ॥  
  
उदासीनः साधकश्च गृहस्थो द्विविधो भवेत् ॥  
कुटुम्बभरणे युक्तः साधकोऽसौ गृही भवेत् ॥ 49.9 ॥  
  
ऋणानि त्रीण्यपाकृत्य त्यक्त्वा भार्य्याधनादिकम् ॥  
एकाकी यस्तु विचरेदुदासीनः स मौक्षिकः ॥ 49.10 ॥  
  
भूमौ मूलफलाशित्वं स्वाध्यायस्तप एव च ॥  
संविभागो यथान्यायं धर्मोऽयं वनवासिनः ॥ 49.11 ॥  
  
तपस्तप्यति योऽरण्ये यजेद्देवाञ्जुहोति च ॥  
स्वाध्याये चैव निरतो वनस्थस्तापसोत्तमः ॥ 49.12 ॥  
  
तपसा कर्शितोऽत्यर्थं यस्तु ध्यानपरो भवेत् ॥  
सन्यासी स हि विज्ञेयो वानप्रस्थाश्रमे स्थितः ॥ 49.13 ॥  
  
योगाभ्यासरतो नित्यमारुरुक्षुर्जितेन्द्रियः ॥  
ज्ञानाय वर्त्तते भिक्षुः प्रोच्यते पारमेष्ठिकः ॥ 49.14 ॥  
  
यस्त्वात्मरतिरेव स्यान्नित्यतृप्तो महामुनिः ॥  
सम्यक्‌ चन्दनम् सम्पन्नः स योगी भिक्षुरुच्यते ॥ 49.15 ॥  
  
भैक्ष्यं श्रुतं च मौनित्वं तपो ध्यानं विशेषतः ॥  
सम्यक् च ज्ञानवैराग्यं धर्मोऽयं भिक्षुके मतः ॥ 49.16 ॥  
  
ज्ञानसन्यासिनः केचिद्वेदसन्यासिनोऽपरे ॥  
कर्मसन्यासिनः केचित्त्रिविधः पारमेष्ठिकः ॥ 49.17 ॥  
  
योगी च त्रिविधो ज्ञेयो भौतिकः क्षत्त्र एवं च ॥  
तृतीयोऽन्त्याश्रमी प्रोक्तो योगमूर्त्तिंसमास्थितः ॥ 49.18 ॥  
  
प्रथमा भावना पूर्वे मोक्षे त्वक्ष(दुष्क) रभावना ॥  
तृतीये चान्तिमा प्रोक्ता भावना पारमेश्वरी ॥ 49.19 ॥  
  
धर्मात्सञ्जायते मोक्षो ह्यर्थात्कामोऽभिजायते ॥  
प्रवृत्तिश्च निवृत्तिश्च द्विविधं कर्म वैदिकम् ॥ 49.20 ॥  
  
ज्ञानं पूर्वं निवृत्तं स्यात्प्रवृत्तं चाग्निदेवकृत् ॥  
क्षमा दमो दया दानमलोभा (भो) भ्यास एव च ॥ 49.21 ॥  
  
आर्जवं चान्सूया च तीर्थानुसरणं तथा ॥  
सत्यं सन्तोष आस्तिक्यं तथा चेन्द्रियनिग्रहः ॥ 49.22 ॥  
  
देवताभ्यर्चनं पूजा ब्राह्मणानां विशेषतः ॥  
अहिंसा प्रियवादित्वमपैशुन्यमरूक्षता ॥ 49.23 ॥  
  
एते आश्रमिका धर्माश्चतुर्वर्ण्यं ब्रवीम्यतः ॥  
प्राजापत्यं ब्राह्मणानां स्मृतं स्थानं क्रियावताम् ॥ 49.24 ॥  
  
स्थानमैन्द्रं क्षत्त्रियाणां सङ्ग्रामेष्वपलायिनाम् ॥  
वैश्यानां मारुतं स्थानं स्वधरममनुवर्त्तताम् ॥ 49.25 ॥  
  
गान्धर्वं शूद्रजातीनां परिचारे च वर्त्तताम् ॥  
अष्टाशीतिसहस्त्राणामृषीणामूर्द्ध्वरेतसाम् ॥ 49.26 ॥  
  
स्मृतं तेषां तु यत्स्थानं तदेव वन (गुरु) वासिनाम् ॥  
सप्तर्षोणां तु यत्स्थानं स्थानं तद्वै वनौकसाम् ॥ 49.27 ॥  
  
यतीनां यतचित्तानां न्यासिनामूर्द्ध्वरेतसाम् ॥  
आनन्दं ब्रह्म तत्स्थानं यस्मान्नावर्त्तते मुनिः ॥ 49.28 ॥  
  
योगिनाममृतस्थानं व्योमाख्यं परमाक्षरम् ॥  
आनन्दमैश्वरं यस्मान्मुक्तो नावर्त्तते नरः ॥ 49.29 ॥  
  
मुक्तिरष्टाङ्गविज्ञानात्सङ्क्षेपात्तद्वदे श्रृणु ॥  
यमाः पञ्च त्वहिंसाद्या अहिंसा प्राण्यहिंसनम् ॥ 49.30 ॥  
  
सत्यं भूतहितं वाक्यमस्तेयं स्वाग्रहं परम् ॥  
अमैथुनं ब्रह्मचर्य्यं सर्वत्यागोऽपरिग्रहः ॥ 49.31 ॥  
  
नियमाः पञ्च सत्याद्या बाह्यमाभ्यन्तरं द्विधा ॥  
शौचं तुष्टिश्च सन्तोषस्तपश्चोन्द्रियनिग्रहः ॥ 49.32 ॥  
  
स्वाध्यायः स्यान्मन्त्रजापः प्रणिधानं हरेर्यजिः ॥  
आसनं पद्मकाद्युक्तं प्राणायामो मरुज्जयः ॥ 49.33 ॥  
  
मन्त्रध्यान तो गर्भो विपरीतो ह्यगर्भकः ॥  
एवं द्विधा त्रिधाप्युक्तं पुरणात्पूरकः स च ॥ 49.34 ॥  
  
कुम्भको निश्चलत्वाच्च रेचनाद्रेचकस्त्रिधा ॥  
लघुर्द्वादशमात्रः स्याच्चतुर्विंशतिकः परः ॥ 49.35 ॥  
  
षट्‌त्रिंशन्मात्रिकः श्रेष्ठः प्रत्याहारश्च रोधनम् ॥  
ब्रह्मात्मचिन्ता ध्यानं स्याद्धारणा मनसो धृतिः ॥ 49.36 ॥  
  
अहं ब्रह्मेत्यवस्थानं समाधिर्ब्रह्मणः स्थितिः ॥  
अहमात्मा परं ब्रह्म सत्यं ज्ञानमनन्तकम् ॥ 49.37 ॥  
  
ब्रह्म विज्ञानमानन्दः स तत्त्वमसि केवलम् ॥  
अहं ब्रह्मास्म्यहं ब्रह्म अशरीरमानिन्द्रियम् ॥ 49.38 ॥  
  
अहम्मनोबुद्धिमहदहङ्कारादिवर्जितम् ॥  
जाग्रत्स्वप्नसुषुप्त्यादियुक्तज्योतिस्तदीयकम् ॥ 49.39 ॥  
  
नित्यं शुद्धं बुद्धमुक्तं सत्यमानन्दमद्वयम् ॥  
योऽसावादित्यपुरुषः सोऽसावहमखण्डितम् ॥  
इति ध्यायन्विमुच्येत् ब्राह्मणो भवबन्धनात् ॥ 49.40 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वर्णआश्रमधर्मनिरूपणं नामैकोनपञ्चाशत्तमोध्यायः ॥ 49 ॥