---
title: २२१

---
श्रीगरुडमहापुराणम् २२१  
ब्रहामोवाच ।  
धर्मसारमहं वक्ष्ये सङ्क्षेपाच्छुणु शङ्कर ।  
भुक्तिमुक्तिप्रदं सूक्ष्मं सर्वपापविनाशनम् ॥ १,२२१.१ ॥  
  
श्रुतं धर्मं बलं धैर्यं सुखमुत्साहमेव च ।  
शोको हरति वै नॄणां तस्माच्छोकं परित्यजेत् ॥ १,२२१.२ ॥  
  
कर्मदाराः कर्मलोकाः कर्मसम्बन्धिबान्धवाः ।  
कर्माणि प्रेरयन्तीह पुरुषं सुखदुः खयोः ॥ १,२२१.३ ॥  
  
दानमे परो धर्मो दानात्सर्वमवाप्यते ।  
दानाःत्स्वर्गश्च राज्यञ्च दद्याद्दनं ततो नरः ॥ १,२२१.४ ॥  
  
एकतो दानमेवाहुः समग्रवरदक्षिणम् ।  
एकतो भयभीतस्य प्राणिनः प्राणरक्षणम् ॥ १,२२१.५ ॥  
  
तपसा ब्रह्मचर्येण यज्ञैः स्नानेन वा पुनः ।  
धर्मस्य नाशका ये च ते वै निरयगामिनः ॥ १,२२१.६ ॥  
  
ये च होमजपस्नानदेवतार्चनतत्पराः ।  
सत्यक्षमादयायुक्तास्ते नराः स्वर्गगामिनः ॥ १,२२१.७ ॥  
  
न दाता सुखदुः खानां न च हर्तास्ति कश्चन ।  
भुञ्जते स्वकृतान्येव दुः खानि च सुखानि च ॥ १,२२१.८ ॥  
  
धर्मार्थं जीवितं येषां दुर्गाण्यतितरन्ति ते ।  
सन्तुष्टः को न शक्नोति फलमूलैश्च वर्तितुम् ॥ १,२२१.९ ॥  
  
सर्व एव हि सौख्येन सङ्कटान्यवगाहते ।  
इदमेव हि लोभस्य कार्यं स्या दतिदुष्करम् ॥ १,२२१.१० ॥  
  
लोभात्क्रोधः प्रभवति लोभाद्द्रोहः प्रवर्तते ।  
लोभान्मोहश्च माया च मानो मत्सर एव च ॥ १,२२१.११ ॥  
  
रागद्वेषानृतक्रोधलोममोहमदोज्झितः ।  
यः स शान्तः परं लोकं याति पापविवर्जितः ॥ १,२२१.१२ ॥  
  
देवता मुनयो नागा गन्धर्वा गुह्यका हर ।  
धार्मिकं पूजयन्तीह न धनाढ्यं न कामिनम् ॥ १,२२१.१३ ॥  
  
अनन्तबलवीर्येण प्रज्ञया पौरुषेण वा ।  
अलभ्यं लभते मर्त्यस्तत्र का परिवेदना ॥ १,२२१.१४ ॥  
  
सर्वसत्त्वदयालुत्वं सर्वेन्द्रियविनिग्रहः ।  
सर्वत्रानित्यबुद्धित्वं श्रेयः परमिदं स्मृतम् ॥ १,२२१.१५ ॥  
  
पश्यन्निवाग्रतो मृत्युं यो धर्मं नाचरेन्नरः ।  
अजागलस्तनस्येव तस्य जन्म निरर्थकम् ॥ १,२२१.१६ ॥  
  
भ्रूणहा ब्रह्महा गोघ्नः पितृहा गुरुतल्पगः ।  
भूमिं सर्वगुणोपेतां दत्त्वा पापैः प्रमुच्यते ॥ १,२२१.१७ ॥  
  
न गोदानात्परं दानं किञ्चिदस्तीति मे मतिः ।  
या गौर्न्यायार्जिता दत्ता कृत्स्नं तारयते कुलम् ॥ १,२२१.१८ ॥  
  
नान्नदानात्परं दानं किञ्चिदस्ति वृषध्वज ! ।  
अन्नेन धार्यते सर्वं चराचरमिदं जगत् ॥ १,२२१.१९ ॥  
  
कन्यादानं वृषोत्सर्गस्तीर्थसेवा श्रुतं तथा ।  
हस्त्यश्वरथदानानि मणिरत्नवसुन्धराः ॥ १,२२१.२० ॥  
  
अन्नदानस्य सर्वाणि कलां नार्हन्ति षोडशीम् ।  
अन्नात्प्राणा बलं तेजश्चान्नाद्वीर्यं धृतिः स्मृतिः ॥ १,२२१.२१ ॥  
  
कूपवापीतडागादीनारामांश्चैव कारयेत् ।  
त्रिसप्तकुलमुद्धृत्य विष्णुलोके महीयते ॥ १,२२१.२२ ॥  
  
साधूनां दर्शनं पुण्यं तीर्थादपि विशिष्यते ।  
कालेन तीर्थं फलति सद्यः साधुसमागमः ॥ १,२२१.२३ ॥  
  
सत्यं दमस्तपः शौचं सन्तोषश्च क्षमार्जवम् ।  
ज्ञानं शमो दया दानमेष धर्मः सनातनः ॥ १,२२१.२४ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे धर्मसारकथनं नामैकविंशाधिकद्विशततमोऽध्यायः