---
title: ११८

---
श्रीगरुडमहापुराणम् ११८  
ब्रह्मोवाच ।  
व्रतं कैवल्यशमनमखण्डद्वादशीं वदे ।  
मागशीर्षे सिते पक्षे गव्याशी समुपोषितः ॥ १,११८.१ ॥  
  
द्वादश्यां पूजये द्विष्णुं दद्यान्मासचतुष्टयम् ।  
पञ्चव्रीहियुतं पात्रं विप्रायेदमुदाहरेत् ॥ १,११८.२ ॥  
  
सप्तजन्मनि हे विष्णो यन्मया हि व्रतं कृतम् ।  
भगवंस्त्वत्प्रसादेन तदखण्डमिहास्तु मे ॥ १,११८.३ ॥  
  
यथाखण्डं जगत्सर्वं त्वमेव पुरुषोत्तम ।  
तथाखिलान्यखण्डानि व्रितानि मम सन्ति वै ॥ १,११८.४ ॥  
  
सक्तुपात्राणि चैत्रादौ श्रावणादौ घृतान्वितान् ।  
व्रतकृद्वतपूर्णस्तु स्त्रीपुत्रस्वर्गभाग्भवेत् ॥ १,११८.५ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डेऽखण्डद्वादशीव्रतकथनन्नामाष्टादशोत्तर शततमोऽध्यायः