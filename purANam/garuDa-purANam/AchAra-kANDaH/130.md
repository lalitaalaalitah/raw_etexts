---
title: १३०

---
श्रीगरुडमहापुराणम् १३०  
ब्रह्मोवाच ।  
एवं भाद्रपदे मासि कार्तिकेयं प्रपूयेत् ।  
स्नानदानादिकं सर्वमस्यामक्षय्यमुच्यते ॥ १,१३०.१ ॥  
  
सप्तम्यां प्राशयेच्चपि भोज्यं विप्रान्रविं यजेत् ।  
ओं खखोल्कायमृतत्वं (तन्तं) प्रियसङ्गमो भव सद स्वाहा ॥ १,१३०.२ ॥  
  
अष्टम्यां पारणं कुर्यान्मरीचं प्राश्य स्वर्गभाक्  
सप्तम्यां नियतः स्नात्वा पूजयित्वा दिवाकरम् ॥ १,१३०.३ ॥  
  
दद्यात्फलानि विप्रेभ्यो मार्तण्डः प्रीयतामिति ।  
खर्जूरं नारिकेलं वा प्राशयेन्मातुलुङ्गकम् ॥ १,१३०.४ ॥  
  
सर्वे भवन्तु सफला मम कामाः समन्ततः ।  
(इति फलसप्तमी)  
सम्पूज्य देवं सप्तम्यां पायसेनाथ भोजयेत् ॥ १,१३०.५ ॥  
  
विप्रांश्च दक्षिणां दत्त्वा स्वयं चाथ पयः पिबेत् ।  
भक्ष्यं चोष्यं तथा लेह्यं ओदनं चेति कीर्तितम् ॥ १,१३०.६ ॥  
  
धनपुत्रादिकामस्तु त्यजेदेतदनोदनः  
वाय्वाशी विजयेत्क्षुच्च कुर्याद्विजयसप्तमीम् ।  
अद्यादर्कं च कामेच्छुरुपवासे तरेन्मदम् ॥ १,१३०.७ ॥  
  
गोधूममाषयवषष्टिककांस्यपात्रं पाषाणपिष्टमधुमैषुनमद्यमांसम् ।  
अभ्यञ्जनाञ्जनतिलांश्च विवर्जयेद्यः तस्येषितं भवति सप्तसु सप्तमीषु ॥ १,१३०.८ ॥  
  
(इति विजयसप्तमीव्रतम्) ।  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सप्तमीव्रतनिरूपणं नाम त्रिंशोत्तरशततमोऽध्यायः