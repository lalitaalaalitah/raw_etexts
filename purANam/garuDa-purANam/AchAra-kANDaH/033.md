---
title: ०३३

---
॥रुद्र उवाच ॥  
सुदर्शनस्य पूजां मे वद शङ्खगदाधर ॥  
ग्रहरोगादिकं सर्वं यत्कृत्वा नाशमेति वै ॥ 33.1 ॥  
  
हरिरुवाच ॥  
सुदर्शनस्य चक्रस्य श्रृणु पूजां वृषध्वज ॥  
स्नानमादौ प्रकुर्वीत पूजयेच्च हरिं तत ॥ 33.2 ॥  
  
मूलमन्त्रेण वै न्यासं मूलमन्त्रं श्रृणुष्व च ॥  
सहस्रारं हुं फट् नमो मन्त्रः प्रणवपूर्वकः ॥ 33.3 ॥  
  
कथितः सर्वदुष्टानां नाशको मन्त्रभेदकः ॥  
ध्यायेत्सुदर्शनं देवं हृदि पद्मेऽमले शुभे ॥ 33.4 ॥  
  
शङ्कचक्रगदापद्मधरं सौम्यं किरीटिनम् ॥  
आवाह्य मण्डले देवं पूर्वोक्तविधिना हर ॥ 33.5 ॥  
  
पूजयेद्रन्धपुष्पाद्यैरुपचारैर्महेश्वर ॥  
पूजयित्वा जपेन्मन्त्रं शतमष्टोत्तरं नरः ॥ 33.6 ॥  
  
एवं यः कुरुते रुद्र ! चक्रस्यार्चनमुत्तमम् ॥  
सर्वरोगविनिर्मुक्तो विष्णुलोकं समाप्नुयात् ॥ 33.7 ॥  
  
एतत्स्तोत्रं जपेत्पश्चात्सर्वव्याधिविनाशनम् ॥  
नमः सुदर्शनायैव सहस्रादित्यवर्चसे ॥ 33.8 ॥  
  
ज्वालामालाप्रदीप्ताय सहस्राराय चक्षुषे ॥  
सर्वदुष्टविनाशाय सर्वपातकमर्दिने ॥ 33.9 ॥  
  
सुचक्राय विचक्राय सर्वमन्त्रविभेदिने ॥  
प्रसवित्रे जगद्धात्रे जगद्विध्वंसिने नमः ॥ 33.10 ॥  
  
पालनार्थाय लोकानां दुष्टासुरविनाशिने ॥  
उग्राय चैव सौम्याय चण्डाय च नमोनमः ॥ 33.11 ॥  
  
नमश्चक्षुः स्वरूपाय संसारभयभेदिने ॥  
मायापञ्जरभेत्रे च शिवाय च नमोनमः ॥ 33.12 ॥  
  
ग्रहातिग्रहरूपाय ग्रहाणां पतेय नमः ॥  
कालाय मृत्यवे चैव भीमाय च नमोनमः ॥ 33.13 ॥  
  
भक्तानुग्रहदात्रे च भक्तगोप्त्रे नमोनमः ॥  
विष्णुरूपाय शान्ताय चायुधानां धराय च ॥ 33.14 ॥  
  
विष्णुशस्त्राय चक्राय नमो भूयो नमोनमः ॥  
इति स्तोत्रं महापुण्यं चक्रस्य तव कीर्त्तितम् ॥ 33.15 ॥  
  
यः पठेत्परया भक्त्या विष्णुलोकं स गच्छति ॥  
चक्रपूजाविधिं यश्च पठेद्रुद्र जितेन्द्रियः ॥  
स पापं भस्मसात्कृत्वा विष्णुलोकाय कल्पते ॥ 33.16 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सुदर्शनपूजाविधिर्नाम त्रयस्त्रिंशोऽध्यायः ॥ 33 ॥