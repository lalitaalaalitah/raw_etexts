---
title: ०२०

---
॥सूत उवाच ॥  
वक्ष्ये तत्परमं गुह्यं शिवोक्तं मन्त्रवृन्दकम् ॥  
पाशं धनुश्च चक्रं च मुद्गरं शूलपट्टिशम् ॥ 20.1 ॥  
  
एतैरेवायुधैर्युद्धे मन्त्रैः शत्रूञ्जयेन्नृपः ॥  
मन्त्रोद्धारः पद्मपात्रे आदि पूर्वादिके लिखेत् ॥ 20.2 ॥  
  
अष्टवर्गं चाष्टमं च ख्यातमीशानपत्रके ॥  
ॐ कारो ब्रह्म बीजं स्याद्ध्रीङ्कारो विष्णुरेव च ॥ 20.3 ॥  
  
ह्रीङ्का रश्च शिवः शूले त्रिशाखे तु क्रमान्न्यसेत् ॥  
ॐ ह्रीं ह्रीं ॥ 20.4 ॥  
  
शूलं गृहीत्वा हस्तेना भ्राम्य चाकाशसम्मुखम् ॥  
तद्दर्शनान्द्रहा नागा दृष्ट्वा वा नाशमाप्नुयुः ॥ 20.5 ॥  
  
धूमारक्ते करं मध्ये ध्यात्वा खे चिन्तयेन्नरः ॥  
दुष्टा नागा ग्रहा मेघा विनश्यन्ति च राक्षसाः ॥ 20.6 ॥  
  
त्रिलोकान्रक्षयेन्मन्त्रो मर्त्यलोकस्य का कथा ॥  
ॐ जूं सूं हूं फट्‌ ॥ 20.7 ॥  
  
खादिरान्कीलकानष्टौ क्षेत्रे सम्मन्त्र्य विन्यसेत् ॥  
न तत्र वज्रपातस्य स्फूर्जथ्वादेरुपद्रवः ॥ 20.8 ॥  
  
गरुडोक्तैर्महामन्त्रैः कीलकानष्ट मन्त्रयेत् ॥  
एकविंशतिवाराणि क्षेत्रे तु निखनेन्निशि ॥ 20.9 ॥  
  
विद्युन्मूषकवज्रादिसमुपद्रव एव च ॥  
हरक्षमलवरयड बिन्दुयुक्तः सदाशिवः ॥ 20.10 ॥  
  
ॐ ह्रां सदाशिवाय नमः ॥  
तर्जन्या विन्यसेत्पिण्डं (ण्डे) दाडिमीकुसुमप्रभम् ॥ 20.11 ॥  
  
तस्यैव दर्शनाद्दुष्टा मेघविद्युद्दिपादयः ॥  
राक्षसा भूतडाकिन्यः प्रद्रवन्ति दिशो दश ॥ 20.12 ॥  
  
ॐ ह्रीं गणेशाय नमः ॥  
(ॐ ह्रीं) स्तम्भनादिचक्राय नमः ॥  
ॐ ऐं ब्रहयैन्त्रै लोक्यडामराय नमः ॥ 20.13 ॥  
  
भैरवं पिण्डमाख्यातं विषपापग्रहापहम् ॥  
क्षेत्रस्य रक्षणं भूतराक्षसादेः प्रमर्दनम् ॥ 20.14 ॥  
  
ॐ नमः ॥  
इन्द्रवज्रं करे ध्यात्वा दुष्टमेघादिवारणम् ॥  
विषशत्रुगणाभूता नश्यन्ते वज्रमुद्रया ॥ 20.15 ॥  
  
ॐ क्षुं(क्ष) नमः ॥  
स्मरेत्पाशं वामहस्ते विषभूतादि नश्यति ॥  
ॐ ह्रां (ह्रो) नमः ॥  
हरेदुच्चारणान्मन्त्रो विषमेघग्रहादिकान् ॥ 20.16 ॥  
  
ध्यात्वा कृतान्तं च दहेच्छेदकास्त्रेण वै जगत् ॥  
ॐ क्ष्णँ (क्ष्म) नमः ॥  
ध्यात्वा तु भैरवं कुर्य्यान्द्ग्रहभूतविषापहम् ॥ 20.17 ॥  
  
ॐ लसद्दिजिह्वाक्ष स्वाहा ॥  
क्षेत्रादौ ग्रहभूतादिविषपक्षिनिवारणम् ॥ 20.18 ॥  
  
ॐ क्ष्व (क्ष्णं) नमः ॥  
रक्तेन पटहे लिख्य शब्दास्तेषुसुर्ग्रहादयः ॥  
ॐ मर मर मारयमारय स्वाहा ॥  
ॐ हुं फट् स्वाहा ॥ 20.19 ॥  
  
शूलं चाष्टशतैर्मन्त्र्य भ्रामणाच्छत्रुवृन्दहृत् ॥  
ऊर्द्धशक्तिनिपातेन अधः शक्तिं निकुञ्चेयेत् ॥ 20.20 ॥  
  
पूरके पूरिता मन्त्राः कुम्भकेन सुमन्त्रिताः ॥  
प्रणवेनाप्यायितास्ते मनवस्तदुदीरिताः ॥  
एवमाप्यायिता मन्त्रा भृत्यवत्फलदायकाः ॥ 20.21 ॥  
  
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे विषादिहरमन्त्रबृन्दनिरूपणं नाम विंशोऽध्यायः ॥ 20 ॥