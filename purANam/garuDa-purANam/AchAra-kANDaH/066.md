---
title: ०६६

---
              ॥ हरिरुवाच ॥  
निर्लक्षणा शुभा स्याच्च चक्राङ्कितशिलार्चनात् ॥  
आदौ सुदर्शनो मूर्तिर्लक्ष्मीनारायणः परः ॥ 66.1 ॥  
  
त्रिचक्रोऽसावच्युतः स्याच्चतुश्चक्रश्चतुर्भुजः ॥  
वासुदेवश्च प्रद्युम्नस्ततः सङ्कर्षणः स्मृतः ॥ 66.2 ॥  
  
पुरुषोत्तमश्चाष्टमः स्यान्नव्यूहो दशात्मकः ॥  
एकादशोऽनिरुद्धः स्याद्द्वादशो द्वादशात्मकः ॥ 66.3 ॥  
  
अत ऊर्ध्वमनन्तः स्याच्छक्रे रेकादिकैः क्रमात् ॥  
सुदर्शना लक्षिताश्च पूजिताः सर्वकामदाः ॥ 66.4 ॥  
  
शालग्रामशिला यत्र देवो द्वारवतीभवः ॥  
उभयोः सङ्गमो यत्र तत्र मुक्तिर्न संशयः ॥ 66.5 ॥  
  
शालग्रामो द्वारका च नैमिषं पुष्करं गया ॥  
वाराणसी प्रयागश्च कुरुक्षेत्रं च सूकरम् ॥ 66.6 ॥  
  
गङ्गा च नर्मदा चैव चन्द्रभागा सरस्वती ॥  
पुरुषोत्तमो महाकालस्तीर्थान्येतानि शङ्कर ॥ 66.7 ॥  
  
सर्वपापहराण्येव भुक्तमुक्तिप्रदानि वै ॥  
प्रभवो विभवः शुक्लः प्रमोदोऽथ प्रजापतिः ॥ 66.8 ॥  
  
अङ्गिराः श्रीमुखो भावः युवा धाता तथैव च ॥  
ईश्वरो बहुधान्यश्च प्रमाथी विक्रमो विषुः ॥ 66.9 ॥  
  
चित्रभानुः स्वभानुश्च तारणः पार्थिवो व्ययः ॥  
सर्वजित्सर्वधारी च विरोधी विकृतिः स्वरः ॥ 66.10 ॥  
  
नन्दनो विजयश्चैव जयो मन्मथदुर्मुखौ ॥  
हेमलम्बो विलम्बश्च विकारः शर्वरी प्लवः ॥ 66.11 ॥  
  
शुभकृच्छोभनः क्रोधी विश्वावमुपराभवौ ॥  
प्लवङ्गः कीलकः सौम्यः साधारणविरोधकृत् ॥ 66.12 ॥  
  
परिधावी प्रमादी च आनन्दो राक्षसो नलः ॥  
पिङ्गलः कालसिद्धार्थौ रौद्रिर्वै दुर्मतिस्तथा ॥ 66.13 ॥  
  
दुन्दुभी रुधिरोद्गारी रक्ताक्षः क्रोधनोऽक्षयः ॥  
अशोभनाः शोभनाश्च नाम्नैवैते हि वत्सराः ॥ 66.14 ॥  
  
कालं वक्ष्यामि संसिद्ध्यै रुद्र पञ्चस्वरोदयात् ॥  
राजा सा(मा) जा उदासा च पीडा मृत्युस्तथैव च ॥ 66.15 ॥  
  
आ ई ऊ ऐ औ स्वरांश्च लिखेत्पञ्चाग्निकोष्ठके ॥  
ऊर्ध्वतिर्य्यग्गतै ररवैः षड्वह्निक्रममागतैः ॥ 66.16 ॥  
  
तिथी एका ग्निकोष्ठेषु त्रयो राजाथ सा (मा) जयाः ॥  
उदासामृत्युपीडाश्च कुजः सोमसुतः क्रमात् ॥ 66.17 ॥  
  
गुरुशुक्रौ च मन्दश्च रविचन्द्रौ यथोदितम् ॥  
रेवत्यादिमृगान्ताश्च ऋक्षाणि प्रथमा कला ॥ 66.18 ॥  
  
पञ्चपञ्चान्यत्र भानि चैत्राद्य उदयस्तथा ॥  
द्वादशाहैर्द्वयोर्मासनाम्नोराद्यक्षरं तथा ॥ 66.19 ॥  
  
कलालिङ्गा च या तिष्ठेत्पञ्चमस्तस्य वै मृतिः ॥  
कला तिथिस्तथा वारो नक्षत्रं मासमेव च ॥ 66.20 ॥  
  
नामोदयस्य पूर्वं च तथा भवति नान्यथा ॥  
ओं क्षौं (क्षौः) शिवाय नमः ॥ 66.21 ॥  
  
क्षामाद्यङ्गशिवामीक्षा विषग्रहमतिर्हर ॥  
त्रैलोक्यमोहनं बीजं नृसिंहस्य तु पद्म(न्न)गम् ॥ 66.22 ॥  
  
मृत्युञ्जयो गणो लक्ष्मी रोचनाद्यैस्तु लेखितः ॥  
भूर्जे तु धारिताः कण्ठे बाहौ चेति जयादिदाः ॥ 66.23 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे शालग्रामषष्ट्यूब्दस्वरोदयानां निरूपणं नाम षट्षष्टितमोऽध्यायः इति ॥ 66 ॥