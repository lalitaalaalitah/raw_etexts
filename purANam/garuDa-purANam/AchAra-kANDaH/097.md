---
title: ०९७

---
              ॥याज्ञवल्क्य उवाच ॥  
द्रव्यशुद्धिम्प्रवक्ष्यामि तन्निबोधत सत्तमाः ॥  
सौवर्णराजताब्जानां शङ्खरज्ज्वादिचर्मणाम् ॥ 97.1 ॥  
  
पात्राणां चासनानां च वारिणा शुद्धिरिष्यते ॥  
उष्णवाभः स्रुक्स्रुवयोर्धान्यादेः प्रोक्षणेन च ॥ 97.2 ॥  
  
तक्षणाद्दारुश्रृङ्गादेर्यज्ञपात्रस्य मार्जनात् ॥  
सोष्णैरुदकगोमूत्रैः शुध्यत्याविककौशिकम् ॥ 97.3 ॥  
  
भैक्ष्यं योषिन्मुखं पश्यन्पुनः पाकान्महीमयम् ॥  
गोघ्नातेऽन्ने तथा केशमक्षिकाकीटदूषिते ॥ 97.4 ॥  
  
भस्मक्षेपाद्विशुद्धिः स्याद्भूशुद्धिर्माजनादिना ॥  
त्रपुसीसकताम्राणां क्षाराम्लोदकवारिभिः ॥ 97.5 ॥  
  
भस्माद्भिर्लोहकांस्यानामज्ञातं च सदा शुचि ॥  
अमेध्याक्तस्य मृत्तोयैर्गन्धलेपापकर्षणात् ॥ 97.6 ॥  
  
शुचि गोतृप्तिदं तोयं प्रकृतिस्थं महीगतम् ॥  
तथा मांसं श्वचाण्डालक्रव्यादादिनिपातितम् ॥ 97.7 ॥  
  
रश्मिरग्नी रजश्छाया गौरश्वो वसुधानिलाः ॥  
अश्वाजविप्रुषो मेध्या स्तथाचमनबिन्दवः ॥ 97.8 ॥  
  
स्नात्वा पीत्वा क्षुते सुप्ते भुक्त्वा रथ्याप्रसर्पणे ॥  
आचान्तः पुनराचामेद्वासोऽन्यत्परिधाय च ॥ 97.9 ॥  
  
क्षुते निष्ठीविते स्वापे परिधानेऽश्रुपातने ॥  
पञ्चस्वेतेषु नाचामेद्दक्षिणं श्रवणं स्पृशेत् ॥  
तिष्ठन्त्यग्न्यादयो देवा विप्रकर्णे तु दक्षिणे ॥ 97.10 ॥  
  
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तद्रव्यशुद्धिनिरूपणं नाम सप्तनवतितमोऽध्यायः ॥ 97 ॥