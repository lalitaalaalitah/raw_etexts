---
title: १५२

---
श्रीगरुडमहापुराणम् १५२  
धन्वन्तरिरुवाच ।  
अथातो यक्ष्मरोगस्य निदानं प्रवदाम्यहम् ।  
अनेकरोगानुगतो बहुरोगपुरोगमः ॥ १,१५२.१ ॥  
  
राजयक्ष्मा क्षयः शोषो रोगराडिति कथ्यते ।  
नक्षत्राणां द्विजानाञ्च राज्ञोऽभूद्यदयं पुरा ॥ १,१५२.२ ॥  
  
यच्च राजा च यक्ष्मा च राजयक्ष्मा ततो मतः ।  
देहौषधक्षयकृतेः क्षयस्तत्सम्भवाच्च सः ॥ १,१५२.३ ॥  
  
रसादिशोषणाच्छोषो रोगराडिति राजवत् ।  
साहसं वेगसंरोधः शुक्रौजः स्नेहसङ्क्षयः ॥ १,१५२.४ ॥  
  
अन्नपानविधित्यागश्चत्वारस्तस्यहेतवः ।  
तैरुदीर्णोऽनिलः पित्तं व्यर्थं चोदीर्य सर्वतः ॥ १,१५२.५ ॥  
  
शरिरसन्धिमाविश्य ताः शिराः प्रतिपीडयन् ।  
मुखानि स्रोतसां रुद्ध्वा तथैवातिविसृज्य वा ॥ १,१५२.६ ॥  
  
मध्यमूर्ध्वमधस्तिर्यगव्यथां सञ्जनयेद्धृदः ।  
रूपं भविष्यतस्तस्य प्रतिश्यायो भृशं ज्वरः ॥ १,१५२.७ ॥  
  
प्रसेको मुखमाधुर्यं मार्दवं वह्निदे हयोः ।  
लौल्यभावोऽन्नपानादौ शुचावशुचिवीक्षणम् ॥ १,१५२.८ ॥  
  
मक्षिकातृणकेशादिपातः प्रायोऽन्नपानयोः ।  
हृल्लासश्छर्दिररुचिरस्नातेऽपि बलक्षयः ॥ १,१५२.९ ॥  
  
पाण्योरुवक्षः पादास्यकुक्ष्यक्ष्णोरतिशुक्लता ।  
बाह्वोः प्रतोदो जिह्वायाः काये बैभत्स्यदर्शनम् ॥ १,१५२.१० ॥  
  
स्त्रीमद्यमांसप्रियता घृणिता मूर्धगुण्ठनम् ।  
नखकेशास्थिवृद्धिश्च स्वप्ने चाभिभवो भवेत् ॥ १,१५२.११ ॥  
  
पतनं कृकलासाहिकपिश्वापदपक्षिभिः ।  
केशास्थितुषभस्मादितरौ समधिरोहणम् ॥ १,१५२.१२ ॥  
  
शून्यानां ग्रामदेशानां दर्शनं शुष्यतोऽम्भसः ।  
ज्योतिर्दिवि दवाग्नीनां ज्वलतां च महीरुहाम् ॥ १,१५२.१३ ॥  
  
पीनसश्वासकासं च स्वरमूर्धरुजोऽरुचिः ।  
ऊर्ध्वनिः श्वाससंशोषावधश्छर्दिश्च कोष्ठगे ॥ १,१५२.१४ ॥  
  
स्थिते पार्श्वे च रुग्बोधे सन्धिस्थे भवति ज्वरः ।  
रूपाण्यैकादशैतानि जायन्ते राजयक्ष्मणः ॥ १,१५२.१५ ॥  
  
तेषामुपद्रवान्विद्यात्कण्ठध्वंसकरी रुजाः ।  
जृम्भाङ्गमर्दनिष्ठीववह्निमान्द्यास्यपूतिता ॥ १,१५२.१६ ॥  
  
तत्र वाताच्छिरः पार्श्वशूलनं साङ्गमर्दनम् ।  
कण्ठरोधः स्वरभ्रंशः पित्तात्पादांसपाणिषु ॥ १,१५२.१७ ॥  
  
दाहोऽतिसारोऽसृक्छर्दिर्मुखगन्धो ज्वरो मदः ।  
कफादरोचकच्छर्दिकासा अर्ध्वां गगौरवम् ॥ १,१५२.१८ ॥  
  
प्रसेकः पीनसः श्वासः स्वरभेदोऽल्पवह्निता ।  
दोषैर्मन्दानलत्वेन शोथलेपकफोल्बणैः ॥ १,१५२.१९ ॥  
  
स्रोतोमुखेषु रुद्धेषु धातुषु स्वल्पकेषु च ।  
विदाहो मनसः स्थाने भवन्त्यन्ये ह्युपद्रवाः ॥ १,१५२.२० ॥  
  
पच्यते कोष्ठ एवान्नमम्लयुक्तै रसैर्युतम् ।  
प्रायोऽस्य क्षयभागानां नैवान्नं चाङ्गपुष्टये ॥ १,१५२.२१ ॥  
  
रसो ह्यस्य न रक्ताय मांसाय कुरुते तु तत् ।  
उपष्टब्धः समन्ताच्च केवलं वर्तते क्षयी ॥ १,१५२.२२ ॥  
  
लिङ्गेष्वल्पेष्वतिक्षीणं व्याधौ षट्करणक्षयम् ।  
वर्जयेत्साधयेदेव सर्वेष्वपि ततोऽन्यथा ॥ १,१५२.२३ ॥  
  
दोषैर्व्यस्तैः समस्तैश्च क्षयात्सर्वस्य मेदसः ।  
स्वरभेदो भवेत्तस्य क्षामो रूक्षश्चलः स्वरः ॥ १,१५२.२४ ॥  
  
शुकवर्णाभकण्ठत्वं स्निग्धोष्णोपशमोऽनिलात् ।  
पित्तात्तालुगले दाहः शोषो भवति सन्ततम् ॥ १,१५२.२५ ॥  
  
लिम्पन्निव कफैः कण्ठं मुखं घुरघुरायते ।  
स्वयं विरुद्धैः सर्वैस्तु सर्वालिङ्गैः क्षयो भवेत् ॥ १,१५२.२६ ॥  
  
धूमायतीव चात्यर्थमुदेति श्लेष्मलक्षणम् ।  
कृच्छ्रसाध्याः क्षयाश्चात्र सर्वैरल्पञ्च वर्जयेत् ॥ १,१५२.२७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे यक्ष्मनिदाना नाम द्विपञ्चाशदुत्तरशततमोऽध्यायः