---
title: १२९

---
श्रीगरुडमहापुराणम् १२९  
ब्रह्मोवाच ।  
वक्ष्ये प्रतिपदादीनि व्रतानि व्यास शृण्वथ ।  
वाश्वानरपदं याति शिखिव्रतमिदं स्मृतम् ॥ १,१२९.१ ॥  
  
प्रतिपद्येकभक्ताशी समाप्ते कपिलाप्रदः ।  
चैत्रादौ कारयेच्चैव ब्रह्मपूजां यथाविधि ।  
गन्धपुष्पार्चनैर्दानैर्माल्याद्यैश्च मनोरमैः ॥ १,१२९.२ ॥  
  
सहोमैः पूजयेद्देवं सर्वान्कामानवाप्नुयात् ।  
कार्तिके त सितेऽष्टम्यां पुष्पहारी च वत्सरम् ॥ १,१२९.३ ॥  
  
पुष्पादिदाता रूपेण रूपभागी भवेन्नरः ।  
कृष्णपक्षे तृतीयायां श्रावणे श्रीधरं श्रिया ॥ १,१२९.४ ॥  
  
यजेदशून्यशय्यायां फलं दद्याद्द्विजातये ।  
शय्यां दत्त्वा प्रार्थयेच्च श्रीधराय नमः श्रियै ॥ १,१२९.५ ॥  
  
उमांशिवं हुताशं च तृतीयायां च पूजयेत् ।  
हविष्यमन्न नैवेद्य देय दमनकं तथा ॥ १,१२९.६ ॥  
  
चैत्रादौ फलमाप्नोति उमया मे प्रभाषितम् ।  
फाल्गुनादितृतीयायां लवणं यस्तु वर्जयेत् ॥ १,१२९.७ ॥  
  
समाप्ते शयनं दद्याद्गृहं चोपस्करान्वितम् ।  
सम्पूज्य विप्रमिथनं भवानी प्रीयतामिति ॥ १,१२९.८ ॥  
  
गौरीलोके वसेन्नित्यं सौभाग्यकरमुत्तमम् ।  
गौरी काली उमा भद्रा दुर्गा कान्तिः सरस्वती ॥ १,१२९.९ ॥  
  
मङ्गला वैष्णवी लक्ष्मीः शिवा नारायणी क्रमात् ।  
मार्गेतृतीयामारभ्य अवियोगादिमाप्नुयात् ॥ १,१२९.१० ॥  
  
चतुर्थ्यां सितमाघादौ निराहारो व्रतान्वितः ।  
दत्त्वा तिलांस्तु विप्राय स्वयं भुङ्क्ते तिलोदकम् ॥ १,१२९.११ ॥  
  
वर्षद्वये समाप्तिश्च निर्विघ्नादिं समाप्नुयात् ।  
गः स्वाहा मूलमन्त्रोऽयं प्रणवेन समन्वितः ॥ १,१२९.१२ ॥  
  
ग्लैं ग्लांहृदये गां गीं हूं ह्रीं ह्रीं शिरः शिखा ।  
गूं वर्म गों च गैं नेत्रं गों च आवाहनादिषु ॥ १,१२९.१३ ॥  
  
आगच्छोल्काय गनन्धोल्कः पुष्पोल्को धूपकोल्ककः ।  
दीपोल्काय महोल्काय बलिश्चाथ विस (मार्) जनम् ॥ १,१२९.१४ ॥  
  
सिदेधोल्काय च गायत्त्री (त्र) न्यासोङ्गुष्ठादिरीरितः ।  
ओं महाकर्णाय विद्महेवक्रतुण्डाय धीमहितन्नो दन्तिः प्रचोदयात् ॥ १,१२९.१५ ॥  
  
पूजयोत्तिलहोमैश्च एते पूज्या गणास्तथा ।  
गणाय गणपतये स्वाहा कूष्माण्डकाय च ॥ १,१२९.१६ ॥  
  
अमोघोल्कायैकदन्ताय त्रिपुरान्तकरूपिणे ।  
ओं श्याम (व) दन्तविकरालास्याहवेपाय वै नमः ॥ १,१२९.१७ ॥  
  
पद्मदंष्टाय स्वाहान्ते मुद्रा वै नर्तनं गणे ।  
हस्ततालश्च हसनं सौभाग्यादिफलं भवेत् ॥ १,१२९.१८ ॥  
  
मार्गशीर्षे तथा शुक्लचतुर्थ्यां पूजयेद्गण ।  
अब्दं प्राप्नोति विद्याश्रीकीर्त्यायुः पुत्रसन्ततिम् ॥ १,१२९.१९ ॥  
  
सोमवारे चतुर्थ्यां च समुपोष्यार्चयेद्गणम् ।  
जपञ्जुह्वत्स्मरन्विद्या स्वर्गं निर्वाणतां व्रजेत् ॥ १,१२९.२० ॥  
  
यजेच्छुक्लचतुर्थ्यां यः खण्डलड्डुकमोद (मण्ड) कैः ।  
विघ्नाचनेन सर्वान्स कामान्सौभाग्यमाप्नुयात् ॥ १,१२९.२१ ॥  
  
पुत्रादिकं दमनकैर्दमनाख्या चतुर्थ्यपि ।  
आं गणपतये नमः चतुर्थ्यन्तं यजेद्गणम् ॥ १,१२९.२२ ॥  
  
मासे तु यस्मिन्कस्मिंश्चिज्जुहुयाद्वा जपेत्स्मरेत् ।  
सर्वान्कामानवाप्नोति सर्वविघ्नविनाशनम् ॥ १,१२९.२३ ॥  
  
विनायकं मूर्तिकाद्यं यजेदेभिश्च नामभिः ।  
सोऽपि सद्गतिमाप्नोति स्वर्गमोक्षसुखानि च ॥ १,१२९.२४ ॥  
  
गणपूज्यो वक्रतुण्ड एकदंष्ट्री त्रियम्बकः ।  
नीलग्रीवो लम्बोदरो विकटो विघ्नराजकः ॥ १,१२९.२५ ॥  
  
धूम्रवर्णो भालचन्द्रो दशमस्त विनायकः ।  
गणपतिर्हस्तिमुखो द्वादशारे यजेद्गणम् ॥ १,१२९.२६ ॥  
  
पृथक्समस्तं मधावी सर्वान्कामान वाप्नुयात् ।  
श्रावणे चाश्विने भाद्रे पञ्चम्यां कात्तिक शुभे ॥ १,१२९.२७ ॥  
  
वासुकिस्तक्षकश्चैव कालीयो मणिभद्रकः ।  
ऐरावतो धृतराष्टः कर्कोटकधनञ्जयौ ॥ १,१२९.२८ ॥  
  
घृताद्यैः स्नापिता ह्येते आयुरारोग्यसम्पदः ।  
अनन्तं वासुकिं शङ्खं पद्मं कम्बलमेव च ॥ १,१२९.२९ ॥  
  
तथा कर्काटकं नागं धृतराष्ट्रं च शङ्खकम् ।  
कालीयं तक्षकं चैव पिङ्गलं मासिमासि च ॥ १,१२९.३० ॥  
  
यजेद्भाद्रसिते नागानष्टौ मुक्तिं दिवं व्रजेत् ।  
द्वारस्योभयतो लेख्याः श्रावणे तु सिते यजेत् ॥ १,१२९.३१ ॥  
  
पञ्चम्यां पूजयेन्नागाननन्तान्द्यान्महोरगान् ।  
क्षीरं सर्पिश्च नैवेद्यं देयं सर्वविषापहम् ।  
नागा अभयहस्ताश्च दष्टोद्धारातु पञ्चमी ॥ १,१२९.३२ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे दष्टोद्धारपञ्चमव्रितं नामैकोनत्रिंशोत्तरशततमोऽध्यायः