---
title: १७०

---
श्रीगरुडमहापुराणम् १७०  
धन्वन्तरिरुवाच ।  
ज्वरोऽष्टधा पृथग्द्वन्द्वसङ्घातागन्तुजः स्मृतः ।  
मुस्तपर्पटकोशीरचन्दनोदीच्यनागरैः ।  
शृतशीतं जलं दद्यात्पिपासाज्वरशान्तये ॥ १,१७०.१ ॥  
  
नागरं देवकाष्ठञ्च धान्याकं बृहतीद्वयम् ।  
दद्यात्पाचनकं पूर्वं ज्वरिताय ज्वरापहम् ॥ १,१७०.२ ॥  
  
आरग्वधाभयामुस्तातिक्ताग्रन्थिकनिर्मितः ।  
कषायः पाचनः सामे सशूले च ज्वरेहितः ॥ १,१७०.३ ॥  
  
मधूकसारसिन्धूत्थवचोषणकणाः समाः ।  
श्लक्ष्णं पिष्ट्वाम्भसा नस्यं कुर्यात्सञ्ज्ञाप्रबोधनम् ॥ १,१७०.४ ॥  
  
त्रिवृद्विशालात्रिफलाकटुकारग्वधैः कृतः ।  
सक्षारो भेदनः क्वाथः पेयः सर्वज्वरापहः ॥ १,१७०.५ ॥  
  
महौषधामृतामुस्तचन्दनोशीरधान्यकैः ।  
क्वाथस्तृतीयकं हन्ति शर्करामधुयोजितः ॥ १,१७०.६ ॥  
  
अपामगजटाकट्यां लोहितैः सप्ततन्तुभिः ।  
बद्ध्वा वारे रवेर्नूनं ज्वरं हन्ति तृतीयकम् ॥ १,१७०.७ ॥  
  
गङ्गाया उत्तरे कूले अपुत्रस्तापसो मृतः ।  
तस्मै तिलोदकं दद्यान्मुञ्चत्यैकाहिको ज्वरः ॥ १,१७०.८ ॥  
  
गुडूच्याः क्वाथकल्काभ्यां विफलावासकस्य च ।  
मृद्वीकाया बलायाश्च सिद्धाः स्नेहा ज्वरच्छिदः ॥ १,१७०.९ ॥  
  
धात्रीशिवाकणावह्निक्वाथः सर्वज्वरान्तकः ।  
ज्वरातिसारहरणमौषधं प्रवदाम्यथ ॥ १,१७०.१० ॥  
  
पृश्रिपर्णोबलाविल्वनागरोत्पलधान्यकैः ।  
पाठेन्द्रयवभूनिम्बमुस्तपर्पटकैः शृताः ।  
ज्यन्त्याममतीसारं सज्वरं समहौषधाः ॥ १,१७०.११ ॥  
  
नागरातिविषामुस्तभूनिम्बामृतवत्सकैः ।  
सर्वज्वरहरः क्वथः सर्वातीसारनाशनः ॥ १,१७०.१२ ॥  
  
मुस्तपर्पटकदिव्यशृङ्गवेरशृतं पयः ।  
शालपर्णो पृश्रिपर्णो बृहती कण्टकारिका ॥ १,१७०.१३ ॥  
  
बलाश्वदंष्ट्राबिल्वादि पाठानागरधान्यकम् ।  
एतदाहारसंयोगे हितं सर्वातिसारिणाम् ॥ १,१७०.१४ ॥  
  
बिल्वचूतास्थिक्वाथश्च खण्डं मध्वतिसारनुत् ।  
अतिसारे हिता तद्वत्कुटजत्वक्कणायुता ॥ १,१७०.१५ ॥  
  
वत्सकातिविषाविश्वकणाकन्दकषायकः ।  
प्रयुक्तश्चामशूलाढ्ये ह्यतीसारे सशोणित ॥ १,१७०.१६ ॥  
  
चिकित्साथ ग्रहण्यास्तुग्रहणी चाग्रिनाशिनी ।  
चित्रकाक्वाथक्लकाभ्यां ग्रहणीघ्नं क्षृतं हविः ।  
गुल्मशोथोदरप्लीहशूलार्शोघ्नं प्रदीपनम् ॥ १,१७०.१७ ॥  
  
सौवर्चलं सैन्धवञ्च विडङ्गौद्भिदमेव च ।  
सामुद्रेण समं पञ्चलवणान्यत्र योजयेत् ॥ १,१७०.१८ ॥  
  
भेषजं शस्त्रक्षाराग्न्यस्त्रिधा वै चार्शसां हरम् ।  
विद्धि तच्चार्शसोघ्नन्तु यद्धि तक्रं नवोद्धृतम् ॥ १,१७०.१९ ॥  
  
गुडूटीं पिप्पलीयुक्तामभयां घृतभर्जिताम् ।  
त्रिवृदर्शोविनाशार्थं भक्षयेदम्ललोणिकाम् ॥ १,१७०.२० ॥  
  
तिलेक्षुरससंयोगश्चार्शः कुष्ठ विनाशनः ।  
पञ्चकोलं समरिचं सत्र्यूषणमथाग्निकृत् ॥ १,१७०.२१ ॥  
  
हरीतकी भक्ष्यमाणा नागेरण गुडेन वा ।  
सैन्धवोपहिता वापि सातत्येनाग्निदीपनी ॥ १,१७०.२२ ॥  
  
फलत्रिकामृतासातिक्ताभूनिम्बनिम्बजः ।  
क्वाथः क्षौद्रयुतो हन्यात्पाण्डुरोगं सकामलम् ॥ १,१७०.२३ ॥  
  
त्रिवृच्च त्रिफला श्यामा पिप्पली शर्कग मधु ।  
मोदकः सन्निपातान्तो रक्तपित्तज्वरापहः ॥ १,१७०.२४ ॥  
  
वासायां विद्यमानायामाशायां जीवितस्य च ।  
रक्तपित्ती क्षयी कासी किमर्थमवसीदति ॥ १,१७०.२५ ॥  
  
आटरूपकमृद्वीकापथ्याक्वाथः सशर्करः ।  
क्षौद्राढ्यः कासनिः श्वासरक्तपित्तनिबर्हणः ॥ १,१७०.२६ ॥  
  
वासारसः खण्डमधुयुतः पीतोऽथरक्तजित् ।  
सल्लकीबदरीजम्बुप्रियालाम्रार्जुनं धवः ।  
पीतं क्षीरञ्च मध्वाढ्यं पृथक्छोणितवारणम् ॥ १,१७०.२७ ॥  
  
समूलफलपत्राया निर्गुण्ड्याः स्वरसैर्घृतम् ।  
सिद्धं पीत्वा क्षयक्षीणी निर्व्यादिर्भाति देववत् ॥ १,१७०.२८ ॥  
  
हरीतकी कणा शुण्ठी मरिचं गुडसंयुतम् ।  
कासघ्नो मोदकः प्रोक्तस्तृष्णारोचकनाशनः ॥ १,१७०.२९ ॥  
  
कण्टकारिगुडूचीभ्यां पृथक्त्रिंशत्पले रसे ।  
प्रस्थं सिद्धं घृतं स्याच्च कासनुद्वह्निदापनम् ॥ १,१७०.३० ॥  
  
कृष्णा धात्री शिता शुण्ठी हक्काघ्नी मधुसंयुता ।  
हिक्काश्वासी पिवेद्भार्ङ्गो सविश्वामुष्णवारिणा ॥ १,१७०.३१ ॥  
  
तैलाक्तं स्वरभेदे वा खादिरं धारयेन्मुखे ।  
पथ्यां पिप्पलिकायुक्तां संयुक्तां नागरेण वा ॥ १,१७०.३२ ॥  
  
विडङ्गत्रिलाचूर्णं छर्दिहृन्मधुना सह ।  
आम्रजम्बूकषायं वा पिबोन्माक्षिकसंयुतम् ॥ १,१७०.३३ ॥  
  
छर्दि सर्वां प्रणुदति तृष्णाञ्चैवापकर्षति ।  
त्रिफला भ्रममूर्छाहृत्पीता सा मधुनापि वा ॥ १,१७०.३४ ॥  
  
पञ्चगव्यं हितं पानादपस्मारग्रहादिनुत् ।  
कूष्माण्डकरसो वाज्यं सयष्टिकं तदर्थकृत् ॥ १,१७०.३५ ॥  
  
ब्राह्मीरसवचाकुष्ठशङ्खपुष्पीभिरेव च ।  
पुराणं सेव्यमुन्मादग्रहापस्मारद्घृनुतम् ॥ १,१७०.३६ ॥  
  
अश्वगन्धाकषाये च कल्के क्षीरे चतुर्गुणे ।  
घृतपक्वन्तु वातघ्नं वृष्यं मां साय पुत्रकृत् ॥ १,१७०.३७ ॥  
  
नीलीमुण्डीरिकाचूर्णं मधुसर्पिः समन्वितम् ।  
छिन्नाक्वाथं पिबन्हन्ति वातरक्तं सुदुस्तरम् ॥ १,१७०.३८ ॥  
  
सगुडाः पञ्च पथ्याश्च कुष्टार्शोवातसादनाः ।  
गडचीस्वरसं कल्कं चूर्णं वा क्वाथमेव वा ॥ १,१७०.३९ ॥  
  
वातरक्तान्तकं कालागुडूचीक्वाथकल्कतः ।  
कुष्ठव्रणादिशमनं शृतमाज्यं सदुग्धकम् ॥ १,१७०.४० ॥  
  
त्रिफलागुग्गुलुर्वातरक्तमूर्छापहारकः ।  
ऊरुस्तम्भविनाशाय गोमूत्रेण च गुग्गुलुः ॥ १,१७०.४१ ॥  
  
शुण्ठीगोक्षुरकक्वाथः सामवातार्तिशूलनुत् ।  
दशमूलामृतैरण्डरास्नानागरदारुभिः ॥ १,१७०.४२ ॥  
  
क्वाथो हन्ति माहशोथं मरीचगुडसंयुतः ।  
कासघ्नो मोदकः प्रोक्तस्तृष्णारोचकनाशनः ॥ १,१७०.४३ ॥  
  
कण्टकारिगुडूचीभ्यां पृथक्त्रिंशत्पले रसे ।  
प्रस्थसिद्धं घृतञ्चैव कासनुद्धृदि दीपनः ॥ १,१७०.४४ ॥  
  
कृष्णाधात्रीसिताशुण्ठीमरीचसैन्धवान्वितः ।  
क्वाथ एरण्डतैलेन सामं हन्त्यनिलं गुरुम् ॥ १,१७०.४५ ॥  
  
बला पुनर्नवैरण्डबृहतीद्वयगोक्षुरैः ।  
सहिङ्गुलवर्ण पीतं वातशूलविमर्दनम् ॥ १,१७०.४६ ॥  
  
त्रिफलानिम्बयष्टीककटुकारग्वधैः शृतम् ।  
पाययेन्मधुना मिश्रं दाहशूलोपशान्तये ॥ १,१७०.४७ ॥  
  
त्रिफलापः सयष्टीकाः परिणामार्तिनाशनाः ।  
गोमूत्रशुद्धमण्डूरं त्रिफलाचूर्णसंयुतम् ।  
विलिहन्मधुसर्पिर्भ्यां शूलं हन्ति त्रिदोषजम् ॥ १,१७०.४८ ॥  
  
त्रिवृत्कृष्णाहरीतक्यो द्विचतुष्पञ्चभागिकाः ।  
गुटिका गुडतुल्यास्ता विड्विबन्धगदापहाः ॥ १,१७०.४९ ॥  
  
हरीतकीयवक्षारपिप्पलीत्रिवृतस्तथा ।  
घृतैश्चूर्णमिदं पेयमुदावर्ताविनाशनम् ॥ १,१७०.५० ॥  
  
त्रिवृद्धरीतकीश्यामाः स्नुहीक्षीरेण भाविताः ।  
वटिका मूत्रपीतास्ताः श्रेष्टाश्चानाहभेदिकाः ॥ १,१७०.५१ ॥  
  
त्र्यूषणत्रिफलाधन्यविडङ्गचव्यचित्रकैः ।  
कल्कीकृतैर्घृतं सिद्धं संस्कारं वातगुल्मनुत् ॥ १,१७०.५२ ॥  
  
मूलं नागरमानीतं सक्षीरं हृदयार्तिनुत् ।  
सौवचलं तदर्धन्तु शिवानाञ्च घृतं पिबेत् ॥ १,१७०.५३ ॥  
  
कणापाषाणभेदैर्वा शिलाजतुकचूर्णकम् ।  
तण्डुलीभिर्गुडेनापि मूत्रकृच्छ्रीति जीवति ॥ १,१७०.५४ ॥  
  
अमृतानागरीधात्रीवाजिगन्धात्रिकण्टकाम् ।  
प्रपिबेद्वातरेगार्तः सशूलो मूत्रकृच्छ्रवान् ॥ १,१७०.५५ ॥  
  
सितातुल्यो यवक्षारः सर्वकृच्छ्रनिवारणः ।  
निदिग्धिकारसो वापि सक्षौद्रः कृच्छ्रनाशनः ॥ १,१७०.५६ ॥  
  
लवणं त्रिफलाकल्कैर्मूत्राघातहरं स्मृतम् ।  
मूत्रे विरुद्धे कर्पूरचूर्णं लिङ्गे प्रवेशयेत् ॥ १,१७०.५७ ॥  
  
क्वाथश्च शिग्रुमूलोत्थः कटूष्णोश्मानिपातनः ।  
सर्वमेहहरोधात्र्या रसःक्षौद्रनिशायुतः ।  
त्रिफलादारुदार्व्यष्टक्वाथः क्षौद्रेण मेहहा ॥ १,१७०.५८ ॥  
  
अस्वप्नं च व्यवायं च व्यायामाश्चिन्तनानि च ।  
स्थौल्यमिच्छन्पपरित्यक्तं क्रमेणाभिप्रवर्धयेत् ॥ १,१७०.५९ ॥  
  
यवश्यामाकभोजी स्यास्थौल्यकृन्मधुवारिणा ।  
उष्णमन्नं समण्डं वा पिबन्कृशतनुर्भवेत् ॥ १,१७०.६० ॥  
  
सचव्यजीरकं व्योषा हिङ्गुसौवर्चलामलाः ।  
मधुना रक्तवः पीता मेधोघ्ना सर्वदीपनाः ॥ १,१७०.६१ ॥  
  
चतुर्गुणे जले मूत्रे द्विगुणे चित्रकाणि च ।  
कल्कैः सिद्ध घृत प्रस्थं सक्षीरं जठरी पिबेत् ॥ १,१७०.६२ ॥  
  
क्रमवृद्ध्या दशाहानि दश पैप्पालिकं दिनम् ।  
वर्धयेत्पयसा सार्धं तथैवापानयेत्पुनः ॥ १,१७०.६३ ॥  
  
क्षीरषष्टिकभोजीस्यादेवं कृष्णसहस्रकम् ।  
बृंहणं मुद्गमायुष्यं प्लीहोदरविनाशनम् ॥ १,१७०.६४ ॥  
  
पुनर्नवाक्वाथकल्कैः सिद्धं शोथहरं घृतम् ।  
गावा मत्रेण संसेव्यं पिप्पली वा पयोऽन्विताः ।  
गुडन वाभयां तुल्यां विश्वं वा शोथरोगिणा ॥ १,१७०.६५ ॥  
  
तैलमेरण्डजं पीत्वा बलासिद्धं पयोऽन्वितम् ।  
आध्मानशूलोपचितामन्त्रवृद्धिञ्जयेन्नरः ॥ १,१७०.६६ ॥  
  
भ्रष्टोरुचकतैलेन कल्कः पथ्यासमुद्भवः ।  
कृष्णसैन्धवसंयुक्तो वद्धिरोगहरः परः ॥ १,१७०.६७ ॥  
  
निर्गुण्डीमूलनस्येन गण्डमाला विनश्यति ।  
स्मुहीगण्डीरिकास्वेदो नाशयेदर्बुदानि च ॥ १,१७०.६८ ॥  
  
हस्तिकर्णपलाशस्य गलगण्डं तु लेपतः ।  
धत्तूरैरण्डनिर्गुण्डीवर्षाभूशिग्रुसर्षपैः ॥ १,१७०.६९ ॥  
  
प्रलेपःश्लीपदं हन्ति चिरोत्थमतिदारुणम् ।  
शोभाञ्जनकसिन्धृत्थहिङ्गुं विद्रधिनाशनम् ॥ १,१७०.७० ॥  
  
शरपुङ्खा मधुयुता यात्सर्स्वव्रणगेपणी ।  
निम्बपत्रस्य वालेपः श्वयथुव्रणगेपणः ॥ १,१७०.७१ ॥  
  
त्रिफला खदिरो दार्वो न्यग्रोधो व्रणशोधनः ।  
सद्यः क्षतं व्रणं वैद्यः सशूलं परिषेचयेत् ॥ १,१७०.७२ ॥  
  
यष्टीमधुकयुक्तेन किञ्चिदुष्णेन सर्पिषा ।  
बुद्ध्वागन्तुव्रणान्वैद्यो घृतक्षौद्रसमन्विताम् ॥ १,१७०.७३ ॥  
  
शीतां क्रियां प्रयुञ्जीत पित्तरक्तोष्मनाशिनीम् ।  
क्वाथो वंशत्वगेरण्डश्वदंष्ट्रवनिदाकृतः ॥ १,१७०.७४ ॥  
  
सहिङ्गुसैन्धवः पीतः कोष्ठस्थं स्त्रावयेदसृक् ।  
यवकोलकुलत्थानां निःस्नेहेन रसेन वा ॥ १,१७०.७५ ॥  
  
भुञ्जीतान्नं यवाग्वा वा पिवेत्सैन्धवसंयुतम् ।  
करञ्जारिष्टनिर्गुण्डीरसो हन्याद्व्रणक्रिमीन् ॥ १,१७०.७६ ॥  
  
त्रिफलाचूर्णसंयुक्तो गुग्गुलुर्वटकीकृतः ।  
निर्यन्त्रणो विबन्धघ्नो व्रधनगेपणः ॥ १,१७०.७७ ॥  
  
दूर्वास्वरससिद्धं वा तलं कम्पिल्लकेन वा ।  
दार्वोत्वचश्च कल्केन प्रधानं व्रणरोपणम् ॥ १,१७०.७८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरादिचिकित्सानिरूपणं नाम सप्तत्युत्तरशततमोऽध्यायः