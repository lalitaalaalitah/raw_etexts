---
title: २०५

---
श्रीगरुडमहापुराणम् २०५  
कुमार उवाच ।  
अथ व्याकरणं वक्ष्ये कात्यायन समासतः ।  
सिद्धशब्दविवेकाय बालव्युत्पत्तिहेतवे ॥ १,२०५.१ ॥  
  
सुप्तिङन्तं पदं ख्यातं सुपः सप्त विभक्तयः ।  
स्वौजसः प्रथमा प्रोक्ता सा प्रातिपदिकात्मके ॥ १,२०५.२ ॥  
  
सम्बोधने च लिङ्गादावुक्ते कर्मणि कर्तरि ।  
अर्थवत्प्रातिपदिकं धातुप्रत्ययवर्जितम् ॥ १,२०५.३ ॥  
  
अमौशसो द्वितीया स्यात्तत्कर्म क्रियते च यत् ।  
द्वितीया कर्मणि प्रोक्तान्तरान्तरेण संयुते ॥ १,२०५.४ ॥  
  
टाभ्याम्भिसस्तृतीया स्यात्करणे कर्तरीरिता ।  
येन क्रियते करणं तत्कर्ता यः करोति सः ॥ १,२०५.५ ॥  
  
ङेभ्याम्भ्यसश्चतुर्थो स्यात्सम्प्रदाने च कारके ।  
यस्मै दित्सा धारयते रोचते सम्प्रदानकम् ॥ १,२०५.६ ॥  
  
पञ्चमी स्यान्ङसिभ्याम्भ्योह्यपादाने च कारके ।  
यतोऽपैति समादत्ते उपादत्ते भयं यतः ॥ १,२०५.७ ॥  
  
ङसोसामश्च षष्ठी स्यात्स्वामिसम्बन्धमुख्यके ।  
ङयोः सुपो वै सप्तमी स्यात्सा चाधिकरणे भवेत् ॥ १,२०५.८ ॥  
  
आधारश्चाधिकरणं रक्षार्थानां प्रयोगतः ।  
ईप्सितं चानीप्सितं यत्तदपादानकं स्मृतम् ॥ १,२०५.९ ॥  
  
पञ्चमी पर्युपाङ्योगे इतरर्तेऽन्यदिङ्मुखे ।  
एनयोगे द्वितीया स्यात्कर्मप्रवचनीयकैः ॥ १,२०५.१० ॥  
  
वीप्सेत्थम्भावचिह्नेऽभिर्भागेनैव परिप्रती ।  
अनुरेषु सहार्थे च हीनेऽनूपश्च कथ्यते ॥ १,२०५.११ ॥  
  
द्वितीया च चतुर्थो स्याच्चेष्टायां गतिकर्मणि ।  
अप्राणे हि विभक्ती द्बे मन्यकर्मण्यनादरे ॥ १,२०५.१२ ॥  
  
नमः स्वस्तिस्वधास्वाहालंवषड्योग ईरिता ।  
चतुर्थो चैव तादर्थ्ये तुमर्थाद्भाववाचिनः ॥ १,२०५.१३ ॥  
  
तृतीया सहयोगे स्यात्कुत्सितेङ्गे विशेषणे ।  
काले भावे सप्तमी स्यादेतैर्योगेऽपिषष्ठ्यति ॥ १,२०५.१४ ॥  
  
स्वामीश्वराधिपतिभिः साक्षिदायादप्रसूतैः ।  
निर्धारणे द्वे विभक्तो षष्ठी हेतुप्रयोगके ॥ १,२०५.१५ ॥  
  
स्मृत्यर्थकर्मणि तथा करोतेः प्रतियत्नके ।  
हिंसार्थानां प्रयोगे च कृति कर्मणि कर्तरि ॥ १,२०५.१६ ॥  
  
न कर्तृकर्मणोः षष्ठी निष्ठयोः प्रातिपदिके ।  
द्विविधं प्रातिपदिकं नाम धातुस्तथैव च ॥ १,२०५.१७ ॥  
  
भूवान्दिभ्यस्तिङो लः स्याल्लकारा दश वै स्मृताः ।  
तिप्तसूझि प्रथमो मध्यः सिप्थस्थोत्तमपूरुषः ॥ १,२०५.१८ ॥  
  
मिब्वस्मस्तु परस्मै हि पदानां चात्मनेपदम् ।  
ताताञ्झ प्रथमो मध्य स्थासाथान्ध्वमथोत्तमः ॥ १,२०५.१९ ॥  
  
आदेशा इड्बहिमहि धातुतोथ णिजादिवत् ।  
नाम्नि प्रयुज्यमानेऽपि प्रथमः पुरुषो भवेत् ॥ १,२०५.२० ॥  
  
मध्यमो युष्मदि प्रोक्त उत्तमः पुरुषोऽस्मदि ।  
भूवाद्या धातवः प्रोक्ताः सनाद्यन्तास्तथा ततः ॥ १,२०५.२१ ॥  
  
लडीरितो वर्तमाने स्मेनातीते च धातुतः ।  
भूतेऽनद्यतने लङ्वा लोडाद्याशिषि धातुतः ॥ १,२०५.२२ ॥  
  
विध्यादावेवानुमतो लोड्वाच्यो मन्त्रणे भवेत् ।  
निमन्त्रणाधीष्टसम्प्रश्रे प्रार्थनेषु तथाशिषि ॥ १,२०५.२३ ॥  
  
लिङतीते परोक्षे स्याल्लिड्भूते ळड्भविष्यति ।  
स्यादनद्यतने तद्वद्भविष्यति तु धातुतः ॥ १,२०५.२४ ॥  
  
दातोरॢङ्क्रियातिपत्तौ लिङर्थे लेट्प्रकीर्तितः ।  
कृतस्त्रिष्वपि वर्तन्ते भावे कर्मणि कर्तरि ॥ १,२०५.२५ ॥  
  
सदृशास्तव्यता ण्यद्यदनीयाश्च तृजादयः ॥ १,२०५.२६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे व्याकरणनिरूपणं नाम पञ्चोत्तरद्विशततमोऽध्यायः