---
title: ०९२

---
               ॥रुद्रउवाच ॥  
विष्णोर्ध्यानं पुनर्ब्रूहि शङ्खचक्रगदाधर ॥  
येन विज्ञातमात्रेण कृतकृत्यो भवेन्नरः ॥ 92.1 ॥  
  
       ॥हरिरुवाच ॥  
प्रवक्ष्यामि हरेर्ध्यानं मायातन्त्रविमर्दकम् ॥  
मूर्त्तामूर्तादिभेदेन तद्ध्यानं द्विविधं हर ॥ 92.2 ॥  
  
अमूर्त्तं रुद्र कथितं हन्त मूर्त्तं ब्रवीम्यहम् ॥  
सूर्य्यकोटिप्रतीकाशो जिष्णुर्भाजिष्णुरेकतः ॥ 92.3 ॥  
  
कुन्दगोक्षीरधवलो हरिर्ध्येयो मुमुक्षुभिः ॥  
विशालेन सुसौम्येन शङ्खेन च समन्वितः ॥ 92.4 ॥  
  
सहस्त्रादित्यतुल्येन ज्वालामालोग्ररूपिणा ॥  
चक्रेण चान्वितः शान्तो गदाहस्तः शुभाननः ॥ 92.5 ॥  
  
किरीटेन महार्हेण रत्नप्रज्वलितेन च ॥  
सायुधः सर्वगो देवः सरोरुहधरस्तथा ॥ 92.6 ॥  
  
वनमालाधरः शुभ्रः समांसो हेमभूषणः ॥  
सुवस्त्रः शुद्धदेहश्च सुकर्णः पद्मसंस्थितः ॥ 92.7 ॥  
  
हिरण्मयशरीरश्च चारुहारी शुभाङ्गदः ॥  
केयूरेण समायुक्तो वनमालासमन्वितः ॥ 92.8 ॥  
  
श्रीवत्सकौस्तुभयुतो लक्ष्मीवन्द्येक्षणान्वितः ॥  
अणिमादिगुणैर्युक्तः सृष्टिसंहारकारकः ॥ 92.9 ॥  
  
मुनिध्येयोऽसुरध्येयो देवध्येयोऽतिसुन्दरः ॥  
ब्रह्मादिस्तम्बपर्य्यन्तभूतजातहृदिस्थितः ॥ 92.10 ॥  
  
सनातनोऽव्ययो मेध्यः सर्वानुग्रहकृत्प्रभुः ॥  
नारायणो महादेवः स्फुरन्मकरकुण्डलः ॥ 92.11 ॥  
  
सन्तापनाशनोऽभ्यर्च्यो मङ्गल्यो दुष्टनाशनः ॥  
सर्वात्मा सर्वरूपश्च सर्वगो ग्रहनाशनः ॥ 92.12 ॥  
  
चार्वङ्गुलीयसंयुक्तः सुदीप्तनख एव च ॥  
शरण्यः सुखकारी च सौम्यरूपो महेश्वरः ॥ 92.13 ॥  
  
सर्वालङ्कारसंयुक्तश्चारुचन्दनचर्चितः ॥  
सर्वदेवसमायुक्तः सर्वदेवप्रियङ्करः ॥ 92.14 ॥  
  
सर्वलोकहितैषी च सर्वेशः सर्वभावनः ॥  
आदित्यमण्डले संस्थो अग्निस्थो वारिसंस्थितः ॥ 92.15 ॥  
  
वासुदेवो जगद्धाता ध्येयो विष्णुर्मुमुक्षुभिः ॥  
वासुदेवोऽहमस्मीति आत्मा ध्येयो हरिर्हरिः ॥ 92.16 ॥  
  
ध्यायन्त्येवं च ये विष्णुं ते यान्ति परमां गतिम् ॥  
याज्ञवल्क्यः पुरा ह्येवं ध्यात्वा विष्णुं सुरेश्वरम् ॥ 92.17 ॥  
  
धर्मोपदेशकर्त्तृत्वं सम्प्राप्यागात्परं पदम् ॥  
तस्मात्त्वमपि देवेश ! विष्णुं चिन्तय शङ्कर ! ॥ 92.18 ॥  
  
विष्णुध्यानं पठेद्यस्तु प्राप्नोति परमां गतिम् ॥ 92.19 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुध्यानं नाम द्विनवतितमोऽध्यायः ॥ 92 ॥