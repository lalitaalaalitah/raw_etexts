---
title: ०५४

---
            ॥ हरिरुवाच ॥  
अग्नीध्रश्चाग्निबाहुश्च वपुष्मान्ध्युतिमांस्तथा ॥  
मेधामेधातिथिर्भव्यः शबलः पुत्र एव च ॥ 54.1 ॥  
  
ज्योतिष्मान्दशमो जातः पुत्रा ह्येते प्रियव्रतात् ॥  
मेधाग्निबाहुपुत्रास्तु त्रयो योगपरायणाः ॥ 54.2 ॥  
  
जातिस्मरा महाभागा नैराज्याय मनो दधुः ॥  
विभज्य सप्त द्वीपानि सप्तानां प्रददौ नृपः ॥ 54.3 ॥  
  
योजनानां प्रमाणेन पञ्चाशत्कोटिराप्लुता ॥  
जलोपरि मही याता नौरिवास्ते सरिज्जले ॥ 54.4 ॥  
  
जम्बूप्लक्षाह्वयौ द्वीपौ शाल्मलश्चापरो हर ॥  
कुशः क्रौञ्चस्तथा शाकः पुष्करश्चैव सप्तमः ॥ 54.5 ॥  
  
एते द्वीपाः समुद्रैस्तु सप्त सप्तभिरावृताः ॥  
लवणेक्षुसुरासर्पिर्दाधिदुग्धजलैः समम् ॥ 54.6 ॥  
  
द्वीपात्तु द्विगुणो द्वीपः समुद्रश्च वृषध्वज ॥  
जम्बूद्वीपे स्थितो मेरुर्लक्षयोजनविस्तृतः ॥ 54.7 ॥  
  
चतुरशीतिसाहस्त्रैर्योजनैरस्य चोच्छ्रयः ॥  
प्रविष्टः षोडशाधस्ताद्द्वत्रिंशन्मूर्ध्नि विस्तृतः ॥ 54.8 ॥  
  
अधः षोडशसाहस्त्रः कर्णिकाकारसंस्थितः ॥  
हिमवान्हेमकूटश्च निषधश्चास्य दक्षिणे ॥ 54.9 ॥  
  
नीलः श्वेतश्च श्रृङ्गी च उत्तरे वर्षपर्वताः ॥  
प्लक्षादिषु नरा रुद्र ये वसन्ति सनातनाः ॥ 54.10 ॥  
  
शङ्कराथ न तेष्वस्ति युगावस्था कथञ्चन ॥  
जम्बूद्वीपेश्वरात्पुत्रा ह्यग्रीध्नादभवन्नव ॥ 54.11 ॥  
  
नाभिः किम्पुरुषश्चैव हरिवर्षमिला वृतः ॥  
रम्यो हिरण्मयाख्यश्च कुरुर्भद्राश्व एव च ॥ 54.12 ॥  
  
केतुमालो नृपस्तेभ्यस्तत्सञ्ज्ञान् खण्डकान्ददौ ॥  
नाभेस्तु मेरुदेव्यां तु पुत्रोऽभूदृषभो हर ॥ 54.13 ॥  
  
तत्पुत्रो भरतो नाम शालग्रामे स्थितो व्रती ॥  
सुमतिर्भरतस्याभूत्तत्पुत्रस्तैजसोऽभवत् ॥ 54.14 ॥  
  
इन्द्रद्युम्नश्च तत्पुत्रः परमेष्ठी ततः स्मृतः ॥  
प्रतीहारश्चतत्पुत्रः प्रतिहर्त्ता तदात्मजः ॥ 54.15 ॥  
  
सुतस्तस्मादथै जातः प्रस्तारस्तत्सुतो विभुः ॥  
पृथुश्च तत्सुतो नक्तो नक्तस्यापि गयः स्मृतः ॥ 54.16 ॥  
  
नरो गयस्य तनयस्तत्पुत्रोभुद्विराडगतः ॥  
ततो धीमान्महातेजा भौवनस्तस्य चात्मजः ॥ 54.17 ॥  
  
त्वष्टा त्वष्टुश्च विरजा रजस्तस्याप्यभूत्सुतः ॥  
शतजिद्रजसस्तस्य विष्वग्ज्योतिः सुतः स्मृतः ॥ 54.18 ॥  
  
इति श्रागारुडे महापुराणे पूर्वखण्डे प्रथमांशाख्ये आचारकाण्डे भुवनकोशवर्णनोपयोगिप्रियव्रतवंशनिरूपणं नाम चतुः पञ्चाशत्तमोऽध्यायः ॥ 54 ॥