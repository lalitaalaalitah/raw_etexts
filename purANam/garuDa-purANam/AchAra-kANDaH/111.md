---
title: १११

---
श्रीगरुडमहापुराणम् १११  
सूत उवाच ।  
पार्थिवस्य तु वक्ष्यामि भृत्यानाञ्चैव लक्षणम् ।  
सर्वाणि हि महीपालः सम्यङ्नित्यं परीक्षयेत् ॥ १,१११.१ ॥  
  
राज्यं पालयते नित्यं सत्यधर्मपरायणः ।  
निर्जित्य परसैन्यानि क्षितं धर्मेण पालयेत् ॥ १,१११.२ ॥  
  
पुष्पात्पुष्पं विचिन्वीत मूलच्छेदं न कारयेत् ।  
मालाकार इवारण्ये न यथाङ्गारकारकः ॥ १,१११.३ ॥  
  
दोग्धारः क्षीरभुञ्जाना विकृतं तन्न भुञ्जते ।  
परराष्ट्रं महीपालैर्भोक्तव्यं न च दूषयेत् ॥ १,१११.४ ॥  
  
नोधश्छिन्द्यात्तु यो धेन्वाः क्षारार्थो लभते पयः ।  
एवं राष्ट्रं प्रयोगेण पीड्यमानं न वर्धते ॥ १,१११.५ ॥  
  
तस्मात्सर्वप्रयत्नेन पृथिवीमनुपालयेन् ।  
पालकस्य भवेद्भूमिः कीर्तिरायुर्यशो बलम् ॥ १,१११.६ ॥  
  
आभ्यर्च्य विष्णुं धर्मात्मा गोब्राह्मणहिते रतः ।  
प्रजाः पालयितुं शक्तः पार्थिवो विजितेन्द्रियः ॥ १,१११.७ ॥  
  
ऐश्वर्यमध्रुवं प्राप्य राजा धर्मे मतिञ्चरेत् ।  
क्षणेन विभवो नश्येन्नात्मायत्तं धनादिकम् ॥ १,१११.८ ॥  
  
सत्यं मनोरमाः कामाः सत्यं रम्या विभूतयः ।  
किन्तु वै वनितापाङ्गभङ्गिलोलं हि जीवितम् ॥ १,१११.९ ॥  
  
व्याघ्रीव तिष्ठति जरा परितर्जयन्ती रोगाश्च शत्रव इव प्रभवन्ति गात्रे ।  
आयुः परिस्त्रवति भिन्नघटादिवाम्भो लोको न चात्महितमाचरतीह कश्चित् ॥ १,१११.१० ॥  
  
निः शङ्कं किं मनुष्याः कुरुत परहितं युक्तमग्रे हितं यन्मोदध्वं कामिनीभिर्मदनशरहता मन्दमन्दातिदृष्ट्या ।  
मा पापं सङ्कुरुध्वं द्विजहरिपरमाः सम्भजध्वं सदैव आयुर्निः शेषमेति स्खलति जलघटीभूतमृत्युच्छलेन ॥ १,१११.११ ॥  
  
मातृवत्परदारेषु परद्रव्येषु लोष्टवत् ।  
आत्मवत्सर्वभूतेषु यः पश्यति स पण्डितः ॥ १,१११.१२ ॥  
  
एतदर्थं हि विप्रेन्द्रा राज्यमिच्छन्ति भूभृतः ।  
यदेषां सर्वकार्येषु वचो न प्रतिहन्यते ॥ १,१११.१३ ॥  
  
एतदर्थं हि कुर्वन्ति राजानो धनसञ्चयम् ।  
रक्षयित्वा तु चात्मानं यद्धनं तद्द्विजातये ॥ १,१११.१४ ॥  
  
ओङ्कारशब्दो विप्राणां येन राष्ट्रं प्रवर्धते ।  
स राजा वर्धते योगाद्व्याधिभिश्च न बध्यते ॥ १,१११.१५ ॥  
  
असमर्थाश्च कुर्वन्ति मुनयो द्रव्यसञ्चयम् ।  
किं पुनस्तु महीपालः पुत्रवत्पालयन्प्रजाः ॥ १,१११.१६ ॥  
  
यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स मुमांल्लाके यस्यार्थाः स च पण्डितः ॥ १,१११.१७ ॥  
  
त्यजन्ति मित्राणि धनैर्विहीनं पुत्राश्च दाराश्च सुहृज्जनाश्च ।  
ते चार्थवन्तं पुनराश्रयन्ति ह्यर्थो हि लोके पुरुषस्य बन्धुः ॥ १,१११.१८ ॥  
  
अन्धा हि राजा भवति यस्तु सास्त्रविवर्जितः ।  
अन्धः पश्यति चारेण शास्त्रहीनो न पश्यति ॥ १,१११.१९ ॥  
  
यस्य पुत्राश्च भृत्याश्च मन्त्रिणश्च पुरोहिताः ।  
इन्द्रियाणि प्रसुप्तानि तस्य राज्यं चिरं न हि ॥ १,१११.२० ॥  
  
येनार्जितास्त्रयोऽप्योऽप्येते पुत्रा भृत्याश्च बान्धवाः ।  
जिता तेन समं भूपैश्चतुरब्धिर्वसुन्धरा ॥ १,१११.२१ ॥  
  
लङ्घयेच्छास्त्रयुक्तानि हेतुयुक्तानि यानि च ।  
सहि नश्यति वै राजा इह लोके परत्र च ॥ १,१११.२२ ॥  
  
मनस्तापं न कुर्वीत आपदं प्राप्य पार्थिवः ।  
समबुद्धिः प्रसन्नात्मा प्रसन्नात्मा सुखदुःखे समो भवेत् ॥ १,१११.२३ ॥  
  
धीराः कष्टमनुप्राप्य न भवन्ति विषादिनः ।  
प्रविश्य वदनं राहोः किं नोदति पुनः शशी ॥ १,१११.२४ ॥  
  
धिग्धिक्शरीरसुखलालितमानवेषु मा खेदयेद्धनकृशं हि शरीरमेव ।  
सद्दारका ह्यधनपाण्डुसुताः श्रुता हि दुःखं विहाय पुनरेव सुखं प्रपन्नाः ॥ १,१११.२५ ॥  
  
गन्धर्वविद्यामालोक्य वाद्यं च गणिकागणान् ।  
धनुर्वेदार्थशास्त्राणि लोके रक्षेच्च भूपतिः ॥ १,१११.२६ ॥  
  
कारणेन विना भृत्ये यस्तु कुप्यति पार्थिवः ।  
स गृह्णाति विषोन्मादं कृष्णसर्पविसर्जितम् ॥ १,१११.२७ ॥  
  
चापलाद्वारयेद्दृष्टिं मिथ्यावाक्यञ्च वारयेत् ।  
मानवे श्रोत्रिये चैव भृत्यवर्गे सदैव हि ॥ १,१११.२८ ॥  
  
लीलां करोति यो राजा भृत्यस्वजनगर्वितः ।  
शासने सर्वदा क्षिप्रं रिपुभिः परिभूयते ॥ १,१११.२९ ॥  
  
हुङ्कारे भृकुटीं नैव सदा कुर्वीत पार्थिवः ।  
विना दोषेण यो भृत्यान्राजाधमण शास्ति च ।  
लीलासुखानि भोग्यानि त्यजेदिह महीपतिः ॥ १,१११.३० ॥  
  
सुखप्रवृत्तैः साध्यन्तै शत्रवो विग्रहे स्थितैः ॥ १,१११.३१ ॥  
  
उद्योगः साहसन्धैर्यं बुद्धिः शक्तिः पराक्रमः ।  
षड्विधो यस्य उत्साहस्तस्य देवोऽपि शङ्कते ॥ १,१११.३२ ॥  
  
उद्योगेन कृते कार्ये सिद्धर्यस्य न विद्यते ।  
दैवं तस्य प्रमाणं हि कर्तव्यं पौरुषं सदा ॥ १,१११.३३ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहदृ नीतिसारे एकादशोत्तरशततमोऽध्यायः