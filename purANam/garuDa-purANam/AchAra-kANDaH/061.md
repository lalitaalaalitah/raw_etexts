---
title: ०६१

---
            ॥हरिरुवाच ॥  
सप्तमोपचयाद्यस्थश्चन्द्रः सर्वत्र शोभनः ॥  
शुक्लपक्षे द्वितीयस्तु पञ्चमो नवमस्तथा ॥ 61.1 ॥  
  
सम्पूज्यमानो लोकैस्तु गुरुवदॄश्यते शशी ॥  
चन्द्रस्य द्वादशावस्था भवन्ति श्रृणु ता अपि ॥ 61.2 ॥  
  
त्रिषु त्रिषु च ऋक्षेषु अश्विन्यादि वदाम्यहम् ॥  
प्रवासस्थं पुनर्दृष्टं मृतावस्थं जयावहम् ॥ 61.3 ॥  
  
हास्यावस्थं नता(क्रीडा) वस्थं प्रमोदावस्थमेव च ॥  
विषादावस्थभोगस्थे ज्वरावस्थं व्यवस्थितम् ॥ 61.4 ॥  
  
कम्पा(न्या) वस्थं सुखावस्थं द्वादशावस्थगं भवेत् ॥  
प्रवासो हानिर्मृत्यु च जयो हासेरतिः सुखम् ॥ 61.5 ॥  
  
शोको भोगो ज्वरः कम्पः सुखं चेति क्रमात्फलम् ॥  
जन्मस्थः कुरुते तुष्टिं द्वितीये नास्ति निर्वृतिः ॥ 61.6 ॥  
  
तृतीये राजसन्मानं चतुर्थे कलहागमः ॥  
पञ्चमेन मृगाङ्केन स्त्रीलाभो वै तथा भवेत् ॥ 61.7 ॥  
  
धनधान्यागमः षष्ठे रतिः पूजा च सप्तमे ॥  
अष्टमे प्राणसन्देहो नवमे कोशसञ्चयः ॥ 61.8 ॥  
  
दशमे कार्य्यनिष्पत्तिध्रुवमेकादशे जयः ॥  
द्वादशेन शशाङ्केन मृत्युरेव न संशयः ॥ 61.9 ॥  
  
कृत्तिकादौ च पूर्वेण सप्तर्क्षाणि च वै व्रजेत् ॥  
मघादौ दक्षिणे गच्छेदनुराधादि पश्चिमे ॥ 61.10 ॥  
  
प्रशस्ता चोत्तर यात्रा धनिष्ठादिषु सप्तसु ॥  
अश्विनी रेवती चित्रा धनिष्ठा समलङ्कृतौ ॥ 61.11 ॥  
  
मृगाश्विचित्रापुष्याश्च मूला हस्ता शुभाः सदा ॥  
कन्याप्रदाने यात्रायां प्रतिष्ठादिषु कर्मसु ॥ 61.12 ॥  
  
शुक्रचन्द्रौ हि जन्मस्थौ शुभदौ च द्वितीयके ॥  
शशिज्ञशुक्रजीवाश्च राशौ चाथ तृतीयके ॥ 61.13 ॥  
  
भौममन्दशशाङ्कार्का बुधः श्रेष्ठस्चतुर्थके ॥  
शुक्रजीवौ पञ्चमे च चन्द्रकेतुसमाहितौ ॥ 61.14 ॥  
  
मन्दार्कौ च कुजः षष्ठे गुरुचन्द्रौ च सप्तमे ॥  
ज्ञशुक्रावष्टमे श्रेष्ठौ नवमस्थो गुरुः शुभः ॥ 61.15 ॥  
  
अर्कार्किचन्द्रा दशमे ग्रहा एकादशेखिलाः ॥  
बुधोऽथ द्वादशे चैव भार्गवः सुखदो भवेत् ॥ 61.16 ॥  
  
सिंहेन मकरः श्रेष्ठः कन्यया मेष उत्तमः ॥  
तुलया सह मीनस्तु कुम्भेन सहकर्कटः ॥ 61.17 ॥  
  
धनुषा वृषभः श्रेष्ठो मिथुनेन च वृश्चिकः ॥  
एतत्षडष्टकं ? प्रीत्यै भवत्येव न संशयः ॥ 61.18 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे ग्रहाणां शुभाशुभस्थानादिनिरूपणं नामैकपष्टितमोऽध्यायः ॥ 61 ॥