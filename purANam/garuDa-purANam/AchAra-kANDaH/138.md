---
title: १३८

---
श्रीगरुडमहापुराणम् १३८  
(इति व्रतानि समाप्तानि) ।  
हरिरुवाच ।  
राज्ञां वंशान्प्रवक्ष्यामि वंशानुचरितानि च ।  
विष्णुनाभ्यब्जतो ब्रह्मा दक्षोऽङ्गुष्ठाच्च तस्य वै ॥ १,१३८.१ ॥  
  
ततोऽपितर्विवस्वांश्च ततः सूनुर्विवस्वतः मनुरिक्ष्वाकुशर्याती नृगो धृष्टः प्रषध्रकः ॥ १,१३८.२ ॥  
  
नरिष्यन्तश्च नाभागो दिष्टः शशक एव च ।  
मनोरासीदिला कन्या सुद्युम्नोऽस्य सुतोऽभवत् ॥ १,१३८.३ ॥  
  
इलायां तु बुधाज्जातो राजा रुद्र पुरूरवाः ।  
सुतास्त्रयश्च सुद्युम्नादुत्कलो विनतो गयः ॥ १,१३८.४ ॥  
  
अभृच्छ्रद्रो गोवधात्तु पृषध्रस्तु मनोः सुतः ।  
करूषात्क्षत्त्रिया जाता कारूषा इति विश्रुताः ॥ १,१३८.५ ॥  
  
दिष्टपुत्रस्तु नाभागो वैश्यातामगमत्स च ।  
तस्माद्भलन्दनः पुत्रो वत्सप्रीतिर्भलन्दनात् ॥ १,१३८.६ ॥  
  
ततः पांशुः खनित्रोऽभूद्भूपस्तस्मात्ततः क्षुपः ।  
क्षुपाद्विंशोऽभवत्पुत्रो विंशाज्जातो विविंशकः ॥ १,१३८.७ ॥  
  
विविंशाच्च खनीनेत्रो विभूतिस्तत्सुतः स्मृतः ।  
करन्धमो विभूतेस्तु ततो जातोऽप्यविक्षितः ॥ १,१३८.८ ॥  
  
मरुत्तोऽविक्षितस्यापि नरिष्यन्तस्ततः स्मृतः ।  
नरिष्यन्तात्तमो जातस्ततोभूद्राजवर्धनः ॥ १,१३८.९ ॥  
  
राजवर्धात्सुधृतिश्च नरोऽभूत्सुधृतेः सुतः ।  
नराच्च केवलः पुत्रः केवलाद्धुन्धुमानपि ॥ १,१३८.१० ॥  
  
धुन्धुमतो वेगवांश्च बुधो वेगवतः सुतः ।  
तृणबिन्दुर्बुधाज्जातः कान्या चैलविला तथा ॥ १,१३८.११ ॥  
  
विशालं जनयामास तृणबिन्दोस्त्वलम्बुसा ।  
विशालाद्धेमचन्द्रोऽभूद्धेम चन्द्राच्च चन्द्रकः ॥ १,१३८.१२ ॥  
  
धूम्राश्वश्चैव चन्द्रात्तु धूम्राश्वात्सृञ्जयस्तथा ।  
सञ्जयात्सहदेवोऽभूत्कृशाश्वस्तत्सुतोऽभवत् ॥ १,१३८.१३ ॥  
  
कृशाश्वात्सोमदत्तस्तुततोऽभूज्जनमेजयः ।  
तत्पुत्रश्च सुमन्तिश्च एते वैशालका नृपाः ॥ १,१३८.१४ ॥  
  
शर्यातेस्तु सुकन्याबूत्सा भार्या च्यवनस्य तु ।  
अनन्तो नाम शार्यते रनन्ताद्रेवतोऽभवत् ॥ १,१३८.१५ ॥  
  
रैवतो रेवतस्यापि रैवताद्रेवती सुता ।  
धृष्टस्य धार्ष्टर्(त) कं क्षेत्रं वैष्णवं (श्यकं) तद्वभूव ह ॥ १,१३८.१६ ॥  
  
नाभागपुत्रो नेष्ठो ह्यम्बरीषोऽपि तत्सुतः ।  
अम्बरीषाद्विरूपोऽभूत्पृषदश्वो विरूपतः ॥ १,१३८.१७ ॥  
  
रथीनरश्च तत्पुत्रो वासुदेवपरायणः ।  
इक्ष्वाकोस्तु त्रयः पुत्राः विकुक्षिनिमिदण्डकाः ॥ १,१३८.१८ ॥  
  
इक्ष्वाकुजो विकुक्षिस्तु शशादः शशभक्षणात् ।  
पुरञ्जयः शशादाच्च ककुत्स्थाख्योऽभवत्सुतः ॥ १,१३८.१९ ॥  
  
अनेनास्तु ककुत्सथाच्च पृथुः पुत्रस्त्वनेनसः ।  
विश्वरातः पृथोः पुत्र आर्द्रेऽभूद्विश्वराततः ॥ १,१३८.२० ॥  
  
युवनाश्वोऽभवच्चार्द्राच्छावस्तो युवनाश्वतः ।  
बृहदश्वस्तुशावस्तात्तत्पुत्रः कुवलाश्वकः ॥ १,१३८.२१ ॥  
  
धुन्धुमारो हि विक्यातो दृढश्वश्चततोऽभवत् ।  
चन्द्राश्वः कपिलाश्वश्च हर्यश्वश्च दृढश्वतः ॥ १,१३८.२२ ॥  
  
हर्यश्वाच्च निकुम्बोऽभूद्धिताश्वश्च निकुम्भतः ।  
पूजाश्वश्च हिताश्वाच्च तत्सतो युवनाश्वकः ॥ १,१३८.२३ ॥  
  
युवनाश्वाच्च मान्धाता बिन्दुमत्यास्ततोऽभवत् ।  
मुचुकुन्दोऽम्बरीषश्च पुरुकुत्सस्त्रयः सुताः ॥ १,१३८.२४ ॥  
  
पञ्चाशत्कन्यकाश्चैव भार्यास्ताः सौभरेर्मुनेः ।  
युवनाश्वोऽम्बरीषाच्च हरितो युवनाश्वतः ॥ १,१३८.२५ ॥  
  
पुरुकुत्सान्नर्मदायां त्रसदस्युरबूत्सुतः ।  
अनरण्यस्ततो जातो हर्यश्वोऽप्यनरण्यतः ॥ १,१३८.२६ ॥  
  
तत्पुत्रोऽभूद्वसुमनास्त्रिधन्वा तस्य चात्मजः ।  
त्रय्यारुणस्तस्य पुत्रस्तस्त सत्यरतः सुतः ॥ १,१३८.२७ ॥  
  
यस्त्रिशङ्कुः समाख्यातो हरिश्चन्द्रोऽभवत्ततः ।  
हरिश्चन्द्राद्रोहिताश्वो हरितो रोहिताश्वतः ॥ १,१३८.२८ ॥  
  
हरितस्य सुतश्चञ्चुश्चञ्चोश्च विजयः सुतः ।  
विजयाद्रुरुको जज्ञे रुरुकात्तु वृकः सुतः ॥ १,१३८.२९ ॥  
  
वृकाद्बाहुर्नृपोऽभूच्च बाहोस्तु सगरः स्मृतः ।  
षष्टिः पुत्र सहस्राणि सुमत्यां सगराद्धर ॥ १,१३८.३० ॥  
  
केशिन्यामेक एवासावसमञ्जससञ्ज्ञकः ॥ १,१३८.३१ ॥  
  
तस्यांशुमान्सुतो विद्वान्दिलीपस्तत्सुतोऽभवत् ।  
भगीरथो दिलीपाच्च यो गङ्गामानयद्भुवम् ॥ १,१३८.३२ ॥  
  
श्रुतो भगीरथसुतो नाभगश्च श्रुतात्किल ।  
नाभागादम्बरीषोऽभूत्सिन्दुद्वीपोऽम्बरीषतः ॥ १,१३८.३३ ॥  
  
सिन्दुद्वीपस्यायुतायुरृतुपर्णस्तदात्मजः ।  
ऋतुषर्णात्सर्वकामः सुदासोऽभूत्तदात्मजः ॥ १,१३८.३४ ॥  
  
सुदासस्य च सौदासो नाम्ना मित्रसहः स्मृतः ।  
कल्माष पादसञ्ज्ञश्च दमयन्त्यां तदात्मजः ॥ १,१३८.३५ ॥  
  
अश्वकाख्योऽभवत्पुत्रो ह्यश्वकान्मूल(न्मृच्छ) कोऽभवत् ।  
ततो दशरथो राजा तस्य चैलविलः सुतः ॥ १,१३८.३६ ॥  
  
तस्य विश्वसहः पुत्रः खट्वाङ्गश्च तदात्मजः ।  
खट्वाङ्गद्दीर्घबाहुश्च दीर्घबाहोर्ह्यजः सुतः ॥ १,१३८.३७ ॥  
  
तस्य पुत्त्रो दशरथश्चत्वारस्तत्सुताः स्मृताः ।  
रामलक्ष्मणशत्रुघ्नभरताश्च महाबलाः ॥ १,१३८.३८ ॥  
  
रामात्कुशलवौ जातौ भरतात्तार्क्षपुष्करौ ।  
चित्राङ्गदश्चन्द्रकेतुर्लक्ष्मणात्सम्बभूवतुः ॥ १,१३८.३९ ॥  
  
सुबाहुशूरसेनौ च शत्रुघ्नात्सम्बभूवतुः ।  
कुशस्य चातिथिः पुत्रो निषधो ह्यतिथेः सुतः ॥ १,१३८.४० ॥  
  
निषधस्य नलः पुत्रो नलस्य च नभाः स्मृतः ।  
नभसः पुण्डरीकस्तुक्षेमधन्वा तदात्मजः ॥ १,१३८.४१ ॥  
  
देवानीकस्तस्य पुत्रो देवानीकादहीनकः ।  
अहीनकाद्रुरुर्यज्ञे पारियात्रो रुरोः सुतः ॥ १,१३८.४२ ॥  
  
पारियात्राद्दलो यज्ञे दल पुत्रश्छलः स्मृतः ।  
छलादुक्थस्ततो ह्युक्थाद्वज्रनाभस्ततो गणः ॥ १,१३८.४३ ॥  
  
उषिताश्वो गणाज्जज्ञे ततो विश्वसहोऽभवत् ।  
हिरण्यनाभस्तत्पुत्रस्तत्पुत्रः पुष्पकः स्मृतः ॥ १,१३८.४४ ॥  
  
ध्रुवसन्धिरभूत्पुष्पाद्ध्रुवसन्धेः सुदर्शनः ।  
सुदर्शनादग्निवर्णः पद्मवणोऽग्निवर्णतः ॥ १,१३८.४५ ॥  
  
शीघ्रस्तु पद्मवर्णात्तु शीघ्रात्पुत्रो मरुस्त्वभूत् ।  
मरोः प्रसुश्रुतः पुत्रस्तस्य चोदावसुः सुतः ॥ १,१३८.४६ ॥  
  
उदावसोर्नन्दिवर्धनः सुकेतुर्नन्दिवर्धनात् ।  
सुकेतोर्देवरातोऽभूद्वृहदुक्थस्ततः सुतः ॥ १,१३८.४७ ॥  
  
बृहदुक्थान्महावीर्यः सुधृतिस्तस्य चात्मजः ।  
सुधृतेर्धृष्टकेतुश्च हर्यश्वो धृष्टकेतुतः ॥ १,१३८.४८ ॥  
  
हर्यश्वात्तु मरुर्जातो मरोः प्रतीन्धकोऽभवत् ।  
प्रतीन्धकात्कृतिरथो देवमीढस्तदात्मजः ॥ १,१३८.४९ ॥  
  
विबुधो देवमीढात्तु विबुधात्तु महाधृतिः ।  
महाधृतेः कीर्तिरातो महारोमा तदात्मजः ॥ १,१३८.५० ॥  
  
महारोम्णः स्वर्णरोमा ह्रस्वरोमा तदात्मजः ।  
सीरध्वजो ह्रस्वरोम्णः तस्य सीताभवत्सुता ॥ १,१३८.५१ ॥  
  
भ्राता कुशध्वजस्तस्य सीरध्वजात्तु भानुमान् ।  
शतद्युम्नो भानुमतः शतद्युम्नाच्छुचिः स्मृतः ॥ १,१३८.५२ ॥  
  
ऊर्जनामा शुचेः पुत्रः सनद्वाजस्तदात्मजः ।  
सनद्वाजात्कुलिर्जातोऽनञ्जनस्तु कुलेः सुतः ॥ १,१३८.५३ ॥  
  
अनञ्जनाच्च कुलजित्तस्यापि चाधिनेमिकः ।  
श्रुतायुस्तस्य पुत्रोऽभूत्सुपार्श्वश्च तदात्मजः ॥ १,१३८.५४ ॥  
  
सुपार्श्वात्सृञ्जयो जातः क्षेमारिः सृजयात्समृतः ।  
क्षेमारि तस्त्वनेनाश्च तस्य रामरथः स्मृतः ॥ १,१३८.५५ ॥  
  
सत्यरथो रामरथात्तस्मादुपगुरुः स्मृतः ।  
उपगुरोरुपगुप्तः स्वागतश्चोपगुप्ततः ॥ १,१३८.५६ ॥  
  
स्वनरः स्वागताज्जज्ञे सुवर्चास्तस्य चात्मजः ।  
सुवर्चसः सुपार्श्वस्तु सुश्रुतश्च सुपार्श्वतः ॥ १,१३८.५७ ॥  
  
जयस्तु सुश्रुताज्जज्ञे जयात्तु विजयोऽभवत् ।  
विजयस्य ऋतः पुत्रः ऋतस्य सुनयः सुतः ॥ १,१३८.५८ ॥  
  
सुनयाद्वीतहव्यस्तु वीतहव्याद्धतिः स्मृतः ।  
बहुलाश्वो धृतेः पुत्रो बहुलाश्वात्कृतिः स्मृतः ॥ १,१३८.५९ ॥  
  
जनकस्य द्वये वंशे उक्तो योगसमाश्रयः ॥ १,१३८.६० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सूर्यवंशवर्णनं नामाष्टत्रिंशदुत्तरशततमोऽध्यायः