---
title: १६८

---
श्रीगरुडमहापुराणम् १६८  
निदानं समाप्तम् ।  
धन्वन्तरिरुवाच ।  
सर्वरोगहरं सिद्धं योगसारं वदाम्यहम् ।  
शृणु सुश्रुतं सङ्क्षेपात्प्राणिनां जीवहेतवे ॥ १,१६८.१ ॥  
  
कषायकटुतिक्ताम्लरूक्षाहारादिभोजनात् ।  
चिन्ताव्यवयव्यायामभयशोकप्रजागरात् ॥ १,१६८.२ ॥  
  
उच्चैर्भाषातिभाराच्च कर्मयोगातिकर्षणात् ।  
वायुः कुप्यति पर्जन्ये जीर्णान्ने दिनसङ्क्षये ॥ १,१६८.३ ॥  
  
उष्णाम्ल लवणक्षारकटुकाजीर्णभोजनात् ।  
तीक्ष्णातपाग्निसन्तापमद्यक्रोधनिषेवणात् ॥ १,१६८.४ ॥  
  
विदाहकाले भुक्तस्य मध्याह्ने जलदात्यये ।  
ग्रीष्मकालेर्ऽद्धरात्रेऽपि पित्तं कुप्यति देहिनः ॥ १,१६८.५ ॥  
  
स्वाद्वम्ललवणस्निग्धगुरुशीतातिभोजनात् ।  
नवान्नपिच्छिलानूपमांसादेः सेवनादपि ॥ १,१६८.६ ॥  
  
अव्यायाम दिवास्वप्नशय्यासनसुखादिभिः ।  
कफप्रदोषो भुक्ते च वसन्ते च प्रकुप्यति ॥ १,१६८.७ ॥  
  
देहपारुष्यसङ्कोचतोदविष्टम्भकादयः ।  
तथा च सुप्ता रोमहर्षस्तम्भनशोषणम् ॥ १,१६८.८ ॥  
  
श्यामत्वमङ्गविश्लेषबलमायासवर्धनम् ।  
वायोर्लिङ्गानि तैर्युक्तं रोगं वातात्मकं वदेत् ॥ १,१६८.९ ॥  
  
दाहोष्मपादसङ्क्लेदकोपरागपरिश्रमाः ।  
कट्वम्लशववैगन्ध्यस्वेदमूर्छातितृट्भ्रमाः ॥ १,१६८.१० ॥  
  
हारिद्रं हरितत्वञ्च पित्तलिङ्गान्वितैर्नरः ।  
देहे स्निग्धत्वमाधुर्यचिरकारित्वबन्धनम् ॥ १,१६८.११ ॥  
  
स्तैमित्यतृप्तिसङ्घातशोथशतिलगौरवम् ।  
कण्डूनिद्राभियोगश्च लक्षणं कफसम्भवम् ॥ १,१६८.१२ ॥  
  
हेतुलक्षणसंसर्गाद्विद्याद्व्याधिं द्विदोषजम् ।  
सर्वहेतुसमुत्पन्नं त्रिलिङ्गं सान्निपातिकम् ॥ १,१६८.१३ ॥  
  
दोषधातुमलाधारो देहिनां देह उच्यते ।  
तेषां समत्वमारोग्यं क्षयवृद्धेर्विपर्ययः ॥ १,१६८.१४ ॥  
  
वसासृङ्मांसमेदोऽस्थिमज्जाशुक्राणि धातवः ।  
वातपित्तकफा दोषा विण्मूत्राद्या मलाः स्मृताः ॥ १,१६८.१५ ॥  
  
वायुः शीतो लघुः सूक्ष्मः स्वरनाशीस्थिरो बली ।  
पित्तमम्लकटूष्णञ्चापङ्क्ती रोगकारणम् ॥ १,१६८.१६ ॥  
  
मधुरो लवणः स्निग्धो गुरुः श्लेषमातिपिच्छिलः ।  
गुदश्रोण्याश्रयो वायुः पित्तं पक्वाशयस्थितम् ॥ १,१६८.१७ ॥  
  
कफस्यामाशयस्थानं कण्ठो वा मूर्धसन्धयः ।  
कटुतिक्तकषायाश्च कोपयन्ति समीरणम् ॥ १,१६८.१८ ॥  
  
कट्वम्ललवणाः पित्तं स्वादूष्णलवणाः कफम् ।  
एत एव विपर्यस्ताः शमायैषां प्रयोजिताः ।  
भवन्ति रोगिणां शान्त्यै स्वस्थाने सुखहेतवः ॥ १,१६८.१९ ॥  
  
चक्षुष्यो मधुरो ज्ञेयो रसधातुविवह्द्धनः ।  
अम्लोत्तरो मनोहृद्यं तथा दीपनपाचनम् ॥ १,१६८.२० ॥  
  
दीपनोज्वरतृष्णाघ्नस्तिक्तः शोधनशोषणः ।  
पित्तलो लेखन स्तम्भी कषायो ग्राहिशोषणः ॥ १,१६८.२१ ॥  
  
रसवीर्यविपाकानामाश्रयं द्रव्यमुत्तमम् ।  
रसपाकान्तरस्थायि सर्वद्रव्याश्रयं द्रुतम् ॥ १,१६८.२२ ॥  
  
शीतोष्णं लवणं वीर्यमथ वा शक्तिरिष्यते ।  
रसानां द्विविधः पाको कटुरेव च ॥ १,१६८.२३ ॥  
  
भिषग्भेषजरोगार्तपरिचारकसम्पदः ।  
चिकित्साङ्गानिचत्वारि विपरीतान्यसिद्धये ॥ १,१६८.२४ ॥  
  
देशकालवयोवह्निसाम्यप्रकृतिभेषजम् ।  
देहसत्त्वबलव्याधीन्बुद्ध्वा कर्म समाचरेत् ॥ १,१६८.२५ ॥  
  
बहूदकनगोऽनूपः कफमारुतकोपवान् ।  
जाङ्गलोऽपरशाखी च रक्तपित्तगदोत्तरः ॥ १,१६८.२५*१ ॥  
  
संसृष्टलक्षणोपेतो देशः साधारणः स्मृतः ।  
बाल आ षोडशान्मध्यः सप्ततेर्वृद्ध उच्यते ॥ १,१६८.२६ ॥  
  
कफपित्तानिलाः प्रायो यथाक्रममुदीरिताः ।  
क्षाराग्निशस्त्ररहिता क्षीणे प्रवयसि क्रियाः ॥ १,१६८.२७ ॥  
  
कृशस्य वृंहणं कार्यंस्थूलदेहस्य कर्षणम् ।  
रक्षणं मध्यकायस्य देहभेदास्त्रयो मताः ॥ १,१६८.२८ ॥  
  
स्थैर्यव्यायामसन्तोषैर्बोद्धव्यं यत्नतो बलम् ।  
अविकारी महोत्साहो महासाहसिको नरः ॥ १,१६८.२९ ॥  
  
पानाहारादयो यस्य विरुद्धाः प्रकृतेरपि ।  
श्वसुखायोपकल्प्यन्ते तत्साम्यमिति कथ्यते ॥ १,१६८.३० ॥  
  
गर्भिण्याः श्लैष्मिकैर्भक्ष्यैः श्लैष्मिको जायते नरः ।  
वातलैः पित्तलैस्तद्वत्समधातुर्हिताशनात् ॥ १,१६८.३१ ॥  
  
कृशो रूक्षोऽल्पकेशश्च चलचित्तो नरः स्थितः ।  
बहुवाक्यरतः स्वप्नेवातप्रकृतिको नरः ॥ १,१६८.३२ ॥  
  
अकालपलितो गौरः प्रस्वेदी कोपनो बुधः ।  
स्वप्नेऽपि दीप्तिमत्प्रेक्षी पित्तप्रकृतिरुच्यते ॥ १,१६८.३३ ॥  
  
स्थिरचित्तः स्वरः सूक्ष्मः प्रसन्नः स्निग्धमूर्धजः ।  
स्वप्ने जलशिलालोकी श्लेष्म प्रकृतिको नरः ॥ १,१६८.३४ ॥  
  
सम्मिश्रलक्षणैर्ज्ञेयो द्वित्रिदोषान्वयो नरः ।  
दोषस्येतरसद्भावेऽप्यधिका प्रकृतिः स्मृताः ॥ १,१६८.३५ ॥  
  
मन्दस्तीक्ष्णोऽथ विषमः समश्चैति चतुर्विधाः ।  
कफपित्तानिलाधिक्यात्तत्साम्याज्जाठरोऽनलः ॥ १,१६८.३६ ॥  
  
समस्य पालनं कार्यं विषमे वातनिग्रहः ।  
तीक्ष्णे पित्तप्रतीकारो मन्दे श्लेष्मविशोधनम् ॥ १,१६८.३७ ॥  
  
प्रभवः सर्वरोगाणामजीर्णं चाग्निनाशनम् ।  
आमाम्लरसविष्टम्भ लक्षणन्तच्चतुर्विधम् ॥ १,१६८.३८ ॥  
  
आमाद्विषूचिका चैव हृदालस्यादयस्तथा ।  
वचालवणतोयेन छर्दनं तत्र कारयेत् ॥ १,१६८.३९ ॥  
  
शुक्राभावो भ्रमो मूर्छा तर्षोऽम्लात्सम्प्रवर्तते ।  
अपक्वं तत्र शीताम्बुपानं वातनिषेवणम् ॥ १,१६८.४० ॥  
  
गात्रभङ्गं शिरोजाड्यं भक्तदोषादयो गदान् ।  
तस्मिन्स्वापो दिवा कार्योलङ्घनं च विवर्जनम् ॥ १,१६८.४१ ॥  
  
शूलगुल्मौ च विण्मूत्रस्थानविष्टम्भसूचकौ ।  
विधेयं स्वेदनं तत्र पानीयं लवणोदकम् ॥ १,१६८.४२ ॥  
  
आममम्लं च विष्टब्धं कफपित्तानिलैः क्रमात् ।  
आलिप्य जठरं प्राज्ञो हिङ्गुत्र्यूषणसैन्धवैः ॥ १,१६८.४३ ॥  
  
दिवास्वप्नं प्रकुर्वीत सर्वाजीर्णविनाशनम् ।  
अहितान्नै रोगराशिरहितान्नं ततस्त्यजेत् ॥ १,१६८.४४ ॥  
  
उष्णाम्बु वानुपानं च माक्षिकैः पाचनं भवेत् ।  
करीरदधिमत्स्यैश्च प्रायः क्षीरं विरुध्यते ॥ १,१६८.४५ ॥  
  
बिल्वः शोणा च गम्भारी पाटला गणिकारिका ।  
दीपनं कफवातघ्नं पञ्चमूलमिदं महत् ॥ १,१६८.४६ ॥  
  
शालपर्णो पृश्रिपर्णो बृहतीद्वयगोक्षुरम् ।  
वातपित्तहरं वृष्यं कनीयः पञ्चमूलकम् ॥ १,१६८.४७ ॥  
  
उभयं दशसूलं स्यात्सन्निपातज्वरापहम् ।  
कासे श्वासे च तन्द्रायां पार्श्वशूले च शस्यते ॥ १,१६८.४८ ॥  
  
एतैस्तैलानि सर्पोषि प्रलेपादलकां जयेत् ।  
क्वाथाच्चतुर्गुणं वारि पादस्थं स्याच्चतुर्गुणम् ॥ १,१६८.४९ ॥  
  
स्नेहञ्च तत्समं क्षीरं कल्कश्च स्नेहपादकः ।  
संवर्तितौषधैः पाको बस्तौ पाने भवेत्समः ।  
खरोऽभ्यङ्गे मृदुर्नस्ये पाकोऽपि सम्प्रकल्पयेत् ॥ १,१६८.५० ॥  
  
स्थूलदेहन्द्रियाश्चिन्त्या प्रकृतिर्या त्वधिष्ठिता ।  
आरोग्यमिति तं विद्यादायुष्मन्तमुपाचरेत् ॥ १,१६८.५१ ॥  
  
यो गृह्णातीन्द्रियैरर्थान्विपरीतान्स मृत्युभाक् ।  
भिषङ्मित्रगुरुद्वेषी प्रियारातिश्च यो भवेत् ॥ १,१६८.५२ ॥  
  
गुल्फजानुललाटं च हनुर्गण्डस्तथैव च ।  
भ्रष्टं स्थानच्युतं यस्य स जहात्यचिरादसून् ॥ १,१६८.५३ ॥  
  
वामाक्षिमज्जनं जिह्वा श्यामा नासा विकारिणी ।  
कृष्णौ स्थानच्युतौ चोष्ठौ कृष्णास्यं यस्यतं त्यजेत् ॥ १,१६८.५४ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वैद्यकशास्त्रपरिभाषा नामाष्टषष्ट्यधिकशततमोऽध्यायः