---
title: १८२

---
श्रीगरुडमहापुराणम् १८२  
हरिरुवाच ।  
शरद्ग्रीष्मवसन्तेषु प्रायशो दधि गर्हितम् ।  
हेमन्ते शिशिरे चैव वर्षासु दधि शस्यते ॥ १,१८२.१ ॥  
  
भुक्ते तु शर्करा पीता नवनीतेन बुद्धिकृत् ।  
गुडस्य तु पुराणस्य पलमेकन्तु भक्षयेत् ।  
स्त्रीसहस्रञ्च सङ्गच्छेत्पुमान्बलयुतो हर ! ॥ १,१८२.२ ॥  
  
कुष्ठं सञ्चूर्णितं कृत्वा घृतमाक्षिकसंयुतम् ।  
भक्षयेत्स्वप्नवेलायां बलीपलितनाशनम् ॥ १,१८२.३ ॥  
  
अतसीमाषगोधूमचूर्णं कृत्वा तु पिप्पली ।  
घृतेन लेपयेद्गत्रमोभिः सार्धं विचक्षणः ।  
कन्दर्पसदृशो मर्त्यो नित्यं भवति शङ्कर ! ॥ १,१८२.४ ॥  
  
यवास्तिलाश्वगन्धा च मुशली सरला गुडम् ।  
एभिश्च रचितां जग्ध्वा तरुणो बलवान्भवेत् ॥ १,१८२.५ ॥  
  
हिङ्गु सौवर्चलं शुण्ठीं पीत्वा तु क्वथितोदकैः ।  
परिणामाख्यशूलञ्च अजीर्णञ्चैव नश्यति ॥ १,१८२.६ ॥  
  
धातकीं सोमराजीञ्च क्षीरेण सह पेषयेत् ।  
दुर्बलश्च भवेत्स्थूलो नात्र कार्या विचारणा ॥ १,१८२.७ ॥  
  
शर्करामधुसंयुक्तं नवनीतं बली लिहेत् ।  
क्षीराशी च क्षयी पुष्टिं मेधाञ्चैवातुलां व्रजेत् ॥ १,१८२.८ ॥  
  
कुलीरचूर्णं सक्षीरं पीतञ्च क्षयरेगनुत् ।  
भल्लातकं विडङ्गञ्च यवक्षारञ्च सैन्धवम् ॥ १,१८२.९ ॥  
  
मनः शिला शङ्खचूर्णं तैलपक्वं तथैव च ।  
लोमानि शातयत्येव नात्र कार्या विचारणा ॥ १,१८२.१० ॥  
  
मालूरस्य रसं गृह्य जलौकां तत्र पेषयेत् ।  
हस्तौ संलेपयेत्तेन त्वग्निस्तम्भनमुत्तमम् ॥ १,१८२.११ ॥  
  
शाल्मलीरसमादाय खरमूत्रे निधाय तम् ।  
अग्नयादौ विक्षिपेत्तेन ह्यग्निस्तम्भनमुत्तमम् ॥ १,१८२.१२ ॥  
  
वायस्या उदरं गृह्य मण्डूकवसया सह ।  
गुटिकां कारयेत्तेन ततोऽग्नौ सङ्क्षैपेत्सुधीः ।  
एवमेतत्प्रयोगेण ह्यग्निस्तम्भनमुत्तमम् ॥ १,१८२.१३ ॥  
  
मुण्डीत्वक्च वचा मुस्तं मरिचं तगरं तथा ।  
चर्वित्वा च त्विमं सद्यो जिह्वया ज्वलनं लिहेत् ॥ १,१८२.१४ ॥  
  
गोरोचनां भृङ्गराजं चूर्णोकृत्यघृतं समम् ।  
दिव्याम्भसः स्तम्भनं स्यान्मन्त्रेणानेन वै तथा ।  
ओं अग्निस्तम्भनं कुरु कुरु ॥ १,१८२.१५ ॥  
  
ओं नमो भगवते जलं स्तम्भय सं सं सं केक केकः चरचर ।  
जलस्तम्भनमन्त्रोऽयं जलं स्तम्भयते शिव ! ॥ १,१८२.१६ ॥  
  
गृध्रास्थिञ्च गवास्थिञ्च तथा निर्माल्यमेव च ।  
अरेर्यो निखनेद्द्वारे पञ्चत्वमु पयाति सः ॥ १,१८२.१७ ॥  
  
पञ्चरक्तानि पुष्पाणि पृथग्जात्या समालभेत् ।  
कुङ्कुमेन समायुक्तमात्मरक्तसमन्वितम् ॥ १,१८२.१८ ॥  
  
पुष्पेण तु समं पिष्ट्वा रोचनायाः पलैकतः ।  
स्त्रिया पुंसा कृतो रुद्र ! तिलकोऽयं वशीकरः ॥ १,१८२.१९ ॥  
  
ब्रह्मदण्डी तु पुष्येण भक्ष्ये पाने वशीकरः ।  
यष्टि मधु पलैकेन पक्वमुष्णोदकं पिबेत् ॥ १,१८२.२० ॥  
  
विष्टम्भिकाञ्च हृच्छूलं हरत्येव महेश्वर ! ।  
ओं ह्रूं जः ।  
मन्त्रोऽयं हरते रुद्र ! सर्ववृश्चिकजं विषम् ॥ १,१८२.२१ ॥  
  
पिप्पली नवनीतञ्च शृङ्गवेरं च सैन्धवम् ।  
मरिचं दधि कुष्ठञ्च नस्ये पाने विषं हरेत् ॥ १,१८२.२२ ॥  
  
त्रिफलार्द्रककुष्ठं च चन्दनं घृतसंयुतम् ।  
एतत्पानाच्च लेपाच्च विषनाशो भवेच्छिव ! ॥ १,१८२.२३ ॥  
  
पारावतस्य चाक्षीणि हरितालं मनः शिला ।  
एतद्योगाद्विषं हन्ति वैनतेय इवोरगान् ॥ १,१८२.२४ ॥  
  
सैन्धवं त्र्यूषणं चैव दधिमध्वाज्यसंयुतम् ।  
वृश्चिकस्य विषं हन्ति लेपोऽयं वृषभध्वज ! ॥ १,१८२.२५ ॥  
  
ब्रह्मदण्डीतिलान्क्वाथ्य चूर्णं त्रिकटुकं पिबेत् ।  
नाशयेद्रुद्र ! गुल्मानि निरुद्धं रक्तमेव च ॥ १,१८२.२६ ॥  
  
पीत्वा क्षीरं क्षौद्रयुतं नाशयेदसृजः स्त्रुतिम् ।  
आटरूपकमूलेन भगं नाभिं च लेपयेत् ।  
सुखं प्रसूयते नारी नात्र कार्या विचारणा ॥ १,१८२.२७ ॥  
  
शर्करां मधुसंयुक्तां पीत्वा तण्डुलवारिणा ।  
रक्तातिसारशमनं भवतीति वृषध्वज ! ॥ १,१८२.२८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे द्व्याशीत्यधिकशततमोऽध्यायः