---
title: ११२

---
श्रीगरुडमहापुराणम् ११२  
सूत उवाच ।  
भृत्या बहुविधा ज्ञेया उत्तमाधममध्यमाः ।  
नियोक्तव्या यथार्हेषु त्रिविधेष्वेव कर्मसु ॥ १,११२.१ ॥  
  
भृत्ये परिक्षणं वक्ष्ये यस्ययस्य हि यो गुणः ।  
तमिमं सम्प्रवक्ष्यामि ये यथाकथितं किल ॥ १,११२.२ ॥  
  
यथा चतुर्भिः कनकं परीक्ष्यते निघर्षणच्छेदनतापताडनैः ।  
तथा चतुर्भिर्भृतकं परीक्षयेद्वतेन शीलेन कलेन कर्मणा ॥ १,११२.३ ॥  
  
कुलशीलगुणोपेतः सत्यधर्मपरायणः ।  
रूपवान्सुप्रसन्नश्च कोशाध्यक्षो विधीयते ॥ १,११२.४ ॥  
  
मूल्यरूपपरीक्षाकृद्भवे द्रत्नपरीक्षकः ।  
बलाबलपरिज्ञाता सेनाध्यक्षो विधीयते ॥ १,११२.५ ॥  
  
इङ्गिताकारतत्त्वज्ञो बलवान् प्रियदर्शनः ।  
अप्रमादी प्रमाथी च प्रतीहारः स उच्यते ॥ १,११२.६ ॥  
  
मेधावी वाक्पटुः प्राज्ञः सत्यवादी जितेन्द्रियः ।  
सर्वशास्त्रसमालोकी ह्येष साधुः स लेखकः ॥ १,११२.७ ॥  
  
बुद्धिमान्मतिमांश्चैव परचित्तोपलक्षकः ।  
क्रूरो यथोक्तवादी च एष दूतो विधीयते ॥ १,११२.८ ॥  
  
समस्तस्मृतिशास्त्रज्ञः पण्डितोऽथ जितेन्द्रियः ।  
शौर्यवीर्यगुणोपेतो धर्माध्यक्षो विधीयते ॥ १,११२.९ ॥  
  
पितृपैतामहो दक्षः शास्त्रज्ञः सत्यवाचकः ।  
शुचिश्च कठिनश्चैव सूपकारः स उच्यते ॥ १,११२.१० ॥  
  
आयुर्वेदकृताभ्यासः सर्वेषां प्रियदर्शनः ।  
आयुः शीलगुणोपेतो वैद्य एव विधीयते ॥ १,११२.११ ॥  
  
वेदवेदाङ्गतत्त्वज्ञो जपहमपरायणः ।  
आशीर्वादपरो नित्यमेष राजपुरोहित ॥ १,११२.१२ ॥  
  
लेखकः पाठकश्चैव गणकः प्रतिरोधकः ।  
आलस्ययुक्तश्चैद्राजा कर्म संवर्जयेत्सदा ॥ १,११२.१३ ॥  
  
द्विजिह्वमुद्वेगकरं क्रूरमेकान्तदारुणम् ।  
खलस्याहेश्च वदनमपकाराय केवलम् ॥ १,११२.१४ ॥  
  
दुर्जनः परिहर्तव्यो विद्ययालङ्कृतोऽपिसन् ।  
मणिना भूषितः सर्पः किमसौ न भयङ्करः ॥ १,११२.१५ ॥  
  
अकारणविष्कृतकोपधारिणः खलाद्भयं कस्य न नाम जायते ।  
विषं महाहेर्विषमस्य दुर्वचः सदुः सहं सन्निपतेत्सदा मुखे ॥ १,११२.१६ ॥  
  
तुल्यार्थं तुल्यसामर्थ्यं मर्मज्ञं व्यवसायिनम् ।  
अर्धराज्यहरं भृत्यं यो हन्यात्स न हन्यते ॥ १,११२.१७ ॥  
  
शूरत्वयुक्ता मृदुमन्दवाक्या जितेन्द्रियाः सत्यपराक्रमाश्च ।  
प्रागेव पश्चाद्विपरी तरुपा ये ते तु भृत्या न हिता भवन्ति ॥ १,११२.१८ ॥  
  
निरालस्याः सुसन्तुष्टाः प्रतिबोधकाः ।  
सुखदुः खसमा धीरा भृत्या लोकेषु दुर्लभाः ॥ १,११२.१९ ॥  
  
क्षान्तिस्तयविहीनश्च क्रूरबुद्धिश्च निन्दकः ।  
दाम्भिकः कपटी चैव शठश्च स्पृहयान्वितः ।  
अशक्तो भयभीतश्च राज्ञा त्यक्तव्य एव सः ॥ १,११२.२० ॥  
  
सुसन्धानानि चास्त्राणि शस्त्राणि विविधानि च ।  
दुर्गे प्रवेशितव्यानि ततः शत्रुं निपातयेत् ॥ १,११२.२१ ॥  
  
षण्मासमथ वर्षं वा सन्धिं कुर्यान्नराधिपः ।  
पश्यन्सञ्चितमात्मानं पुनः शत्रुं निपातयेत् ॥ १,११२.२२ ॥  
  
मूर्खान्नियोजयेद्यस्तु त्रयोऽप्येते महीपतेः ।  
अयशश्चार्थनाशश्च नरके चैव पातनम् ॥ १,११२.२३ ॥  
  
यत्किञ्चित्कुरुते कर्म शुभं वा यादि वाशुभम् ।  
तेन स्म वर्धते राजा सूक्ष्मतो भृत्यकार्यतः ॥ १,११२.२४ ॥  
  
तस्माद्भूमीश्वरः प्राज्ञं धर्मकामार्थसाधने ।  
नियोज येद्धिसततं गोब्राह्मणहिताय वै ॥ १,११२.२५ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहस्पत्युक्त नीतिप्तारे द्वादशोत्तरकशततमोऽध्यायः