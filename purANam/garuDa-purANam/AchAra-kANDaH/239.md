---
title: २३९

---
श्रीगरुडमहापुराणम् २३९  
श्रीभगवानुवाच ।  
सन्नपि ब्रह्म तस्मात्खं मरुत्खाच्च ततोऽनलः ॥ १,२३९.१ ॥  
  
अग्नेरापस्ततः पृथ्वी प्रपञ्चाकृतिसूतिका ।  
ततः सप्तदशं लिङ्गं पञ्चकर्मेन्द्रियाणि च ॥ १,२३९.२ ॥  
  
वाक्पाणिपादं पायुश्चाप्युपस्थमथ धीन्द्रियम् ।  
श्रोत्रं त्वक्चक्षुषी जिह्वा घ्राणं स्यात्पञ्च वायवः ॥ १,२३९.३ ॥  
  
प्राणोपानः समानश्च व्यानस्तूदान एव च ।  
मनोन्तः करणं धीश्च स्यान्मनः संशयात्मकम् ॥ १,२३९.४ ॥  
  
बुद्धिर्निश्चयरूपा तु एतत्सूक्ष्मस्वरूपकम् ।  
हिरण्यगर्भमात्मीयसूत्रं तत्कार्यालिङ्गकम् ॥ १,२३९.५ ॥  
  
पञ्चीकृतानि भूतानि ह्यपञ्चीकृतभूततः ।  
पञ्चीकृतेभ्यो भूतेभ्यो ब्रह्माण्डं समजायत ॥ १,२३९.६ ॥  
  
लोकप्रसिद्धं स्थूलाख्यं शरीरं चरणादिमत् ।  
पञ्चीकृतानि भूतानि तत्कार्यं तत्स्थमेव च ॥ १,२३९.७ ॥  
  
सर्वं शरीरजातं च प्राणिनां स्थूलमीरितम् ।  
त्रिधाह्रि परमात्मस्थं शरीरं प्रोच्यते बुधैः ॥ १,२३९.८ ॥  
  
देहद्वयाभिगामी च त्वमथो जीव एकतः ।  
स्वभेदवाक्याद्ब्रह्मैव प्रविष्टं देहयोर्द्वयोः ॥ १,२३९.९ ॥  
  
जलार्क्ववद्वदरवज्जीवः प्राणादिधारणः ।  
जाग्रत्स्वप्नसुषुप्तीनां साक्षी जीवः स च स्मृतः ॥ १,२३९.१० ॥  
  
जाग्रत्स्वप्नसुषुप्त्याख्यैर्व्यातिरिक्तश्च निर्गुणः ।  
निर्गातावयवोसङ्गो नित्यशुद्धस्वभावकः ॥ १,२३९.११ ॥  
  
परमात्मैव यज्जाग्रत्स्वप्नाद्यैर्यस्त्रिधा मतः ।  
अन्तः करणराशेश्चैवान्तः करणःस्थितः ॥ १,२३९.१२ ॥  
  
जाग्रत्स्वप्नसुषुप्तीश्च पश्यतो विकृतिः सदा ।  
फलक्रियाकारकयोर्जाग्रदादीन्वदाम्यहम् ॥ १,२३९.१३ ॥  
  
इन्द्रियैरथ विज्ञानं जाग्रत्स्थानमुदीरितम् ।  
जाग्रत्संस्कारसम्भूतप्रत्ययो विषयार्थिनः ॥ १,२३९.१४ ॥  
  
स्वप्नं सुषुप्तिः करणोपसङ्घाते धियः (प) स्थित (ति) ।  
ब्रह्मणः कारणावस्थायां स्थितिः कालकात्मना ॥ १,२३९.१५ ॥  
  
क्रमतोक्रमतो जीवो जाग्रदादि स पश्यति ।  
समाध्यारम्भकाले तु पूर्वमेवावधारयेत् ॥ १,२३९.१६ ॥  
  
मुमुक्षावथ सञ्जाते अन्तः करणकेवले ।  
विलापयेत्क्षेत्रजातं तत्क्षेत्रं परिशेषयेत् ॥ १,२३९.१७ ॥  
  
पञ्चीकृतेभ्यो भूतेभ्यो भाण्डादि व्यतिरिक्तकम् ।  
यथा मृदो घटो भिन्नो नास्ति तत्कार्यतस्तथा ॥ १,२३९.१८ ॥  
  
पञ्चीकृतानि भूतानि अपञ्चीकृतभूततः ।  
शंसन्ति व्यतिरेकेण शिष्टाः सूक्ष्मशरीरकम् ॥ १,२३९.१९ ॥  
  
अपञ्चीकृतभूतेभ्यो न लिङ्गं व्यतिरिक्तकम् ।  
पृथ्व्याधारं विना नास्ति विना नास्ति च तेन सा ॥ १,२३९.२० ॥  
  
तेजश्च वायुना नास्ति वायुः खेन विना न हि ।  
यद्ब्रह्मणा च खं नास्ति शुद्ध ब्रह्म विना च खम् ॥ १,२३९.२१ ॥  
  
शुद्धभावस्तदा जाग्रत्स्वप्नादीनामसम्भवः ।  
जीवत्ववर्जितः प्राप्तात्मचैतन्यानुरूपतः ॥ १,२३९.२२ ॥  
  
नित्यं शुद्धं बुद्धमुक्तं सत्यं ब्रह्माद्वितीयकम् ।  
तत्त्वम्पदान्तौ शिष्टौ च तत्कारो ब्रह्मवाचकः ॥ १,२३९.२३ ॥  
  
उकारश्च अकारश्च मकारोयमृगद्वयः ।  
ब्रह्माहमस्म्यहं ब्रह्मज्ञानमज्ञानवर्धनम् ॥ १,२३९.२४ ॥  
  
अयमात्मा परं ज्योतिश्चिन्नामानन्दरूपकः ।  
सत्यं ज्ञानमनतं हि त्वमसीति श्रुतीरितम् ॥ १,२३९.२५ ॥  
  
अहं ब्रह्मास्मि निर्लेपमहं ब्रह्मास्मि सर्वगम् ।  
योसावादित्यपुरुषसोसावहमनादिमत् ।  
गीतासारोर्ऽजुनायोक्तो येन ब्रह्मणि वै लयः ॥ १,२३९.२६ ॥  
  
इति श्रीगारुडे महापुराणे प्रथमांशे आचारकाण्डे ब्रह्मगीतासारो नामेकोनचत्वारिंशदुत्तरद्विशततमोऽध्यायः