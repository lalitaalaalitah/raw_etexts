---
title: ०४४

---
॥हरिरुवाच ॥  
पूजयित्वा पवित्राद्यैर्ब्रह्म ध्यात्वा हरिर्भवेत् ॥  
ब्रह्मध्यानं प्रवक्ष्यामि मायायन्त्रप्रमर्दकम् ॥ 44.1 ॥  
  
यच्छेद्वाङ्मनसं प्राज्ञस्तं यजेज्ज्ञानमात्मनि ॥  
ज्ञानं महति संयच्छेद्य इच्छेज्ज्ञानमात्मानि ॥ 44.2 ॥  
  
देहेन्द्रियमनोबुद्धिप्राणाहङ्करावर्जितम् ॥  
वर्जितं भूततन्मात्रैर्गुणजन्माशनादिभिः ॥ 44.3 ॥  
  
स्वप्रकाशं निराकारं सदानं दमनादि यत् ॥  
नित्यं शुद्धं बुद्धमृद्धं सत्यमानन्दमद्वयम् ॥ 44.4 ॥  
  
तुरीयमक्षरं ब्रह्म अहमस्मि परं पदम् ॥  
अहं ब्रह्मेत्यवस्थानं समाधिरपि (रिति) गीयते ॥ 44.5 ॥  
  
आत्मानं रथिनं विद्धि शरीरं रथमेव तु ॥  
बुद्धिं च सारथिं विद्धि मनः प्रग्रहमेव च ॥  
इन्द्रियाणि हयानाहुर्विषयास्तेषु गोचराः ॥ 44.6 ॥  
  
आत्मेन्द्रियमनोयुक्तो भोक्तेत्यार्मनीषिणः ॥  
यस्तु विज्ञानबाह्मेन युक्तेन मनसा सदा ॥ 44.7 ॥  
  
स तु तत्पदमाप्नोति स हि भूयो न जायते ॥  
विज्ञानसारथिर्यस्तु मनः प्रग्रहवान्नरः ॥ 44.8 ॥  
  
स्वर्धुन्याः पारमाप्नोति तद्विष्णोः परमं पदम् ॥  
अहिंसादिर्यमः प्रोक्तः शौचादिर्नियमः स्मृतः ॥ 44.9 ॥  
  
आसनं पद्मकाद्युक्तं प्राणायामो मरुज्जयः ॥  
प्रत्याहारो जयः प्रोक्तो ध्यानमीश्वरचिन्तनम् ॥ 44.10 ॥  
  
मनोधृतिर्धारणा स्थात्समाधिर्ब्रह्मणि स्थितिः ॥  
पूर्वं चेतः स्थिरं न स्यात्ततोमूर्त्तिं विचिन्तयेत् ॥ 44.11 ॥  
  
हृत्पद्मकर्णिकामध्ये शङ्खचक्रगदाब्जवान् ॥  
श्रीवत्सकौस्तुभयुतो वनमालाश्रिया युतः ॥ 44.12 ॥  
  
नित्यः शुद्धो भूतियुक्तः सत्यानन्दाह्वयः परः ॥  
आत्माहं परमं ब्रह्म परमं ज्योतिरेव तु ॥ 44.13 ॥  
  
चतुर्विंशतिमूर्त्तिः स शालग्रामशिलास्थितः ॥  
द्वारकादिशिलासंस्थो ध्येयः पूज्योऽप्यहं च सः ॥ 44.14 ॥  
  
मनसोऽभीप्सितं प्राप्य देवो वैमानिको भवेत् ॥  
निष्कामो मुक्तिमाप्नोति मूर्त्तिं ध्याययंस्तुवञ्जपन् ॥ 44.15 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ब्रह्ममूर्तिध्याननिरूपणं नाम चतुश्चत्वारिंशोऽध्यायः ॥ 44 ॥