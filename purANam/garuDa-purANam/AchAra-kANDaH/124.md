---
title: १२४

---
श्रीगरुडमहापुराणम् १२४  
ब्रह्मोवाच ।  
शिवरात्रिव्रतं वक्ष्ये कथां वै सर्वकामदाम् ।  
यथा च गौरी भूतेशं पृच्छति स्म परं व्रतम् ॥ १,१२४.१ ॥  
  
ईश्वरौवाच ।  
माघफाल्गुनयोर्मध्ये कृष्णा या तु चतुर्दशी ।  
तस्यां जागरणाद्रुद्रः पूजितो भुक्तिमुक्तिदः ॥ १,१२४.२ ॥  
  
कामयुक्तो हरः पूज्यो द्वादश्यामि केशवः ।  
उपोषितैः पूजितः सन्नरकात्तरयत्तथा ॥ १,१२४.३ ॥  
  
निषादश्चर्बुदे राजा पापी सुन्दरसेनकः ।  
स कुक्रुरैः समायुक्तो मृगान्हन्तुं वनं गतः ॥ १,१२४.४ ॥  
  
मृगादि कमसम्प्राप्य क्षुत्पिपासार्दितो गिरौ ।  
रात्रौ तडागतीरेषु निकुञ्जे जाग्रदास्थितः ॥ १,१२४.५ ॥  
  
तत्रास्ति लिङ्गं स्वं रक्षञ्छरीरं चाक्षिपत्ततः ।  
पर्णानि चापतन्मूर्ध्नि लिङ्गस्यैव न जानतः ॥ १,१२४.६ ॥  
  
तेन धूलिनिरोधाय क्षिप्तं नीरं च लिङ्गके ।  
शरः प्रमादेनैकस्तु प्रच्युतः करपल्लवात् ॥ १,१२४.७ ॥  
  
जानुभ्यामवनीं गत्वा लिङ्गं स्प्टष्ट्वा गृहीतवान् ।  
एवं स्नानं स्पर्शनं च पूजनं जागरोऽभवत् ॥ १,१२४.८ ॥  
  
प्रातर्गृहागतो भार्यादत्तान्नं भुक्तवान्स च ।  
काले मृतो यमभटैः पाशैर्बद्ध्वा तु नीयते ॥ १,१२४.९ ॥  
  
तदा मम गणैर्युद्धे जित्वा मुक्तीकृतः स च ।  
कुक्कुरेण सहैवाभूद्गणो मत्पार्श्वगोऽमलः ॥ १,१२४.१० ॥  
  
एवमज्ञानतः पुण्यञ्ज्ञानात्पुण्यमथाक्षयम् ।  
त्रयोदश्यां शिवं पूज्य कुर्यात्त नियमं व्रती ॥ १,१२४.११ ॥  
  
प्रातर्देव ! चतुर्दश्यां जागरिष्याम्यहं निशि ।  
पूजां दानं तपो होमं करिष्याम्यात्मशक्तितः ॥ १,१२४.१२ ॥  
  
चतुर्दश्यां निराहारो भूत्वा शम्भो परेऽहनि ।  
भोक्ष्येऽहं भुक्तिमुक्त्यर्थं शरणं मे भवेश्वर ॥ १,१२४.१३ ॥  
  
पञ्चगव्यामृतैः स्नाप्य तत्काले गुरुं श्रितः ।  
ओं नमो नमः शिवाय गन्धाद्यः पूजयेद्धरम् ॥ १,१२४.१४ ॥  
  
तिलतण्डुलव्रीहींश्च जुहुयात्सघृतं चरुम् ।  
हुत्वा पूर्णाहुतिं दत्त्वा शृणुयाद्गीतसत्कथाम् ॥ १,१२४.१५ ॥  
  
अर्धरात्रे त्रियामे च चतुर्थे च पुनयर्जत् ।  
मूलमन्त्रं तथा जप्त्वा प्रभाते तु क्षमापयेत् ॥ १,१२४.१६ ॥  
  
अविघ्नेन व्रतं देव ! त्वत्प्रसदान्मयार्चितम् ।  
क्षमस्व जगतां नाथ ! त्रैलोक्याधिपते हर ! ॥ १,१२४.१७ ॥  
  
यन्मयाद्य कृतं पुण्यं यद्रुद्रस्य निवेदितम् ।  
त्वत्प्रसादान्मया देव ! व्रतमद्य समापितम् ॥ १,१२४.१८ ॥  
  
प्रसन्नो भव मे श्रीमन् गृहं प्रति च गम्यताम् ।  
त्वदालोकनमात्रेण पवित्रोऽस्मि न संशयः ॥ १,१२४.१९ ॥  
  
भोजयेद्ध्याननिष्ठांश्च वस्त्रच्छत्रादिकं ददेत् ।  
देवादिदेव भूतेश लोकानुग्रहकारक ॥ १,१२४.२० ॥  
  
यन्मया श्रद्धया दत्तं प्रीयतां तेन मे प्रभुः ।  
इति क्षमाप्य च व्रती कुर्याद्वादशवार्षिकम् ॥ १,१२४.२१ ॥  
  
कीर्तिश्रीपुत्रराज्यादि प्राप्य शैवं पुरं व्रजेत् ।  
द्वादशेष्वपि मासेषु प्रकुर्यादिह जागरम् ॥ १,१२४.२२ ॥  
  
व्रती द्वादश सम्भोज्य दीपदः स्वर्गमाप्नुयात् ॥ १,१२४.२३ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शिवरात्रिव्रतं नाम चतुर्विंशत्युत्तरशततमोऽध्यायः