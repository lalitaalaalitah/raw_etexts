---
title: १४५

---
श्रीगरुडमहापुराणम् १४५  
ब्रह्मोवाच ।  
भारतं सम्प्रवक्ष्यामि भारावतरणं भुवः ।  
चक्रे कृष्णो युध्यमानः पाण्डवादिनिमित्ततः ॥ १,१४५.१ ॥  
  
विष्णुनाभ्यब्जतो ब्रह्मा ब्रह्मपुत्रोऽत्रिरत्रितः ।  
सोमस्ततो बुधस्तस्मादिलायां च पुरूरवाः ॥ १,१४५.२ ॥  
  
तस्यायुस्तत्र वंशेऽभूद्ययातिर्भरतः कुरुः ।  
शन्तनुस्तस्य वंशेऽभूद्गङ्गायां शन्तनोः सुतः ॥ १,१४५.३ ॥  
  
भीष्मः सर्वगुणैयुक्तो ब्रह्मवैवर्तपारगः ॥ १,१४५.४ ॥  
  
शन्तनोः सत्यवत्यां च द्वौ पुत्रौ सम्बभूवतुः ।  
चित्राङ्गदन्तु गन्धर्वः पुत्रं चित्राङ्गदोऽवधीत् ॥ १,१४५.५ ॥  
  
अन्यो विचित्रवीर्योऽभूत्काशीराजसुतापतिः ।  
विचित्रवीर्ये स्वर्याते व्यासात्तत्क्षेत्रतोऽभवत् ॥ १,१४५.६ ॥  
  
धृतराष्टोऽम्बिकापुत्रः पाण्डुराम्बालिकासुतः ।  
भुजिष्यायान्तु विदुरो गान्धार्यां धृतराष्ट्रतः ॥ १,१४५.७ ॥  
  
दुर्योधनप्रधानास्तु शतसङ्ख्या महाबलाः ।  
पाण्डोः कुन्त्याञ्च माद्यां च पञ्च पुत्राः प्रजज्ञिरे ॥ १,१४५.८ ॥  
  
युधिष्ठिरो भीमसेनो ह्यर्जुनो नकुलस्तथा ।  
सहदेवश्च पञ्चैते महाबलपराक्रमाः ॥ १,१४५.९ ॥  
  
कुरुपाण्डवयोर्वैरं दैवयो गाद्बभूव ह ।  
दुर्योधनेनाधीरेण पाण्डवाः समुपद्रुताः ॥ १,१४५.१० ॥  
  
दग्धा जतुगृहे वीरास्ते मुक्ताः स्वधियामलाः ॥ १,१४५.११ ॥  
  
ततस्तदेकचक्रायां ब्राह्मणस्य निवेशने ।  
विविशुस्ते महात्मानो निहत्य बकराक्षसम् ॥ १,१४५.१२ ॥  
  
ततः पाञ्चालविषयेद्रौपद्यास्ते स्वयंवरम् ।  
विज्ञाय वीर्यशुल्कान्तां पाण्डवा उपयेमिरे ॥ १,१४५.१३ ॥  
  
द्रोणभीष्मानुमत्या तु धृतराष्ट्रः समानयत् ।  
अर्द्वराज्यं ततः प्राप्ता इन्द्रप्रस्थे पुरोत्तमे ॥ १,१४५.१४ ॥  
  
राजसूयन्ततश्चक्रुः सभां कृत्वा यतव्रताः ।  
अर्जुनो द्वारवत्यान्तु सुभद्रां प्राप्तवान्प्रियाम् ।  
वासुदेवस्य भगिनीमनुमत्या मुरद्विषः ॥ १,१४५.१५ ॥  
  
नन्दिघोषं रथं दिव्यमग्नेर्घनुरनुत्तमम् ।  
गाण्डीवं नाम तद्दिव्यं त्रिषु लोकेषु विश्रुतम् ।  
अक्षयान्सायकांश्चैव तथाभेद्यञ्च दंशनम् ॥ १,१४५.१६ ॥  
  
स तेन धनुषा वीरः पाण्डवो जातवेदसम् ।  
कृष्णद्वितीयो बीभत्सुरतर्पयत वीर्यवान् ॥ १,१४५.१७ ॥  
  
नृपान्दिग्विजये जित्वा रत्नान्यादाय वै ददौ ।  
युधिष्ठिराय महते भ्रात्रे नीतिविदे मुदा ॥ १,१४५.१८ ॥  
  
युधिष्ठिरोऽपि धर्मात्मा भ्रातृभिः परिवारितः ।  
जितो दुर्योधनेनैव मायाद्यूतेन पापिना ।  
कर्णदुः शासनमते स्थितेन शकुनेर्मते ॥ १,१४५.१९ ॥  
  
अथ द्वादश वर्षाणि वने तेपुर्महत्तपः ।  
सधौम्या द्रौपदीषष्ठा मुनिवृन्दाभिसंवृताः ॥ १,१४५.२० ॥  
  
ययुर्विराटनगरं गुप्तरूपेण संश्रिताः ।  
वर्षमेकं महाप्राज्ञा गोग्रहात्तमपालयन् ॥ १,१४५.२१ ॥  
  
तते याताः स्वकं राष्ट्रं प्रार्थयामासुरादृताः ।  
पञ्चग्रामानर्धराज्याद्वीरा दुर्योधनं नृपम् ॥ १,१४५.२२ ॥  
  
नाप्तवन्तः कुरुक्षेत्रे युद्धञ्चक्रुर्बलान्विताः ।  
अक्षौहिणीभिर्दिव्याभिः सप्तभिः परिवारिताः ॥ १,१४५.२३ ॥  
  
एकादशभिरुद्युक्ता युक्ता दुर्योधनादयः ।  
आसीद्युद्धं सङ्कुलं च देवासुररणोपमम् ॥ १,१४५.२४ ॥  
  
भीष्मः सेनापतिरभूदादौ दौर्योधने बले ।  
पाण्डवानां शिखण्डी च तयोर्युद्धं बभूव ह ।  
शस्त्राशस्त्रि महाघोरं धसरात्रं शराशरि ॥ १,१४५.२५ ॥  
  
शिखण्ड्यर्जुनबाणैश्च भीष्मः शरशतैश्चितः ।  
उत्तरायणमावीक्ष्य ध्यात्वा देवं गदाधरम् ॥ १,१४५.२६ ॥  
  
उक्त्वा धर्मान्बहुविधांस्तर्पयित्वा पितॄन्बहून् ।  
आनन्दे तु पदे लीनो विमले मुक्तकिल्बिषे ॥ १,१४५.२७ ॥  
  
ततो द्रोणो ययौ योद्धुं धृष्टद्युम्नेन बीर्यवान् ।  
दिनानि पञ्च तद्युद्धमासीत्परमदारुणम् ॥ १,१४५.२८ ॥  
  
यत्र ते पृथिवीपाला हताः पार्थेन सङ्गरे ।  
शोकसागरमासाद्य द्रोणोऽपि स्वर्गमाप्तवान् ॥ १,१४५.२९ ॥  
  
ततः कर्णा ययौ योद्धुमर्जुनेन मिहात्मना ।  
दिनद्वयं महायुद्धं कृत्वा पार्थास्त्रसागरे ।  
निमग्नः सूर्यलोकन्तु ततः प्राप स वीर्यवान् ॥ १,१४५.३० ॥  
  
ततः शल्यो ययौ योद्धुं धर्मराजेन धीमता ।  
दिनार्धेन हतः शल्यो बाणैर्ज्वलनसन्निभैः ॥ १,१४५.३१ ॥  
  
दुर्योधनोऽथ वेगेन गदामादाय वीर्यवान् ।  
अभ्यधावत वै भीभं कालान्तकयमोपमः ॥ १,१४५.३२ ॥  
  
अथ भीमेन वीरेण गदया विनिपातितः ।  
अश्वत्थामा गतो द्रौणिः सुप्तसैन्यं ततो निशि ॥ १,१४५.३३ ॥  
  
जघान बाहुवीर्येण पितुर्वधमनुस्मरन् ।  
धृष्टद्युम्नं जघानाथ द्रौपदेयांश्च वीर्यवान् ॥ १,१४५.३४ ॥  
  
द्रौपद्यां रुद्यमानायामश्वत्थाम्नः शिरोमणिम् ।  
ऐषिकास्त्रेण तं जित्वा जग्राहार्जुन उत्तमम् ॥ १,१४५.३५ ॥  
  
युधिष्ठिरः समाश्वास्य स्त्रीजनं शोकसङ्कुलम् ।  
स्नात्वा सन्तर्प्य देवांश्च पितॄनथ पितामहान् ॥ १,१४५.३६ ॥  
  
आश्वासितोऽथ भीष्मेण राज्यञ्चैवाकरोन्महत् ।  
विष्णुमीजेऽश्वमेधेन विधिवद्दक्षिणावता ॥ १,१४५.३७ ॥  
  
राज्ये परीक्षितं स्थाप्य यादवानां विनाशनम् ।  
श्रुत्वा तु मौसले राजा जप्त्वा नामसहस्रकम् ॥ १,१४५.३८ ॥  
  
विष्णोः स्वर्गं जगामाथ भीमाद्यैर्भ्रातृभिर्युतः ।  
वासुदेवः पुनर्बुद्धसम्मोहाय सुरद्विषाम् ॥ १,१४५.३९ ॥  
  
कल्किर्विष्णुश्च भविता शम्भलग्रामके पुनः ।  
अश्वारूढोऽखिलांल्लोकांस्तदा भस्मीकरिष्यति ॥ १,१४५.४० ॥  
  
देवादीनां रक्षणाय ह्यधर्महारणाय च ।  
दुष्टानाञ्च वधार्थाय ह्यवतारं करोति च ॥ १,१४५.४१ ॥  
  
यथा धन्वन्तरिर्वंशे जातः क्षीरोदमन्थने ।  
देवादीनां जीवनाय ह्यायुर्वेदमुवाच ह ॥ १,१४५.४२ ॥  
  
विश्वामित्रसुतायैव शुश्रुताय महात्मने ।  
भारतांश्चावतारांश्च श्रुत्वा स्वर्गं व्रजेन्नरः ॥ १,१४५.४३ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भारतादिवर्णनं नाम पञ्चचत्वारिंशदुत्तरशततमोऽध्यायः