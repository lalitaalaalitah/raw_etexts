---
title: २०४

---
श्रीगरुडमहापुराणम् २०४  
सूत उवाच ।  
एवं धन्वन्तरिः प्राह सुश्रुतायच वैद्यकम् ।  
अत नामानि वक्ष्यामि ओषधीनां समासतः ॥ १,२०४.१ ॥  
  
स्थिरा विदारिगन्धा च शालपण्यशुमत्यपि ।  
लाङ्गली कलसी चैव क्रोष्टुपुच्छा गुहा मता ॥ १,२०४.२ ॥  
  
पुनर्नवाथ पर्षाभूः कठिल्या कारुणा तथा ।  
एरण्डश्चोरुवूकः स्यादामर्दो वर्धमानकः ॥ १,२०४.३ ॥  
  
झषा नागबला ज्ञेया श्वदंष्ट्रा गोक्षुरो मतः ।  
शतावरी वरा भीरु पीवरीन्दीवरी वरी ॥ १,२०४.४ ॥  
  
व्याघ्री तु बृहती कृष्णा हंसपादी मधुस्त्रवा ।  
धामनी कण्टकारी स्यात्क्षुद्रा सिंही निदिग्धिका ॥ १,२०४.५ ॥  
  
वृश्चिका त्र्यमृता काली विषघ्नी सर्पदंष्ट्रिका ।  
मर्कटी चात्मगुप्ता स्यादार्षेयी कपिकच्छुका ॥ १,२०४.६ ॥  
  
मुद्गपर्णो क्षुद्रसहा माषपर्णो महासहा ।  
त्यजा परा च महा ज्ञेया दण्डयोन्यङ्कसञ्ज्ञया ।  
न्यग्रोधस्तु वटो ज्ञेयः अश्वत्थः कपिलो मतः ॥ १,२०४.७ ॥  
  
प्लक्षोऽथ गर्दभाण्डः स्यात्पर्कटी च कपीतनः ।  
पार्थस्तु ककुभो धन्वि विज्ञेयोर्ऽजुननामभिः ॥ १,२०४.८ ॥  
  
नन्दीवृक्षः प्ररोही स्यात्पुष्टिकारीति चोच्यते ।  
वञ्जुलो वेतसो ज्ञेयो भल्लातश्चाप्यरुष्करः ॥ १,२०४.९ ॥  
  
लोध्रः सारवको धृष्टस्तिरीटश्चापि कीर्तितः ।  
बृहत्फला महाजम्बूर्ज्ञेया बालफला परा ॥ १,२०४.१० ॥  
  
तृतीया जलजम्बूः स्यान्नादेयी सा च कीर्तिता ।  
कणा कृष्णोपकुञ्ची च शौण्डी मागधिकेति च ॥ १,२०४.११ ॥  
  
कथिता पिप्पली तज्ज्ञैस्तन्मूलं ग्रन्थिकं स्मृतम् ।  
ऊषणं मरिचं ज्ञेयं शुण्ठी विश्वं महौषधम् ॥ १,२०४.१२ ॥  
  
व्योषं कटुत्रयं विद्यात्त्र्यूषणं तच्च कीर्त्यते ।  
लाङ्गली हलिनी च स्याच्छेयसी गज पिप्पली ॥ १,२०४.१३ ॥  
  
त्रायन्ती त्रायमाणा स्यादुत्साया सुवहा स्मृता ।  
चित्रकः स्याच्छिखी वह्निरग्निसञ्ज्ञाभिरुच्यते ॥ १,२०४.१४ ॥  
  
षड्ग्रन्थोग्रा वचा ज्ञेया श्वेता हैमवतीति च ।  
कुटजो वृक्षकः शक्रो वत्सको गिरिमाल्लिका ॥ १,२०४.१५ ॥  
  
कलिङ्गेन्द्रयवारिष्टं तस्य बीजानि लक्षयेत् ।  
मुस्तक्तो मेघनामा स्यात्कौन्ती ज्ञेया हरेणुका ॥ १,२०४.१६ ॥  
  
एला च बहुला प्रोक्ता सूक्ष्मैला च तथा त्रुटिः ।  
पद्मा भार्ङ्गो तथा काञ्जी ज्ञेया ब्राह्मणयष्टिका ॥ १,२०४.१७ ॥  
  
मूर्वा मधुरसा ज्ञेया तेजनी तिक्तवल्लिका ।  
महानिम्बो बृहन्निम्बो दीप्यकः स्याद्यवानिका ॥ १,२०४.१८ ॥  
  
विडङ्गं क्रिमशत्रुः स्याद्रामठं हिङ्गुरुच्यते ।  
अजाजी जीरकं ज्ञेया कारवी चोपकुञ्चिका ॥ १,२०४.१९ ॥  
  
विज्ञेया कटुका तिक्ता तथा कटुकरोहिणी ।  
तगरं स्यान्नतं वक्रं चोचं त्वचवराङ्गकम् ॥ १,२०४.२० ॥  
  
उदीच्यं बालकं प्रोक्तं ह्रीबेरं चाम्बुनामभिः ।  
पत्रकं दलसञ्ज्ञाभिश्चारकं तस्कराह्वयम् ॥ १,२०४.२१ ॥  
  
हेमाभं नागसञ्ज्ञाभिर्नागकेशर उच्यते ।  
असृक्कुङ्कुममाख्यातं तथा काश्मीरबाह्लिकम् ॥ १,२०४.२२ ॥  
  
अयो लोहं समुद्दिष्टं यौगिकैर्लोहनामभिः ।  
पुरं कुटनटं विद्यान्महिषाक्षः पलङ्कषा ॥ १,२०४.२३ ॥  
  
काश्मरी कट्फला ज्ञेया श्रीपर्णो चेति कीर्तिता ।  
शल्लकी गजभक्ष्या च पत्री च सुरभी स्त्रवः ॥ १,२०४.२४ ॥  
  
धात्रीमामलकीं विद्यादक्षश्चैव विभीतकः ।  
पथ्याभया च विज्ञेया पूतना च हरीतकी ॥ १,२०४.२५ ॥  
  
त्रिफला फलमेवोक्ता तच्च ज्ञेयं फलत्रिकम् ।  
उदकीर्यो दीर्घवृन्तः करञ्जश्चेति कीर्तितः ॥ १,२०४.२६ ॥  
  
यष्टी यष्ट्याह्वयं प्रोक्तं मदुकं मधुयष्टिका ।  
धातकी ताम्रपर्णो स्यात्समङ्गा कुञ्जरा मता ॥ १,२०४.२७ ॥  
  
सितं मलयजं शीतं गोशीर्षं सितचन्दनम् ।  
विद्याद्रक्तं चन्दनं च द्वितीयं रक्तचन्दनम् ॥ १,२०४.२८ ॥  
  
काकोली च स्मृता वीरा वयस्या चार्कपुष्पिका ।  
शृङ्गी कर्कटशृङ्गी च महाघोषा च कीर्तिता ॥ १,२०४.२९ ॥  
  
तुगाक्षीरी शुभा वांशी विज्ञेया वंशलोचना ।  
मृद्विका च स्मृता द्राक्षा तथा गोस्तनिका मता ॥ १,२०४.३० ॥  
  
स्यादुशीरं मृणालञ्च सेव्यं लामज्जकं तथा ।  
सारञ्च गोपवल्ली च गोपी भद्रा च कथ्यते ॥ १,२०४.३१ ॥  
  
दन्ती कटङ्कटेरी च ज्ञेया दारुनिशेति च ।  
हरिद्रा रजनी प्रोक्ता पीतिका रात्रिनामिका ॥ १,२०४.३२ ॥  
  
वृक्षादनी छिन्नरुहा नीलवल्ली रसामृता ।  
वसुकोटश्च विज्ञेयो वाशिरः काम्पिल्लो मतः ॥ १,२०४.३३ ॥  
  
पाषाणभेदकोऽरिष्टो ह्यस्मभित्कुट्टभेदकः ।  
घण्टाकः शुष्कको ज्ञेयो वचोऽथ सूचको मतः ॥ १,२०४.३४ ॥  
  
सुरसो बीजकश्चैव पीतशालोऽभिधीयेत ।  
वज्रवृक्षो महावृक्षः स्नुही स्नुक्च सुधा गुडा ॥ १,२०४.३५ ॥  
  
तुलसीं सुरसां विद्यादुपस्थेति च कथ्यते ।  
कुठेरकोऽप्यर्जुनकः पर्णो सौगन्धिपर्णिक्रः ॥ १,२०४.३६ ॥  
  
नीलश्च सिन्धुवारश्च निर्गुण्डीति सुगन्धिका ।  
ज्ञेया सुगन्धिपर्णोति वासन्ती कुलजेति च ॥ १,२०४.३७ ॥  
  
कालीयकं पीतकाष्ठं कतकाख्यः पुनः स्मृतः ।  
गायत्रीखदिरो ज्ञेयस्तद्भेदः कन्दरो मतः ॥ १,२०४.३८ ॥  
  
इन्दी वरं कुवलयं पद्मं नीलोत्पलं स्मृतम् ।  
सौगन्धिकं शतदलमब्जं कमलमुच्यते ॥ १,२०४.३९ ॥  
  
अजवर्णो भवेदूर्जो वाजिकर्णोऽश्वकर्णकः ।  
श्लेष्मान्तकस्तथा शेलुर्बहुवारश्च कथ्यते ॥ १,२०४.४० ॥  
  
सुनन्दकः ककुद्भद्रं छत्राकी छत्रसञ्ज्ञका ।  
कबरी कुम्भको धृष्टः क्षुद्विधो धनकृत्तथा ॥ १,२०४.४१ ॥  
  
कृष्णार्जकः करालश्च कालमानः प्रकीर्तितः ।  
प्राची बला नदीक्रान्ता काकजङ्घाथ वायसी ॥ १,२०४.४२ ॥  
  
ज्ञेया मूषिकपर्णो तु भ्रमन्ती चाखुपर्णिका ।  
विषमुष्टिर्द्रावणञ्च केशमुष्टिरुदाहृता ॥ १,२०४.४३ ॥  
  
किंलिहीं कटुकीं विद्यादन्तकश्चाम्लवेतसः ।  
अश्वत्था बहुपत्रा च विज्ञेया चामलक्यपि ॥ १,२०४.४४ ॥  
  
अरूषक्रं पत्र शूकं क्षीरी राजादनं मतम् ।  
महापत्रं दाडिमं च तमेव करकं वदेत् ॥ १,२०४.४५ ॥  
  
मसूरी विदली शष्पा कालिन्दीति निरुच्यते ।  
कण्टकाख्या महाश्यामा वृक्षपादीति वक्ष्यते ॥ १,२०४.४६ ॥  
  
विद्या कुन्ती निकुम्भा च त्रिभङ्गी त्रिपुटी त्रिवृत् ।  
सप्तला यवतिक्ता च चर्मा चर्मकसेति च ॥ १,२०४.४७ ॥  
  
शङ्खिनी सुकुमारी च तिक्ताक्षी चाक्षिपीलुकम् ।  
गवाक्षी चामृता श्वेता गिरिकर्णो गवादिनी ॥ १,२०४.४८ ॥  
  
काम्पिल्लकोऽथ रक्ताङ्गो गुण्डा रोचनिकेति च ।  
हेमक्षीरी स्मृता पीता गौरी वै कालदुग्धिका ॥ १,२०४.४९ ॥  
  
गाङ्गेरुकी नागबला विशाला चेन्द्रवारुणी ।  
तार्क्ष्यं शैलं नीलवर्णमञ्जनञ्च रसाञ्जनम् ॥ १,२०४.५० ॥  
  
निर्यासो यश्च शाल्मल्याः स मोचरससञ्ज्ञकः ।  
प्रत्यक्पुष्पी खरी ज्ञेया अपामार्गो मयूरकः ॥ १,२०४.५१ ॥  
  
सिंहास्यवृषवासाकमाटरूषकमादिशेत् ।  
जीवको जीवशाकश्च कर्बुरञ्च शटीं विदुः ॥ १,२०४.५२ ॥  
  
कट्फलं सोमवृक्षः स्यादग्निगन्धा सुगन्धिका ।  
शताङ्गं शतपुष्पा च मिंसिर्मधुरिकामता ॥ १,२०४.५३ ॥  
  
ज्ञेयं पुष्करमूलञ्च पुष्करं पुष्कराह्वयम् ।  
यासोऽथ धन्वयासश्च दुष्पर्शोऽथ दुरालभा ॥ १,२०४.५४ ॥  
  
वाकुची सोमराजी च सोमवल्लीति कीर्तिता ।  
मार्कवः केशराजश्च भृङ्गराजो निगद्यते ॥ १,२०४.५५ ॥  
  
प्रोक्तस्त्वेडगजस्तज्ज्ञैश्चक्रमर्दकसञ्ज्ञखः ।  
सुरङ्गीतगरः स्नायुः कलनाशा तु वायसी ॥ १,२०४.५६ ॥  
  
महाकालः स्मृतो बेलस्तण्डुलीयो घनस्तनः ।  
इक्ष्वाकुस्तिक्ततुम्बी स्यात्तिक्तालबुर्निगद्यते ॥ १,२०४.५७ ॥  
  
धामार्गवोऽथ कोषातक्यथ यामिनी ।  
विद्यात्कोशतकीभेदं कृतभेदनसञ्ज्ञका ॥ १,२०४.५८ ॥  
  
तथा जीमूतकाख्या च खुड्डाको देवताडकः ।  
गृध्रनखी गृध्रनखी हिङ्गुकाकादनी मता ॥ १,२०४.५९ ॥  
  
अश्वारिश्चैव बोद्धव्यः करवीरोऽश्वमारकः ।  
सिन्धुः सैन्धवसिन्धूत्थमणिमन्थमुदाहृतम् ॥ १,२०४.६० ॥  
  
क्षारो यवाग्रजश्चैव यवक्षारोऽभिधीयते ।  
सर्जिका सर्जिकाक्षारो द्वितीयः परिकीर्तितः ॥ १,२०४.६१ ॥  
  
काशीशं पुष्पकाशीशं विज्ञेयं नेत्त्रभेषजम् ।  
धातुकाशीशकाशी च सञ्ज्ञेयं तच्च कीर्तितम् ॥ १,२०४.६२ ॥  
  
सौराष्ट्री मृत्तिकाक्षारं काक्षी वै पङ्कपर्पटी ।  
विद्यात्समाक्षिकं धातु ताप्यं ताप्युत्थसम्भवम् ॥ १,२०४.६३ ॥  
  
शिला मनः शिला ज्ञेया नेपाली कुलटीति च ।  
आलं मनस्तालकं वा हरितालं विनिर्दिशेत् ॥ १,२०४.६४ ॥  
  
गन्धको गन्धपाषाणो रसः पारद उच्यते ।  
ताम्रमौदुम्बरं शुल्बं विद्यान्म्लेच्छमुखं तथा ॥ १,२०४.६५ ॥  
  
अद्रिसारस्त्वयस्तीक्ष्णं लोहकञ्चापि कथ्यते ।  
माक्षिकं मधु च क्षौद्रं तच्च पुष्परसं स्मृतम् ॥ १,२०४.६६ ॥  
  
ज्येष्ठन्तु सोदकं तत्स्यात्काञ्जिकन्तु सुवीरकम् ।  
सीता सितोपला चैव मत्स्यण्डीशर्करा स्मृता ॥ १,२०४.६७ ॥  
  
त्वगेलापत्रकैस्तुल्यैस्त्रिसुगन्धि त्रिजातकम् ।  
नागकेशरसंयुक्तं तच्चतुर्जातमिष्यते ॥ १,२०४.६८ ॥  
  
पिप्पली पिप्पलीमूलं चव्यचित्रकनागरैः ।  
कथितं पञ्चकोलञ्च कोलकं कोलसञ्ज्ञया ॥ १,२०४.६९ ॥  
  
प्रियङ्गुः कङ्गुका ज्ञेया कोरदूषश्च कोद्रवः ।  
त्रिपुटः पुटसञ्ज्ञश्च कलापो लङ्गको मतः ॥ १,२०४.७० ॥  
  
सतीनो वर्तुलश्चैव वेणुश्चापि प्रकीर्तितः ।  
पिचुकं पितलं चाक्षं बिडालपदकं तथा ॥ १,२०४.७१ ॥  
  
विद्यात्कर्षं तथा चापि सुवर्णं कवलग्रहम् ।  
पलार्धं शुक्तिमिच्छन्ति तथाष्टौमाषकास्त्विति ॥ १,२०४.७२ ॥  
  
पलं बिल्वञ्च मुष्टिः स्याद्द्वे पले प्रसृतिं वदेत् ।  
अञ्जलिं कुडवञ्चैव विद्यात्पलचतुष्टयम् ॥ १,२०४.७३ ॥  
  
अष्टमानं पलान्यष्टौ तच्च मानमिति स्मृतम् ।  
चतुर्भिः कुडवैः प्रस्थ प्रस्थाश्चत्वार आढकः ॥ १,२०४.७४ ॥  
  
काशपात्रञ्च सम्प्रोक्तो द्रोणश्चचतुराढके ।  
तुला पलशतं प्रोक्तं भागो विंशत्पलः स्मृतः ॥ १,२०४.७५ ॥  
  
मानमेवं विधं प्रोक्तं प्रस्थद्रव्येषु पण्डितैः ।  
द्रवद्रव्येषु चोद्दिष्टं द्विगुणं परिकीर्तितम् ॥ १,२०४.७६ ॥  
  
भद्रदारु देवकाष्ठं दारु स्याद्देवदारुकम् ।  
कुष्ठमामयमाख्यातं मांसीञ्च नलदंशनम् ॥ १,२०४.७७ ॥  
  
शङ्खः शुक्तिनखः शङ्खो व्याघ्रो व्याघ्रनखः स्मृतः ।  
पुरं पलङ्कषं विद्यान्महिषाक्षञ्च गुग्गुलुः ॥ १,२०४.७८ ॥  
  
रसो गन्धरसो बोले सर्जः सर्जरसो मतः ।  
प्रियङ्गुः फलिनी श्यामा गौरी कान्तेति चोच्यते ॥ १,२०४.७९ ॥  
  
करञ्जौ नक्तमालः स्यात्पूतिकश्चिरबिल्वकः ।  
शिग्रुः शोभाञ्जनो नाम ज्ञानमानश्च कीर्तितः ॥ १,२०४.८० ॥  
  
जया जयन्ती शरणी निर्गुण्डी सिन्धुवारकः ।  
मोरटा पीलुपर्णो च तुण्डी स्यात्तुण्डिकेरिका ॥ १,२०४.८१ ॥  
  
मदनो गालवो बोधो घोटा घोटी च कथ्यते ।  
चतुरङ्गुल सम्पाको व्याधिघाताभिसञ्ज्ञकः ॥ १,२०४.८२ ॥  
  
विद्यादारग्वधं राजवृक्षं रैवतसञ्ज्ञकम् ।  
दन्ती काकेन्दुतिक्ता स्यात्कण्टकी च विकङ्कतः ॥ १,२०४.८३ ॥  
  
निम्बोऽरिष्टः समाख्यातः पटोलं कोलकं विदुः ।  
वयस्था च विशल्या च च्छिन्ना छिन्नरुहा मता ॥ १,२०४.८४ ॥  
  
वशा दन्त्यमृता चेति गुडूचीनामसङ्ग्रहः ।  
किराततिक्तकश्चैव भूनिम्बः काण्डतिक्तकः ॥ १,२०४.८५ ॥  
  
सूत उवाच ।  
नामान्येतानि च हरे वन्यानां भेषजां तथा ।  
अतो व्याकरणं वक्ष्ये कुमारोक्तञ्च शौनक ॥ १,२०४.८६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे चतुरत्तरद्विशततमोऽध्यायः