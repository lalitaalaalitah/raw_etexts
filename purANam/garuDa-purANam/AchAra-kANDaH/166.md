---
title: १६६

---
श्रीगरुडमहापुराणम् १६६  
धन्वन्तरिरुवाच ।  
वातव्याधिनिदानं ते वक्ष्ये सुश्रुत तच्छृणु ।  
सर्वथानर्थकथने विघ्न एव च कारणम् ॥ १,१६६.१ ॥  
  
अदृष्टदुष्टपवनशरीरमविशेषतः ।  
स विश्वकर्मा विश्वात्मा विश्वरूपः प्रजापतिः ॥ १,१६६.२ ॥  
  
स्रष्टा धाता विभुर्विष्णुः संहर्ता मृत्युरन्तकः ।  
तद्वदुक्तं च यत्नेन यतितव्यमतः सदा ॥ १,१६६.३ ॥  
  
तस्योक्ते दोषविज्ञाने कर्म प्राकृतवैकृतम् ।  
समासव्यासतो दोषभेदानामवधार्य च ॥ १,१६६.४ ॥  
  
प्रत्येकं पञ्चधा वीरो व्यापारश्चेह वैकृतः ।  
तस्योच्यते विभागेन सनिदानं सलक्षणम् ॥ १,१६६.५ ॥  
  
धातुक्षयकरैर्वायुः क्रुद्धो नातिनिषेव्यते ।  
चतुः स्नोतोऽवकाशेषु भूयस्तान्येव पूरयेत् ॥ १,१६६.६ ॥  
  
तेभ्यस्तु दोषपूर्णेभ्यः प्रच्छाद्य विवरं ततः ।  
तव वायुः सकृत्क्रुद्धः शूलानाहान्त्रकूजनम् ॥ १,१६६.७ ॥  
  
मलरोधं स्वरभ्रंशं दृष्टिपृष्ठकटिग्रहम् ।  
करोत्येव पुनः काये कृच्छ्रानन्यानुपद्रवान् ॥ १,१६६.८ ॥  
  
आमाशयोत्थवमथुश्वासकासविषूचिकाः ।  
कण्डूपरोधघर्मादिव्याधीनूर्ध्वञ्च नाभितः ॥ १,१६६.९ ॥  
  
श्रोत्रादीन्द्रियबाधां च त्वचि स्फोटनरूक्षताम् ।  
चक्रेतीव्ररुजाश्वासगरामयविवर्णताः ॥ १,१६६.१० ॥  
  
अन्त्रस्यान्तञ्च विष्टम्भमरुचिं कृशतां भ्रमम् ।  
मांसमेदोगतग्रन्थिं चर्मादावुपकर्कशम् ॥ १,१६६.११ ॥  
  
गुर्वङ्गन्तुद्यतेऽत्यर्थं दण्डमुष्टिहतं यथा ।  
अस्थिस्थः सक्थिसन्ध्यस्थिशूलं तीव्रञ्च लक्षयेत् ॥ १,१६६.१२ ॥  
  
मज्जस्थोऽस्थिषु चास्थैर्यमस्वप्नं यत्तदा रुजाम् ।  
शुक्रस्य शीघ्रमुत्सङ्गसर्गान्विकृतिमेव वा ॥ १,१६६.१३ ॥  
  
तत्तद्गर्भस्थशुक्रस्थः शिरस्याध्मानरिक्ताता ।  
तत्र स्थानस्थितः कुर्यात्क्रुद्धः श्वयथुकृच्छ्रताम् ॥ १,१६६.१४ ॥  
  
जलपूर्णदृतिस्पर्शं शोषं सन्धिगतोऽनिलः ।  
सर्वाङ्गसंश्रयस्तोदभेदस्फुरणभञ्जनम् ॥ १,१६६.१५ ॥  
  
स्तम्भनाक्षेपणं स्वप्नः सन्धिभञ्जनकम्पनम् ।  
यदा तु धमनीः सर्वाः क्रुद्धोऽभ्येति मुहुर्मुहुः ।  
तदाङ्गमाक्षिपत्येष व्याधिराक्षेपणः स्मृतः ॥ १,१६६.१६ ॥  
  
अधः प्रतिहतो वायुर्व्रजेदूर्ध्वं यदा पुनः ।  
तदावष्टभ्य हृदयं शिरः शङ्खौ च पीडयेत् ॥ १,१६६.१७ ॥  
  
सक्षिपेत्परितो गात्रं हनुं वा चास्य नामयत् ।  
कृच्छ्रादुच्छ्वसितं चापि निमीलन्नयनद्वयम् ॥ १,१६६.१८ ॥  
  
कपोत इव कूजेच्च निः सङ्गः सोपतन्त्रकः ।  
स एव वामनासायां युक्तस्तु मरुता हृदि ॥ १,१६६.१९ ॥  
  
प्राप्नोति च मुहुः स्वास्थ्यं मुहुरस्वास्थ्यवान्भवेत् ।  
अभिघातसमुत्थश्च दुश्चिकित्स्यतमो मतः ॥ १,१६६.२० ॥  
  
स्वेदस्तम्भं तदा तस्य वायुश्छिन्नतनुर्यदा ।  
व्याप्नोति सकलं देहं यत्र चायाम्यते पुनः ॥ १,१६६.२१ ॥  
  
अन्तर्धान्तुगतश्चैव वेगस्तम्भं च नेत्रयोः ।  
करोति जृम्भां सदनं दशनानां हतोद्यमम् ॥ १,१६६.२२ ॥  
  
पार्श्वयोर्वेदनां बाह्यां हनुपृष्ठसिरोग्रहम् ।  
देहस्य बहिरायामं पृष्ठतो हृदये शिरः ॥ १,१६६.२३ ॥  
  
उरश्चोत्क्षिप्यते तत्र स्कन्धो वा नाम्यते तदा ।  
दन्तेष्वास्ये च वैवर्ण्यं ह्यस्वेदस्तत्र गात्रतः ॥ १,१६६.२४ ॥  
  
बाह्यायामं हनुस्तम्भं ब्रवते वातरोगिणम् ।  
विण्मूत्रमसृजं प्राप्य ससमीरसमीरणाः? ॥ १,१६६.२५ ॥  
  
आयच्छन्ति तनोर्देषाः सर्वमापादमस्तकम् ।  
तिष्ठतः पाण्डुमात्रस्य व्रणायामः सुवर्धितः ॥ १,१६६.२६ ॥  
  
गात्रवेगे भवेत्स्वास्थ्यं सर्वेष्वाक्षेपणेन तत् ।  
जिह्वाविलेखनादुष्णभक्षणादतिमानतः ॥ १,१६६.२७ ॥  
  
कुपितो हनुमूलस्थः स्तम्भयित्वानिलो हनुम् ।  
करोति विवृतास्यत्वमथवा संवृतास्यताम् ॥ १,१६६.२८ ॥  
  
हनस्तम्भः स तेन स्यात्कृच्छ्राच्चर्वणभाषणम् ।  
वाग्वादिनी शिरास्तम्भो जिह्वां स्तम्भयतेऽनिलः ॥ १,१६६.२९ ॥  
  
जिह्वास्तम्भः स तेनान्नपानवाक्येष्वनीशता ।  
शिरसा भारहरणादतिहास्यप्रभाषणात् ॥ १,१६६.३० ॥  
  
विषमादुपधानाच्च कठिनानां च चर्वणात् ।  
वायुर्विवर्धते तैश्च वातूलैरूर्ध्वमास्थितः ॥ १,१६६.३१ ॥  
  
वक्रीकरोति वक्त्रं च ह्युच्चैर्हसितमीक्षितम् ।  
ततोऽस्य कुरुते मृद्वीं वाक्शक्तिं स्तब्धनेत्रताम् ॥ १,१६६.३२ ॥  
  
दन्तचालं स्वरभ्रंशः श्रुतिहानीक्षितग्रहौ ।  
गन्धाज्ञानं स्मृतिध्वंसस्त्रासः श्वासश्च जायते ॥ १,१६६.३३ ॥  
  
निष्ठीवः पार्श्वतोदश्च ह्येकस्याक्ष्णो निमीलनम् ।  
जत्रोरूर्ध्वं रुजस्तीव्राः शरीरार्धधरोऽपि वा ॥ १,१६६.३४ ॥  
  
तमाहुरर्दितं केचिदेकाङ्गमथ चापरे ।  
रक्तमाश्रित्य च शिराः कुर्यान्मूर्धधराः शिराः? ॥ १,१६६.३५ ॥  
  
रूक्षः सवेदनः कृष्णः सोऽसाध्यः स्याच्छिरोग्रहः ।  
तनुं गृहीत्वा वायुश्च स्नायुस्तथैव च ॥ १,१६६.३६ ॥  
  
पक्षमन्यतरं हन्ति पक्षाघातः स उच्यते ।  
कृत्स्नस्य कायस्यार्धं स्यादकर्मण्यमचेतनम् ॥ १,१६६.३७ ॥  
  
एकाङ्गरोगतां केचिदन्ये कक्षरुजां विदुः ।  
सर्वाङ्गरोधः स्तम्भश्च सर्वकायाश्रितेऽनिले ॥ १,१६६.३८ ॥  
  
शुद्धवातकृतः पक्षः कृच्छ्रसाध्यतमो मतः ।  
कृच्छ्रश्चान्येन संसृष्टो विवृद्धः क्षयहेतुकः ॥ १,१६६.३९ ॥  
  
आमबद्धायनः कुर्यात्संस्तभ्याङ्गं कफान्वितः ।  
असाध्य एव सर्वो हि भवेद्दण्डापतानकः ॥ १,१६६.४० ॥  
  
अंसमूलोत्थितो वायुः शिराः सङ्कुच्य तत्रगः ।  
बहिः प्रस्यन्दितहरं जनयत्येव बाहुकम् ॥ १,१६६.४१ ॥  
  
तलं प्रत्यङ्गुलीनां यः कण्डरा बाहुपृष्ठतः ।  
बाह्वोः कर्मक्षयकरी विपूची वेति सोच्यते ॥ १,१६६.४२ ॥  
  
वायुः कट्याश्रितः सक्थ्नः कण्डरामाक्षैपेद्यदा ।  
तदा खञ्जो भवेज्जन्तुः पङ्गुः सक्थ्नोर्द्वयोर्वधात् ॥ १,१६६.४३ ॥  
  
कम्पते गमनारम्भे खञ्जन्निव च गच्छति ।  
कलायखञ्जं तं विद्यान्मुक्तसन्धिप्रबन्धनम् ॥ १,१६६.४४ ॥  
  
शीतोष्णद्रवसंसुष्कगुरुस्निग्धैश्च सेवितैः ।  
जीर्णाजीर्णे तथायासक्षोभस्निग्धप्रजागरैः ॥ १,१६६.४५ ॥  
  
श्लेष्मभेदः समये परमत्यर्थसञ्चितम् ।  
अभिभूयेतरं दोषं शरीरं प्रतिपद्यते ॥ १,१६६.४६ ॥  
  
सक्थ्यस्थीनि प्रपूर्यान्तः श्लेष्मणा स्तम्भितेन तत् ।  
तदास्थि स्नाति तेनोरोस्तथा शीतानिलेन तु ॥ १,१६६.४७ ॥  
  
श्यामाङ्गमङ्गस्तैमित्यतन्द्रामूर्छारुचिज्वरैः ।  
तमूरुस्तम्भमित्याह बाह्यवातमथापरे ॥ १,१६६.४८ ॥  
  
वातशोणितसंशोथो जानुमध्ये महारुजः ।  
ज्ञेयः क्रोष्टुकशीर्षस्तु स्थूलक्रोष्टुकशीर्षवत् ॥ १,१६६.४९ ॥  
  
रुक्पादविषमन्यस्ते श्रमाद्वा जायते यदा ।  
वातेन गुल्फमाक्षित्य तमाहुर्वातकण्टकम् ॥ १,१६६.५० ॥  
  
पार्ष्णिप्रत्यङ्गुलीनाभौ कण्ठे वा मारुतार्दिते ।  
सतिक्षेपं निगृह्णाति गृध्रसीं तां प्रचक्षते ॥ १,१६६.५१ ॥  
  
हृष्येते चरणौ यस्य भवेतां चापि सुप्तकौ ।  
पादहर्षः स विज्ञेयः कफमारुतकोपजः ॥ १,१६६.५२ ॥  
  
पादयोः कुरुते दाहं पित्तासृक्सहितोऽनिलः ।  
विशेषतश्चङ्क्रमतः पाददाहं तमादिशेत् ॥ १,१६६.५३ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वातव्याधिनिदानं नाम षटूषष्ट्यधिकशततमोऽध्यायः