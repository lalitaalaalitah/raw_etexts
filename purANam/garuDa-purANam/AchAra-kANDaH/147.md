---
title: १४७

---
श्रीगरुडमहापुराणम् १४७  
धन्वन्तरिरुवाच ।  
वक्ष्ये ज्वरनिदानं हि सर्वज्वरविबुद्धये ।  
ज्वरो रोगपतिः पाप्मा मृत्युराजोऽशनोऽन्तकः ।  
क्रुद्धदक्षाध्वरध्वंसिरुद्रोर्ध्वनयनोद्भवः ॥ १,१४७.१ ॥  
  
तत्सन्तापो मोहमयः सन्तापात्मापचारजः ।  
विविधैर्नामभिः क्रूरो नानायोनिषु वर्तते ॥ १,१४७.२ ॥  
  
पाकलो गजेष्वभितापो वाजिष्वलर्कः कुक्रुरेषु ।  
इन्द्रमदो जलदेष्वप्सु नीलिका ज्योतिरोषधीषु भूम्यामूषरो नाम ॥ १,१४७.३ ॥  
  
हृल्लासश्छर्दनं कासः स्तम्भः शैत्य त्वगादिषु ।  
अङ्गेषु च समुद्भूताः पिडकाश्च कफोद्भवे ॥ १,१४७.४ ॥  
  
काले यथास्वं सर्वेषां प्रवृत्तिर्वृद्धिरेव वा ।  
निदानोक्तोनुपशयो विपरीतोपशायिता ॥ १,१४७.५ ॥  
  
अरुचिश्चाविपाकश्च स्तम्भमालस्यमेव च ।  
हृद्दाहश्च विपाकश्च तन्द्रा चालस्यमेव च ।  
वस्तिर्विमर्दावनया दोषाणामप्रवर्तनम् ॥ १,१४७.६ ॥  
  
लालाप्रसेको हृल्लासः क्षुन्नाशो रसदं मुखम् ।  
स्वच्छमुष्णगुरुत्वञ्च गात्राणां बहुमूत्रता ।  
न विजीर्णं न च म्लानिर्ज्वरस्यामस्य लक्षणम् ॥ १,१४७.७ ॥  
  
क्षुत्क्षामता लघुत्वं च गात्राणां ज्वरमार्दवम् ।  
दोषप्रवृत्तिरष्टाहान्निरामज्वरलक्षणम् ॥ १,१४७.८ ॥  
  
यथा स्वलिङ्गं संसर्गे ज्वरसंसर्गजोऽपि वा ।  
शिरोर्तिमूर्छावमिदेहदाहकण्ठास्यशोषारुचिपर्वभेदाः ।  
उन्निद्रता सम्भ्रमरोमहर्षा जृम्भातिवाक्त्वं पवनात्सपित्तात् ॥ १,१४७.९ ॥  
  
तापहान्यरुचिपर्वशिरोरुक्ष्ठीवनश्वसनकासविवर्णाः ।  
शीतजाड्यतिमिरभ्रमितन्द्राश्लेष्मवातजनितज्वरलिङ्गम् ॥ १,१४७.१० ॥  
  
शीतस्तम्भस्वेददाहाव्यवस्थास्तृष्णा कासः श्लेष्मपित्तप्रवृत्तिः ।  
मोहस्तन्द्रालिप्ततिक्तास्यता च ज्ञेयं रूपं श्लेष्मपित्तज्वरस्य ॥ १,१४७.११ ॥  
  
सर्वजो लक्षणैः सर्वैर्दाहोऽत्र च मुहुर्मुहुः ।  
तदुच्छीतं महा निद्रा दिवा जागरणं निशि ॥ १,१४७.१२ ॥  
  
सदा वा नैव वा निद्रा महास्वेदो हि नैव वा ।  
गीतनर्तनहास्यादिः प्रकृतेहाप्रवर्तनम् ॥ १,१४७.१३ ॥  
  
साश्रुणी कलुषे रक्ते भुग्ने लुलितपक्ष्मणी ।  
अक्षिणी पिण्डिकापार्श्वशिरः पर्वास्थिरुग्भ्रमः ॥ १,१४७.१४ ॥  
  
सस्वनौ सरुजौ कर्णौ महाशीतौ हि नैव वा ।  
परिदग्धा खरा जिह्वा गुरुस्त्रस्ताङ्गसन्धिता ॥ १,१४७.१५ ॥  
  
ष्ठीवनं रक्तपित्तस्य लोठनं शिरसोऽतितृट् ।  
कोष्ठानां श्यावरक्तानां मण्डलानां च दर्शनम् ॥ १,१४७.१६ ॥  
  
हृद्व्यथा मलंससर्गः प्रवृत्तिर्वाल्पशोऽति वा ।  
स्निग्धास्यता बलभ्रंशः स्वरसादः प्रलापितः ॥ १,१४७.१७ ॥  
  
दोषपाकश्चिरं तन्द्रा प्रततं कण्ठकूजनम् ।  
सन्निपातमभिन्यासं तं ब्रूयाच्च हतौजसम् ॥ १,१४७.१८ ॥  
  
वायुना कण्ठरुद्धेन पित्तमन्तः सुपीडितम् ।  
व्यवायित्वाच्च सौख्याच्च बहिर्मर्गं प्रपद्यते ।  
तेन हारिद्रनेत्रत्वं सन्निपातोद्भवेज्वरे ॥ १,१४७.१९ ॥  
  
दोषे विवृद्धे नष्टेऽग्नौ सर्वसम्पूर्णलक्षणः ।  
सान्निपातज्वरोऽसाध्यः कृच्छ्रसाध्यस्ततोऽन्यथा ॥ १,१४७.२० ॥  
  
अन्यत्र सन्निपातोत्थं यत्र पित्तं पृथक्स्थितम् ।  
त्वचि कोष्ठे च वा दाहं विदधाति पुरोऽनु वा ॥ १,१४७.२१ ॥  
  
तद्वद्वातकफे शीतं दाहादिर्दुस्तरस्तयोः ।  
शीतादौ तत्र पित्तेन कफे स्यान्दितशोषिते ॥ १,१४७.२२ ॥  
  
पित्ते शान्तेऽथ वै मूर्छा मदस्तृष्णा च जायते ।  
दाहादौ पुनरन्तेषु तन्द्रालस्ये वमिः क्रमात् ॥ १,१४७.२३ ॥  
  
आगन्तुरभिगाताभिषङ्गशापाभिचारतः ।  
चतुर्धा तु कृतः स्वेदो दाहाद्यैरभिघातजः ॥ १,१४७.२४ ॥  
  
श्रमाच्च तस्मिन्पवनः प्रायो रक्तं प्रदूषयन् ।  
सव्यथाशोकवैवर्ण्यं सरुजं कुरुते ज्वरम् ॥ १,१४७.२५ ॥  
  
ग्रहावेशौषधिविषक्रोधभीशोककामजः ॥ १,१४७.२६ ॥  
  
अभिषङ्गग्रहोऽप्यस्मिन्नकस्माद्वासरोदने ।  
ओषधीगन्धजे मूर्छा शिरोरुग्वमथुः क्षयः ॥ १,१४७.२७ ॥  
  
विषान्मूर्छातिसारश्च श्यावता दाहकृद्भ्रमः ।  
क्रोधात्कम्पः शिरोरुक्च प्रलापो भयशोकजे ॥ १,१४७.२८ ॥  
  
कामाद्भ्रमोऽरुचिर्दाहो ह्रीनिद्राधीधृतिक्षयाः ।  
ग्रहादौ सन्निपातस्य रूपादौ मरुतस्तयोः ॥ १,१४७.२९ ॥  
  
कोपात्कोपेऽपि पित्तस्य यौ तु शापाभिचारजौ ।  
सन्निपातज्वरौ घोरौ तावसह्यतमौ मतौ ॥ १,१४७.३० ॥  
  
तन्त्रा भिचारिकैर्मन्त्रैर्दूयमानञ्च तप्यते ।  
पूर्वञ्चैतस्ततो देहस्ततो विस्फोटदिग्भ्रमैः ॥ १,१४७.३१ ॥  
  
सदाहमूर्छाग्रस्तस्य प्रत्यहं वर्धते ज्वरः ।  
इति ज्वरोऽष्टधा दृष्टः समासाद्द्विबिधस्तु सः ॥ १,१४७.३२ ॥  
  
शारीरो मानसः सौम्यस्तीक्ष्णोन्न्तर्बहिराश्रयः ।  
प्राकृतो वैकृतः साध्योऽसाध्यः सामो निरामकः ॥ १,१४७.३३ ॥  
  
पूर्वं शरिरे शरीरे तापो मनसि मानसे ।  
पवनैर्योगवाहित्वाच्छीतं श्लेष्मयुते भवेत् ॥ १,१४७.३४ ॥  
  
दाहः पित्तयुते मिश्रं मिश्रेऽन्तः संश्रये पुनः ।  
ज्वरेऽधिकं विकाराः स्युरन्तः क्षोभो मलग्रहः ॥ १,१४७.३५ ॥  
  
बहिरेव बहिर्वेगे तापोऽपि च स साधितः ।  
वर्षाशरद्वसन्तेषु वाताद्यैः प्रकृतः क्रमात् ॥ १,१४७.३६ ॥  
  
वैकृतोऽन्यः स दुः साध्यः प्रायश्च प्राकृतोऽनिलात् ।  
वर्षासु मारुतो दुष्टः पित्तश्लेष्मान्वितं ज्वरम् ॥ १,१४७.३७ ॥  
  
कुर्याच्च पित्तं शरदि तस्य चानुचरः कफः ।  
तत्प्रकृत्या विसर्गाच्च तत्र नानशनाद्भयम् ॥ १,१४७.३८ ॥  
  
कफो वसन्ते तमपि वातपित्तं भवेदनु ।  
बलवत्स्वल्पदोषेषु ज्वरः साध्योऽनुपद्रवः ॥ १,१४७.३९ ॥  
  
सर्वथा विकृतिज्ञाने प्रागसाध्य उदाहृतः ।  
ज्वरोपद्रवतीक्ष्णत्वं मन्दाग्निर्बहुमूत्रता ॥ १,१४७.४० ॥  
  
न प्रवृत्तिर्न विजीर्णा न क्षुत्सामज्वराकृतिः ।  
ज्वरवेगोऽधिकस्तृष्णा प्रलापः श्वसनं भ्रमः ॥ १,१४७.४१ ॥  
  
मलप्रवृत्तिरुत्क्लेशः पच्यमानस्य लक्षणम् ।  
जीर्णतामविपर्यासात्सप्तरात्रं च लङ्घनम् ॥ १,१४७.४२ ॥  
  
ज्वरः पञ्चविधः प्रोक्तो मलकालबलाबलात् ।  
प्रायशः सन्निपातेन भूयसामुपदिश्यते ॥ १,१४७.४३ ॥  
  
सन्ततः सततोऽन्येद्युस्तृतीयकचतुर्थकौ ।  
धातुमूत्रशकृद्वाहिस्नोत सां व्यापिनो मलाः ॥ १,१४७.४४ ॥  
  
तापयन्तस्तनुं सर्वां तुल्यदृष्ट्यादिवर्धिताः ।  
बलिनो गुरवस्तस्याविशेषेण रसाश्रिताः ॥ १,१४७.४५ ॥  
  
सततं निष्प्रतिद्वन्द्वाज्वरं कुर्युः सुदुः सहम् ।  
मलं ज्वरोष्णधातून्वा स शीघ्रं क्षपयेत्ततः ॥ १,१४७.४६ ॥  
  
सर्वाकारं रसादीनां शुद्ध्यासुद्ध्यापि वा क्रमात् ।  
वातपित्तकफैः सप्तद शद्वादशवासरात् ॥ १,१४७.४७ ॥  
  
प्रायोऽनुयाति मर्यादां मोक्षाय च वधाय च ।  
इत्यग्निवेशस्य मतं हारीतस्य पुनः स्मृतिः ॥ १,१४७.४८ ॥  
  
द्विगुणा सप्तमी या च नवम्येकादशी तथा ।  
एषा त्रिदोषमर्यादा मोक्षाय च वधाय च ॥ १,१४७.४९ ॥  
  
शुद्ध्याशुद्ध्या ज्वरः कालं दीर्घमप्यत्र वर्तते ।  
कृशानां व्याधियुक्तानां मिथ्याहारादिसेविनाम् ॥ १,१४७.५० ॥  
  
अल्पोऽपि दोषो दुष्ट्यादेर्लब्ध्वान्यतमतो बलम् ।  
स प्रत्यनीको विषमं यस्माद्वृद्धिक्षयान्वितः ॥ १,१४७.५१ ॥  
  
सविक्षेपो ज्वरं कुर्याद्विषमक्षयवृद्धिभाक् ।  
दोषः प्रवर्तते तेषां स्वे काले ज्वरयन्बली ॥ १,१४७.५२ ॥  
  
निवर्तते पुनश्चैव प्रत्यनीकबलाबलः ।  
क्षीणदोषो ज्वरः सूक्ष्मो रसादिष्वेव लीयते ॥ १,१४७.५३ ॥  
  
लीनत्वात्कार्श्यवैवर्ण्यजाड्यादीनां दधाति सः ।  
आसन्नविकृतास्यत्वात्स्रोतसां रसवाहिनाम् ॥ १,१४७.५४ ॥  
  
आशु सर्वस्य वपुषो व्याप्तिदोषो न जायते ।  
सन्तः सततस्तेन विपरीतो विपर्ययात् ॥ १,१४७.५५ ॥  
  
विषमो विषमारम्भः क्षपाकालेन सङ्गवान् ।  
दोषो रक्ताश्रयः प्रायः करोति सन्ततं ज्वरम् ॥ १,१४७.५६ ॥  
  
अहोरात्रस्य सन्धौ स्यात्सकृदन्येद्युराश्रितः ।  
तस्मिन्मांसवहा नाडी मेदोनाडी तृतीयके ॥ १,१४७.५७ ॥  
  
ग्राही पित्तानिलान्मूर्ध्नस्त्रिकस्य कफपित्ततः ।  
सपृष्ठस्यानिलकफात्स चैकाहान्तरः स्मृतः ॥ १,१४७.५८ ॥  
  
चतुर्थको मलैर्मेदोमज्जास्थ्यन्यतरे स्थितः ।  
मज्जास्थ एव ह्यपरः प्रभावमनुदर्शयेत् ॥ १,१४७.५९ ॥  
  
द्विधा कफोणिजङ्घाभ्यां स पूर्वं शिरसानिलात् ।  
अस्थिमज्जोरुपगतश्चतुर्थकविपर्ययः ॥ १,१४७.६० ॥  
  
त्रिधा त्र्यहं ज्वरयति दिनमेकन्तु मुञ्चति ।  
बला बलेन दोषणामन्यचेष्टादिजन्मनाम् ॥ १,१४७.६१ ॥  
  
पक्रानामविपर्यासात्सप्तरात्रञ्च लङ्घयेत् ।  
ज्वरः स्यान्मनसस्तद्वत्कर्मणश्च तदातदा ॥ १,१४७.६२ ॥  
  
गम्भीरधातुचारित्वात्सन्निपातेन सम्भवात् ।  
तुल्योच्छ्रयाच्च दोषाणां दुश्चिकित्स्यश्चतुर्थकः ॥ १,१४७.६३ ॥  
  
सूक्षामात्सूक्ष्मज्वरेष्वेषु दूरद्दूरतरेषु च ।  
दोषो रक्तादिमार्गेषु शनैरल्पश्चिरेण यत् ॥ १,१४७.६४ ॥  
  
याति देहञ्च नाशेषं सन्तापादीन्करोत्यतः ।  
क्रमो यत्नेन विच्छिन्नः सतापो लक्ष्यते ज्वरः ॥ १,१४७.६५ ॥  
  
विषमो विषमारम्भः क्षपाकालानुसारवान् ।  
यथोत्तरं मन्दगतिर्मन्दशक्तिर्यथायथम् ॥ १,१४७.६६ ॥  
  
कालेनाप्नोति सदृशान्स रसादींस्तथातथा ।  
दोषो ज्वरयति क्रुद्धश्चिराच्चिरतरेण च ॥ १,१४७.६७ ॥  
  
भूमौ स्थितं जलैः सिक्तं कालं नैव प्रतीक्षते ।  
अङ्कुराय यथा बीजं दोषबीजं भवेत्तथा ॥ १,१४७.६८ ॥  
  
वेगं कृत्वाविषं यद्वदाशये नयते बलम् ।  
कुप्यत्याप्तबलं भूयः कालदोषविषन्तथा ॥ १,१४७.६९ ॥  
  
एवं ज्वराः प्रवर्तन्ते विषमाः सततादयः ।  
उत्क्लेशो गौरवं दैन्यं भङ्गोऽङ्गानां विजृम्भणम् ॥ १,१४७.७० ॥  
  
अरोचको वमिः श्वासः सर्वस्मिन्रसगे ज्वरे ।  
रक्तनिष्ठीवनं तृष्णा रूक्षोष्णं पीडकोद्यमः ॥ १,१४७.७१ ॥  
  
दाहरागभ्रममदप्रलापो रक्तसंश्रिते ।  
तृड्ग्लानिः स्पृष्टवर्चस्कमन्तर्दाहो भ्रमस्तमः ॥ १,१४७.७२ ॥  
  
दौर्गन्ध्यं गात्रविक्षेपो मांसस्थे मेदसि स्थिते ।  
स्वेदोऽतितृष्णा वमनं दौर्गन्ध्यं वा सहिष्णुता ॥ १,१४७.७३ ॥  
  
प्रलापो ग्लानिररुचिरस्थिगे त्वस्थिभेदनम् ।  
दोषप्रवृत्तिरुद्बोधः श्वासाङ्गक्षेपकूजनम् ॥ १,१४७.७४ ॥  
  
अन्तर्दाहो बहिः शैत्यं श्वासो हिक्का हि मज्जमे ।  
तमसो दर्शनं मर्मच्छेदनं स्तब्धमेढ्रता ॥ १,१४७.७५ ॥  
  
शुक्रप्रवृत्तौ मृत्युस्तु जायते शुक्रसंश्रये ।  
उत्तरोत्तरदुः साध्याः पञ्चान्ये तु विपर्यये ॥ १,१४७.७६ ॥  
  
प्रलिम्पन्निव गात्राणि श्लेष्मणा गौरवेण च ।  
मन्दज्वरप्रलापस्तु सशीतः स्यात्प्रलेपकः ॥ १,१४७.७७ ॥  
  
नित्यं मन्दज्वरो रूक्षः शीतकृच्छ्रेण गच्छति ।  
स्तब्धाङ्गः श्लेष्मभूयिष्ठो भवेदङ्गबलाशकः ॥ १,१४७.७८ ॥  
  
हरिद्राभेदवर्णाभस्तद्वल्लेपं प्रमेहति ।  
स वै हारिद्रको नाम ज्वरभेदोऽन्तकः स्मृतः ॥ १,१४७.७९ ॥  
  
कफवातौ समौ यत्र हीनपित्तस्य देहिनः ।  
तीक्ष्णोऽथ वा दिवा मन्दो जायते रात्रिजो ज्वरः ॥ १,१४७.८० ॥  
  
दिवाकरार्पितबले व्यायामाच्च विशोषिते ।  
शरीरे नियतं वाताज्ज्वरः स्यात्पौर्वरात्रिकः ॥ १,१४७.८१ ॥  
  
आमाशये यदात्मस्थे श्लेष्मपित्ते ह्यधः स्थिते ।  
तदर्धं शीतलं देहे ह्यर्धं चोष्णं प्रजायते ॥ १,१४७.८२ ॥  
  
काये पित्तं यदा न्यस्तं श्लेष्मा चान्ते व्यवस्थितः ।  
उष्णत्वं तेन देहस्य शीतत्वं करपादयोः ॥ १,१४७.८३ ॥  
  
रसरक्ताश्रयः साध्यो मांस मेदोगतश्च यः ।  
अस्थिमज्जागतः कृच्छ्रस्तैस्तैः स्वाङ्गैर्हतप्रभः ॥ १,१४७.८४ ॥  
  
विसञ्ज्ञो ज्रवेगार्तः सक्रोध इव वीक्षते ।  
सदोषमुष्णञ्च सदा शकृन्मुञ्चति वेगवत् ॥ १,१४७.८५ ॥  
  
देहो लघुर्व्यपगतक्लममोहतापः पाको मुखे करणसौष्ठवमव्यथत्वम् ।  
स्वेदः क्षुवः प्रकृतियोगिमनोऽन्नलिप्सा कण्डूश्च मूर्ध्नि विगत्ज्वरलक्षणानि ॥ १,१४७.८६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरनिदानादिकं नाम सप्तचत्वारिंशदुत्तरशततमोऽध्यायः