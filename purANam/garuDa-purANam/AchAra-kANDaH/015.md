---
title: ०१५

---
॥रुद्र उवाच ॥  
संसारसागराद्धोरान्मुच्यते किं जपन्प्रभो ॥  
नरस्तन्मे परं जप्यं कथय त्वं जनार्द्दन ॥ 15.1 ॥  
  
॥हरिरुवाच ॥  
परेश्वरं परं ब्रह्म परमात्मानमव्ययम् ॥  
विष्णुं नामसहस्त्रेण स्तुवन्मुक्तो भवेन्नरः ॥ 15.2 ॥  
  
यत्पवित्रं परं जप्यं कथयामि वृषध्वज ! ॥  
श्रृणुष्वावहितो भूत्वा सर्वपापविनाशनम् ॥ 15.3 ॥  
  
ॐ वासुदेवो महाविष्णुर्वामनो वासवो वसुः ॥  
बालचन्द्र निभो बालो बलभद्रो बलाधिपः ॥ 15.4 ॥  
  
बलिबन्धनकृद्वेधा वरेण्यो वेदवित्किविः ॥  
वेदकर्त्ता वेदरूपो वेद्यो वेदपरिप्लुतः ॥ 15.5 ॥  
  
वेदाङ्गवेत्ता वेदेशो बलाधारो बलार्दनः ॥  
अविकारो वरेशश्च वरुणो वरुणाधिपः ॥ 15.6 ॥  
  
वीरहा च बृहद्वीरो वन्दितः परमेश्वरः ॥  
आत्मा च परमात्मा च प्रत्यगात्मा वियत्परः ॥ 15.7 ॥  
  
पद्मनाभः पद्मनिधिः पद्महस्तो गदाधरः ॥  
परमः परभूतश्च पुरुषोत्तम ईश्वरः ॥ 15.8 ॥  
  
पद्मजङ्घः पुण्डरीकः पद्ममालाधरः प्रियः ॥  
पद्माक्षः पद्मगर्भश्च पर्जन्यः पद्मसंस्थितः ॥ 15.9 ॥  
  
अपारः परमार्थश्च पराणां च परः प्रभुः ॥  
पण्डितः पण्डितेड्यश्च पवित्रः पापमर्दकः ॥ 15.10 ॥  
  
शुद्धः प्रकाशरूपश्च पवित्रः परिरक्षकः ॥  
पिपासावर्जितः पाद्यः पुरुषः प्रकृतिस्तथाः ॥ 15.11 ॥  
  
प्रधानं पृथिवीपद्मं पद्मनाभः प्रियप्रदः ॥  
सर्वेशः सर्वगः सर्वः सर्ववित्सर्वदः सुरः ॥ 15.12 ॥  
  
सर्वस्य जगतो धाम सर्वदर्शो च सर्वभृत् ॥  
सर्वानुग्रहकृद्देवः सर्वभूतहृदि स्थितः ॥ 15.13 ॥  
  
सर्वपूज्यश्च सर्वाद्यः सर्वदेवनमस्कृतः ॥  
सर्वस्य जगतो मूलं सकलो निष्कलोऽनलः ॥ 15.14 ॥  
  
सर्वगोप्ता सर्वनिष्ठः सर्वकारणकारणम् ॥  
सर्वध्येयः सर्वमित्रः सर्वदेस्ववरूपधृक् ॥ 15.15 ॥  
  
सर्वाध्यक्षः सुराऽध्यक्ष सुरासुरनमस्कृतः ॥  
दुष्टानां च सुराणां च सर्वदा घातकोऽन्तकः ॥ 15.16 ॥  
  
सत्यपालश्च सन्नाभः सिद्धेशः सिद्धवन्दितः ॥  
सिद्धसाध्यः सिद्धसिद्धः साध्यसिद्धो (सिद्धिसिद्ध) हृदीश्वरः ॥ 15.17 ॥  
  
शरणं जगतश्चैव श्रेयः क्षेमस्तथैव च ॥  
शुभकृच्छोभनः सौम्यः सत्यः सत्यपराक्रमः ॥ 15.18 ॥  
  
सत्यस्थः सत्यसङ्कल्पः सत्यवित्सत्य (त्प) दस्तथ ॥  
धर्मो धर्म्मी च कर्मी च सर्वकर्म्मविवर्जितः ॥ 15.19 ॥  
  
कर्म्मकर्त्ता च कर्मैव क्रिया कार्य्यं तथैव च ॥  
श्रीपतिर्नृपतिः श्रीमान्सर्वस्य पतिरूर्जितः ॥ 15.20 ॥  
  
सदेवानां पतिश्चैव वृष्णीनां पतिरीडितः ॥  
पतिर्हिरण्यगर्भस्य त्रिपुरान्तपतिस्तथा ॥ 15.21 ॥  
  
पशूनां च पतिः प्रायो वसूनां पतिरेव च ॥  
पतिराखण्डलस्यैव वरूणस्य पतिस्तथा ॥ 15.22 ॥  
  
वनस्पतीनां च पतिरनिलस्य पतिस्तथा ॥  
अनलस्य पतिश्चैव यमस्य पतिरेव च ॥ 15.23 ॥  
  
कुबेरस्य पतिश्चैव नक्षत्राणां पतिस्तथा ॥  
ओषधीनां पतिश्चैव वृक्षाणां च पतिस्तथा ॥ 15.24 ॥  
  
नागानां पतिरर्कस्य दक्षस्य पतिरेव च ॥  
सुहृदां च पतिश्चैव नृपाणां च पतिस्तथा ॥ 15.25 ॥  
  
गन्धर्वाणां पतिश्चैव असूनां पतिरुत्तमः ॥  
पर्वतानां पतिश्चैव निम्नगानां पतिस्तथा ॥ 15.26 ॥  
  
सुराणां च पतिः श्रेष्ठः कपिलस्य पतिस्तथा ॥  
लतानां च पतिश्चैव वीरुधां च पतिस्तथा ॥ 15.27 ॥  
  
मुनीनां च पतिश्चैव सूर्य्यस्य पतिरुत्तमः ॥  
पतिश्चन्द्रमसः श्रेष्ठः सुक्रस्य पतिरेव च ॥ 15.28 ॥  
  
ग्रहाणां च पतिश्चैव राक्षसानां पतिस्तथा ॥  
किन्नराणां पतिश्चैव द्विजानां पतिरुत्तमः ॥ 15.29 ॥  
  
सरितां च पतिश्चैव समुद्राणां पतिस्तथा ॥  
सरसां च पतिश्चैव भूतानां च पतिस्तथा ॥ 15.30 ॥  
  
वेतालानां पतिश्चैव कूष्माण्डानां पतिस्तथा ॥  
पक्षिणां च पतिः श्रेष्ठः पशूनां पतिरेव च ॥ 15.31 ॥  
  
महात्मा मङ्गलो मेयो मन्दरो मन्दरेश्वरः ॥  
मेरुर्माता प्रमाणं च माधवो मलवर्जितः ॥ 15.32 ॥  
  
मालाधरो महादेवो महादेवेन पूजितः ॥  
महाशान्तो महाभागो मधुसूदन एव च ॥ 15.33 ॥  
  
महावीर्य्यो महाप्राणो मार्कण्डेयर्षिवन्दितः ॥  
मायात्मा मायया बद्धो मायया तु विवर्जितः ॥ 15.34 ॥  
  
मुनिस्तुतो मुनिर्मैत्रो महाना (रा) सो महाहनुः ॥  
महाबाहुर्महादान्तो मरणेन विवर्जितः ॥ 15.35 ॥  
  
महावक्त्रो महात्मा च महाकायो महोदरः ॥  
महापादो महाग्रीवो महामानी महामनाः ॥ 15.36 ॥  
  
महागतिर्महाकीर्त्तिर्महारूपो महासुरः ॥  
मधुश्च माधवश्चैव महादेवो महेश्वरः ॥ 15.37 ॥  
  
मखेज्यो मखरूपी च माननीयो मखेश्वरः ॥  
महावातो महाभागो महेशोऽतीतमानुषः ॥ 15.38 ॥  
  
मानवश्च मनुश्चैव मानवानां प्रियङ्करः ॥  
मृगश्च मृगपूज्यश्च मृगाणां च पतिस्तथा ॥ 15.39 ॥  
  
बुधस्य च पतिश्चैव पतिश्चैव बृहस्पतेः ॥  
पतिः शनैश्चरस्यैव राहोः केतोः पतिस्तथा ॥ 15.40 ॥  
  
लक्ष्मणो लक्षणश्चैव लम्बौष्ठो ललितस्तथा ॥  
नानालङ्कारसंयुक्तो नानाचन्दनचर्च्चितः ॥ 15.41 ॥  
  
नानारसोज्जवलद्वक्त्रो नानापुष्पोपशोभितः ॥  
रामो रमापतिश्चैव सभार्य्यः परमेश्वरः ॥ 15.42 ॥  
  
रत्नदो रत्नहर्त्ता च रूपी रूपविवर्जितः ॥  
महारूपोग्ररूपश्च सौम्यरूपस्तथैव च ॥ 15.43 ॥  
  
नीलमेघनिभः शुद्धः कालमेघनिभस्तथा ॥  
धूमवर्णः पतिवर्णो नानारूपो ह्यवर्णकः ॥ 15.44  
  
विरूपो रूपदश्चैव शुक्लवर्णस्तथैव च ॥  
सर्ववर्णो महायोगी यज्ञो (याज्यो) यज्ञकृदेव च ॥ 15.45 ॥  
  
सुवर्णवर्णवांश्चैव सुवर्णाख्यस्तथैव च सुवर्णावयवश्चैव सुवर्णः स्वर्णमेखलः ॥ 15.46 ॥  
  
सुवर्णस्य प्रदाता च सुवर्णांशस्तथैव च ॥  
सुवर्णस्य प्रियश्चैव सुवर्णाढ्यस्तथैव च ॥ 15.47 ॥  
  
सुपर्णी च महापर्णो सुपर्णस्य च कारण् ॥  
वैनतेयस्तथादित्य आदिरादिकरः शिवः ॥ 15.48 ॥  
  
कारणं महतश्चैव प्रधानस्य च कारणम् ॥  
बुद्धीनां कारणं चैव कारणं मनसस्तथा ॥ 15.49 ॥  
  
कारणं चैतसश्चैव अहङ्कारस्य कारणम् ॥  
भूतानां कारणं तद्वत्कारणं च विभावसोः ॥ 15.50 ॥  
  
आकाशकारणं तद्वत्पृथिव्याः कारणं परम् ॥  
अण्डस्य कारणं चैव प्रकृतेः कारणं तथा ॥ 15.51 ॥  
  
देहस्य कारणं चैव चक्षुषश्चैव कारणम् ॥  
श्रोत्रस्य कारणं तद्वत्कारणं च त्वचस्तथा ॥ 15.52 ॥  
  
जिह्वायाः कारणं चैव प्राणस्यैव च कारणम् ॥  
हस्तयोः कारणं तद्वत्पादयोः कारणं तथा ॥ 15.53 ॥  
  
वाचश्चकारणं तद्वत्पायोश्चैव तु कारणम् ॥  
इन्द्रस्य कारणं चैव कुबेरस्य च कारणम् ॥ 15.54 ॥  
  
यमस्य कारणं चैव ईशानस्य च कारणम् ॥  
यक्षाणां कारणं चैव रक्षसां कारणं परम् ॥ 15.55 ॥  
  
नृपाणां कारणं श्रेष्ठं धर्म्‌मस्यैव तु कारणम् ॥  
जन्तूनां कारणं चैव वसूनां कारणं परम् ॥ 15.56 ॥  
  
मनूनां कारणं चैव पक्षिणां कारणं परम् ॥  
मुनीनां कारणं श्रेष्ठ योगिनां कारणं परम् ॥ 15.57 ॥  
  
सिद्धानां कारणं चैव यक्षाणां कारणं परम् ॥  
कारणं किन्नराणां च गन्धर्वाणां च कारणम् ॥ 15.58 ॥  
  
नदानां कारणं चैव नदीनां कारणं परम् ॥  
कारणं च समुद्राणां वृक्षाणां कारणं तथा ॥ 15.59 ॥  
  
कारणं वीरुधां चैव लोकानां कारणं तथा ॥  
पाताल कारणं चैव देवानां कारणं तथा ॥ 15.60 ॥  
  
सर्पाणां कारणं चैव श्रेयसां कारणं तथा ॥  
पशूनां कारणं चैव सर्वेषां कारणं तथा ॥ 15.61 ॥  
  
देहात्मा चेन्द्रियात्मा च आत्मा बुद्धिस्तथैव च ॥  
मनसश्च तथैवात्मा चात्माहङ्कारचेतसः ॥ 15.62 ॥  
  
जाग्रतः स्वपतश्चात्मा महदात्मा परस्तथा ॥  
प्रधानस्य परात्मा च आकाशात्मा ह्यपां तथा ॥ 15.63 ॥  
  
पृथिव्याः परमात्मा च रसस्यात्मा तथैव च ॥  
गन्धस्य परमात्मा च रूपस्यात्मा परस्तथा ॥ 15.64 ॥  
  
शब्दात्मा चैव वागात्मा स्पर्शात्मा पुरुषस्तथा ॥  
श्रोत्रात्मा च त्वगात्मा च जिह्वायाः परमस्तथा ॥ 15.65 ॥  
  
घ्राणात्मा चैव हस्तात्मा पादात्मा परमस्तथा ॥  
उपस्थस्य तथैवात्मा पाय्वात्मा परमस्तथा ॥ 15.66 ॥  
  
इन्द्रात्मा चैव ब्रह्मात्मा रुद्रा(शान्ता)त्मा च मनोस्तथा ॥  
दक्षप्रजापतेरात्मा सत्या (स्त्रष्टा)त्मा परमस्तथा ॥ 15.67 ॥  
  
ईशात्मा परमात्मा च रौद्रात्मा मोक्षविद्यतिः ॥  
यत्नवांश्च तथा यत्नश्चर्म्मो खड्गीसुरान्तकः ॥ 15.68 ॥  
  
ह्रीप्रवर्त्तनशीलश्च यतीनां च हिते रतः ॥  
यतिरूपी च योगी च योगिध्येयो हरिः शितिः ॥ 15.69 ॥  
  
संविन्मेधा च कालश्च उष्मा वर्षा म(न) तिस्तथा ॥  
संवत्सरो मोक्षकरो मोहप्रध्वंसकस्तथा ॥ 15.70 ॥  
  
मोहकर्त्ता च दुष्टानां माण्डव्यो वडवामुखः ॥  
संवर्त्तकः कालकर्त्ता च गौतमो भृगुरङ्गिराः ॥ 15.71 ॥  
  
अत्रिर्वसिष्ठः पुलहः पुलस्त्यः कुत्स एव च ।  
याज्ञवल्क्यो देवलश्च व्यासश्चैव पराशरः ॥ 15.72 ॥  
  
शर्म्मदश्चैव गाङ्गेयो हृषीकेशो बृहच्छ्रवाः ॥  
केशवः क्लेशहन्ता च सुकर्णः कर्णवर्जितः ॥ 15.73 ॥  
  
नारायणो महाभागः प्राणस्य पतिरेव च ॥  
अपानस्य पतिश्चैव व्यानस्य पतिरेव च ॥ 15.74 ॥  
  
उदानस्य पतिः श्रेष्ठः समानस्य पतिस्तथा ॥  
शब्दस्य च पतिः श्रेष्ठः स्पर्शस्य पतिरेव च ॥ 15.75 ॥  
  
रूपाणां च पतिश्चाद्यः खङ्गपाणिर्हलायुधः ॥  
चक्रपाणिः कुण्डली च श्रीवत्साङ्कस्तथैव च ॥ 15.76 ॥  
  
प्रकृतिः कौस्तुभग्रीवः पीताम्बरधरस्तथा ॥  
सुमुखो दुर्मुखश्चैव नखेन तु विवर्जितः ॥ 15.77 ॥  
  
अनन्तोऽनन्तरूपश्च सुनखः सुरसुन्दरः ॥  
सुकलापो विभुर्जिष्णुर्भ्राजिष्णुश्चैषुधीस्तथा ॥ 15.78 ॥  
  
हिरण्यकशिपोर्हन्ता हिरण्याक्षविमर्दकः ॥  
निहन्ता पूतनायाश्च भास्करान्तविनाशनः ॥ 15.79 ॥  
  
केशिनो दलनश्चैव मुष्टिकस्य विमर्दकः ॥  
कंसदानवभेत्ता च चाणूरस्य प्रमर्दकः ॥ 15.80 ॥  
  
अरिष्टस्य निहन्ता च अक्रूरप्रिय एव च ॥  
अक्रूरः क्रूररूपश्च अक्रूरप्रियवन्दितः ॥ 15.81 ॥  
  
भगहा भगवान् भानुस्तथा भागवतः स्वयम् ॥  
उद्धवश्चोद्धवस्येशो ह्युद्धेवन विचिन्तितः ॥ 15.82 ॥  
  
चक्रधृक् चञ्चलश्चैव चलाचलविवर्जितः ॥  
अहं कारोपमाश्चित्तं गगनं पृथिवी जलम् ॥ 15.83 ॥  
  
वायुश्चक्षुस्तथा श्रोत्रं जिह्वा च घ्राणमेव च ॥  
वाक्पाणिपादजवनः पायूपस्थस्तथैव च ॥ 15.84 ॥  
  
शङ्करश्चैव सर्वश्च क्षान्तिदः क्षान्तिकृन्नरः ॥  
भक्तप्रियस्तता भर्त्ता भक्तिमान् भक्तिवर्द्धनः ॥ 15.85 ॥  
  
भक्तस्तुतो भक्तपरः कीर्त्तिदः कीर्त्तिवर्द्धनः ॥  
कीर्त्तिर्दीप्तिः क्षमाकान्तिर्भक्तश्चैव दया परा ॥ 15.86 ॥  
  
दानं दाता च कर्त्ता च देवदेवप्रियः शुचिः ॥  
शुचिमान्सुखदो मोक्षः कामश्चार्थः सहस्त्रपात् ॥ 15.87 ॥  
  
सहस्त्रशीर्षा वैद्यश्च मोक्षद्वारं तथैव च ॥  
प्रजाद्वारं सहस्त्राक्षः सहस्त्रकर एव च ॥ 15.88 ॥  
  
शुक्रश्च सुकिरीटी च सुग्रीवः कौस्तुभस्तथा ॥  
प्रद्युम्नश्चानिरुद्धश्च हयग्रीवश्च शूकरः ॥ 15.89 ॥  
  
मत्स्यः परशुरामश्च प्रह्रादो बलिरेवच ॥  
शरण्यश्चैव नित्यश्च बुद्धो मुक्तः शरीरभृत् ॥ 15.90 ॥  
  
खरदूषणहन्ता च रावणस्य प्रमर्दनः ॥  
सीतापतिश्च वर्द्धिष्णुर्भरतश्च तथैव च ॥ 15.91 ॥  
  
कुम्भेन्द्रजिन्निहन्ता च कुम्भकर्णप्रमर्दनः ॥  
नरान्तकान्तकश्चैव देवान्तकविनाशनः ॥ 15.92 ॥  
  
दुष्टासुरनिहन्ता च शम्बरारिस्तथैव च ॥  
नरकस्य निहन्ता च त्रिशीर्षस्य विनाशनः ॥ 15.93 ॥  
  
यमलार्जनभेत्ता च तपोहितकरस्तथा ॥  
वादित्रं चैव वाद्यं च बुद्धश्चैव वरप्रदः ॥ 15.94 ॥  
  
सारः सारप्रियः सौरः कालहन्तानिकृन्तनः ॥  
अगस्त्यो देवलश्चैव नारदो नारदप्रियः ॥ 15.95 ॥  
  
प्राणोऽपानस्तथा व्यानो रजः सत्त्वं तमः शरत् ॥  
उदानश्च समानश्च भेषजं च भिषक् तथा ॥ 15.96 ॥  
  
कूटस्थः स्वच्छरूपश्च सर्वदेहविवर्जितः ॥  
चक्षुरिन्द्रियहीनश्च वागिन्द्रियविवर्जितः ॥ 15.97 ॥  
  
हस्तेन्द्रियविहीनश्च पादाभ्यां च विवर्जितः ॥  
पायूपस्थविहीनश्च महातपविवर्जितः ॥ 15.98 ॥  
  
प्रबोधेन विहीनश्च बुद्ध्या चैव विवर्जितः ॥  
चेतसा विगतश्चैव प्राणेन च विवर्जितः ॥ 15.99 ॥  
  
अपानेन विहीनश्च व्यानेन च विवर्जितः ॥  
उदानेन विहीनश्च समानेन विवर्जितः ॥ 15.100 ॥  
  
आकाशेन विहीनश्च वायुना परिवर्जितः ॥  
अग्निना च विहीनश्च उदकेन विवर्जितः ॥ 15.101 ॥  
  
पृथिव्या च विहीनश्च शब्देन च विवर्जितः ॥  
स्पर्शेन च विहीनश्च सर्वरूपविवर्जितः ॥ 15.102 ॥  
  
रागेण विगतश्चैव अघेन परिवर्जितः ॥  
शोकेन रहितश्चैव वचसा परिवर्जितः ॥ 15.103 ॥  
  
रजो विवर्जितश्चैव विकारैः षड्‌भिरेव च ॥  
कामेन वर्जितश्चैव क्रोधेन परिवर्जितः ॥ 15.104 ॥  
  
लोभेन विगतश्चैव दम्भेन च विवर्जितः ॥  
सूक्ष्मश्चैव सुसूक्ष्मश्च स्थूलात्स्थूलतरस्तथा ॥ 15.105 ॥  
  
विशारदो बलाध्यक्षः सर्वस्य क्षोभकस्तथा ॥  
प्रकृतेः क्षोभकश्चैव महतः क्षोभकस्तथा ॥ 15.106 ॥  
  
भूतानां क्षोभकश्चैव बुद्धेश्च क्षोमकस्तथा ॥  
इन्द्रियाणां क्षोभकश्च विषयक्षोभकस्तथा ॥ 15.107 ॥  
  
ब्रह्मणः क्षोभकश्चैव रुद्रस्य क्षोभकस्तथा ॥  
अगम्यश्चक्षुरादेश्च श्रोत्रागम्यस्तथैव च ॥ 15.108 ॥  
  
त्वचा न गम्यः कूर्म्मश्च जिह्वाऽग्राह्यस्तथैव च ॥  
घ्राणोन्द्रियागम्य एव वाचाऽग्राह्यस्तथैव च ॥ 15.109 ॥  
  
अगम्यश्चैव पाणिभ्यां पदागम्यस्तथैव च ॥  
अग्राह्यो मनसश्चैव बुद्ध्याऽग्राह्यो हरिस्तथा ॥ 15.110 ॥  
  
अहं बुद्ध्या तथा ग्राह्यश्चेतसा ग्राह्या एव च ॥  
शङ्खपाणिश्चाव्ययश्च गदापाणिस्तथैव च ॥ 15.111 ॥  
  
शार्ङ्गपाणिश्च कृष्णश्च ज्ञानमूर्त्तिः परन्तपः ॥  
तपस्वी ज्ञानगम्यो हि ज्ञानी ज्ञानविदेव च ॥ 15.112 ॥  
  
ज्ञेयश्च ज्ञेयहीनश्च ज्ञप्तिश्चैतन्यरूपकः ॥  
भावो भाव्यो भवकरो भावनो भवनाशनः ॥ 15.113 ॥  
  
गोविन्दो गोपतिर्गोपः सर्वगोपीसुखप्रदः ॥  
गोपालो गोगतिश्चैव गोमतिर्गोधरस्तथा ॥ 15.114 ॥  
  
उपेन्द्रश्च नृसिंहश्च शौरिश्चैव जनार्दनः ॥  
आरणेयो बृहद्भानुर्बृहद्दीप्तिस्तथैव च ॥ 15.115 ॥  
  
दामोदरस्त्रिकालश्च कालज्ञः कालवर्जितः ॥  
त्रिसन्ध्यो द्वापरं त्रेता प्रजाद्वारं त्रिविक्रमः ॥ 15.116 ॥  
  
विक्रमो दण्ड(र) हस्तश्च ह्येकदण्डी त्रिदण्डधृक् ॥  
सामभेदस्तथोपायः सामरूपी च सामगः ॥ 15.117 ॥  
  
सामवेदोः ह्यथर्वश्च सुकृतः सुतरूपणः ॥  
अथर्ववेदविच्चैव ह्यथर्वाचार्य्य एव च ॥ 15.118 ॥  
  
ऋग्रूपी चैव ऋग्वेद ऋग्वेदेषु प्रतिष्ठितः ॥  
यजुर्वेत्ता यजुर्वेदो यजुर्वेदविदेकपात् ॥ 15.119 ॥  
  
बहुपाच्च सुपाच्चैव तथैव च सहस्त्रपात् ॥  
चतुष्पाच्च द्विपाच्चैव स्मृतिर्न्यायो यमो बली ॥ 15.120 ॥  
  
सन्न्यासी चैव सन्नयासश्चतुराश्रम एव च ॥  
ब्रह्मचारी गृहस्थश्च वानप्रस्थश्च भिक्षुकः ॥ 15.121 ॥  
  
ब्राह्मणः क्षत्रियो वैश्यः शूद्रो वर्णस्तथैव च ॥  
शीलदः शीलसम्पन्नो दुः शीलपरिवर्जितः ॥ 15.122 ॥  
  
मोक्षोऽध्यात्मसमाविष्टः स्तुतिः स्तोता च पूजकः ॥  
पूज्यो वाक् करणं चैव वाच्यं चैव तु वाचकः ॥ 15.123 ॥  
  
वेत्ता व्याकरणं चैव वाक्यं चैव च वाक्यवित् ॥  
वाक्यगम्यस्तीर्थवासी तीर्थस्तीर्थो च तीर्थवित् ॥ 15.124 ॥  
  
तीर्थादिभूतः साङ्ख्यश्च निरुक्तं त्वधिदैवतम् ॥  
प्रणवः प्रणवेशश्च प्रणवेन प्रवन्दितः ॥ 15.125 ॥  
  
प्रणवेन च लक्ष्यो वै गायत्री च गदाधरः ॥  
शालग्रामनिवासी च शालग्रामस्तथैव च ॥ 15.126 ॥  
  
जलशायी योगशायी शेषशायी कुशेशयः ॥  
महीभर्त्ता च कार्य्यं च कारणं पृथिवीधरः ॥ 15.127 ॥  
  
प्रजापतिः शाश्वतश्च काम्यः कामयिता विराट् ॥  
सम्राट् पूषा तथा स्वर्गो रथस्थः सारथिर्बलम् ॥ 15.128 ॥  
  
धनी धनप्रदो धन्यो यादवानां हिते रतः ॥  
अर्जुनस्य प्रियश्चैव ह्यर्जुनो भीम एव च ॥ 15.129 ॥  
  
पराक्रमो दुर्विषहः सर्वशास्त्रविशारदः ॥  
सारस्वतो महाभीष्मः पारिजातहरस्तथा ॥ 15.130 ॥  
  
अमृतस्य प्रदाता च क्षीरोदः क्षीरमेव च ॥  
इन्द्रात्मजस्तस्य गोप्ता गोवर्द्धनधरस्तथा ॥ 15.131 ॥  
  
कंसस्य नाशनस्तद्वद्धस्तिपो हस्तिनाशनः ॥  
शिपिविष्टः प्रसन्नश्च सर्वलोकार्त्तिनाशनः ॥ 15.132 ॥  
  
मुद्रो मुद्रा करश्चैव सर्वमुद्राविवर्जितः ॥  
देही देहस्थितश्चैव देहस्य च नियामकः ॥ 15.133 ॥  
  
श्रोत्रा श्रोत्रनियन्ता च श्रोतव्यः श्रवणं तथा ॥  
त्वक्‌स्थितश्च स्पर्शयित्वा स्पृश्यं च स्पर्शनं तथा ॥ 15.134 ॥  
  
रूपद्रष्टा च चक्षुः स्थो नियन्ता चक्षुषस्तथा ॥  
दृश्यं चैवतु जिह्वास्थो रसज्ञश्च नियामकः ॥ 15.135 ॥  
  
घ्राणस्थो घ्राणकृद्‌ घ्राता घ्राणेन्द्रियनियामकः ॥  
वाक्‌स्थो वक्ता च वक्तव्यो वचनं वाङ्‌नियामकः ॥ 15.136 ॥  
  
प्राणिस्थः शिल्प कृच्छिल्पो हस्तयोश्च नियामकः ॥  
पदव्यश्चैव गन्ता च गन्तव्यं गमनं तथा ॥ 15.137 ॥  
  
नियन्ता पादयोश्चैव पाद्यभाक्च विसर्गकृत् ॥  
विसर्गस्य नियन्ता च ह्युपस्थस्थः सुखं तथा ॥ 15.138 ॥  
  
उपस्थस्य नियन्ता च तदानन्दकरश्च ह ॥  
शत्रुघ्नः कार्त्तवीर्य्यश्च दत्तात्रेयस्तथैव च ॥ 15.139 ॥  
  
अलर्कस्य हितश्चैव कार्त्तवीर्य्यनिकृन्तनः ॥  
कालनेमिर्महानेमिर्मेघो मेघपतिस्तथा ॥ 15.140 ॥  
  
अन्नप्रदोऽन्नरूपी च ह्यन्नादोऽन्नप्रवर्तकः ॥  
धूमकृद्धूमरूपश्च देवकीपुत्र उत्तमः ॥ 15.141 ॥  
  
देवक्यानन्दनो नन्दो रोहिण्याः प्रिय एव च ॥  
वसुदेवप्रियश्चैव वसुदेवसुतस्तथा ॥ 15.142 ॥  
  
दुन्दुभिर्हासरूपश्च पुष्पहासस्तथैव च ॥  
अट्टहासप्रियश्चैव सर्वाध्यक्षः क्षरोऽक्षरः ॥ 15.143 ॥  
  
अच्युतश्चैव सत्येशः सत्यायाश्च प्रियो वरः ॥  
रुक्मिण्याश्च पतिश्चैव रुक्मिण्या वल्लभस्तथा ॥ 15.144 ॥  
  
गोपीनां वल्लभश्चैव पुण्यश्लोकश्च विश्रुतः ॥  
वृषाकपिर्यमो गुह्यो मङ्गलश्च बुधस्तथा ॥ 15.145 ॥  
  
राहुः केतुर्ग्रहो ग्राहो गजेन्द्रमुखमेलकः ॥  
ग्राहस्य विनिहन्ता च ग्रामणी रक्षकस्तथा ॥ 15.146 ॥  
  
किन्नरश्चैव सिद्धश्च छन्दः स्वच्छन्द एव च ॥  
विश्वरूपो विशालाक्षो दैत्यसूदन एव च ॥ 15.147 ॥  
  
अनन्तरूपो भूतस्थो देवदानवसंस्थितः ॥  
सुषुप्तिस्थः सुषुप्तिश्च स्थानं स्थानान्त एव च ॥ 15.148 ॥  
  
जगत्स्थश्चैव जागर्त्ता स्थानं जागरितं तथा ॥  
स्वप्रस्थः स्वप्रवित्स्वप्नस्थानं स्वप्नस्तथैव च ॥ 15.149 ॥  
  
जाग्रत्स्वप्नसुषुप्तैश्च विहीनो वै चतुर्थकः ॥  
विज्ञानं वेद्यरूपं च जीवो जीवयिता तथा ॥ 15.150 ॥  
  
भुवनाधिपतिश्चैव भुवनानां नियामकः ॥  
पातालवासी पातालं सर्वज्वरविनाशनः ॥ 15.151 ॥  
  
परमानन्दरूपी च धर्म्माणां च प्रवर्त्तकः ॥  
सुलभो दुर्लभश्चैव प्राणायामपरस्तथा ॥ 15.152 ॥  
  
प्रत्याहारो धारकश्च प्रत्याहारकरस्तथा ॥  
प्रभा कान्तिस्तथा ह्यर्च्चिः शुद्धस्फटिकसन्निभः ॥ 15.153 ॥  
  
अग्राहश्चैव गौरश्च सर्वः शुचिरभिष्टुतः ॥  
वषट्‌कारो वषड्‌ वौषट् स्वधा स्वाहा रतिस्तथा ॥ 15.154 ॥  
  
पक्ता नन्दयिता भोक्ता बोद्धा भावयिता तथा ॥  
ज्ञानात्मा चैव देहात्मा भू(उ) मा सर्वेश्वरेश्वरः ॥ 15.155 ॥  
  
नदी नन्दी च नन्दीशो भारतस्तरुनाशनः ॥  
चक्रपः श्रीपतिश्चैव नृपाणां चक्रवर्त्तिनाम् ॥ 15.156 ॥  
  
ईशश्च सर्वदेवानां द्वारकासंस्थितस्तथा ॥  
पुष्करः पुष्कराध्यक्षः पुष्करद्वीप एव च ॥ 15.157 ॥  
  
भरतो जनको जन्यः सर्वाकारवि वर्जितः ॥  
निराकारो निर्निमित्तो निरातङ्को निराश्रयः ॥ 15.158 ॥  
  
इति नामसहस्त्रं ते वृषभध्वज कीर्त्तितम् ॥  
देवस्य विष्णोरीशस्य सर्वपापविनाशनम् ॥ 15.159 ॥  
  
पठन्द्विजश्च विष्णुत्वं क्षत्रियो जयमाप्नुयात् ॥  
वैश्यो धनं सुखं शूद्रो विष्णुभक्तिसमन्वितः ॥ 15.160 ॥  
  
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे श्रीविष्णुसहस्त्रनामस्तोत्रनिरूपणं नाम पञ्चदशोऽध्यायः ॥ 15 ॥