---
title: २३६

---
श्रीगरुडमहापुराणम् २३६  
श्रीभगवानुवाच ।  
आत्मज्ञानं प्रवक्ष्यामि शृणु नारद तत्त्वतः ।  
अद्वैतं साङ्ख्यमित्याहुर्योगस्तत्रैकचित्तता ॥ १,२३६.१ ॥  
  
अद्वैतयोगसम्पन्नास्ते मुच्यन्तेऽतिबन्धनात् ।  
अतीतारब्धमागामि कर्म नश्यति बोधतः ॥ १,२३६.२ ॥  
  
सद्विचारकुठारेण च्छिन्नसंसारपादपः ।  
ज्ञानवैराग्यतीर्थेन लभते वैष्णवं पदम् ॥ १,२३६.३ ॥  
  
जाग्रत्स्वप्नसुषुप्तं च माया त्रिपुरमुच्यते ।  
अत्रैवान्तर्गतं सर्वं शाश्वते नाद्वये पदे ॥ १,२३६.४ ॥  
  
नामरूपक्रियाहीनं सर्वं तत्परमं पदम् ।  
जगत्कृत्वेश्वरोऽनन्तं स्वयमत्र प्रविष्टवान् ॥ १,२३६.५ ॥  
  
वेदाहमेतं पुरुषं चिद्रूपं तमसः परम् ।  
सोऽहमस्मीति मोक्षाय नान्यः पन्था विमुक्तये ॥ १,२३६.६ ॥  
  
श्रवणं मननं ध्यानं ज्ञानानां चैव साधनम् ।  
यज्ञदानतपस्तीर्थवेदैर्मुक्तिर्न लभ्यते ॥ १,२३६.७ ॥  
  
त्यागेन केनचिद्ध्यानपूजाकर्मादिभिर्यथा ।  
द्विविधं वेदवचनं कुरु कर्म त्यजेति च ॥ १,२३६.८ ॥  
  
यज्ञादयो विमुक्तानां निष्कामानां विमुक्तये ।  
अन्तः करणशुद्ध्यर्थमूचुरेवात्र केचन ॥ १,२३६.९ ॥  
  
एकेन जन्मना ज्ञानन्मुक्तिर्न द्वैतभाविनाम् ।  
योगभ्रष्टाः कुयोगाश्च विप्रा योगिकुलोद्भवाः ॥ १,२३६.१० ॥  
  
कर्मणा बध्यते जन्तुर्ज्ञानान्मुक्तो भवाद्भवेत् ।  
आत्मज्ञानन्त्वाश्रयेद्वै अज्ञानं यदतोऽन्यथा ॥ १,२३६.११ ॥  
  
यदा सर्वे विमुच्यन्ते कामा येस्यहृदि स्थिताः ।  
तदामृतत्वमाप्नोति जीवन्नेव न संशयः ॥ १,२३६.१२ ॥  
  
व्यापकत्वात्कथं याति को याति क्व स याति च ।  
अनन्तत्वान्नदेशोऽस्ति अमूर्तित्वाद्गतिः कुतः ॥ १,२३६.१३ ॥  
  
अद्वयत्वान्न कोऽप्यस्ति बोधत्वाज्जडता कुतः ।  
एकोद्दिष्टं यदन्यस्य मतिवाग्गतिसंस्थिति (म्) ॥ १,२३६.१४ ॥  
  
कथमाकाशकल्पस्य गतिरागतिसंस्थिति ।  
जाग्रत्स्वप्नसुषुप्तं च मायया परिकल्पितम् ॥ १,२३६.१५ ॥  
  
वस्तु तैजसकं प्राज्ञे यत्तु पुण्यमखण्डकम् ।  
यथा ते प्रियात्मा नः सर्वेषां च तथा प्रियः ॥ १,२३६.१६ ॥  
  
बोधमार्गे यथा चित्तं सर्वेषां च तथा मते ।  
सर्वदा सर्वभूतानां सर्वस्य च महामुने ॥ १,२३६.१७ ॥  
  
नाहमत्रात्मविज्ञानं तस्मात्पूर्णं निरन्तरम् ।  
जाग्रत्स्वप्नं तथा वृत्तं सौषुप्तसुखमेव च ॥ १,२३६.१८ ॥  
  
स्मरणं विस्मृतार्थस्य नास्ति चेत्कस्य जायते ।  
सत्यमस्तु तथा वाणु अशरीरं परं तथा ॥ १,२३६.१९ ॥  
  
नास्ति चेत्सुखदुः खानां सर्वेषां वेदनं कथम् ।  
सदा सर्वत्र सर्वज्ञः सर्वस्य हृदये न येत् ॥ १,२३६.२० ॥  
  
साक्षिभूतः समाश्रित्य को जानाति विचेष्टितम् ।  
सत्य ज्ञानानन्त भिन्नं स्यान्नसत्यं ज्ञानतः पृथक् ॥ १,२३६.२१ ॥  
  
नानन्त्यात्पृथगानन्दं नाप्यमानन्दतः पृथक् ।  
त्वमेव परमं ब्रह्म सत्यज्ञानादिलक्षणम् ॥ १,२३६.२२ ॥  
  
अहं ब्रह्म परं तत्त्वं ज्ञात्वा त्वखिलविद्भवेत् ।  
यथैकमृन्मये ज्ञाते सर्वमेतच्चराचरम् ॥ १,२३६.२३ ॥  
  
यथैकहेममणिना सर्वं हेममयं भवेत् ।  
ज्ञानं तथैवमीशेन ज्ञानिनाप्यखिलं जगत् ॥ १,२३६.२४ ॥  
  
यथान्धकारदोषेण रज्जुः सम्यङ्नदृश्यते ।  
यथा सम्मोहदोषेण चात्मा सम्यङ्नदृश्यते ॥ १,२३६.२५ ॥  
  
सर्पधारादिभिर्भेदरैन्यथा वस्तुकल्पनम् ।  
व्योमादिना सरूपाद्यैरन्यथात्मा प्रकल्प्यते ॥ १,२३६.२६ ॥  
  
प्रत्यक्षमपि यद्द्रव्यन्दुर्दर्शमिति भाषते ।  
व्योमादिना सरूपाद्यैरन्यथा कल्पितैस्तथा ॥ १,२३६.२७ ॥  
  
तथा हि रज्जुरुरगः शुक्तिः कारजतं यथा ।  
मृगतृष्णापथायाम्भस्तृप्तिं विष्णो तथा जगत् ॥ १,२३६.२८ ॥  
  
हाहिष्णोद्विजा कथि द्भोहमितिदृ ।  
ग्रहनाशात्पुनर्ध्यायन्ब्राह्मण्यं मन्यते यथा ॥ १,२३६.२९ ॥  
  
मायाविष्टस्तथा जीवो देहोहमिति मन्यते ।  
मायानाशात्पुनः स्वीयरूपं ब्रह्मास्मि मन्यते ॥ १,२३६.३० ॥  
  
ग्रहनाशाद्यथा मान्यजनोक्रूरमवेक्षते ।  
स्वरूपदर्शनाच्चायं माया नाशन्तया विना ॥ १,२३६.३१ ॥  
  
अनादित्वं समं द्वाभ्यां स्वरूपं तद्विलक्षणम् ।  
एकः सत्यं तथा भागी विचारेण परं मृषा ॥ १,२३६.३२ ॥  
  
अजोपि हि सकृत्प्रेत्य सम्भवाम्यात्ममायया ।  
मायेच्छया द्विधा स स्यात्पतिः पत्नी सुखं जगत् ॥ १,२३६.३३ ॥  
  
अष्टाविंशतिभेदैस्तु त्रैगुण्यं विद्यते पृथक् ।  
चतुरशीतिर्लक्ष्यन्ते नरनार्याकृतीनि च ॥ १,२३६.३४ ॥  
  
एषुविश्वं प्रभवति खण्डजं मायया यथा ।  
आदावन्ते च सन्त्येते नामरूपक्रियादयः ॥ १,२३६.३५ ॥  
  
सत्तावकल्पनं काले न सन्ति परमार्थतः ।  
यथा रथादयः स्वप्ने सन्तो नैव च सत्यतः ॥ १,२३६.३६ ॥  
  
तथा जाग्रदवस्थायां भूतानि न तु सन्निधौ ।  
द्वैरूप्यं मायया याति जाग्रत्स्वप्नपदज्ञ (क्ष) योः ॥ १,२३६.३७ ॥  
  
एवमेतत्परं ब्रह्म स्वप्नजाग्रत्पदद्वये ।  
सुषुप्तमचलं रूपमद्वयं पदमुच्यते ॥ १,२३६.३८ ॥  
  
मायाविचारसिद्धैव विचारेण विलीयते ।  
आपातरहिता सापि कल्पना कालवर्तिनी ॥ १,२३६.३९ ॥  
  
एवं तस्या (दात्या) त्मनादित्यं सिद्धमेकस्य सत्यजा ।  
सतोस्तित्वं वसातित्वादस्तित्वासत्यतां ततः ॥ १,२३६.४० ॥  
  
ज्ञानं ततोप्यनन्तो नः पूर्णोन्तः शुकमात्मना ।  
न नित्यभावाज्जातोहमकृत्वादमृतोस्म्यहम् ।  
दीपवद्धृदये ज्योतिरहं ब्रह्मास्मि मुक्तये ॥ १,२३६.४१ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे आत्मज्ञानस्वरूपवर्णनं नाम षट्त्रिंशदुत्तरद्विशततमोऽध्यायः