---
title: २२३

---
श्रीगरुडमहापुराणम् २२३  
ब्रह्मोवाच मुनिभिश्चरिता धर्मा भक्त्या व्यास मयोदिताः ।  
यैर्विष्णुस्तुष्यते चैव सूर्यादिपरिचारणात् ॥ १,२२३.१ ॥  
  
तर्पणेन च होमेन सन्ध्याया वन्दनेन च ।  
प्राप्यते भगवान् विष्णुर्धर्मकामार्थमोक्षदः ॥ १,२२३.२ ॥  
  
धर्मो हि भगवान्विष्णुः पूजी विष्णोस्तु तर्पणम् ।  
होमः सन्ध्या तथा ध्यानं धारणा सकलं हरिः ॥ १,२२३.३ ॥  
  
सूच उवाच ।  
प्रलयं जगतो वक्ष्ये तत्सर्वं शृणु शौनक ।  
चतुर्युगसहस्रन्तु कल्पैकाब्जदिनं स्मृतम् ॥ १,२२३.४ ॥  
  
कृतत्रेताद्वापरादियुगावस्था निबोधमे ।  
कृते धर्मश्चतुष्पाच्च सत्यं दानं तपो दया ॥ १,२२३.५ ॥  
  
धर्मपाता हरिश्चेति सन्तुष्टा ज्ञानिनो नराः ।  
चतुर्वर्षसहस्राणि नरा जीवन्ति वै तदा ॥ १,२२३.६ ॥  
  
कृतान्ते क्षत्त्रियैर्विप्रा विट्शूद्राश्च जिता द्विजैः ।  
शूरश्चातिबलो विष्णू रक्षांसि च जघान ह ॥ १,२२३.७ ॥  
  
त्रेतायुगे त्रिपाद्धर्मः सत्यदानदयात्मकः ।  
नरा यज्ञपरास्तस्मिंस्तथा क्षत्रोद्भवं जगत् ॥ १,२२३.८ ॥  
  
रक्तो हरिर्नरैः पूज्यो नरा दशशतायुषः ।  
तत्र विष्णुर्भोमरथः क्षत्रिया राक्षसानहन् ॥ १,२२३.९ ॥  
  
द्विपादविग्रहो धर्मः पीतताञ्चाच्युते गते ।  
चतुः शतायुषो लोका द्विजक्षत्रोद्भवाः प्रजाः ॥ १,२२३.१० ॥  
  
तत्र दृष्ट्वाल्पबुद्धींश्च विष्णुर्व्यासस्वरूपधृक् ।  
तदेकन्तु यजुर्वेदं? चतुर्धा व्यभजत्पुनः ॥ १,२२३.११ ॥  
  
शिष्यानध्यापयामास समस्तांस्तान्निबोध मे ।  
ऋग्वेदमथ पैलन्त्सामवेदञ्च जैमिनिम् ॥ १,२२३.१२ ॥  
  
अथर्वाणं सुमन्तुन्तु यजुर्वेदं महामुनिम् ।  
वैशम्पायनमङ्गन्तु पुराणं सूतमेव च ।  
अष्टादशपुराणानि यैर्वेद्यो हरिरेव हि ॥ १,२२३.१३ ॥  
  
सर्गश्च प्रतिसर्गश्च वंशो मन्वन्तराणि च ।  
वंशानुचरितच्चैव पुराणं पञ्चलक्षणम् ॥ १,२२३.१४ ॥  
  
ब्राह्मं पाद्मं वैष्णवञ्च शैवं भागवतन्तथा ।  
भविष्यन्नारदीयञ्चस्कान्दं लिङ्गं वराहकम् ॥ १,२२३.१५ ॥  
  
मार्कण्डेयं तथाग्नेयं ब्रह्मवैवर्तमेव च ।  
कौर्मं मात्स्यं गारुडञ्च वायवीयमनन्तरम् ।  
अष्टादशसमुद्दिष्टं ब्रह्माण्डमिति सञ्ज्ञितम् ॥ १,२२३.१६ ॥  
  
अन्यान्युपपुराणानि मुनिभिः कथितानि तु ।  
आद्यं सनत्कुमारोक्तं नारसिंहमथापरम् ॥ १,२२३.१७ ॥  
  
तृतीयं स्कान्दमुद्दिष्टं कुमारेण तु भाषितम् ।  
चतुर्थं शिवधर्माख्यं स्यान्नन्दीश्वरभाषितम् ॥ १,२२३.१८ ॥  
  
दुर्वाससोक्तमाश्चर्यं नारदोक्तमतः परम् ।  
कापिलं वामनञ्चैव तथैवोशनसेरितम् ॥ १,२२३.१९ ॥  
  
ब्रह्माण्डं वारुणञ्चाथ कालिकाह्वयमेव च ।  
माहेश्वरं तथा साम्बमेवं सर्वार्थसञ्चयम् ।  
पराशरोक्तमपरं मारीचं भार्गवाह्वयम् ॥ १,२२३.२० ॥  
  
पुराणं धर्मशास्त्रञ्च वेदास्त्वङ्गानि यन्मुने ।  
न्यायः शौनक मीमांसा आयुर्वेदार्थशास्त्रकम् ।  
गान्धर्वश्च धनुर्वेदो विद्या ह्यष्टादशस्मृताः ॥ १,२२३.२१ ॥  
  
द्वापरान्तेन च हरिर्गुरुभारमपाहरत् ।  
एकपादस्थिते धर्मे कृष्णत्वञ्चाच्युते गते ॥ १,२२३.२२ ॥  
  
जनास्तदा दुराचारा भविष्यन्ति च निर्दयाः ।  
सत्त्वं रजस्तम इति दृश्यन्ते पुरुषे गुणाः ।  
कालसञ्चोदितास्तेऽपि परिवर्तन्त आत्मनि ॥ १,२२३.२३ ॥  
  
प्रभूतञ्च यदा सत्त्वं मनो बुद्धीन्द्रियाणि च ।  
तदा कृतयुगं विद्याज्ज्ञाने तपसि यद्रतिः ॥ १,२२३.२४ ॥  
  
यदा कर्मसु काम्येषु शक्तिर्यशसि देहिनाम् ।  
तदा त्रेता रजोभूतिरिति जानीहि शौनक ॥ १,२२३.२५ ॥  
  
यदा लोभस्त्वसन्तोषो मानो दम्भश्च मत्सरः ।  
कर्मणाञ्चापि काम्यानां द्वापरं तद्रजस्तमः ॥ १,२२३.२६ ॥  
  
यदा सदानृतं तन्द्रा निद्रा हिंसादिसाधनम् ।  
शोकमोहौ भयं दैन्यं स कलिस्तमसि स्मृतः ॥ १,२२३.२७ ॥  
  
यस्मिञ्जनाः कामिनः स्युः शश्वत्कटुकभाषिणः ।  
दस्यूत्कृष्टा जनपदा वेदाः पाषण्डदूषिताः ॥ १,२२३.२८ ॥  
  
राजानश्च प्रजाभिक्षाः शिश्नोदरपराजिताः ।  
अव्रता वटवोऽशौचा भिक्षवश्च कुटुम्बिनः ॥ १,२२३.२९ ॥  
  
तपस्विनो ग्रामवासाः न्यासिनो ह्यर्थलोलुपाः ।  
ह्रस्वकाया महाहाराश्चौरास्ते साधवः स्मृताः ॥ १,२२३.३० ॥  
  
त्यक्ष्यन्ति भृत्याश्च पतिं तापसस्त्यक्ष्यति व्रतम् ।  
शूद्राः प्रतिग्रहिष्यन्ति वैश्या व्रतपरायणः ॥ १,२२३.३१ ॥  
  
उद्विग्नाः सन्ति च जनाः पिशाचसदृशाः प्रजाः ।  
अन्यायभोजनेनाग्निदेवतातिथिपूजनम् ॥ १,२२३.३२ ॥  
  
करिष्यन्ति कलौ प्राप्ते न च पित्र्योदकक्रियाम् ।  
स्त्रीपराश्च जनाः सर्वे शूद्रप्रायाश्च शौनक ॥ १,२२३.३३ ॥  
  
बहुप्रजाल्पभाग्याश्च भविष्यन्ति कलौ स्त्रियः ।  
शिरः कण्डूयनपरा आज्ञां भेत्स्यन्ति भर्त्सिताः ॥ १,२२३.३४ ॥  
  
विष्णुं न पूजयिष्यन्ति पाषण्डोपहता जनाः ।  
कलेर्दोषनिधेर्विप्रा अस्ति ह्येको महागुणः ॥ १,२२३.३५ ॥  
  
कीर्तनादेव कृष्णस्य महाबन्धं परित्यजेत् ।  
कृते यद्ध्यायतो विष्णुं त्रेतायां जपतः फलम् ॥ १,२२३.३६ ॥  
  
द्वापरे परिचर्यायां कलौ तद्धरिकीर्तनात् ।  
तस्माद्ध्येयो हरिर्नित्यं गेयः पूज्यश्च शौनक ॥ १,२२३.३७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे युगधर्मकथनं नाम त्रयोविंशत्यधिकद्विशततमोऽध्यायः