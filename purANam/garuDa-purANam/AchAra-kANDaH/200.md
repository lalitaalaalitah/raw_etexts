---
title: २००

---
श्रीगरुडमहापुराणम् २००  
भैरव उवाच ।  
वक्ष्ये वायुजयं देवि जया जयविदेशकम् ।  
वाय्वग्निजलशक्राख्यं मङ्गलानाञ्चतुष्टयम् ॥ १,२००.१ ॥  
  
वामदक्षिणसंस्थश्च वायुश्च बहुलो भवेत् ।  
ऊर्ध्ववाही भवेदग्निरधस्तु वरुणो भवेत् ॥ १,२००.२ ॥  
  
महेन्द्रो मध्यसंस्थस्तु शुक्लपक्षे तु वामगः ।  
कृष्णपक्षे दक्षिणग उदयस्य त्र्यहन्त्र्यहम् ॥ १,२००.३ ॥  
  
वहेत्प्रतिपदाद्ये च विपरीते भवेन्नतिः ।  
उदयः सूर्यमार्गेण चन्द्रेणास्तमयो यदि ॥ १,२००.४ ॥  
  
वर्धन्ते गुणसङ्घाता अन्यथा विघ्नमौचितम् ।  
सङ्क्रान्त्यः षोडशप्रोक्ता दिवा रात्रौ वरानने ॥ १,२००.५ ॥  
  
यदा च सङ्क्रमेद्वायुरर्धार्धप्रहरे स्थितः ।  
स्वास्थ्याहानिस्तदा ज्ञेया वायुर्भ्रमति देहिषु ॥ १,२००.६ ॥  
  
दक्षिणे च पुटे वायुर्हितो भोजनमैथुने ।  
खड्गहस्तो जयेद्युद्धे रिपून्कामसमन्वितः ॥ १,२००.७ ॥  
  
वामेव गमनं श्रेष्ठं सर्वकार्येषु भूषितम् ।  
वायुर्वहति तत्रस्थः प्रश्रो भूतस्य शोभनः ॥ १,२००.८ ॥  
  
माहेन्द्रे वारुणे वाते कोऽपि दोषो न जायते ।  
अनावृष्टिर्दक्षवाहे वृष्टिः स्याद्वामवाहके ॥ १,२००.९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे द्विशततमोऽध्यायः