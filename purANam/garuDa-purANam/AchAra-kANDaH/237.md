---
title: २३७

---
श्रीगरुडमहापुराणम् २३७  
श्रीबगवानुवाच ।  
गीतासारं प्रवक्ष्यामि अर्जुनायोदितं पुरा ।  
अष्टाङ्गयोगयुक्तात्मा सर्ववेदान्तपारगः ॥ १,२३७.१ ॥  
  
आत्मलाभः परो नान्य अत्मदेहादिवर्जितः ।  
हीनरूपादिदेहान्तः करणत्वादिलोचनः ॥ १,२३७.२ ॥  
  
बिज्ञानरहितः प्राणः सुषुप्तौ हि प्रतीयते ।  
नाहमात्मा च दुः खादिसंसारादिसमन्वयात् ॥ १,२३७.३ ॥  
  
विधूम इव दीप्तार्चिरादीप्त (दित्य) इव दीप्तिमान् ।  
वैद्युतोऽग्निरिवाकाशे हृत्सङ्गे आत्मनात्मनि ॥ १,२३७.४ ॥  
  
श्रोत्रादीनि न पश्यन्ति स्वंस्वमात्मानमात्मना ।  
सर्वज्ञः सर्वदर्शो च क्षेत्रज्ञस्तानि पश्यन्ति ॥ १,२३७.५ ॥  
  
यदा प्रकाशते ह्यात्मा पटे दीपो ज्वलन्निव ।  
ज्ञानमुत्पद्यते पुंसां क्षयात्पापस्य कर्मणः ॥ १,२३७.६ ॥  
  
यथादर्शतलप्रख्ये पश्यत्यात्मानमात्मनि ।  
इन्द्रियाणीन्द्रियार्थांश्च महाभूतानि पञ्चकम् ॥ १,२३७.७ ॥  
  
मनोबुद्धिरहङ्कारमव्यक्तं पुरुषं तथा ।  
प्रसङ्ख्याय परंव्याप्तो विमुक्तो बन्धवैर्भवेत् ॥ १,२३७.८ ॥  
  
इन्द्रियग्राममखिलं मनसाभिनिवेश्य च ।  
मनश्चैवाप्यहङ्कारे प्रतिष्ठाप्य च पाण्डव ॥ १,२३७.९ ॥  
  
अहं कारं तथा बुद्धौ बुद्धिं च प्रकृतावपि ।  
प्रकृतिं पुरुषे स्थाप्य पुरुषं ब्रह्मणि न्यसेत् ॥ १,२३७.१० ॥  
  
अहं बह्म परं ज्योतिः प्रसङ्ख्याय विमुच्यते ।  
नवद्वारमिदं गेहं तिसृणां?पञ्चसाक्षिकम् ॥ १,२३७.११ ॥  
  
क्षेत्रज्ञाधिष्ठितं विद्वान्यो वेद स वरः कविः ।  
अश्वमेधसहस्राणि वाजपेयशतानि च ।  
ज्ञानयज्ञस्य सर्वाणि कलां नार्हन्ति षोच्शीम् ॥ १,२३७.१२ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे श्रीमद्भगवद्गीतासारनिरूपणं नाम सप्तत्रिंशदुत्तरद्विशततमोऽध्यायः