---
title: २१३

---
श्रीगरुडमहापुराणम् २१३  
सूत उवाच ।  
हरेः श्रुत्वाब्रवीद्ब्रह्मा यथा व्यासाय शौनक ।  
ब्राह्मणादिसमाचारं सर्वदं ते तथा वदे ॥ १,२१३.१ ॥  
  
श्रुतिस्मृती तु विज्ञाय श्रौतं कर्म समाचरेत् ।  
श्रौतं कर्म न चेदुक्तं तदा स्मार्तं समाचरेत् ॥ १,२१३.२ ॥  
  
तत्राप्यशक्तः करणे सदाचारं चरेद्वुधः ।  
श्रुतिस्मृती ह विप्राणां लोचने कर्मदर्शने ॥ १,२१३.३ ॥  
  
श्रुत्युक्तः परमो धर्मः स्मृतिशास्त्रगतोऽपरः ।  
सिष्टाचारेण सम्प्राप्तस्त्रयो धर्माः सनातनाः ॥ १,२१३.४ ॥  
  
सत्यं दानं दयालोभो विद्येज्या पूजनं दमः ।  
अष्टौ तानि पवित्राणि शिष्टाचारस्य लक्षणम् ॥ १,२१३.५ ॥  
  
तेजोमयानि पूर्वेषां शरीराणीन्द्रियाणि च ।  
न लिप्यते पातकेन पद्मपत्रमिवाम्भसा ॥ १,२१३.६ ॥  
  
निवासमुख्या वर्णानां धर्माचाराः प्रकीर्तिताः ।  
सत्यं यज्ञस्तपो दानमेतद्धर्मस्य लक्षणम् ॥ १,२१३.७ ॥  
  
अदत्तस्यानुपादानं दानमध्ययनं जपः ।  
विद्या वित्तं तपः शौचं कुले जन्म त्वरोगिता ॥ १,२१३.८ ॥  
  
संसारोच्छित्तिहेतुश्च धर्मादेव प्रवर्तते ।  
धर्मात्सुखं च ज्ञानं च ज्ञानान्मोक्षोऽधिगम्यते ॥ १,२१३.९ ॥  
  
इज्याध्ययनदानानि यथाशास्त्रं सनातनः ।  
ब्रह्मक्षत्त्रियवैश्यानां सामान्यो धर्म उच्यते ॥ १,२१३.१० ॥  
  
याजनाध्ययने शुद्धे विशुद्धाच्च प्रतिग्रहः ।  
वृत्तित्रयमिदं प्राहुर्मुनयः श्रेष्ठवर्णिनः ॥ १,२१३.११ ॥  
  
शस्त्रेणाजीवनं राज्ञो भूतानाञ्चाभिरक्षणम् ।  
पाशुपाल्यं कृषिः पण्यं वैश्यस्याजीवनं स्मृतम् ॥ १,२१३.१२ ॥  
  
शूद्रस्य द्विजशुश्रूषा द्विजानामनुपूर्वशः ।  
गुरौ वासोऽग्निशुश्रूषा स्वाध्यायो ब्रह्मचारिणः ॥ १,२१३.१३ ॥  
  
त्रिः स्नाता स्नापिता भैक्ष्यं गुरौ प्राणान्तिकी स्थितिः ।  
समेखलो जटी दण्डी मुण्डी वा गुरुसंश्रयः ॥ १,२१३.१४ ॥  
  
अग्निहोत्रोपचरणं जीवनं च स्वकर्मभिः ।  
धर्मदारेषु कल्पेत पर्ववर्जं रतिक्रियाः ॥ १,२१३.१५ ॥  
  
देवपित्रतितिभ्यश्च पूजादिष्वनुकल्पनम् ।  
श्रुतिस्मृत्यर्थसंस्थानं धर्मोऽयं गृहमेधिनः ॥ १,२१३.१६ ॥  
  
जटित्वमग्निहोत्रत्वं भूशय्याजिनधारणम् ।  
वने वासः पयोमूलनीवारफलवृत्तिता ॥ १,२१३.१७ ॥  
  
प्रतिषिद्धान्निवृत्तिश्च त्रिः स्नानं व्रतधारिता ।  
देवतातिथिपूजा च धर्मोऽयं वनवासिनः ॥ १,२१३.१८ ॥  
  
सर्वारम्भपरित्यागो भिक्षान्नं वृक्षमूलता ।  
निष्परिग्रहताद्रोहः समता सर्वजन्तुषु ॥ १,२१३.१९ ॥  
  
प्रियाप्रियपरिष्वङ्गेसुखदुः खाधिकारिता ।  
सबाह्याभ्यन्तरे शौचं वाग्यमो ध्यानचारिता ॥ १,२१३.२० ॥  
  
सर्वैद्रियसमाहारो धारणाध्याननित्यता ।  
भावसंशुद्धिरेत्येष परिव्राड्धर्म उच्यते ॥ १,२१३.२१ ॥  
  
अहिंसा सूनृता वाणी सत्यशौचे क्षमा दया ।  
वर्णिनां लिङ्गिनां चैव सामान्यो धर्म उच्यते ॥ १,२१३.२२ ॥  
  
यथोक्तकारिणः सर्वे प्रयान्ति परमां गतिम् ।  
आ बोधात्स्वपनं यावत्गृहिधर्मं च वच्मि ते ॥ १,२१३.२३ ॥  
  
ब्राह्मे मुहूर्ते बुध्येत धर्मार्थौ चानुचिन्तयेत् ।  
कायक्लेशांश्च तन्मूलान्वेदतत्त्वार्थमेव च ॥ १,२१३.२४ ॥  
  
शर्वर्यन्ते समुत्थाय कृतशौचः समाहितः ।  
स्नात्वा सन्ध्यामुपासीत सर्वकालमतन्द्रितः ॥ १,२१३.२५ ॥  
  
प्रातः सन्ध्यामुपा सीत दन्तधावनपूर्विकाम् ।  
उभे मूत्रपुरीषे च दिवा कुर्यादुदङ्मुखः ॥ १,२१३.२६ ॥  
  
रात्रौ च दक्षिणे कुर्यादुभे सन्ध्ये यथा दिवा ।  
छायायामन्धकारे वा रात्रौ वाहनि वा द्विजः ॥ १,२१३.२७ ॥  
  
यथा तु समुखः कुर्यात्प्राणबाधाभयेषु च ।  
गोमयाङ्गारवल्मीकफालाकृष्टे शुभे ॥ १,२१३.२८ ॥  
  
मार्गोपजीव्यच्छायासु न मूत्रं च पुरीषकम् ।  
अन्तर्जलाद्देवगृहाद्वल्मीकान्मूषिकस्थलात् ॥ १,२१३.२९ ॥  
  
परेषां शौचशिष्टाच्च श्मशानाच्च मृदं त्यजेत् ।  
एकां लिङ्गे मृदं दद्याद्वाम हस्ते मृदं द्विधा ॥ १,२१३.३० ॥  
  
उभयोर्द्वे च दातव्ये मूत्रशौचं प्रचक्षते ।  
एकां लिङ्गे गुदे तिस्त्रस्तथा वामकरे दश ॥ १,२१३.३१ ॥  
  
पञ्च पादे दशैकस्मिन्करयोः सप्तमृत्तिकाः ।  
अर्धप्रसृतिमात्रा तु प्रथमा मृत्तिका स्मृता ॥ १,२१३.३२ ॥  
  
द्वितीया च तृतीया च तदर्धा परिकीर्तिता ।  
उपविष्टस्तु विण्मूत्रं कर्तुं यस्तु न विन्दति ॥ १,२१३.३३ ॥  
  
स कुर्यादर्धशौचं तु स्वस्य शौचस्य सर्वदा ।  
दिवा शौचस्य रात्र्यर्धं यद्वा पादो विधीयते ॥ १,२१३.३४ ॥  
  
स्वस्थस्य तु यथोद्दिष्टमार्तः कुर्याद्यथाबलम् ।  
वसा शुक्रमसृङ्मज्जा लाला विण्मूत्रकर्णविट् ॥ १,२१३.३५ ॥  
  
श्लेष्माश्रदूषिका स्वेदो द्वादशैते नृणां मलाः ।  
मन्येत यावता शुद्धिं तावच्छौचं समाचरेत् ॥ १,२१३.३६ ॥  
  
प्रमाणं शौचसङ्ख्याया नादिष्टैरवशिष्यते ।  
शौचं तु द्विविधं प्रोक्तं बाह्यमाभ्यन्तरं तथा ॥ १,२१३.३७ ॥  
  
मृज्जलाभ्यां स्मृतं बाह्यं भावशुद्धिरथान्तरम् ।  
त्रिराचामेदपः पूर्वं द्विः प्रमृज्यात्ततो मुखम् ॥ १,२१३.३८ ॥  
  
सम्मृज्याङ्गुष्ठमूलेन त्रिभिरास्यमुपस्पृशेत् ।  
अङ्गुष्ठेन प्रदेशिन्या घ्राणं पश्चादनन्तरम् ॥ १,२१३.३९ ॥  
  
अङ्गुष्ठानामिकाभ्यां च चक्षुः श्रोत्रे पुनः पुनः ।  
कनिष्ठाङ्गष्ठयोर्नाभिं हृदयं तु तलेन वै ॥ १,२१३.४० ॥  
  
सर्वाभिस्तु शिरः पश्चाद्बाहू चाग्रेण संस्पृशेत् ।  
ऋचो यजूंषि सामानि त्रिः पठन्प्रीणयेत्क्रमात् ॥ १,२१३.४१ ॥  
  
अथर्वाङ्गिरसौ पूर्वं द्विः प्रमार्ष्ट्यथ तन्सुखम् ।  
इतिहासपुराणानि वेदाङ्गानि वेदाङ्गानि यथाक्रमम् ॥ १,२१३.४२ ॥  
  
खं मुखे नासिके वायुं नेत्रे सूर्यं श्रुती (तीर्दि) दिशः ।  
प्राणग्रन्थिमथो नाभिं ब्रह्माणं हृदये स्पृशेत् ॥ १,२१३.४३ ॥  
  
रुद्रं मूर्ध्ना समालभ्य प्रीणात्यथ शिखामृषीन् ।  
बाहू यमेन्द्रवरुणकुबेरवसुधानलान् ॥ १,२१३.४४ ॥  
  
अभ्युक्ष्य चरणौ विष्णुमिन्द्रं विष्णु करद्वयम् ।  
अग्निर्वायुश्च सूर्येन्दुगिरयोऽङ्गुलिपर्वसु ॥ १,२१३.४५ ॥  
  
गङ्गाद्याः सरितस्तासु या रेखाः करमध्यगाः ।  
उषः काले तु सम्प्राप्ते शौचं कृत्वा यथार्थवत् ॥ १,२१३.४६ ॥  
  
ततः स्नानर्ं प्कुर्वीत दन्तधावनपूर्वकम् ।  
मुखे पर्युषिते नित्यं भवत्यप्रयतो नरः ॥ १,२१३.४७ ॥  
  
तस्मात्सर्वप्रयत्नेन कुर्याद्वै दन्तघावनम् ।  
कदम्बबिल्वखदिरकरवीरवटार्जुनाः ॥ १,२१३.४८ ॥  
  
यूथी च बृहती जाती करञ्जार्कातिमुक्तकाः ।  
जम्बूमधूका पामार्गशिरीषोदुम्बरासनाः ॥ १,२१३.४९ ॥  
  
क्षीरिकण्टकिवृक्षाद्याः प्रशस्ता दन्तधावने ।  
कटुतिक्तकषायाश्च धनारोग्यसुखप्रदाः ॥ १,२१३.५० ॥  
  
प्रक्षाल्य भुक्त्वा च शुचौ देशे त्यक्त्वा तदाचामेत् ।  
अमायां च तथा षष्ठ्यां नवम्यां प्रतिपद्यपि ॥ १,२१३.५१ ॥  
  
वर्जयेद्दन्तकाष्ठन्तु तथैवार्कस्य वासरे ।  
अभावे दन्त काष्ठस्य निषिद्धायां तथा तिथौ ॥ १,२१३.५२ ॥  
  
अषां द्वादशगण्डूषैः कुर्वीत मुखशोधनम् ।  
प्रातः स्नानं प्रशंसन्ति दृष्टादृष्टकरं हितम् ॥ १,२१३.५३ ॥  
  
सर्वमर्हति शुद्धात्मा प्रातः स्नायी जपादिकम् ।  
अत्यन्तमलिनः कायो नवच्छिद्रसमन्वितः ॥ १,२१३.५४ ॥  
  
स्त्रवत्येष दिवा रात्रौ प्रातः स्नानं विशोधनम् ।  
मनः प्रसादजननं रूपसौभाग्यवर्धनम् ॥ १,२१३.५५ ॥  
  
शोकदुः खप्रशमनं गङ्गास्नानवदाचरेत् ।  
अद्य हस्ते तु नक्षत्रे दशम्यां ज्येष्ठके सिते ॥ १,२१३.५६ ॥  
  
दशपाप हरायां च अदत्वा दानकल्मषम् ।  
विरुद्धाचरणं हिंसा परदारोपसेवनम् ॥ १,२१३.५७ ॥  
  
पारुष्यानृतपैशुन्यमसम्बद्धाभिभाषणम् ।  
परद्रव्याभिधानं च मनसानिष्टचिन्तनम् ॥ १,२१३.५८ ॥  
  
एतद्दशाघघातार्थं गङ्गास्नानं करोम्यहम् ।  
प्रातः सङ्क्षेपतः स्नानं वानप्रस्थगृहस्थयोः ॥ १,२१३.५९ ॥  
  
यतेस्त्रिषवणं स्नानं सकृत्त ब्रह्मचारिणः ।  
आचम्य तीर्थमावाह्य स्नायात्स्मृत्वाव्ययं हरिम् ॥ १,२१३.६० ॥  
  
तिस्रः कोट्यस्तु विज्ञेया मन्देहा नाम राक्षसाः ।  
उदयन्तं दुरात्मानः सूर्यमिच्छन्ति खादितुम् ॥ १,२१३.६१ ॥  
  
स हन्ति सूर्यं सन्ध्यायां नोपास्तिं कुरुते तु यः ।  
दहन्ति मन्त्रपूतेन तोयेनानलरूपिणा ॥ १,२१३.६२ ॥  
  
अहोरात्रस्य यः सन्धिः सा सन्ध्या भवतीति ह ।  
द्विनाडिका भवेत्सन्ध्या यावद्भवति दर्शनम् ॥ १,२१३.६३ ॥  
  
गन्ध्याकर्मावसाने तु स्वयं होमो विधीयते ।  
स्वयं होमफलं यत्तु तदन्येन न जायते ॥ १,२१३.६४ ॥  
  
ऋत्विक्पुत्रो गुरुर्भ्राता भागिनेयोऽथ विट्पतिः ।  
एभिरेव हुतं यत्तु तद्धुतं स्वयमेव हि ॥ १,२१३.६५ ॥  
  
ब्रह्मा वै गार्हपत्याग्निर्दक्षणाग्निस्त्रिलोचनः ।  
विष्णुराहवनीयाग्निः कुमारः सत्य उच्यते ॥ १,२१३.६६ ॥  
  
कृत्वा होमं यथाकालं सौरान्मन्त्राञ्जपेत्ततः ।  
समाहितात्मा सावित्रीं प्रणवं च यथोदितम् ॥ १,२१३.६७ ॥  
  
प्रणवे नित्ययुक्तस्य व्याहृतीषु च सप्तसु ।  
त्रिपदायां च सावित्र्यां न भयं विद्यते क्वचित् ॥ १,२१३.६८ ॥  
  
गायत्त्रीं यो जपेन्नित्यं कल्यमुत्थाय मानवः ।  
लिप्यते न स पापेन पद्मपत्रमिवाम्भसा ॥ १,२१३.६९ ॥  
  
श्वेतवर्णा समुद्दिष्टा कौशैयवसना तथा ।  
अक्षसूत्रधरा देवी पद्मासनगता शुभा ॥ १,२१३.७० ॥  
  
आवाह्य यजुपानेन तेजोऽसीति विधानतः ।  
एतद्यजुः पुरा दैवैर्दृष्टिदर्शनकाङ्क्षिभिः ॥ १,२१३.७१ ॥  
  
आदित्यमण्डलान्तः स्थां ब्रह्मलोकस्थितामपि ।  
तत्रावाह्य जपित्वातो नमस्काराद्विसर्जयेत् ॥ १,२१३.७२ ॥  
  
पूर्वाह्न एव कुर्वीत देवतानां च पूजनम् ।  
न विष्णोः परमो देवस्तस्मात्तं पूजयेत्सदा ॥ १,२१३.७३ ॥  
  
ब्रह्मविष्णुशिवान्देवान्न पृथग्भावयेत्सुधीः ।  
लोकेऽस्मिन्मङ्गलान्यष्टौ ब्राह्मणो गौर्हुताशनः ॥ १,२१३.७४ ॥  
  
हिरण्यं सर्पिरादित्य आपो राजा तथाष्टमः ।  
एतानि सततं पश्येदर्चयेच्च प्रदक्षिणम् ॥ १,२१३.७५ ॥  
  
वेदस्याध्ययनं पूर्वं विचारोभ्यसनं जपः ।  
तद्दानं चैव शिष्यभ्यो वेदाभ्यासो हि पञ्चधा ॥ १,२१३.७६ ॥  
  
वेदार्थं यज्ञशास्त्राणि धर्मशास्त्राणि चैव हि ।  
मूल्येन लेखयित्वा यो दद्याद्याति स वैदिकम् ॥ १,२१३.७७ ॥  
  
इतिहा सपुराणानि लिखित्वायः प्रयच्छति ।  
ब्रह्मदानसमं पुण्यं प्राप्नोति द्विगुणीकृतम् ॥ १,२१३.७८ ॥  
  
मृतीये च तथा भागे पोष्यवर्गार्थसाधनम् ।  
माता पिता गुरुर्भ्राता प्रजा दीनाः समाश्रिताः ॥ १,२१३.७९ ॥  
  
अभ्यागतोऽतिथिश्चाग्निः पोष्यवर्गा उदाहृतः ।  
भरणं पोष्यवर्गस्य प्रशस्तं स्वर्गसाधनम् ॥ १,२१३.८० ॥  
  
भरणं पोष्य वर्गस्य तस्माद्यत्नेन कारयेत् ।  
स जीवति वरश्चैको बहुभिर्योपजीव्यति ॥ १,२१३.८१ ॥  
  
जीवन्तो मृतकास्त्वन्ये पुरुषाः स्वोदरम्भराः ।  
स्वकीयोदरपूर्तिश्च कुक्कुरस्यापि विद्यते ॥ १,२१३.८२ ॥  
  
अर्थेभ्योऽपि विवृद्धेभ्यः सम्भूतेभ्यस्ततस्ततः ।  
क्रियाः सर्वाः प्रवर्तन्ते पर्वतेभ्य इवापगाः ॥ १,२१३.८३ ॥  
  
सर्वरत्नाकरा भूमिर्धान्यानि पशवः स्त्रियः ।  
अर्थस्य कार्ययोगित्वादर्थ इत्यभिधीयते ॥ १,२१३.८४ ॥  
  
अद्रोहेणैव भूतानामल्पद्रोहेण वा पुनः ।  
या वृत्तिस्तां समास्थाय विप्रो जीवेदनापदि ॥ १,२१३.८५ ॥  
  
धनं तु त्रिविधं ज्ञेयं शुक्लं शबलमेव च ।  
कृष्णं च तस्य विज्ञेयो विभागः सप्तधा पृथक् ॥ १,२१३.८६ ॥  
  
क्रमायत्तं प्रीतिदत्तं प्राप्तं च सह भार्यया ।  
अविशेषेण सर्वेषां वर्णानां त्रिविधं धनम् ॥ १,२१३.८७ ॥  
  
वैशेषिकं धनं दृष्टं ब्राह्मणस्य त्रिलक्षणम् ।  
याजनाध्यापने नित्यं विशुद्धश्च (द्धाच्च) प्रतिग्रहः ॥ १,२१३.८८ ॥  
  
त्रिविधं क्षत्रियस्यापि प्राहुर्वैशेषिकं धनम् ।  
शुद्धार्थं लब्धकरजं दण्डाप्तं जयजं तथा ॥ १,२१३.८९ ॥  
  
वैशेषिकं धनं दृष्टं वैश्यस्यापि विलक्षणम् ।  
कृषिगोरक्षवाणिज्यं शूद्रस्यैभ्यस्त्वनुग्रहात् ॥ १,२१३.९० ॥  
  
कुसीदकृषिवाणिज्यं प्रकुर्वीत स्वयं परम् (कृतम्) ।  
आपत्काले स्वयं कुर्वन्नैनसा युज्यते द्विजः ॥ १,२१३.९१ ॥  
  
बहवो वर्तनोपाया ऋषिभिः परिकीर्तिताः ।  
सर्वेषामपि चैवैषां कुसीदमधिकं विदुः ॥ १,२१३.९२ ॥  
  
अनावृष्ट्या राजभयान्मूषिकाद्यैरुपद्रवैः ।  
कृष्यादिके भवेद्बाधा सा कुसीदे न विद्यते ॥ १,२१३.९३ ॥  
  
शुक्लपक्षे तथा कृष्णे रजन्यां दिवसेपि वा ।  
उष्णे वर्षति शीते वा वर्धनं न निवर्तते ॥ १,२१३.९४ ॥  
  
देशं गतानां या वृद्धिर्नानापण्योपजीविनाम् ।  
कुसीदं कुर्वतः सम्यक्संस्थितस्यैव जायते ॥ १,२१३.९५ ॥  
  
लब्धलाभः पितॄन्देवान्ब्राह्मणांश्चैव पूजयेत् ।  
ते तृप्तास्तस्य तद्दोषं शमयन्ति न संशयः ॥ १,२१३.९६ ॥  
  
वणिक्कुसीदं दद्याद्यो वस्त्रं गाङ्काञ्चनादिकम् ।  
कृषीवलोऽन्नपानादियानशय्यासनानि च ॥ १,२१३.९७ ॥  
  
राजभ्यो विंशतिं दत्त्वा पशुस्वर्णादिकं शतम् ।  
पादेनास्य च यावक्यं कुर्यात्सञ्चयमात्मवान् ॥ १,२१३.९८ ॥  
  
अर्धेन चात्मभरणं नित्यनैमित्तिकान्न्वितम् ।  
पादं चेत्यर्थयामस्य मूलभूतं विवर्धयेत् ॥ १,२१३.९९ ॥  
  
विद्या शिल्पं भूतिः सेवा गोरक्षा विपणिः कृषिः ।  
वृत्तिर्भैक्ष्यं कुसीदं च दश जीवनहेतवः ॥ १,२१३.१०० ॥  
  
प्रतिग्रहार्जिता विप्रे क्षत्रिये शस्त्रनिर्जिता ।  
वैश्ये न्यायार्जिताः स्वार्थाः शूद्रे शुश्रूषयार्जिताः ॥ १,२१३.१०१ ॥  
  
नदी बहूदका शाकमृत्पर्णानि समित्कुशाः ।  
आग्नेयो ब्रह्मघोषश्च विप्राणां धनमुत्तमम् ॥ १,२१३.१०२ ॥  
  
अयाचितोपपन्ने तु नास्ति दोषः प्रतिग्रहे ।  
अमृतं तद्विदुर्देवास्तस्मात्तन्नैव वर्जयेत् ॥ १,२१३.१०३ ॥  
  
गुरुद्रव्यांश्चौज्जिहीर्षुरर्चिष्यन्दे वतातिथीन् ।  
सर्वतः प्रतिगृह्णीयान्न तुष्येत्तु स्वयं ततः ॥ १,२१३.१०४ ॥  
  
साधुतः प्रतिगृह्णीयादथ वासाधुतो द्विजः ।  
गुणवानल्पदोषश्च निर्गुणो हि निमज्जति ॥ १,२१३.१०५ ॥  
  
एवं त्वक्षवृत्त्या वा कृत्वा भरणमात्मनः ।  
कुर्याद्विशुद्धिं परतः प्रायश्चित्तं द्विजोत्तमः ॥ १,२१३.१०६ ॥  
  
चतुर्थे च तथा भागे स्नानार्थं मृद माहरेत् ।  
तिलपुष्पकुशादीनि स्नानं चाकृत्रिमे जले ॥ १,२१३.१०७ ॥  
  
नित्यं नैमित्तिकं काम्यं क्रियाङ्गं मलकर्षणम् ।  
मार्जनाचमावगाहाश्चाष्टस्नानं प्रकीर्तितम् ॥ १,२१३.१०८ ॥  
  
अस्नातस्तु पुमान्नार्हे जपाग्निहवनादिषु ।  
प्रातः स्नानं तदर्थं तु नित्यस्नानं प्रकीर्तितम् ॥ १,२१३.१०९ ॥  
  
चाण्डालशवविष्ठाद्यान्स्पृष्ट्वा स्नानं रजस्वलाम् ।  
स्नानार्हस्तु यदा स्नाति स्नानं नैमित्तिकं हि तत् ॥ १,२१३.११० ॥  
  
पुष्यस्नानादिकं स्नानं दैवज्ञविधिचोदितम् ।  
तद्धि काम्यं समुद्दिष्टं नाकामस्तत्प्रयोजयेत् ॥ १,२१३.१११ ॥  
  
जप्तुकामः पवित्राणि अर्चिष्यन्देवतातिथीन् ।  
स्नानं समाचरेद्यस्तु क्रियाङ्गं तच्च कीर्तितम् ॥ १,२१३.११२ ॥  
  
मलापकर्षणार्थाय प्रवृत्तिस्तत्र नान्यथा ।  
सरः सुदेवखातेषु तीर्थेषु च नदीषु च ॥ १,२१३.११३ ॥  
  
स्नानमेव क्रिया यस्मात्क्रियास्नानमतः परम् ।  
अद्भिर्गात्राणि शुध्यन्ति तीर्थस्नानात्फलं लभेत् ॥ १,२१३.११४ ॥  
  
मार्जनान्मज्जनैर्मन्त्रैः पापमाशु प्रणश्यति ।  
नित्यं नैमित्तिकं चापि क्रियाङ्गं मलकर्षणम् ॥ १,२१३.११५ ॥  
  
तीर्थाभावे तु कर्तव्यमुष्णोदकपरोदकैः ।  
भूमिष्ठादुद्धृतं पुण्यं ततः प्रस्त्रवणोदकम् ॥ १,२१३.११६ ॥  
  
ततोऽपि सारसं पुण्यं तस्मान्नादेयमुच्यते ।  
तीर्थतोयं ततः पुण्यं गागं पुण्यं तु सर्वतः ॥ १,२१३.११७ ॥  
  
गागं पयः पुनात्याशु पापमामरणान्तिकम् ।  
गयायां च कुरुक्षेत्रे यत्तोयं समुपस्थितम् ॥ १,२१३.११८ ॥  
  
तस्मात्तु गाङ्गमपरं जानीयात्तोयमुत्तमम् ।  
पुत्रजन्मनि योगेषु तथा सङ्क्रमणे रवेः ॥ १,२१३.११९ ॥  
  
राहोश्च दर्शने स्नानं प्रशस्तं निशि नान्यथा ।  
उषस्युषसि यत्स्नानं सन्ध्यायामुदिते रवौ ॥ १,२१३.१२० ॥  
  
प्राजापत्येन तत्तुल्यं महापातकनाशनम् ।  
यत्फलं द्वादशाब्दानि प्राजापत्ये कृते भवेत् ॥ १,२१३.१२१ ॥  
  
प्रातः स्नायी तदाप्नोति वर्षेण श्रद्धयान्वितः ।  
य इच्छेद्विपुलान् भोगांश्चन्द्रसूर्यग्रहोपमान् ॥ १,२१३.१२२ ॥  
  
प्रातः स्नायी भवेन्नित्यं मासौ द्वौ माघफाल्गुनौ ।  
यस्तु माघं समासाद्य प्रातः स्नायी हविष्यभुक् ॥ १,२१३.१२३ ॥  
  
इतिपापं महाघोरं मासादेव व्यपोहति ।  
मातरं पितरं वापि भ्रातरं सुहृदं गुरुम् ॥ १,२१३.१२४ ॥  
  
यमुद्दिश्य निमज्जेत द्वादशांशं लभेत्तु सः ।  
तुष्यत्यामलकैर्विष्णुरेकादश्या विशेषतः ॥ १,२१३.१२५ ॥  
  
श्रीकामः सर्वदा स्नानं कुर्वोतामलकैर्नरः ।  
सन्तापः कीर्तिरल्पायुर्धनं निधनमेव च ॥ १,२१३.१२६ ॥  
  
आरोग्यं सर्वकामाप्तिरभ्यङ्गाद्भास्करादिषु ।  
उपोषितस्य व्रतिनः कृत्तकेशस्य नापितैः ॥ १,२१३.१२७ ॥  
  
तावच्छ्रीस्तिष्ठति प्रीता यावत्तैलं न संस्पृशेत् ।  
एवं स्नात्वा पितॄन्देवान्मनुष्यांस्तर्पयेन्नरः ॥ १,२१३.१२८ ॥  
  
नाभिमात्रे जले स्थित्वा चिन्तयेदूर्जमानसः ।  
आगच्छन्तु मे पितर इमं गृह्णन्त्वपोञ्जलिम् ॥ १,२१३.१२९ ॥  
  
त्रींस्त्रीनेवाञ्जलीन्दद्यादाकाशे दक्षिणे तथा ।  
वसित्वा वसनं शुष्कं स्थलस्था स्तर्णबर्हिषि ॥ १,२१३.१३० ॥  
  
विधिज्ञास्तर्पणं कुर्युर्न पात्रे तु कदाचन ।  
यदपां क्रूरमांसात्तु यदमेध्यं तु किञ्चन ॥ १,२१३.१३१ ॥  
  
अशान्तं मलिनं यच्च तत्सर्वमपगच्छतु ।  
गृहीत्वानेन मन्त्रेण तोयं सव्येन पाणिना ॥ १,२१३.१३२ ॥  
  
प्रक्षिपोद्दिशि नैरृत्यां रक्षोऽपहतये तु तत् ।  
निषिद्धभक्षणाद्यत्तु पापाद्यच्च प्रतिग्रहात् ॥ १,२१३.१३३ ॥  
  
दुष्कृतं यच्च मे किञ्चिद्बाङ्मनः कायकर्मभिः ।  
पुनातु मे तदिन्द्रस्तु वरुणः सबृहस्पतिः ॥ १,२१३.१३४ ॥  
  
सविता च भगश्चैव मुनयः सनकादयः ।  
आब्रह्मस्तम्बपर्यन्तं जगत्तृप्यत्विति ब्रुवन् ॥ १,२१३.१३५ ॥  
  
क्षिपेदबञ्जलींस्त्रीस्तु कुर्वन्सङ्क्षेपतर्पणम् ।  
सुराणामर्चनं कुर्याद्ब्रह्मा दीनाममत्सरी ॥ १,२१३.१३६ ॥  
  
ब्राह्मवैष्णवरौद्रैश्च सावित्रैर्मैत्रवारुणैः ।  
तल्लिङ्गैरर्चयेन्मन्त्रैः सर्वदेवान्नमस्य च ॥ १,२१३.१३७ ॥  
  
नमस्कारेण पुष्पाणि विन्यसेत्तु पृथक्पृथक् ।  
सर्वदेवमयं विष्णुं भास्करं चाप्यथार्चयेत् ॥ १,२१३.१३८ ॥  
  
दद्यात्पुरुषसूक्तेन यः पुष्पाण्यप एव वा ।  
अर्चितं स्याज्जगादिदं तेन सर्वं चराचरम् ॥ १,२१३.१३९ ॥  
  
अन्यैश्च तान्त्रिकैर्मन्त्रैः पूजयेच्च जनार्दनम् ।  
आदावर्घ्यं प्रदातव्यं ततः पश्चाद्विलेपनम् ॥ १,२१३.१४० ॥  
  
ततः पुष्पाञ्जलिं धूपमु पहारफलानि च ।  
स्नानमन्तर्जले चैव मार्जनाचमनं तथा ॥ १,२१३.१४१ ॥  
  
जलाभिमन्त्रणं यच्च तीर्थस्य परिकल्पयेत् ।  
अघमर्षणसूक्तेन त्रिवारं त्वेव नित्यशः ॥ १,२१३.१४२ ॥  
  
स्नाने चरितमित्येतत्समुद्दिष्टं महात्मभिः ।  
ब्रह्मक्षत्रविशां चैव मन्त्रवत्स्नानमिष्यते ॥ १,२१३.१४३ ॥  
  
तूष्णीमेव तु शूद्रस्य सनमस्कारकं स्मृतम् ।  
अध्यापनं ब्रह्मयज्ञः पितृयज्ञस्तु तर्पणम् ॥ १,२१३.१४४ ॥  
  
होमो दैवी बलिर्भौतो न यज्ञोऽतिथिपूजनम् ।  
गवा गोष्ठे दशगुणं अग्न्यगारे शताधिकम् ॥ १,२१३.१४५ ॥  
  
सिद्धक्षेत्रेषु तीर्थेषु देवतायतनेषु च ।  
सहस्रशतकोटीनामनन्तं विष्णुसन्निधौ ॥ १,२१३.१४६ ॥  
  
पञ्चमे च तथा भागे संविभागो यथार्थतः ।  
पितृदे वमनुष्याणां कोटीनां चोपदिश्यते ॥ १,२१३.१४७ ॥  
  
ब्राह्मणेभ्यः प्रदायाग्र यः सुहृद्भिः सहाश्नुते ।  
स प्रेत्य लभते स्वर्गमन्नदानं समाचरन् ॥ १,२१३.१४८ ॥  
  
पूर्वं मधुरमश्रीयाल्लवणाम्लौ च मध्यतः ।  
कटुतिक्तकषायांश्च पयश्चैव तथान्ततः ॥ १,२१३.१४९ ॥  
  
शाकं च रात्रौ भूमिष्ठमत्यन्तं च विवर्जयेत् ।  
नचैकरससेवायां प्रसज्जेत कदाचन ॥ १,२१३.१५० ॥  
  
समृतं ब्राह्मणस्यान्नं क्षत्रियान्नं पयः स्मृतम् ।  
वैश्यस्य चान्नमेवान्नं शूद्रान्नं रुधिरं स्मृतम् ॥ १,२१३.१५१ ॥  
  
अमावासी वसेदत्र एकहायनमेव वा ॥ १,२१३.१५२ ॥  
  
तत्र श्रीश्चैव लक्ष्मीश्च वसते नात्र संशयः ।  
उदरे गार्हपत्याग्निः पृष्ठदेशे तु दक्षिणः ॥ १,२१३.१५३ ॥  
  
आस्ये चाहवनीयोऽग्निः सत्यः पर्व च मूर्धनि ।  
यः पञ्चाग्नीनिमान्वेद आहिताग्निः स उच्यते ॥ १,२१३.१५४ ॥  
  
शरिरमापः सोमं च विविधं चान्नमुच्यते ।  
प्राणो ह्यग्निस्तथादित्यस्त्रिभोक्ता एक एव तु ॥ १,२१३.१५५ ॥  
  
अन्नं बलाय मे भूमेरपामग्न्यनिलस्य च ।  
भवत्येतत्परिणतौ ममाप्यव्याहतं सुखम् ॥ १,२१३.१५६ ॥  
  
हस्तेन परिमार्ज्याथ कुर्यात्ताम्बूलभक्षणम् ।  
श्रवणं चेतिहासस्य तत्कुर्यात्सुसमाहितः ॥ १,२१३.१५७ ॥  
  
इतिहासपुराणाद्यैः षष्ठसप्तमकेनयेत् ।  
ततः सन्ध्यामुपासीत स्नात्वा वै पश्चिमां नरः ॥ १,२१३.१५८ ॥  
  
एतद्वा दिवसे प्रोक्तमनुष्ठानं मया द्विज ।  
आचारं यः पठेद्विद्वाञ्छृणुयात्स दिवंव्रजेत् ।  
आचारादिर्धर्मकर्ता केशवो हि स्मृतो द्विज ॥ १,२१३.१५९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पञ्चोत्तरद्विशततमोऽध्यायः