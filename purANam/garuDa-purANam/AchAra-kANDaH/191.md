---
title: १९१

---
श्रीगरुडमहापुराणम् १९१  
हरिरुवाच ।  
पुनर्नवाया मूलञ्च श्वेतं पुष्ये समाहृतम् ।  
वारि पीतं तस्य पार्श्व भवनेषु न पन्नगाः ॥ १,१९१.१ ॥  
  
तार्क्ष्यमूर्तिं वहेद्यो वै भल्लूकदन्तनिर्मिताम् ।  
स पन्नगैर्न दृश्येत यावज्जीवं वृषध्वज ॥ १,१९१.२ ॥  
  
पिबेच्छल्मलिमूलं यः पुष्यर्क्षे रुद्र वारिणा ।  
तस्मिन्नपास्तदशना नागाः स्युर्नात्र संशयः ॥ १,१९१.३ ॥  
  
पुष्ये लज्जालुकामूले हस्तबद्धे तु पन्नगान् ।  
गृह्णीयाल्लेपतो वापि नात्र कार्या विचारणा ॥ १,१९१.४ ॥  
  
पुष्येश्वेतार्कमूलन्तु पीतं शीतेन वारिणा ।  
नश्येतु दंशकविषं करवीरादिजं विषम् ॥ १,१९१.५ ॥  
  
महाकालस्य वै मूलं पिष्टं तत्काञ्जिकेन वै ।  
वोड्राणां डुण्डुभानां च तल्लोपो हरते विषम् ॥ १,१९१.६ ॥  
  
तण्डुलीयकमूलं च पिष्टं तण्डुलवारिणा ।  
घृतेन सह पीतन्तु हरेत्सर्वाविषाणि च ॥ १,१९१.७ ॥  
  
नीलीलज्जालुकामूलं पिष्टं तण्डुलवारिणा ।  
पीतं तद्दंशकविषं नश्येदेकेन वोभयोः ॥ १,१९१.८ ॥  
  
कूष्माण्डकस्य स्वरसः सगुडः सहशर्करः ।  
पीतः सदुग्धो हन्याच्च दंशकस्यविषं च वै ॥ १,१९१.९ ॥  
  
तथा कोद्रवमूलस्य मोहस्य हर एव च ।  
यष्टीमधुसमायुक्ता तथा पीता च शर्करा ॥ १,१९१.१० ॥  
  
सदुग्धा च त्रिरात्रेण मूषकानां विषं हरेत् ।  
चुलुकत्रयपानाच्च वारिणः शीतलस्य वै ॥ १,१९१.११ ॥  
  
ताम्बूलदग्धमुखस्य लालास्त्रावो विनश्यति ।  
घृतं सशर्करं षीत्वा मद्यपानमदो न वै ॥ १,१९१.१२ ॥  
  
कृष्णाङ्कोलस्य मूलेन पीतं सुक्वथितं जलम् ।  
ततो नश्यद्गरविषं त्रिरात्रेण महेश्वर ॥ १,१९१.१३ ॥  
  
उष्णं गव्यघृतं चैव सैन्धवेन समन्वितम् ।  
नाशयेत्तन्महादेव वेदनां वृश्चिकोद्भवाम् ॥ १,१९१.१४ ॥  
  
कुसुभं कङ्कुमञ्चैव हरितालं मनः शिला ।  
करञ्जं पिषितं चैव ह्यर्कमूलं च शङ्कर ॥ १,१९१.१५ ॥  
  
विषन्नृणां विनश्येत्तु एतेषां भक्षणाच्छिव ।  
दीपतैलप्रदानाच्च दंशैराकीटजैः शिव ।  
खर्जूरकविषं नश्येत्तदा वै नात्र संशयः ॥ १,१९१.१६ ॥  
  
दंशस्थानं वृश्चिकस्य शुण्ठी तगरसंयुता ।  
नश्येन्मधुमक्षिकाया एतेषां लेपतो विषम् ॥ १,१९१.१७ ॥  
  
शतपुष्पा सैन्धवञ्च साज्यं वा तेन लेपयेत् ।  
शिरीषस्य तु बीजंवै सिद्ध क्षीरेण घर्षितम् ॥ १,१९१.१८ ॥  
  
तल्लेपेन महादेव नश्येत्कुक्कुरजं विषम् ।  
ज्वलिताग्निर्वारिसेको तथा दर्दुरजं विषम् ॥ १,१९१.१९ ॥  
  
धत्तूरकरसोन्मिश्रं क्षीराद्यगुडपानतः ।  
शूनां विषं विनश्येत्तु शशाङ्काङ्कितशेखर ॥ १,१९१.२० ॥  
  
वटनिम्बशमीनाञ्च वल्कलैः क्वथितं जलम् ।  
तत्सेकान्मुखदन्तानां नश्येद्वै विषवेदना ॥ १,१९१.२१ ॥  
  
लेपनाद्देवदारोश्च गैरिकस्य च लेपनात् ।  
नागेश्वरो दरिद्रे द्वे तथा मञ्जिष्ठका हर ।  
एभिर्लेपाद्विनश्येत्तु लूताविषमुमापते ॥ १,१९१.२२ ॥  
  
करञ्जस्य तु बीजानि वरुणच्छदमेव च ।  
तिलाश्च सर्षपा हन्युर्विषं वै नात्र संशयः ॥ १,१९१.२३ ॥  
  
घृतं कुमारीपत्रं वै दत्तं सलवणं हर ।  
तुरङ्गमशरीराणां कण्डूर्नश्येद्दशाहतः ॥ १,१९१.२४ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकनवत्यधिकशततमोऽध्यायः