---
title: २०७

---
सूत उवाच  
वासुदेवं गुरुं नत्वा गणं शम्भुं सरस्वतीम्  
मात्रावर्णप्रभेदेन च्छन्दो वक्ष्येऽल्पबुद्धये १  
सर्वादिमध्यान्तगलौ म्नौ भ्यौ ज्रौ स्तौ त्रिका गणाः  
आर्या चतुष्कलाद्यन्तसर्वमध्ये चतुर्गणाः २  
व्यञ्जनान्तो विसर्गान्तौ दीर्घो युक्तपरो गुरुः  
सानुस्वारश्च पादान्तो वा इत्युक्तो द्विमात्रकः ३  
यदा नापि क्रमं योगे लघुतापि क्वचिद्गुरोः  
श्लोकचार्यादिसञ्ज्ञा स्याद्यतिर्विच्छेदसञ्ज्ञिका ४  
ज्ञेयः पादश्च तुर्यांशो युक् समं विषमन्त्वयुक्  
सममर्धसमं वृत्तं विषमञ्च तृतीयकम् ५  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे छन्दः शास्त्रे छन्दःसञ्ज्ञापरिभाषानिरूपणं नाम सप्तोत्तरद्विशततमोऽध्यायः