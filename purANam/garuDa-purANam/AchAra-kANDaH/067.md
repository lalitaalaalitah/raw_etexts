---
title: ०६७

---
            ॥सूत उवाच ॥  
हरेः श्रुत्वा हरो गौरीं देहस्थं ज्ञानमब्रवीत् ॥ 67.1 ॥  
  
कुजो वह्नी रविः पृथ्वी सौरिरापः प्रकीर्त्तितः ॥  
वायुसंस्थास्थितो राहुर्दक्षरन्ध्रावभासकः ॥ 67.2 ॥  
  
गुरुः शुक्रस्तथा सौम्यश्चन्द्रश्चैव चतुर्थकः ॥  
वामनाडीं तु मध्यस्थां कारयेदात्मनस्तथा ॥ 67.3 ॥  
  
यदाचर इलायुक्तस्तदा कर्मसमाचरेत् ॥  
स्थानसेवां तथा ध्यानं वाणिज्यं राजदर्शनम् ॥ 67.4 ॥  
  
अन्यानि शुभकर्माणि कारयेत प्रयत्नतः ॥  
दक्षनाडीप्रवाहे तु शनिर्भौमश्च सैहिकः ॥ 67.5 ॥  
  
इनश्चैव तथाप्ये पापानामुदयो भवेत् ॥  
शुभाशुभविवेको हि ज्ञायते तु स्वरोदयात् ॥ 67.6 ॥  
  
देहमध्ये स्थिता नाड्यो बहुरूपाः सुविस्तराः ॥  
नाभेरधस्ताद्यः कन्दस्त्वङ्कुरास्तत्र निर्गताः ॥ 67.7 ॥  
  
द्विसप्ततिसहस्त्राणि नाभिमध्ये व्यवस्थिते ॥  
चक्रवच्च स्थितास्तास्तु सर्वाः प्राणहराः स्मृताः ॥ 67.8 ॥  
  
तासां मध्ये त्रयः श्रेष्ठा वामदक्षिणमध्यमाः ॥  
वामा सोमात्मिका प्रोक्ता दक्षिणा रविसन्निभा ॥ 67.9 ॥  
  
मध्यमा च भवेदग्निः फलन्ती कालपूरिणी ॥  
वामा ह्यमृतरूपा च जगदाप्यायने स्थिता ॥ 67.10 ॥  
  
दक्षिणा रौद्रभागेन जगच्छोषयते सदा ॥  
द्वयोर्वाहे तु मृत्युः स्यात्सर्वकार्य्यविनाशिनी ॥ 67.11 ॥  
  
निर्गमे तु भवेद्वामा प्रवेशे दक्षिणा स्मृता ॥  
इडाचारे तथा सौम्यं चन्द्रसूर्य्यगतस्तथा ॥ 67.12 ॥  
  
कारयेत्क्रूर कर्माणि प्राणे पिङ्गलसंस्थिते ॥  
यात्रायां सर्वकार्येषु विषापहारणे इडा ॥ 67.13 ॥  
  
भोजने मैथुने युद्धे पिङ्गला सिद्धिदायिका ॥  
उच्चाटमारणाद्येषु कर्मस्वेतेषु पिङ्गला ॥ 67.14 ॥  
  
मैथुने चैव सङ्ग्रामे भोजने सिद्धिदायिका ॥  
शोभनेषु च कार्य्येषु यात्रायां विषकर्मणि ॥ 67.15 ॥  
  
शान्तिमुक्त्यर्थसिद्ध्यै च इडा योज्या नराधिपैः ॥  
द्वाभ्यां चैव प्रवाहे च क्रूरसौम्यविवर्जने ॥ 67.16 ॥  
  
विषवत्तं तु जानीयात्संस्मरेत्तु विचक्षणः ॥  
सौम्यादिशुभकार्येषु लाभादिजयजीविते ॥ 67.17 ॥  
  
गमनागमने चैव वामा सर्वत्र पूजिता ॥  
युद्धादिभोजने घाते स्त्रीणां चैव तु सङ्गमे ॥ 67.18 ॥  
  
प्रशस्ता दक्षिणा नाडी प्रवेशे क्षुद्रकर्मणि ॥  
शुभाशुभानि कार्य्याणि लाभालाभौ जयाजयौ ॥ 67.19 ॥  
  
जीवाजीवाय यत्पृच्छेन्न सिध्यति च मध्यमा ॥  
वामाचारेऽथवा दक्षे प्रत्यये यत्र नायकः ॥ 67.20 ॥  
  
तनुस्थः पृच्छते यस्तु तत्र सिद्धिर्न संशयः ॥  
वैच्छन्दो वामदेवस्तु यदा वहति चात्मनि ॥ 67.21 ॥  
  
तत्र भागे स्थितः पृच्छेत्सिद्धिर्भवति निष्फला ॥  
वामे वा दक्षिणे वापि यत्र सङ्क्रमते शिवा ॥ 67.22 ॥  
  
घोरे घोराणि कार्य्याणि सौम्ये वै मध्यमानि च ॥  
प्रस्थिते भागतो हंसे द्वाभ्यां वै सर्ववाहिनी ॥ 67.23 ॥  
  
तदा मृत्युं विजानीयाद्योगी योगविशारदः ॥  
यत्र यत्र स्थितः पृच्छेद्वामदक्षिणसम्मुखः ॥ 67.24 ॥  
  
तत्र तत्र समं दिश्याद्वातस्योदयनं सदा ॥  
अग्रतो वामिका श्रेष्ठा पृष्ठतो दक्षिणा शुभा ॥ 67.25 ॥  
  
वामेन वामिका प्रोक्ता दक्षिणे दक्षिणा शुभा ॥  
वामे वामा शुभे चैव दक्षिणे दक्षिणा शुभा ॥ 67.26 ॥  
  
जीवो जीवति जीवेन यच्छून्यं तस्त्वरो भवेत् ॥  
यत्किञ्चित्कार्य्यमुद्दिष्टं जयादिशुभलक्षणम् ॥ 67.27 ॥  
  
तत्सर्वं पूर्णनाड्यां तु जायते निर्विकल्पतः ॥  
अन्यनाड्यादिपर्य्यन्तं पक्षत्रयमुदाहृतम् ॥ 67.28 ॥  
  
यावत्षष्ठी तु पृच्छायां पूर्णायां प्रथमो जयेत् ॥  
रिक्तायां तु द्वितीयस्तु कथयेत्तदशङ्कितः ॥ 67.29 ॥  
  
वामाचारसमो वायुर्जायते कर्मसिद्धिदः ॥  
प्रवृत्ते दक्षिणे मार्गे विषमे विषमाक्षरम् ॥ 67.30 ॥  
  
अन्यत्र वामवाहे तु नाम वै विषमाक्षरम् ॥  
तदासौ जयमाप्नोति योधः सङ्ग्राममध्यतः ॥ 67.31 ॥  
  
दक्षवातप्रवाहे तु यदि नाम समाक्षरम् ॥  
जा(ज) यते नात्र सन्देहो नाडीमघ्ये तु लक्षयेत् ॥ 67.32 ॥  
  
पिङ्गलान्तर्गते प्राणे शमनीयाहवं जयेत् ॥  
यावन्नाड्युदयं चारस्तां दिशं यावदापयेत् ॥ 67.33 ॥  
  
न दातुं जायते सोऽपि नात्र कार्य्या विचारणा ॥  
अथ सङ्ग्राममध्ये तु यत्र नाडी सदा वहेत् ॥ 67.34 ॥  
  
सा दिशा जयमाप्नोति शून्ये भङ्गं विनिर्दिशेत् ॥  
जातचारे जयं विद्यान्मृतके मृतमादिशेत् ॥ 67.35 ॥  
  
जयं पराजयं चैव यो जानाति स पण्डितः ॥  
वामे वा दक्षिणे वापि यत्र सञ्चरते शिवम् ॥ 67.36 ॥  
  
कृत्वा तत्पदमाप्नोति यात्रा सन्ततशोभना ॥  
शशिसूर्य्यप्रवाहे तु सति युद्धं समाचरेत् ॥ 67.37 ॥  
  
यस्तु पृच्छति तत्रस्थः स साधुर्जयतिध्रुवम् ॥  
यां दिशं वहते वायुस्तां दिशं यावदाजयः ॥ 67.38 ॥  
  
जायते नात्र सन्देह हन्द्रो यद्यग्रतः स्थितः ॥  
मेष्याद्या दश या नाड्यो दक्षिणा वाम संस्थिताः ॥ 67.39 ॥  
  
चरेस्थिरे तद्विमार्गे तादृशेतादृशे क्रमात् ॥  
निर्गमे निर्गमं याति सङ्ग्रहे सङ्ग्रहं विदुः ॥ 67.40 ॥  
  
पृच्छकस्य वचः श्रुत्वा घण्टाकारेण लक्षयेत् ॥  
वामे वा दक्षिणे वापि पञ्चतत्त्वस्थितः शिवे ॥ 67.41 ॥  
  
ऊर्द्ध्वेऽग्निरध आपश्च तिर्य्यक्संस्थः प्रभञ्जनः ॥  
मध्ये तु पृथिवी ज्ञेया नभः सर्वत्र सर्वदा ॥ 67.42 ॥  
  
ऊर्द्ध्वे मृत्युरधः शान्तिस्तिर्य्यक् चोच्चाटयेत्सुधीः ॥  
मध्ये स्तम्भं विजानीयान्मोक्षः सर्वत्र सर्वगे ॥ 67.43 ॥  
  
इति श्रीगारुडेमहापुराणे पूर्वखण्डे प्रथमांशाख्ये आचारकाण्डे स्वरोदये शुभाशुभनिरूपणं नाम सप्तषष्टितमोऽध्यायः ॥ 67 ॥