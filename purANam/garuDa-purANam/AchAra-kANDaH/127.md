---
title: १२७

---
श्रीगरुडमहापुराणम् १२७  
ब्रह्मोवाच ।  
माघमासे शुक्लपक्षे सूर्यर्क्षेण युता पुरा ।  
एकादशी तथा चैका भीमेन समुपोषिता ॥ १,१२७.१ ॥  
  
आश्चर्य तु व्रतं कृत्वा पितॄणामनृणोऽभवत् ।  
भीमद्वादशी विख्याता प्राणिनां पुण्यवर्धिनी ॥ १,१२७.२ ॥  
  
नक्षत्रेण विनाप्येषा ब्रह्महत्यादि नाशयेत् ।  
विनिहन्ति महापापं कुनृपो विषयं यथा ॥ १,१२७.३ ॥  
  
कुपुत्त्रस्तु कुलं यद्वत्कुभार्या च पतिं यथा ।  
अधर्मं च यथा धर्मः कुमन्त्री च यथा नृपम् ॥ १,१२७.४ ॥  
  
अज्ञानेन यथा ज्ञानं शौचमाशौचकं यथा ।  
अश्रद्धया यथा श्रद्धा सत्यञ्चैवानृतैर्यथा ॥ १,१२७.५ ॥  
  
हिमं यथोष्णमाहन्यादनर्थं चार्थसञ्चयः ।  
यथा प्रकर्तिनाद्दानं तपो वै विस्मयाद्यथा ॥ १,१२७.६ ॥  
  
अशिक्षया यथा पुत्रो गावो दूरगतैर्यथा ।  
क्रोधेन च यथा शान्तिर्यथा वित्तमवद्धनात् ॥ १,१२७.७ ॥  
  
ज्ञानेनैयथा विद्या निष्कामेन यथा फलम् ।  
तथैव पापनाशाय प्रोक्तेयं द्वादशी शुभा ॥ १,१२७.८ ॥  
  
ब्रह्महत्या सुरा पान स्तेयं गुर्वङ्गनागमः ।  
युगपत्तुप्रजातानिहन्ति त्रिपुष्करम् ॥ १,१२७.९ ॥  
  
न चापि नैमिषं क्षेत्रं कुरुक्षेत्रं प्रभासकम् ।  
कालिन्दी यमुना गङ्गा न चैव न सरस्वती ॥ १,१२७.१० ॥  
  
चैव सर्वतीर्थानि एकादश्याः समानि हि ।  
न दानं न जपो होमो न चान्यत्सुकृतं क्रचित् ॥ १,१२७.११ ॥  
  
एकतः पृथिवीदानमेकतो हरिवासरः ।  
ततोऽप्येका महापुण्या इयमेकादशी वरा ॥ १,१२७.१२ ॥  
  
अस्मिन्वराहपुरुषं कृत्वा देवं तु हाटकम् ।  
घटोपरि नवे पात्रे कृत्वा वै ताम्रभाजने ॥ १,१२७.१३ ॥  
  
सर्वबीजभृते विप्राः सितवस्त्रावगण्ठिते ।  
सहिरण्यप्रदीपाद्यैः कृत्वा पूजां प्रयत्ननः ॥ १,१२७.१४ ॥  
  
वराहाय नमः पादौ क्रोडाकृतये नमः कटिम् ।  
नाभिं गम्भीरघोषया उरः श्रीवत्सधारिणे ॥ १,१२७.१५ ॥  
  
बाहुं सहस्रशिरसे ग्रीवां सर्वेश्वराय च ।  
मुखं सर्वात्मने पूज्यं ललाटं प्रभवाय च ॥ १,१२७.१६ ॥  
  
केशाः शतमयूखाय पूज्या देवस्य चक्रिणः ।  
विधिना पूजयित्वा तु कृत्वा जागरणं निशि ॥ १,१२७.१७ ॥  
  
श्रुत्वा पुराणं देवस्य माहात्म्यप्रतिपादकम् ।  
प्रातर्विप्राय दत्त्वा च याचकाय शुभाय तत् ॥ १,१२७.१८ ॥  
  
कनकक्रोडसहितं सन्निवेद्य परिच्छदम् ।  
पश्चात्तु पारणं कुर्यान्नातितृप्तः सकृद्व्रतः ॥ १,१२७.१९ ॥  
  
एवं कृत्वा नरो विद्यान्न भूय स्तनपो भवेत् ।  
उपोष्यैकादशीं पुण्यां मुच्यते वै ऋणत्रयात् ।  
मनोऽभिलषितावाप्तिः कृत्वा सर्वव्रतादिकम् ॥ १,१२७.२० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकादशीमाहात्म्यं नाम सप्तविंशत्युत्तरशततमोऽध्यायः