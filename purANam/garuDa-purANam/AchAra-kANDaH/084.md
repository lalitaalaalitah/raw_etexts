---
title: ०८४

---
           ॥ब्रह्मोवाच ॥  
उद्यतस्तु गयां गन्तुं श्राद्धं कृत्वा विधानतः ॥  
विधाय कापटं विषं ग्रामस्यापि प्रदक्षिणम् ॥ 84.1 ॥  
  
ततो ग्रामान्तरं गत्वा श्राद्धशेषस्य भोजनम् ॥  
कृत्वा प्रदक्षिणं गच्छेत्प्रतिग्रहविवर्जितः ॥ 84.2 ॥  
  
गृहाच्चलितमात्रस्य गयायां गमनं प्रति ॥  
स्वर्गारोहणसोपानं पितॄणां तु पदे पदे ॥ 84.3 ॥  
  
मुण्डनं चोपवासश्च सर्वतीर्थेष्वयं विधिः ॥  
वर्जयित्वा कुरुक्षेत्रं विशालां विरजां गयाम् ॥ 84.4 ॥  
  
दिवा च सर्वदा रात्रौ गयायां श्राद्धकृद्भवेत् ॥  
वाराणस्यां कृतं श्राद्धं तीर्थे शोणनदे तथा ॥ 84.5 ॥  
  
पुनः पुनामहानद्यां श्राद्धी स्वर्गं पितॄन्नयेत् ॥  
उत्तरं मानसं गत्वा सिद्धिं प्राप्नोत्यनुत्तमाम् ॥ 84.6 ॥  
  
तस्मिन्निवर्त्तयेच्छ्राद्धं स्नानं चैव निवर्त्तयेत् ॥  
कामान्स लभते दिव्यान्मोक्षोपायं च सर्वशः ॥ 84.7 ॥  
  
दक्षिणं मानसं गत्वा मौनी पिण्डादि कारयेत् ॥  
ऋणत्रयापाकरणं लभेद्दक्षिणमानसे ॥ 84.8 ॥  
  
सिद्धानां प्रीतिजननैः पापानां च भयङ्करैः ॥  
लेलिहानैर्महाघोरैरक्षतैः पन्नगोत्तमैः ॥ 84.9 ॥  
  
नाम्ना कनखलं तीर्थं त्रिषु लोकेषु विश्रुतम् ॥  
उदीच्यां मुण्डपृष्ठस्य देवर्षिगणसेवितम् ॥ 84.10 ॥  
  
तत्र स्नात्वा दिवं याति श्राद्धं दत्तमथाक्षयम् ॥  
सूर्य्यं नत्वा त्विदं कुर्य्यात्कृतपिण्डादिसत्क्रियः ॥ 84.11 ॥  
  
कव्यवाहस्तथा सोमो यमश्चैवार्य्यमा तथा ॥  
अग्निष्वात्ता बर्हिषदः सोमपाः पितृदेवताः ॥ 84.12 ॥  
  
आगच्छन्तु महाभागा युषमाभी रक्षितास्त्विह ॥  
मदीयाः पितरो ये च कुले जाताः सनाभयः ॥ 84.13 ॥  
  
तेषां पिण्डप्रदानार्थमागतोऽस्मि गयामिमाम् ॥  
कृतपिण्डः फल्गुतीर्थे पश्यैद्देवं पितामहम् ॥ 84.14 ॥  
  
गदाधरं ततः पश्येत्पितॄणामनृणामनृणो भवेत् ॥  
फल्गुतीर्थे नरः स्नात्वा दृष्ट्वा देवं गदाधरम् ॥ 84.15 ॥  
  
आत्मानं तारयेत्सद्यो दश पूर्वान्दशापरान् ॥  
प्रथमेह्निविधिः प्रोक्तो द्वितीयदिवसे व्रजेत् ॥ 84.16 ॥  
  
धर्मारण्यं मतङ्गस्य वाप्यां पिण्डादिकृद्भवेत् ॥  
धर्मारण्यं समासाद्य वाजपेयफलं लभेत् ॥ 84.17 ॥  
  
राजसूयाश्वमेधाभ्यां फलं स्याद्ब्रह्मतीर्थके ॥  
श्राद्धं पिण्डोदकं कार्य्यं मध्ये वै कूपयूपयोः ॥ 84.18 ॥  
  
कूपोदकेन तत्कार्य्यं पितॄणां दत्तमक्षयम् ॥  
तृतीयेऽह्नि ब्रह्मसदो गत्वा स्नात्वाथ तर्पणम् ॥ 84.19 ॥  
  
कृत्वा श्राद्धादिकं पिण्डं मध्ये वै यूपकूपयोः ॥  
गोप्रचारसमीपस्था आब्रह्म ब्रह्मकल्पिताः ॥ 84.20 ॥  
  
तेषां सेवनमात्रेण पितरो मोक्षगामिनः ॥  
यूपं प्रदक्षिणीकृत्य वाजपेयफलं लभेत् ॥ 84.21 ॥  
  
फल्गुतीर्थे चतुर्थेऽहनि स्नात्वा देवादितर्पणम् ॥  
कृत्वा श्राद्धङ्गयाशीर्षे कुर्याद्रुद्रपदादिषु ॥ 84.22 ॥  
  
पिण्डान्देहिमुखे व्यासे पञ्चाग्नौ च पदत्रये ॥  
सूर्य्येन्दुकार्त्तिकेयेषु कृतं श्राद्धं तथाक्षयम् ॥ 84.23 ॥  
  
श्राद्धं तु नवदेवत्यं कुर्य्याद्द्वादशदैवतम् ॥  
अन्वष्टकासु वृद्धौ च गयायां मृतवासरे ॥ 84.24 ॥  
  
अत्र मातुः पृथक् श्राद्धमन्यत्र पतिना सह ॥  
स्नात्वा दशाश्वमेधे तु दृष्ट्वा देवं पितामहम् ॥ 84.25 ॥  
  
रुद्रपादं नरः स्पृष्ट्वा न चेहावर्त्तते पुनः ॥  
त्रिर्वित्तपूर्णां पृथिवीं दत्त्वा यत्फलमाप्नुयात् ॥ 84.26 ॥  
  
स तत्फलमवाप्नोति कृत्वा श्राद्धं गयाशिरे ॥  
शमीपत्रप्रमाणेन पिण्डं दद्याद्गयाशिरे ॥ 84.27 ॥  
  
पितरो यान्ति देवत्वं नात्र कार्य्या विचारणा ॥  
मुण्डपृष्टे पदं न्यस्तं महादेवेन धीमता ॥ 84.28 ॥  
  
अल्पेन तपसा तत्र महापुण्यमवाप्नुयात् ॥  
गयाशीर्षे तु यः पिण्डान्नाम्ना येषां तु निर्वपेत् ॥ 84.29 ॥  
  
नरकस्था दिवं यान्ति स्वर्गस्था मोक्षमाप्नुयुः ॥  
पञ्चमेऽह्नि गन्दालोले स्नात्वा वटतले ततः ॥ 84.30 ॥  
  
पिण्डान्दद्यात्पितॄणां च सकलं तारयेत्कुलम् ॥  
वटमूलं समासाद्य शाकेनोष्णोदकेन वा ॥ 84.31 ॥  
  
एकस्मिन् भोजिते विप्र कोटिर्भवति भोजिताः ॥  
कृते श्राद्धेऽक्षयवटे दृष्ट्वा च प्रपितामहम् ॥ 84.32 ॥  
  
अक्षयान्लभते लोकान्कुलानामुद्धरेच्छतम् ॥  
एष्टव्या बहवः पुत्त्रा यद्येकोऽपि गयां व्रजेत् ॥ 84.33 ॥  
  
यजेत वाश्वमेधेन नीलं वा वृषमुत्सृजेत् ॥  
प्रेतः कश्चित्समुद्दिश्य वणिजं कञ्चिदब्रवीत् ॥ 84.34 ॥  
  
मम नाम्ना गयाशीर्षे पिण्डनिर्वपणं कुरु ॥  
प्रेतभावाद्विमुक्तः स्यांस्वर्गदो दातुरेव च ॥ 84.35 ॥  
  
श्रुत्वा वणिग्गयाशीर्ष प्रेतराजाय पिण्डकम् ॥  
प्रददावनुजैः सार्द्धं स्वपितृभ्यस्ततो ददौ ॥ 84.36 ॥  
  
सर्वे मुक्ता विशालोऽपि सपुत्रोऽभुच्च पिण्डदः ॥  
विशालायां विशालोऽभूद्राजपुत्रोब्रवीद्द्विजान् ॥ 84.37 ॥  
  
कथं पुत्रादयः स्युर्मे विप्राश्चोतुर्विशालकम् ॥  
गयायां पिण्डदानेन तव सर्वं भविष्यति ॥ 84.38 ॥  
  
विशालोऽथ गयाशीर्ष पिण्डदोऽभूच्च पुत्रवान् ॥  
दृष्ट्वाकाशे सितं रक्तं कृष्णं पुरुषमब्रवीत् ॥ 84.39 ॥  
  
के यूयं तेषु चैवैकः सितः प्रोचे विशालकम् ॥  
अहं सितस्ते जनक इन्द्रलोकं गतः शुभम् ॥ 84.40 ॥  
  
मम पुत्र पिता रक्तो ब्रह्महा पापकृत्परम् ॥  
अयं पितामहः कृष्ण ऋषयोऽनेन घातिताः ॥ 84.41 ॥  
  
अवीचिं नरकं प्राप्तौ मुक्तौ जातौ च पिण्डदः ॥  
मुक्तीकृतास्ततः सर्वे व्रजामः स्वर्गमुत्तमम् ॥ 84.42 ॥  
  
कृतकृत्यो विशालोऽपि राज्यं कृत्वा दिवं ययौ ॥  
येऽस्मत्कुले तु पितरो लुप्तपिण्डोदकक्रियाः ॥ 84.43 ॥  
  
ये चाप्यकृतचूडास्तु ये च गर्भाद्विनिस्सृताः ॥  
येषां दाहो न क्रियाच येऽग्निदग्धास्तथापरे ॥ 84.44 ॥  
  
भूमौ दत्तेन तृप्यन्तु तृप्ता यान्तु परां गतिम् ॥  
पिता पितामहश्चैव तथैव प्रपितामहः ॥ 84.45 ॥  
  
माता पितामही चैव तथैव प्रपितामही ॥  
तथा मातामहश्चैव प्रमातामह एव च ॥ 84.46 ॥  
  
वृद्धप्रमातामहश्च तथा मातामही परम् ॥  
प्रमातामही तथा वृद्धप्रमातामहीति वै ॥ 84.47 ॥  
  
अन्येषां चैव पिण्डोऽयमक्षय्यमुपतिष्ठताम् ॥ 84.48 ॥  
इति श्रागारुडे महापुराणे पूर्वखण्डे प्रथमांशाख्ये आचारकाण्डे गयामाहात्म्यं नाम चतुरशीतितमोऽध्यायः ॥ 84 ॥