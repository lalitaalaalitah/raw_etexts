---
title: १२८

---
श्रीगरुडमहापुराणम् १२८  
ब्रह्मोवाच ।  
व्रतानि व्यास वक्ष्यामि यैस्तुष्टः सर्वदो हरिः ।  
शास्त्रोदितो हि नियमो व्रतं तच्च तपो मतम् ॥ १,१२८.१ ॥  
  
नियमास्तु विशेषाः स्युः व्रतस्यास्य दमादयः ।  
नित्यं त्रिषवणं स्नायादधः शयी जितेन्द्रियः ॥ १,१२८.२ ॥  
  
स्त्रीशूद्रपतितानां तु वर्जयेदभिभाषणम् ।  
पवित्राणि च पञ्चैव जुहुयाच्चैव शक्तितः ॥ १,१२८.३ ॥  
  
कृच्छ्राण्येतानि सर्वाणि चरेत्सुकृतवान्नरः ।  
केशानां रक्षणार्थं तु द्विगुणं व्रतमाचरेत् ॥ १,१२८.४ ॥  
  
कांस्यं माषं मसूरं चचणकं कोरदूषकम् ।  
शाकं मधु परान्नं च वर्जयेदुपवासवान् ॥ १,१२८.५ ॥  
  
पुष्पालङ्कारवस्त्राणि धूपगन्धानुलेपनम् ।  
उपवासेन दुष्येत्तु दन्तधावनमञ्जनम् ॥ १,१२८.६ ॥  
  
दन्तकाष्ठं पञ्चगव्यं कृत्वा प्रातर्व्रतं चरेत् ।  
असकृज्जलपानाच्च ताम्बूलस्य च भक्षणात् ॥ १,१२८.७ ॥  
  
उपवासः प्रदुष्येत दिवास्वप्ना क्षमैथुनात् ।  
क्षमा सत्यं दया दानं शौचमिन्द्रियनिग्रहः ॥ १,१२८.८ ॥  
  
देवपूजाग्निहवने सन्तोषोस्तेयमेव च ।  
सर्वव्रतेष्वयं धर्मः सामान्यो दशधास्मृतः ॥ १,१२८.९ ॥  
  
नक्षत्रदर्शनान्नक्तमनक्तं निशि भोजनम् ।  
गोमूत्रं च पल दद्यादर्धाङ्गुष्ठं तु गोमयम् ॥ १,१२८.१० ॥  
  
क्षीरं सप्तपलं दद्याद्दध्नश्चैव पलत्रयम् ।  
घृतमेकफलं दद्यात्पलमेकं कुशोदकम् ॥ १,१२८.११ ॥  
  
गायत्त्र्या चैव गन्धेति आप्यायस्व दृ दधिग्रहः ।  
तेजोऽसीति च देवस्य ब्रह्मकूर्चव्रतं चरेत् ॥ १,१२८.१२ ॥  
  
अग्न्याधानं प्रतिष्ठां तु यज्ञदानव्रतानि च ।  
वेदव्रतवृषोत्सर्गचूडाकरणमेखलाः ॥ १,१२८.१३ ॥  
  
माङ्गल्यमभिषेकं च मलमासे विवर्जयत् ।  
दर्शाद्दर्शस्य चान्द्रः स्यात्त्रिंशाहोभिस्तु सावनः ॥ १,१२८.१४ ॥  
  
रविसङ्क्रमणात्सौरो नाक्षत्रः सप्तविंशतिः ।  
सौरो मासो विवाहाय यज्ञादौ सावनस्थितिः ॥ १,१२८.१५ ॥  
  
युग्माग्नियुगभूतानि षण्मुन्योर्वसुरन्ध्रयोः ।  
रुद्रेण द्वादशी युक्ता चतुर्दश्याथ पूर्णिमा ॥ १,१२८.१६ ॥  
  
प्रतिपद्यप्यमावास्या तिथ्योर्मस्यं महाफलम् ।  
एतद्व्यस्तं महाघोरं हन्ति पुण्यं पुरा कृतम् ॥ १,१२८.१७ ॥  
  
प्रारब्धतपसा स्त्रीणां रजो हन्याद्व्रतं न हि ।  
अन्यैर्दानादिकं कुर्यात्कायिकं स्वयमेव च ॥ १,१२८.१८ ॥  
  
क्रोधात्प्रमादाल्लोभाद्वा व्रतभङ्गो भवेद्यदि ।  
दिनत्रयं न भुञ्जीत शिरसो मुण्डनं भवेत् ॥ १,१२८.१९ ॥  
  
असामर्थ्ये शरीरस्य पुत्रादीन्कारयेद्व्रतम् ।  
व्रतस्थं मूर्छितं विप्रं जलादीन्यनुपाययेत् ॥ १,१२८.२० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे व्रतपरिभाषा नामाष्टाविंशत्युत्तरशततमोऽध्यायः