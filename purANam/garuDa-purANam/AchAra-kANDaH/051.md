---
title: ०५१

---
॥ ब्रह्मोवाच ॥  
अथातः सम्प्रवक्ष्यामि दानधर्ममनुत्तमम् ॥  
अर्थानामुचिते पात्रे श्रद्धया प्रतिपादनम् ॥ 51.1 ॥  
  
दानं तु कथितं तज्ज्ञैर्भुक्तिमुक्तिफलप्रदम् ॥  
न्यायेनोपार्जयेद्वित्तं दानभोगफलं च तत् ॥ 51.2 ॥  
  
अध्यापनं याजनं च वृत्तमाहुः प्रतिग्रहम् ॥  
कुसीदं कृषिवाणिज्यं क्षत्त्रवृत्तोऽथ वर्जयेत् ॥ 51.3 ॥  
  
यद्दीयते तु पात्रेभ्यस्तद्दानं परिकीर्त्तितम् ॥  
नित्यं नैमित्तिकं काम्यं विमलं दानमीरितम् ॥ 51.4 ॥  
  
अहन्यहनि यत्किञ्चिद्दीयतेऽनुपकारिणे ॥  
अनुद्दिश्य फलं तस्माद्ब्राह्मणाय तु नित्यशः ॥ 51.5 ॥  
  
यत्तु पापोपशान्त्यै च दीयते विदुषां करे ॥  
नैमित्तिकं तदुद्दिष्टन्दानं सद्भिरनुष्ठितम् ॥ 51.6 ॥  
  
अपत्यविजयैश्वर्य्यस्वर्गार्थं यत्प्रदीयते ॥  
दानं तत्काम्यमाख्यातमृषिभिर्धर्माचिन्तकैः ॥ 51.7 ॥  
  
ईश्वरप्रीणनार्थाय ब्रह्मावित्सुप्रदीयते ॥  
चेतसा सत्त्वयुक्तेन दानं तद्विमलं शिवम् ॥ 51.8 ॥  
  
इक्षुभिः सन्ततां भूमिं यवगोधूमशालिनीम् ॥  
ददाति वेदविदुषे स न भूयोऽभिजायते ॥ 51.9 ॥  
  
भूमिदानात्परं दानं न भूतं न भविष्यति ॥  
विद्यां दत्त्वा ब्राह्मणाय ब्रह्मलोके महीयते ॥ 51.10 ॥  
  
दद्यादहरहस्तास्तु श्रद्धया ब्रह्मचारिणे ॥  
सर्वपापविनिर्मुक्तो ब्रह्मस्थानमवाप्नुयात् ॥ 51.11 ॥  
  
वैशाख्यां पौर्णमास्यां तु ब्राह्मणान्सप्त पञ्च च ॥  
उपोष्याभ्यर्चयेद्विद्वान्मधुना तिलसर्पिषा ॥ 51.12 ॥  
  
गन्धादिभिः समभ्यर्च्य वाचयेद्वा स्वयं वदेत् ॥  
प्रीयतां धर्मराजेति यथा मनसि वर्त्तते ॥ 51.13 ॥  
  
यावज्जीवं कृतं पापं तत्क्षणादेव नश्यति ॥  
कृष्णाजिने तिलान्कृत्वा हिरण्यमधुसर्पिषा ॥ 51.14 ॥  
  
ददाति यस्तु विप्राय सर्वं तरति दुष्कृतम् ॥  
घृतान्नमुदकं चैव वैशाख्यां च विशेषतः ॥ 51.15 ॥  
  
निर्दिश्य धर्मराजाय विप्रेभ्यो मुच्यते भयात् ॥  
द्वादश्यामर्चयेद्विष्णुमुपोष्याघप्रणाशनम् ॥ 51.16 ॥  
  
सर्वपापविनिर्मुक्तो नरो भवति निश्चितम् ॥  
यो हि यां देवतामिच्छेत्समाराधयितुं नरः ॥ 51.17 ॥  
  
ब्राह्मणान्पूजयेद्दत्नाद्भोजयेद्योषितः सुरान् ॥  
सन्तानकामः सततं पूजयेद्वै पुरन्दरम् ॥ 51.18 ॥  
  
ब्रह्मवर्चसकामस्तु ब्राह्मणान्ब्रह्मनिश्चयात् ॥  
आरोग्यकामोऽथ रविं धनकामो हुताशनम् ॥ 51.19 ॥  
  
कर्मणां सिद्धिकामस्तु पूजयेद्वै विनायकम् ॥  
भोगकामो हि शशिनं बलकामः समीरणम् ॥ 51.20 ॥  
  
मुमुक्षुः सर्वसंसारात्प्रयत्नेनार्चयेद्धरिम् ॥  
अकामः सर्वकामो वा पूजयेत्तु गदाधरम् ॥ 51.21 ॥  
  
वारिदस्तृप्तिमाप्नोति सुखमक्षय्यमन्नदः ॥  
तिलप्रदः प्रजामिष्टां दीपदश्चक्षुरुत्तमम् ॥ 51.22 ॥  
  
भूमिदः सर्वमाप्नोति दीर्घमायुर्हिरण्यदः ॥  
गृहदोऽग्र्याणि वेश्मानि रूप्यदो रूपमुत्तमम् ॥ 51.23 ॥  
  
वासोदश्चान्द्रसालोक्यमश्विसालोक्यमश्वदः ॥  
अनडुद्दः श्रियं पुष्टां गोदो ब्रध्नस्य विष्टपम् ॥ 51.24 ॥  
  
यानशय्याप्रदो भार्य्यामैश्वर्य्यमभयप्रदः ॥  
धान्यदः शावतं सौख्यं ब्रह्मदो ब्रह्म शाश्वतम् ॥ 51.25 ॥  
  
वेदवित्सु ददज्ज्ञानं स्वर्गलोके महीयते ॥  
गवां घासप्रदानेन सर्वपापैः प्रमुच्यते ॥ 51.26 ॥  
  
इन्धनानां प्रदानेन दीप्ताग्निर्जायते नरः ॥  
औषधं स्नेहमाहारं रोगिरोगप्रशान्तये ॥ 51.27 ॥  
  
ददानो रोगरहितः सुखी दीर्घायुरेव च ॥  
असिपत्रवनं मार्गं क्षुरधारासमन्वितम् ॥ 51.28 ॥  
  
तीक्ष्णा तपं च तरतिच्छत्रोपानत्प्रदो नरः ॥  
यद्यदिष्टतमं लोके यच्चास्य दयितं गृहे ॥ 51.29 ॥  
  
तत्तद्गुणवते देयं तदेवाक्षयमिच्छता ॥  
अयेन विषुवे चैव ग्रहणे चन्द्रसूर्य्ययोः ॥ 51.30 ॥  
  
सङ्क्रान्त्यादिषु कालेषु दत्तं भवति चाक्षयम् ॥  
प्रयागादिषु तीर्थेषु गयायां च विशेषतः ॥ 51.31 ॥  
  
दानधर्मात्परो धर्मो भूतानां नेह विद्यते ॥  
स्वर्गायुर्भूतिकामेन दानं पापोपशान्तये ॥ 51.32 ॥  
  
दीयमानं तु यो मोहाद्गोविप्राग्निसुरेषु च ॥  
निवारयति पापात्मा तिर्य्यग्योनिं व्रजेन्नरः ॥ 51.33 ॥  
  
यस्तु दुर्भिक्षवेलायामन्नाद्यं न प्रयच्छति ॥  
म्रियमाणेषु विप्रेषु ब्रह्महा स तु गर्हितः ॥ 51.34 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे दानधर्मनिरूपणं नामैकपञ्चाशत्तमोऽध्यायः ॥ 51 ॥