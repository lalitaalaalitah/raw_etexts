---
title: १५८

---
श्रीगरुडमहापुराणम् १५८  
धन्वन्तरिरुवाच ।  
अथातो मूत्रघातस्य निदानं शृणु सुश्रुत ।  
बस्तिबस्तिशिरोमेढ्रकटीवृषणपायु च ॥ १,१५८.१ ॥  
  
एकसंवहनाः प्रोक्ता गुदास्थिविवराश्रयाः ।  
अधोमुखोऽपि बस्तिर्हि मूत्रवाहिशिरामुखैः ॥ १,१५८.२ ॥  
  
पार्श्वेभ्यः पूर्यते श्लक्ष्णै (सूक्ष्मैः) स्यन्दमानैरनारतम् ।  
तैस्तैरेव प्रविश्यैवन्दोषान्कुवन्ति विंशतिम् ॥ १,१५८.३ ॥  
  
मूत्राघातः प्रमेहश्च कृच्छ्रान्मर्म समाश्रयेत् ।  
बस्तिवङ्क्षणमेढ्रार्तियुक्तोल्पाल्पं मुहुर्मुहुः ॥ १,१५८.४ ॥  
  
मूत्राण्यावातजे कृच्छ्रपीत्ते पीतं सदाहरुक् ।  
रक्तं वा कफजो बस्तिमेढ्रगौरवशोथवान् ॥ १,१५८.५ ॥  
  
सपिच्छं सनिरुद्धं च सर्वैः सर्वात्मकं मलैः ।  
यदा वायुर्मुखं बस्तेर्व्यावर्त्य पारिशोषयन् ॥ १,१५८.६ ॥  
  
मूत्रं सपित्तं सकफं सशुक्रं वा तदा क्रमात् ।  
सञ्जायतेऽश्मरी घोरा पित्तं गोरिव रोचना ॥ १,१५८.७ ॥  
  
श्लेष्माश्रया च सर्वा स्यादथास्याः पूर्वलक्षणम् ।  
बस्त्याध्मानं तदासन्नदेशोहि परितोऽतिरुक् ॥ १,१५८.८ ॥  
  
बस्तौ च मूत्रसङ्गित्वं मूत्रकृच्छ्रं ज्वरोऽरुचिः ।  
सामान्यलिङ्गं रुङ्नाभिसीवनीबस्तिमूर्धसु ॥ १,१५८.९ ॥  
  
विस्तीर्णवा सं मूत्रं स्यात्तथा मार्गनिरोधने ।  
बद्धं बद्ध्वा सुखं मेहेदच्छं गोमेदकोपमम् ॥ १,१५८.१० ॥  
  
तत्सङ्क्षोभाद्भवेत्सासृङ्मांसमध्वनि रुग्भवेत् ।  
तत्र बाताभिसृत्यार्तोदन्तान् खादति वेपते ॥ १,१५८.११ ॥  
  
गृह्णाति मेहनं नाभिं पीडयत्यतिलक्षणम् ।  
सानिलं मुञ्चति शकृन्मुहुर्मेहति बिन्दुशः ॥ १,१५८.१२ ॥  
  
श्यामरूक्षाश्मरी चास्य स्याच्चिता कण्टकैरिव ।  
पित्तेन दह्यते बस्तिः पच्यमान इवोष्णवान् ॥ १,१५८.१३ ॥  
  
भल्लातकास्थिसंस्थाना रक्ता पीता सिताश्मरा ।  
बस्तिर्निस्तुद्यत इव श्लेष्मणा शीतलो गुरुः ॥ १,१५८.१४ ॥  
  
अश्मरी महती श्लक्ष्णा मधुवर्णाथ वा सिता ।  
एता भवन्ति बालनां तेषामेव च भूयसाम् ॥ १,१५८.१५ ॥  
  
आशयोपचयाल्पत्वाद्गहणाहरणे सुखी ।  
सुक्राश्मरी तु महती जायते शुक्रधारणात् ॥ १,१५८.१६ ॥  
  
स्थानच्युतमभुक्तं वा अण्डयोरन्तरेऽनिलः ।  
शोषयत्युपसङ्गृह्य शुक्रं तच्छुक्रमश्मरी ॥ १,१५८.१७ ॥  
  
बस्तिरुक्कृच्छ्रमूत्रत्वं शुक्ला श्वयथुकारिणी ।  
तस्यामुत्पन्नमात्रायां शुष्कमेत्य विलीयते ॥ १,१५८.१८ ॥  
  
पीडिते ज्वरकासेऽस्मिन्नश्मर्येव च शर्करा ।  
असौ वा वायुना भिन्ना सा त्वस्मिन्नमुलोमगे ॥ १,१५८.१९ ॥  
  
निरेति सह मूत्रेण प्रतिलोमे विपच्यते ।  
मूत्रसन्धारणं कुर्यात्क्रुद्धो बस्तेर्मुखे मरुत् ॥ १,१५८.२० ॥  
  
मूत्रसङ्गं रुजं कण्डूं कदाचिच्च सुवामतः ।  
प्रच्छाद्य बस्तिमुद्धृत्य गर्मान्तं स्थूलविप्लुताम् ॥ १,१५८.२१ ॥  
  
करोति तत्र रुग्दाहं स्पन्दनोद्वेष्टनानि च ।  
बिन्दुशश्च प्रवर्तेत मूत्रं बस्तौ तु पीडिते ॥ १,१५८.२२ ॥  
  
धारावरोधश्चाप्येष वातबस्तिरिति स्मृतः ।  
दुस्तरो दुस्तरतरो द्वितीयः प्रबलोऽनिलः ॥ १,१५८.२३ ॥  
  
शकृप्मार्गस्य बस्तेश्च वायुरन्तरमाश्रितः ।  
अष्ठीलाभं घनं ग्रन्थिं करोत्यच (ब) लमुन्नतम् ॥ १,१५८.२४ ॥  
  
वाताष्ठीलेति सात्मानं विष्णूत्रानिल (ति) सर्गकृत् ।  
विगुणः कुण्डलीभूतो बस्तौ तीव्रव्यथोनिलः ॥ १,१५८.२५ ॥  
  
आबध्य मूत्रं भ्रमति संस्तम्भोद्वेष्टगौरवम् ।  
मूत्रमल्पाल्पमथवा विमुञ्चति सकृत्सकृत् ॥ १,१५८.२६ ॥  
  
वातकुण्डलिकेत्येव मूत्रं तु विधृतेऽचिरम् ।  
न निरेति निरुद्धं वा मूत्रातीतं तदल्परुक् ॥ १,१५८.२७ ॥  
  
विधारणात्प्रतिहतं वातादावर्तितं यदा ।  
नाभेरधस्तादुदरं मूत्रमापूरयेत्तदा ॥ १,१५८.२८ ॥  
  
कुर्यात्तीव्ररुगाध्मानमशक्तिं मलसङ्ग्रहम् ।  
तन्मूत्रं जाठरच्छिद्रवैगुण्येनानिलेन वा ॥ १,१५८.२९ ॥  
  
आक्षिप्तमल्पमूत्रस्य वस्तौ नाभौ च वा मले ।  
स्थित्वा प्लवेच्छनैः पश्चात्सरुजं वाथवारुजम् ॥ १,१५८.३० ॥  
  
मूत्रोत्सर्गं सविच्छिन्नं तच्छ्रेयो गुरुशेफसोः ।  
अन्तर्वस्ति मुखे तृष्णा स्थिराल्पं सहसा भवेत् ॥ १,१५८.३१ ॥  
  
अश्मरीतुल्यरुग्ग्रन्थिर्मूत्रग्रन्थिः स उच्यते ।  
मूत्रितस्य स्त्रियं यातो वायुना शुक्रमुद्धृतम् ॥ १,१५८.३२ ॥  
  
स्थानाच्च्युतं मूत्रयतः प्राक्पश्चाद्वा प्रवर्तते ।  
भस्मोदकप्रतीकाशं मूत्रशुक्रं तदुच्यते ॥ १,१५८.३३ ॥  
  
रूक्षदुर्बलयोर्वातेनोदावर्तं शकृद्यदा ।  
मूत्रस्रोतोऽनुपर्येति संसृष्टं शकृता तदा ॥ १,१५८.३४ ॥  
  
मूत्रबिन्दुं तुल्यगन्धं स्याद्विघातं तमादिशेत् ।  
पित्तव्यायामतीक्ष्णाम्लभोजनाध्मानकादिभिः ॥ १,१५८.३५ ॥  
  
प्रवृद्धवायुना मूत्रे वस्तिस्थे चैव दाहकृत् ।  
मूत्रं वर्तयते पूर्वं सरक्तं रक्तमेव वा ॥ १,१५८.३६ ॥  
  
उष्णं पुनः पुनः कृच्छ्रादुष्णवातं वदन्ति तम् ।  
रूक्षस्य क्लान्तदेहस्य बस्तिस्थौ पित्तमारुतौ ॥ १,१५८.३७ ॥  
  
मूत्रक्षयं सरुग्दाहं जनयेतां तदाह्वयम् ।  
पित्तं कफो द्वादपि वा संहन्येतेनिलेनचेत् ॥ १,१५८.३८ ॥  
  
कृच्छ्रान्मूत्रं तदा पीतं रक्तं श्वेतं घनं सृजेत् ।  
सदाहं रोचनाशङ्खचूर्णवर्णं भवेच्च तत् ॥ १,१५८.३९ ॥  
  
शुष्कं समस्तवर्णं वा मूत्रसादं वदन्तितम् ।  
इति विस्तारतः प्रोक्ता रोगा मूत्रप्रवर्तिताः ॥ १,१५८.४० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मूत्राघातमूत्राकृच्छनिदान नामाष्टपञ्चाशदुत्तरशततमोऽध्यायः