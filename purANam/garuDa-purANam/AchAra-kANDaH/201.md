---
title: २०१

---
श्रीगरुडमहापुराणम् २०१  
धन्वन्तरिरुवाच ।  
हयायुर्वेदमाख्यास्ये हयं सर्वार्थलक्षणम् ।  
काकतुण्डः कृष्णजिह्वो वृक्षास्यश्चोष्णतालुकः ॥ १,२०१.१ ॥  
  
करालो हीनदन्तश्च शृङ्गी विरलदन्तकः ।  
एकाण्डश्चैव जाताण्डः कञ्चुकी द्विखुरी स्तनी ॥ १,२०१.२ ॥  
  
मार्जारपादो व्याघ्राभः कुष्ठविद्रधिसन्निभः ।  
यमजो वामनश्चैव मार्जारः कपिलोचनः ॥ १,२०१.३ ॥  
  
एतद्दोषी हयस्त्याज्य उत्तमोऽश्वस्तुरुष्कजः ।  
मध्यमः पञ्चहस्तश्च कनीयांश्च त्रिहस्तकः ॥ १,२०१.४ ॥  
  
असंहता ये च वाहा ह्रस्वकर्णास्तथैव च ।  
शबलाभाः प्रभावेषु न दीनाश्चिरजीविनः ॥ १,२०१.५ ॥  
  
रेवन्तपूजनाद्धोमाद्रक्ष्याश्च द्विजभाजेनात् ।  
सरलं निम्बपत्राणि गुग्गुलं सर्षपान्घृतम्? ॥ १,२०१.६ ॥  
  
तिलञ्चैव वचां हिगुं बध्नीयाद्वाजिनो गले ।  
आगन्तुजं दोषजन्तु व्रणं द्विविधमीरितम् ॥ १,२०१.७ ॥  
  
चिरपाकं वातजन्तु श्लेष्मजं क्षिप्रपाककम्? ।  
कण्ठदाहात्मकं पित्ताच्छोणितान्मन्दवेदनम् ॥ १,२०१.८ ॥  
  
आगन्तुजन्तु शस्त्राद्यैर्दुष्टव्रणविशोधनम् ।  
एरण्डमूलं द्विनिशं चित्रकं विश्वभेषजम् ॥ १,२०१.९ ॥  
  
रसोनं सैन्धवं वापि तक्रकाञ्जिकपोषितम् ।  
तिलसक्तुकपिण्डिका दधियुक्ता ससैन्धवा ।  
निम्बपत्रयुतं पिण्डं व्रणशोधनरोपणम् ॥ १,२०१.१० ॥  
  
पटोलं निम्बपत्रञ्च वचा चित्रकमेव च ।  
पिप्पलीशृङ्गवेरञ्च चूर्णमेकत्र कारयेत् ॥ १,२०१.११ ॥  
  
एतत्पानात्क्रिमिश्लेष्ममन्दानिलविनाशनम् ।  
निम्बपत्रं पटो लञ्च त्रिफला खदिरं तथा ॥ १,२०१.१२ ॥  
  
क्वाथयित्वा ततो वाहं सृतरक्तं विचक्षणः ।  
त्र्यहमेव प्रिदातव्यं हयकुष्ठोपशान्तये ॥ १,२०१.१३ ॥  
  
सव्रणेषु च कुष्ठेषु तैलं सर्षपजं हितम् ।  
लशुनादिकषायश्च पानभुक्त्युपशान्तये ॥ १,२०१.१४ ॥  
  
मातुलुङ्गरसोपेतं मांसीनां रसकेन वा ।  
सद्यो दद्यात्तत्र नस्यमन्यैर्वातैः सुसंयुतैः ॥ १,२०१.१५ ॥  
  
पलद्वयं प्रथमेऽह्नि एकैकपलवृद्धितः ।  
यावद्दिनानि पूर्णानि पलान्यष्टादशोत्तमे ॥ १,२०१.१६ ॥  
  
अधमेऽष्टपलानि स्युर्मध्यमे स्युश्चतुर्दश ।  
शरन्निदाघयोर्नैवदेयं नैव तु दापयेत् ॥ १,२०१.१७ ॥  
  
तैलेन वातिके रोगे शर्कराज्यपयोन्वितैः ।  
कटुतैलैः कफे व्योषैः पित्ते चत्रिफलाम्बुभिः ॥ १,२०१.१८ ॥  
  
शालिषष्टिकदुग्धाशी हयो हिन जुगुप्सितः ।  
पक्वजम्बूनिभो हेमवर्णोऽश्वो न जुगुप्सितः ॥ १,२०१.१९ ॥  
  
अर्धप्रहरणे धुर्ये गुग्गुलुं प्राशयेद्धयम् ।  
भोजयेत्पायसं दुग्धं सत्वरं सुस्थिरो हयः ॥ १,२०१.२० ॥  
  
विकारे भोजने दुग्धं शाल्यन्नं वातले ददेत् ।  
कर्षमांसरसैः पित्ते मधुमुद्गरसाज्यकैः ॥ १,२०१.२१ ॥  
  
कफे मुद्गान्कुलत्थान्वा कटुतिक्तान्कफे हये ।  
बाधिर्ये व्याधिते ग्रासे त्रिदोषादौ तु गुग्गुलुः ॥ १,२०१.२२ ॥  
  
घासैर्दूर्वा सर्वरोगे प्रथमेऽह्नि पलं ददेत् ।  
विवर्धयेत्ततः कर्षमेकाह्नि पलपञ्चकम् ॥ १,२०१.२३ ॥  
  
पाने च भोजने चैव अशीतिपलकं परम् ।  
मध्ये षष्टिश्चाधमेषु चत्वारिंशच्च भोगिषु ॥ १,२०१.२४ ॥  
  
व्रणे कुष्ठेषु खञ्जेषु त्रिफलाक्वाथसंयुतम् ।  
मन्दाग्नौ शोथरोगे च गवां मूत्रेण योजितम् ॥ १,२०१.२५ ॥  
  
वातपित्ते व्रणे व्याधौ गोक्षीरं घृतसंयुतम् ।  
देयं कृशानां पुष्ट्यर्थं मांसैर्युक्तं च भोजनम् ॥ १,२०१.२६ ॥  
  
सुपिष्टायाः प्रदातव्यं गुडूच्याः पलपञ्चकम् ।  
प्रभाते घृतसंयुक्तं शरद्गीष्मे च वाजिनाम् ॥ १,२०१.२७ ॥  
  
रोगघ्नं पुष्टिदं चापि बलतेजोविवर्धनम् ।  
तदेवाश्वायदातव्यं क्षीरयुक्तमथापि वा ॥ १,२०१.२८ ॥  
  
गुडूचीकल्पयोगेन शतावर्यश्वगन्धयोः ।  
चत्वारि त्रीणि मध्यस्य जघन्यस्य पलानि हि ॥ १,२०१.२९ ॥  
  
अकस्माद्यत्र वाहानामेकरूपं यदा भवेत् ।  
म्रियते च यदा क्षिप्रमुपसर्गं तमादिशेत् ॥ १,२०१.३० ॥  
  
होमाद्यै रक्षया विप्रभोजनैर्बलिकर्मणा ।  
शान्त्योपसर्गशान्तिः स्याद्धरीतक्यादिकल्पतः ॥ १,२०१.३१ ॥  
  
हरीतकी गवां मूत्रैस्तैलेन लवणान्विता ।  
आदौ पञ्च ततः पञ्च वृद्ध्या पूर्णशतावधि ।  
उत्तमा च शतं मात्रास्त्वशीतिः षष्टिरेव वा ॥ १,२०१.३२ ॥  
  
गजायुर्वेदमाख्यास्ये उक्ताः कल्पा गजे हिताः ।  
गजे चतुर्गुणा मात्रास्ताभिर्गजरुगर्दनः ॥ १,२०१.३३ ॥  
  
गजो पसर्गव्याधीनां शमनं शान्तिकर्म च ।  
पूजयित्वा सुरान्विप्रान्रत्नैर्गां कपिलां ददेत् ॥ १,२०१.३४ ॥  
  
दन्तिदन्तद्वये मालां निबन्धीयादुपोषितः ।  
मन्त्रेण मन्त्रितान्वैद्यैर्वचासिद्धार्थकांस्तथा ॥ १,२०१.३५ ॥  
  
सूर्यादिशिवदुर्गाश्रीविष्ण्वर्चा रक्षयेद्गजम् ।  
बलिं दद्याच्च भूतेभ्यः स्नापयेच्च चतुर्घटैः ॥ १,२०१.३६ ॥  
  
भोजनं मन्त्रितं दद्याद्भस्मनोद्धूनयेद्गजमम् ।  
भूतरक्षा शुभा मेध्या वारणं रक्षयेत्सदा ॥ १,२०१.३७ ॥  
  
त्रिफलापञ्चकोले च दशमूलं विडङ्गकम् ।  
शतावरीगुडूची च निम्बवासककिंशुकाः ॥ १,२०१.३८ ॥  
  
गजरोगविनाशाय हितो रूक्षः कषायकः ।  
आयुर्वेदद्वयोक्तानामुक्तं सङ्क्षेपसारतः ॥ १,२०१.३९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गजाश्वायुर्वेदनिरूपणं नामैकाधिकद्विशततमोऽध्यायः