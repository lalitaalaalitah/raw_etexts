---
title: १५९

---
श्रीगरुडमहापुराणम् १५९  
धन्वन्वरिरुवाच ।  
प्रमेहाणां निदानन्ते वक्ष्येऽहं शृणु सुश्रुत ! ।  
प्रमेहा विंशतिस्तत्र श्लेष्मणो दश पित्ततः ॥ १,१५९.१ ॥  
  
षट्चत्वारोऽनिलात्तेच मेदोमत्रकफावहाः ।  
हारिद्रमेही कटुकं हरिद्रासन्निभं शकृत् ॥ १,१५९.२ ॥  
  
विस्त्रं माञ्जिष्ठमेहेच मञ्जिष्ठा सलिलोपमम् ।  
विस्त्रमुष्णं सलवणं रक्ताभ रक्तमेहतः ॥ १,१५९.३ ॥  
  
वसामेही वसामिश्रं वसाभं मूत्रयेन्मुहुः ।  
मज्जाभं मज्जमिश्रं वा मज्जमेही मुहुर्मुहुः ॥ १,१५९.४ ॥  
  
हस्ती मत्त इवाजस्त्रं मूत्रं वेगविवर्जितम् ।  
सलसीकं विवद्धं च हस्तिमेही प्रमेहति ॥ १,१५९.५ ॥  
  
मधुमेही मधुसमं जायते स किल द्विधा ।  
क्रुद्धे धातुक्षयाद्वायौ दोषावृतपथे यदा ॥ १,१५९.६ ॥  
  
आवृतो दोषलिङ्गानि सोऽनिमित्तं प्रदर्शयेत् ।  
क्षणात्क्षीणः क्षणात्पूर्णो भजते कृच्छ्रसाघ्यताम् ॥ १,१५९.७ ॥  
  
कालेनोपेक्षितः सर्वोह्यायाति मधुमेहताम् ।  
मधुरं यच्च मेहेषु प्रायो मध्विव मेहति ॥ १,१५९.८ ॥  
  
सर्वे ते मधुमेहाख्या माधुर्याच्च तनोर्यतः ।  
अविपाकोऽरुचिश्छर्दिर्निद्रा कासः सपीनसः ॥ १,१५९.९ ॥  
  
उपद्रवाः प्रजायन्ते मेहानां कफजन्मनाम् ।  
बस्तिमेहनयोस्तोदोमुष्कावदरणं ज्वरः ॥ १,१५९.१० ॥  
  
दाहस्तृष्णाम्लिका मूर्छा विड्भेदः पित्तजन्मनाम् ।  
वातजानामुदावर्तः कम्पहृद्गहलोलताः ॥ १,१५९.११ ॥  
  
शूलमुन्निद्राता शोषः श्वासः कासञ्च जायते ।  
शराविका कच्छपिका ज्वालिनी विनतालजी ॥ १,१५९.१२ ॥  
  
मसूरिका सर्षपिका पुत्रिणी सविदारिका ।  
विद्रधिश्चेति पिडिकाः प्रमेहोपेक्षया दश ॥ १,१५९.१३ ॥  
  
अन्नस्य कफसंश्लेषात्प्रायस्तत्र प्रवर्तनम् ।  
स्वाद्वम्ललवणस्निग्धगुरुपिच्छिलशीतम् ॥ १,१५९.१४ ॥  
  
नवं धान्यं सुरासूपमांसेक्षुगुडगोरसम् ।  
एकस्थानासनवति शयनं विनिवर्तनम् ॥ १,१५९.१५ ॥  
  
बस्तिमाश्रित्य कुरुते प्रमेहाद्दूषितः कफः ।  
दूषयित्वा वपुः क्लेदं स्वेदमेदोवसामिषम् ॥ १,१५९.१६ ॥  
  
पित्तं रक्तमतिक्षीणे कफादौ मूत्रसंश्रयम् ।  
धातुं बस्तिमुपानीय तत्क्षयेच्चैव मारुतः ॥ १,१५९.१७ ॥  
  
साध्यासाध्यप्रतीत्याद्याः मेहास्तेनैव तद्भवाः ।  
समे समकृता दोषे परमत्वात्तथापि च ॥ १,१५९.१८ ॥  
  
सामान्य लक्षणन्तेषां प्रभूताविलमूत्रता ।  
दोषदूष्या विशेषेऽपि तत्संयोगविशेषतः ॥ १,१५९.१९ ॥  
  
मूत्रवर्णादिभेदेन भेदो मेहेषु कल्प्यते ।  
अच्छं बहुसितं शीतं निर्गन्धमुदकोपमम् ॥ १,१५९.२० ॥  
  
मेहत्युदकमेहेन किञ्चिदाविलपिच्छिलम् ।  
इक्षो रसमिवात्यर्थं मधुरं चेक्षुमेहतः ॥ १,१५९.२१ ॥  
  
सान्द्री भवेत्पर्युषितं सान्द्रमेहेन मेहति ।  
सुरामेही सुरातुल्यमुपर्यच्छमधोघनम् ॥ १,१५९.२२ ॥  
  
सहृष्टरोमा पिष्टेन पिष्टबद्बहुलं सितम् ।  
शुक्राभं शुक्रमिश्रं वा शुक्रमेही प्रमेहति ॥ १,१५९.२३ ॥  
  
मूत्रयेत्सिकतामेही सिकतारूपिणो मलान् ।  
शीतमेही सुबहुशो मधुरं भृशशीतलम् ॥ १,१५९.२४ ॥  
  
शनैः शनैः शनैर्मेही मन्दं मन्दम्प्रमेहति ।  
लालातन्तुयुतं मूत्रं लालामेहेन पिच्छिलम् ॥ १,१५९.२५ ॥  
  
गन्धवर्णरसस्पर्शेः क्षारेण क्षारतोयवत् ।  
नीलमेहन नीलाभं कालमेही मसीनिभम् ॥ १,१५९.२६ ॥  
  
सन्धिमर्मसु जायन्ते मांसलेषु च धामसु ।  
अन्तोन्नता मध्यनिन्मा अक्लेदसुरुजान्विता ॥ १,१५९.२७ ॥  
  
शरावमानसंस्थाना पिडिका स्याच्छराविका ।  
सदाहा कूर्मसंस्थाना ज्ञेया कच्छपिका बुधैः ॥ १,१५९.२८ ॥  
  
महती पिडिका नीला विनता नाम सा स्मृता ।  
दहति त्वचमुत्थाने ज्वालिनी कष्टदायिनी ॥ १,१५९.२९ ॥  
  
रक्ता सिता स्फोटचिता दारुणा त्वलजी भवेत् ।  
मसूराकृति संस्थाना विज्ञेया तु मसूरिका ॥ १,१५९.३० ॥  
  
सर्षपोपमसंस्थाना जिह्वापाकमहारुजा ।  
पुत्रिणी महती चाल्पा सुसूक्ष्मा पिडिका स्मृता ॥ १,१५९.३१ ॥  
  
विदारीकन्दवद्वृत्ता कठिना च विदारिका ।  
विद्रधेर्लक्षणैर्युक्ता ज्ञेया विद्रधिका तु सा ॥ १,१५९.३२ ॥  
  
पुत्रिणी च विदारी च दुः सहा बहुमेदसः ।  
सद्यः पित्तोल्बणास्त्वन्याः सम्भवन्त्यल्पमेदसः ॥ १,१५९.३३ ॥  
  
पिडिकास्ता भवेयुः स्याद्दोषोद्रेको यथायथम् ।  
प्रमेहेण विनाप्येता जायन्ते दुष्टमेदसः ॥ १,१५९.३४ ॥  
  
तावच्च नोपलक्ष्यन्ते यावद्वर्णञ्च वर्जितम् ।  
हारिद्रं रक्तवर्णं वा मेहप्राग्रूपवर्जितम् ॥ १,१५९.३५ ॥  
  
यो मूत्रयेत तन्महें रक्तपित्तन्तु तद्विदुः ।  
स्वेदोऽङ्गगान्धः शिथिलत्वमङ्गे श्य्याशनस्वप्नसुखाभिषङ्गः ।  
हृन्नेत्रजिह्वाश्रवणोपदाहा घनोग्रता केशनखाभिवृद्धिः ॥ १,१५९.३६ ॥  
  
शीतप्रियत्वं गलतालुशोषो माधुर्य मास्ये करपाददाहः ।  
भविष्यतो मेहगणस्य रूपं मूत्रेऽपि धावन्ति पिपीलिकाश्च ॥ १,१५९.३७ ॥  
  
तृष्णा प्रमेहे मधुरं प्रपिच्छं मध्वामये स्याद्विविधोविकारः ।  
सम्पूरणाद्वा कफसम्भवः स्यात्क्षीणेषु दोषेष्वनिलात्मको वा ॥ १,१५९.३८ ॥  
  
सम्पूर्णरूपाः कफपित्तमेहाः क्रमेण ये वै रतिसम्भवाश्च ।  
सक्रामते पित्तकृतास्तु याप्याः साध्योऽस्ति मेहो यदि नास्ति दिष्टम् ॥ १,१५९.३९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रमेहनिदान नामैकोनषष्ट्युत्तरशततमोऽध्यायः