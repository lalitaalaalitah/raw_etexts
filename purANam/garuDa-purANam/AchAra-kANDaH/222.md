---
title: २२२

---
श्रीगरुडमहापुराणम् २२२  
ब्रह्मोवाच ।  
प्रायश्चित्तादि वक्ष्येऽहं नरकौघविमर्दनम् ।  
मक्षिका विप्रुषो नारी भुवि तोयं हुताशनः ।  
मार्जारो नकुलश्चैव शुचीन्येतानि नित्यशः ॥ १,२२२.१ ॥  
  
यः शूद्रोच्छिष्टसंस्पृष्टं प्रमादाद्भक्षयेद्द्विजः ।  
अहोरात्रोषितो भूत्वा पञ्चगव्येन शुध्यति ॥ १,२२२.२ ॥  
  
विप्रो विप्रेण संस्पृष्ट उच्छिष्टेन कदाचन ।  
स्नानं जप्यञ्च कर्तव्यं दिनस्यान्ते च भोजनम् ॥ १,२२२.३ ॥  
  
अन्नं समक्षिकाकेशं शुध्येद्वान्तेन तत्क्षणात् ।  
यश्च पाणितले भुङ्क्ते अङ्गुल्या बाहुना च यः ॥ १,२२२.४ ॥  
  
अहोरात्रेण शुध्येत पिबेद्यदि न वार्युत ।  
पीतशेषन्तु यत्तोयं वामहस्तेन मद्यवत् ॥ १,२२२.५ ॥  
  
चर्ममध्यगतं तोयमशुचि स्यान्न तत्पिबेत् ।  
अन्त्यजातिरविज्ञातो निवसेद्यस्य वेश्मनि ॥ १,२२२.६ ॥  
  
चान्द्रायणं पराकं वा द्विजातीनां विशोधनम् ।  
प्राजापत्यन्तु शूद्रस्य पश्चाज्ज्ञाते तथापरे ॥ १,२२२.७ ॥  
  
यस्तत्र भुङ्क्ते पक्वान्नं कृच्छ्रार्धं तस्य दापयेत् ।  
तेषामपि च यो भुङ्क्ते कृच्छ्रपादो विधीयते ॥ १,२२२.८ ॥  
  
रजकानाञ्च शैलू षवेणुचर्मोपजीविनाम् ।  
एतदन्नञ्च यो भुङ्क्ते द्विजश्चान्द्रायणं चरेत् ॥ १,२२२.९ ॥  
  
चाण्डालकूपभाण्डेषु अज्ञानाच्चेत्पिबेज्जलम् ।  
कुर्यात्सान्तपनं विप्रस्तदर्धञ्च विशः स्मृतम् ॥ १,२२२.१० ॥  
  
पादं शूद्रस्य दातव्यमज्ञानादन्त्यवेश्मनि ।  
प्रायश्चित्तं त्रिकृच्छ्रं स्यात्पराकमन्त्यजागतौ ॥ १,२२२.११ ॥  
  
अन्त्यजोच्छिष्टभुक्च्छुध्येद्द्विजश्चान्द्रायणेन च ।  
चाण्डालन्नं यदा भुङ्क्ते प्रमादादैन्दवञ्चरेत् ॥ १,२२२.१२ ॥  
  
क्षत्त्रजातिः सान्तपनं षड्द्विरात्रं परे तथा ।  
एकवृक्ष तु चण्डालः प्रमादाद्ब्राह्मणो यदि ।  
फलं भक्षयते तत्र अहोरात्रेण शुध्यति ॥ १,२२२.१३ ॥  
  
भुक्त्वोपविष्टोऽनाचान्तश्चण्डालं यदि संस्पृशेत् ।  
गायत्त्र्यष्टसहस्रन्तु द्रुपदां वा शतं जपेत् ॥ १,२२२.१४ ॥  
  
चाण्डालश्वपचैर्वापि विण्मूत्रे तु कृते द्विजाः ।  
प्रायश्चित्तं त्रिरात्रं स्यात्पराकश्चान्त्यजागतौ ॥ १,२२२.१५ ॥  
  
अकामतः स्त्रियो गत्वा पराकस्तत्र साधकः ।  
अन्त्यजातिप्रसूतस्य प्रायश्चित्तं न विद्यते ॥ १,२२२.१६ ॥  
  
मद्यादिदुष्टभाण्डेषु यादपः पिबति द्विजः ।  
कृच्छ्रपादेन शुध्येद्वै पुनः संस्कारकर्मणा ॥ १,२२२.१७ ॥  
  
ये प्रत्यवसिता विप्रा वज्राग्निपवनादिषु ।  
अन्नपानादि सङ्गृह्य चिकीर्षन्ति गृहान्तरम् ॥ १,२२२.१८ ॥  
  
चारयेत्त्रीणि कृच्छाणि त्रीणि चान्द्रायणानि वै ।  
जातकर्मादिसंस्कारं वसिष्ठो मुनिरब्रवीत् ॥ १,२२२.१९ ॥  
  
प्राजापत्यादिभिर्द्रष्टा स्त्री शुध्येत्तु द्विभोजनात् ।  
उच्छिष्टोच्छिष्टसंस्पृष्टंशुना शूद्रेण वा द्विजः ॥ १,२२२.२० ॥  
  
उपोष्य रजनीमेकां पञ्चगव्येन शुध्यति ।  
वर्णबाह्येन संस्पृष्टः पञ्चरात्रेण वै तदा ॥ १,२२२.२१ ॥  
  
अदुष्टाः सन्तता धाराः वातोद्धूताश्च रेणवः ।  
स्त्रियो बालाश्च वृद्धाश्च न दुष्यन्ति कदाचन ॥ १,२२२.२२ ॥  
  
नित्यमास्यं शुचि स्त्रीणां शकुन्तैः पातितं फलम् ।  
प्रस्त्रवे च शुचिर्वत्सः श्वा मृगग्रहणे शुचिः ॥ १,२२२.२३ ॥  
  
उदके चोदकस्थं तु स्थलेषु स्थलजं शुचि ।  
पादौ स्थाप्यौ च तत्रैव आचान्तः शुचितामियात् ॥ १,२२२.२४ ॥  
  
शुध्येत्तद्भस्मना कांस्यं सुरया यन्न लिप्यते ।  
मूत्रेण सुरया मिश्रं तपनैः खलु शुध्यति ॥ १,२२२.२५ ॥  
  
गवाघ्रातानि कांस्यानि शूद्रोच्छिष्टानि यानि च ।  
काकश्वापहतान्येव शुध्यन्ति दश भस्मना ॥ १,२२२.२६ ॥  
  
शूद्रभाजनभोक्ता यः पञ्चगव्यं त्र्युपोषितः ।  
उच्छिष्टं स्पृशते विप्रः श्वसूद्रश्चापराधिकः ॥ १,२२२.२७ ॥  
  
उपोषितः पञ्चगव्याच्छुध्येत्स्पृष्ट्वा रजस्वलाम् ।  
अनुदकेषु देशेषु चोरव्याघ्राकुले पथि ॥ १,२२२.२८ ॥  
  
कृत्वा मूत्रपुरीषन्तु द्रव्यहस्तो न दुष्यति ।  
भूमौनिः क्षैप्य तद्द्रव्यं शौचं कृत्वा समाहितः ॥ १,२२२.२९ ॥  
  
आरनालं दधि क्षीरं तक्रन्तु कृसरञ्च यत् ।  
शूद्रादपि च तद्गाह्यं मांसं मधु तथान्त्यजात् ॥ १,२२२.३० ॥  
  
गौडीं पैष्टीञ्च माध्वीकं विप्रादिर्यः सुरां पिबेत् ।  
सुरां पिबन्द्विजः शुध्येदग्निवर्णां सुरां पिबन् ॥ १,२२२.३१ ॥  
  
विप्रः पञ्चशतं जप्यं गायत्र्याः क्षत्रियस्य च शतं विप्रश्च भुक्त्वान्नं पानपात्रेण सूतके ॥ १,२२२.३२ ॥  
  
शुचिर्विप्रो दशाहेन क्षत्त्रियो द्वादशाहतः ।  
वैश्यः पञ्चदशाहन शूद्रो मासेन शुध्यति ॥ १,२२२.३३ ॥  
  
राज्ञां युद्धेषु यज्ञादौ देशान्तरगतेषु च ।  
बाले प्रेते मासिके च सद्यः शौचं विधीयते ॥ १,२२२.३४ ॥  
  
अविवाहा तथा कन्या द्विजो मौञ्जीविवर्जितः ।  
जतदन्तश्च बालश्च कुमारी च त्रिवर्षिका ॥ १,२२२.३५ ॥  
  
तेषां शुद्धिस्त्रिरात्रेण गर्भस्त्रावे त्रिरात्रिभिः ।  
सूतायां मासतुल्याश्च चतुर्थेऽह्नि रजस्वला ॥ १,२२२.३६ ॥  
  
दुर्भिक्षे राष्ट्रसम्पते सूतके मृतकेपि वा ।  
नियमाश्च न दुष्यन्ति दानधर्मपरास्तथा ॥ १,२२२.३७ ॥  
  
दक्षिकाले विवाहादौ देवद्विजनिमन्त्रिते ।  
पूर्वसङ्कल्पिते वापि नाशौचं मृतसूतके ॥ १,२२२.३८ ॥  
  
प्रसूतपत्नीसंस्पर्शादशुचिः स्यात्तथा द्विजः ।  
अग्नयो यत्र हूयन्ते वेदो वा यत्र पठ्यते ॥ १,२२२.३९ ॥  
  
सततं वैश्वदेवा दि न तेषां सूतकं भवेत् ।  
अशुद्धे च गृहे भुक्ते त्रिरात्राच्छुध्यति द्विजः ॥ १,२२२.४० ॥  
  
ब्राह्मणी क्षत्रिया वैश्या शूद्रा चैव रजस्वला ।  
अन्योन्यस्पर्शनात्तत्र ब्राह्मणी तु त्रिरात्रतः ॥ १,२२२.४१ ॥  
  
द्विरात्रतः क्षत्रिया च शुद्धा वैश्या ह्युपोषिता ।  
शूद्रा स्नानेन शुध्येत्तु द्रोणार्थं न विसर्जयेत् ॥ १,२२२.४२ ॥  
  
काकश्वानोपनी तन्तु अन्नं बाह्यन्तु तत्त्यजेत् ।  
सुवर्णाद्भैः समभ्युक्ष्य हुताशे च प्रतापयेत् ॥ १,२२२.४३ ॥  
  
कूपे च पतितान्दृष्ट्वा श्वशृगालौ च मर्कटम् ।  
तत्कूपस्योदकं पीत्वा शुध्येद्विप्रस्त्रिभिर्दिनैः ।  
क्षत्रियोऽहर्द्वयेनैव वैश्यो वैकाहतः परम् ॥ १,२२२.४४ ॥  
  
अस्थि चर्म मलं वापि मूषिकां यदि कूपतः ।  
उद्धृत्य चोदकं पञ्च गव्याच्छुद्ध्येत्तु शोधितम् ॥ १,२२२.४५ ॥  
  
तडागे पुष्करिण्यादौ भस्मादिं पातयेत्तथा ।  
षट्कुम्भानप उत्द्धृय पञ्चगव्येन शुध्यति ॥ १,२२२.४६ ॥  
  
स्त्रीरजः पतितं मध्ये त्रिंशत्कुम्भान्समुद्धरेत् ।  
अगम्यागमनं कृत्वा मद्यगोमांसभक्षणम् ॥ १,२२२.४७ ॥  
  
शुध्ये च्चान्द्रायणाद्विप्रः प्राजापत्येन भूमिपः ।  
वैश्यः सान्तपनाच्छूद्रः पञ्चाहोभिर्विशुध्यति ॥ १,२२२.४८ ॥  
  
प्रायश्चित्ते कृते दद्याद्गवां ब्राह्मणभोजनम् ।  
क्रीडायां शयनीयादौ नीलीवस्त्रं न दुष्यति ॥ १,२२२.४९ ॥  
  
नीलीवस्त्रं न स्पृशेच्च नीली च निरयं ब्रजेत् ।  
व्रह्मघ्नश्च सुरापश्च स्तेयी च गुरुतल्पगः ॥ १,२२२.५० ॥  
  
ऋक्षं दृष्ट्वा विशुध्यन्ते तत्संयोगी च पञ्चमः ।  
ततो धेनुशतं दद्याद्ब्राह्मणानान्तु भोजनम् ॥ १,२२२.५१ ॥  
  
ब्रह्महा द्वादशाब्दानि कुटीं कृत्वा वने वसेत् ।  
न्यस्येदात्मानमग्नौ वा सुसमिद्धे सुरापकः ॥ १,२२२.५२ ॥  
  
स्तेयी सर्वं वेदविदे ब्राह्मणायोपपादयेत् ।  
वृषमेकं सहस्रं गां दद्याच्च गुरुतल्पगः ॥ १,२२२.५३ ॥  
  
कृतपापश्चरेद्रोधे द्वौ पादौ बन्धयन्पशोः ।  
सर्वकृच्छ्रं निपानेस्यात्कान्तारे गृहदाहतः ॥ १,२२२.५४ ॥  
  
कण्ठाभरणदोषेण कृच्छ्रपादं मृते गवि ।  
अस्थिभङ्गं गवां कृत्वा शृङ्गभङ्गमथापि वा ॥ १,२२२.५५ ॥  
  
त्वग्भेदं पुच्छनाशे वा मासार्धं यावकं पिबेत् ।  
सर्वं हस्त्यश्वशस्त्राद्यैर्निश्चयं कृच्छ्रमेव तु ॥ १,२२२.५६ ॥  
  
अज्ञानात्प्राश्य विण्मूत्रं सुरासंस्पृष्टमेव च ।  
पुनः संस्कारमायान्ति त्रयो वर्णा द्विजातयः ॥ १,२२२.५७ ॥  
  
वपनं मेख्ला दण्डो भैक्ष्यचर्याव्रतानि च ।  
निवर्तन्ते द्विजातीनां पुनः संस्कारकर्मणि ॥ १,२२२.५८ ॥  
  
आममांसं घृतं क्षौद्रं स्नेहश्च कालसम्भवाः ।  
अन्त्यभाण्डस्थिताः सर्वे निष्क्रान्ताः शुचयः स्मृताः ॥ १,२२२.५९ ॥  
  
तैलादिघृतमाध्वीकं पण्यद्रव्यं द्रवस्तथा ।  
एकभक्तं क्रमान्नक्तं एकैकाहमयाचितम् ।  
उपवासः पादकृच्छ्रं कृच्छार्धद्विगुणं हि यत् ॥ १,२२२.६० ॥  
  
प्राजापत्यन्तु तत्स्याच्च सर्वपातकनाशनम् ।  
कृच्छ्रं सप्तोपवासैश्च महासान्तपनं स्मृतम् ॥ १,२२२.६१ ॥  
  
त्र्यहमुष्णं पिबेच्छापः त्र्यहमुष्णं पयः पिबेत् ।  
त्र्यमुष्णं पिबेत्सर्पिस्तप्तकृच्छ्रमघापहम् ॥ १,२२२.६२ ॥  
  
द्वादशाहोपवासेन पराकः सर्वपापहा ।  
एकैकं वर्धयेत्पिण्डं शुक्ले कृष्णे च ह्रासयेत् ॥ १,२२२.६३ ॥  
  
पयः काञ्चनवर्णायाः श्वेतवर्णं च गोमयम् ।  
गोमूत्रं ताम्रवर्णाया नीलवर्णभवं घृतम् ॥ १,२२२.६४ ॥  
  
दधि स्यात्कृष्णवर्णाया दर्भोदकसमायुतम् ।  
गोमूत्रमाषकाण्यष्टौ गोमयस्य चतुष्टयम् ॥ १,२२२.६५ ॥  
  
क्षीरस्य द्वादश प्रोक्ता दध्नस्तु दश उच्यते ।  
घृतस्य माषकाः पञ्च पञ्चगव्यं मलापहम् ॥ १,२२२.६६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रायश्चितकथनं नाम द्वाविंशत्यधिकद्विशततमोऽध्यायः