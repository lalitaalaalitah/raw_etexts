---
title: १३६

---
श्रीगरुडमहापुराणम् १३६  
ब्रह्मोवाच ।  
श्रवणद्वादशों वक्ष्ये भुक्तिमुक्तिप्रदायिनीम् ।  
एकादशी द्वादशी च श्रवणेन च संयुता ॥ १,१३६.१ ॥  
  
विजया सा तिथिः प्रोक्ता हरिपूजादि चाक्षयम् ।  
एक भक्तेन नक्तेन तथैवायाचितेन च ॥ १,१३६.२ ॥  
  
उपवासेन भैक्ष्येण नैवाद्बादशिको भवेत् ।  
कास्यं मांसं तथा क्षौद्रं लोभं वितथभाषणम् ॥ १,१३६.३ ॥  
  
व्यायामं च व्यवायं च दिवास्वप्नमथाञ्जनम् ।  
शिलाषिष्टं मसूरं च द्वादश्यां वर्जयेन्नरः ॥ १,१३६.४ ॥  
  
मासी भाद्रपदे शुक्ला द्वादशी श्रवणान्विता ।  
महती द्वादशी ज्ञेया उपवासे महाफला ॥ १,१३६.५ ॥  
  
सङ्गम सरितां स्नानं बुधयुक्ता महाफला ।  
कुम्भे सरत्ने सजले यजेत्स्वर्णं तु वामनम् ॥ १,१३६.६ ॥  
  
सितवस्त्रयुगच्छन्नं छत्रोपानद्युगान्वितम् ।  
ओं नमो वासुदेवाय शिरः सम्पूजयेत्ततः ॥ १,१३६.७ ॥  
  
श्रीधराय मुखं तद्वत्कण्ठं कृष्णाय वै नमः ।  
नमः श्रीपतये वक्षो भुजौ सर्वास्त्रधारिणे ॥ १,१३६.८ ॥  
  
व्यापकाय नमः कुक्षौ केशवायोदरं बुधः ।  
त्रैलोक्यपतये मेढ्रं जङ्घे सर्वभृते नमः ॥ १,१३६.९ ॥  
  
सर्वात्मने नमः पादौ नैवेद्यं घृतपायसम् ।  
कुम्भांश्च मोदकान्दद्याज्जागरं कारयेन्निशि ॥ १,१३६.१० ॥  
  
स्नात्वाचान्तोर्ऽचयित्वा तु कृतपुष्पाञ्जलिर्वदेत् ।  
नमोनमस्ते गोविन्द बुध श्रवणसञ्ज्ञक ! ॥ १,१३६.११ ॥  
  
अघौघसङ्क्षयं कृत्वा सर्वसौख्यप्रदो भव ।  
प्रीयतां देवदेवेशो विप्रेभ्यः कलशान्ददेत् ।  
नद्यस्तीरेऽयः वा कुर्यात्सर्वान्कामानवाप्नुयात् ॥ १,१३६. १२ ॥  
  
इति श्रीगारुडे महापुराणे पुर्वखण्डे प्रथमांशाख्ये आचारकाण्डे श्रवणद्वादशीव्रतनिरूपणं नाम षट्त्रिंशदुत्तरशततमोऽध्यायः