---
title: २२७

---
श्रीगरुडमहापुराणम् २२७  
सूत उवाच ।  
विष्णुभक्तिं प्रवक्ष्यामि यया सर्वमवाप्यते ।  
यथा भक्त्या हरिस्तुष्येत्तथा नान्येन केनचित् ॥ १,२२७.१ ॥  
  
महतः श्रेयसो मूलं प्रसवः पुण्यसन्ततेः ।  
जीवितस्य फलं स्वादु नियतं स्मरणं हरेः ॥ १,२२७.२ ॥  
  
तस्मात्सेवा बुधैः प्रोक्ता भक्तिसाधनभूयसी ।  
ते भक्ता लोकनाथस्य नामकर्मादिकीर्तने ॥ १,२२७.३ ॥  
  
मुञ्चन्त्यश्रूणि संहर्षाद्ये प्रहृष्टनूरुहाः ।  
जगद्धातुर्महेशस्य दिव्याज्ञाचरणा वयम् ॥ १,२२७.४ ॥  
  
इह नित्यक्रियाः कुर्युः स्निग्धा ये वैष्णवास्तु ते ।  
ब्रह्माक्षरं न शृण्वन्वै तया भगवतेरितम् ॥ १,२२७.५ ॥  
  
प्रणामपूर्वकं भक्त्या यो वदेद्वैष्णवो हि सः ।  
तद्भक्तजनवात्सल्यं पूजनं चानुमोदनम् ॥ १,२२७.६ ॥  
  
तत्कथाश्रवणे प्रीतिरश्रुनेत्राङ्गविक्रियाः ।  
येन सर्वात्मना विष्णौ भक्त्या भावो निवेशितः ॥ १,२२७.७ ॥  
  
विप्रेभ्यश्च कृतात्मत्वान्महाभागवतो हि सः ।  
विश्वोपकरणं नित्यं तदर्थं सङ्गवर्जनम् ।  
स्वयमभ्यर्चनञ्चैव यो विष्णुञ्चोपजीवति ॥ १,२२७.८ ॥  
  
भक्तिरष्टविधा ह्येषा यस्मिन्म्लेच्छोऽपि वर्तते ।  
स विप्रेन्द्रो मुनिः श्रीमान्स याति परमां गतिम् ॥ १,२२७.९ ॥  
  
तस्मै देयं ततो ग्राह्यं स च पूज्यो यथा हरिः ।  
स्मृतः सम्भाषितो वापि पूजितो वा द्विजोत्तमः ।  
पुनाति भगवद्भक्तश्चण्डालोऽपि यदृच्छया ॥ १,२२७.१० ॥  
  
दयां कुरु प्रपन्नाय तवास्मीति च यो वदेत् ।  
अभयं सर्वभूतेभ्यो दद्यादेतद्व्रतं हरेः ॥ १,२२७.११ ॥  
  
मन्त्रजापिसहस्रेभ्यः सर्ववेदान्तपारगः ।  
सर्ववेदान्तवित्कोट्यां विष्णुभक्तो विशिष्यते ॥ १,२२७.१२ ॥  
  
एकान्तिनः स्ववपुषा गच्छन्ति परमं पदम् ।  
एकान्तेन समो विष्णुस्तस्मादेषां परायणः ॥ १,२२७.१३ ॥  
  
यस्मादेकान्तिनः प्रोक्तास्तद्भागवतचेतसः ।  
प्रियाणामपि सर्वेषां देवदेवस्य सुप्रियः ॥ १,२२७.१४ ॥  
  
आपत्स्वपि सदा भस्य भक्तिरव्यभिचारिणा ।  
या प्रीतिरधिका विष्णोर्विषयेष्वनपायिनी ॥ १,२२७.१५ ॥  
  
विष्णुं संस्मरतः सा मे हृदयान्नोपसर्पति ।  
दृढभक्तोऽपि वेदादिसर्वशास्त्रार्थपारगः ॥ १,२२७.१६ ॥  
  
यो न सर्वेश्वरे भक्तस्तं विद्यात्पुरुषाधमम् ।  
नाधीतवेदशास्त्रोऽपि न कृतोऽध्वरसम्भवः ।  
यो भक्तिं वहते विष्णौ तेन सर्वं कृतं भवेत् ॥ १,२२७.१७ ॥  
  
यज्वानः क्रतुमुख्यानां वेदानां पारगा अपि ।  
न तां यान्ति गतिं भक्ता यां यान्ति मुनिसत्तमाः ॥ १,२२७.१८ ॥  
  
यः कश्चिद्वैष्णवो लोके मिथ्याचारोऽप्यनाश्रमी ।  
पुनाति सकलांल्लोकान्सहस्रांशुरिवोदितः ॥ १,२२७.१९ ॥  
  
ये नृशंसा दुरात्मानः पापाचररतास्तथा ।  
तेऽपि यान्ति परं स्थानं नारायणपरायणाः ॥ १,२२७.२० ॥  
  
दृढा जनार्दने भक्तिर्यदैवाव्यभिचारिणी ।  
तदा कियत्स्वर्गसुखं सैव निर्वाणहेतुका ॥ १,२२७.२१ ॥  
  
भ्राम्यतां तत्र संसारे नराणां कुर्मदुर्गमे ।  
हस्तावलम्बने ह्येकं येन तुष्येज्जनार्दनः ।  
न शृणोति गुणान्दिव्यान्देवदेवस्य चक्रिणः ।  
स मरो बधिरो ज्ञेयः सर्वधर्मबहिष्कृतः ॥ १,२२७.२२ ॥  
  
नाम्नि सङ्कीर्तिते विष्णोर्यस्य पुंसो न जायते ।  
शरीरं पुलकोद्भासि तद्भवेत्कुणपोपमम् ॥ १,२२७.२३ ॥  
  
यस्मिन्भक्तिर्द्विजश्रेष्ठ मुक्तिरप्यचिराद्भवेत् ।  
निविष्टमनसां पुंसां सर्वथा वृजिनक्षयः ॥ १,२२७.२४ ॥  
  
स्वपुरुषमभिवीक्ष्य पाशहस्तं वदति यमः किल तस्य कर्णमूले ।  
परिहर मधुसूदनप्रापन्नन्प्रभुरहमन्यनृणां न वैष्णवानाम् ॥ १,२२७.२५ ॥  
  
अपि चेत्सुदुराचारो भजते मामनन्यभाक् ।  
साधुरेव स मन्तव्यः सम्यगव्यवसितो हि सः ॥ १,२२७.२६ ॥  
  
क्षिप्रं भवति धर्मात्मा शश्वच्छान्तिं स गच्छति ।  
विप्रेन्द्र प्रतिजानीहि विष्णुभक्तो न नश्यति ॥ १,२२७.२७ ॥  
  
धर्मार्थकामः किं तस्य मुक्तिस्तस्य करे स्थिता ।  
समस्तजगतां मूलं यस्य भक्तिः स्थिरा हरौ ॥ १,२२७.२८ ॥  
  
दैवी ह्येषा गुणमयी हरेर्माया दुरत्यया ।  
तमेव ये प्रपद्यन्ते मायामेतां तरन्ति ते ॥ १,२२७.२९ ॥  
  
किं यज्ञाराधने पुंसा शिष्यते हरिमेधसाम् ।  
भक्त्यैवाराध्यते विष्णुर्नान्यत्तत्रोपकारकम् ॥ १,२२७.३० ॥  
  
न दानैर्विविधैर्दत्तैः पुष्पैर्नैवानुलेपनैः ।  
तोषमेति महात्मासौ यथा भक्त्या जनार्दनः ॥ १,२२७.३१ ॥  
  
संसारविषवृक्षस्य द्वे फले ह्यमृतोपमे ।  
कदाचित्केशवे भक्तिस्तद्भक्तैर्वा समागमः ॥ १,२२७.३२ ॥  
  
पत्रेषु पुष्पेषु फलेषु तोयेष्वकष्टलभ्येषु सदैव सत्सु ।  
भक्त्यैकलभ्ये पुरुषे पुराणे मुक्त्यैकलाभे क्रियते प्रयत्नः ॥ १,२२७.३३ ॥  
  
आस्फोटयन्ति पितरः प्रनृत्यन्ति पितामाहः ।  
वैष्णवोस्मत्कुले जातः स नः सन्तारयिष्यति ॥ १,२२७.३४ ॥  
  
अज्ञानिनः सुखरे समधिक्षिपन्तो यत्पापिनोऽपि शिशुपालसुयोधनाद्याः ।  
मुक्तिं गताः स्मरणमात्रविधूतपापाः कः संशयः परमभक्तिमतां जनानाम् ॥ १,२२७.३५ ॥  
  
शरमं तं प्रपन्ना ये ध्यानयोगविवर्जिताः ।  
तेऽपि मृत्युमतिक्रम्य यान्ति तद्वैष्णवं पदम् ॥ १,२२७.३६ ॥  
  
भवोद्भवक्लेशशतैर्हतस्तथा परिभ्रमन्निन्द्रियरन्ध्रकैर्हयैः ।  
नियम्यतां माधव ! मे मनोहयस्त्वदङ्घ्रिशङ्कौ दृढभक्तिबन्धने ॥ १,२२७.३७ ॥  
  
विष्णुरेव परं ब्रह्म त्रिभेदमिह पठ्यते ।  
वेदसिद्धान्तमार्गेषु तन्न जानन्ति मोहिताः ॥ १,२२७.३८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भगवद्भक्तिविवरणं नाम सप्तविंशत्यधिकद्विशततमोऽध्यायः