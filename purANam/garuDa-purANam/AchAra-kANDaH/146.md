---
title: १४६

---
श्रीगरुडमहापुराणम् १४६  
धन्वन्तरिरुवाच ।  
सर्वरोगनिदानञ्च वक्ष्ये सुश्रुत तत्त्वतः ।  
आत्रेयाद्यैर्मुनिवरैर्यथा पूर्वमुदीरितम् ॥ १,१४६.१ ॥  
  
रोगः पाप्मा ज्वरो व्याधिर्विकारो दुष्ट आमयः ।  
यक्ष्मातङ्कगदा बाधाः शब्दाः पर्यायवाचिनः ॥ १,१४६.२ ॥  
  
निदानं पूर्वरूपाणि रूपाण्युपशयस्तथा ।  
सम्प्राप्तिश्चैति विज्ञानं रोगाणां पञ्चधा स्मृतम् ॥ १,१४६.३ ॥  
  
निमित्तहेत्वायतनप्रत्ययोत्थानकारणैः ।  
निदानमाहुः पर्यायैः प्राग्रूपं येन लक्ष्यते ॥ १,१४६.४ ॥  
  
उत्पित्सुरामयो दोषविशेषेणानधिष्ठितः ।  
लिङ्गमव्यक्तमल्पत्वाद्व्याधीनां तद्यथायथम् ॥ १,१४६.५ ॥  
  
तदेव व्यक्ततां यातं रूपमित्यभिधीयते ।  
संस्थानां व्यञ्जनं लिङ्गं लक्षणं चिह्नमाकृतिः ॥ १,१४६.६ ॥  
  
हेतुव्याधिविपर्यस्तविपर्यस्तार्थकारिणाम् ।  
औषधान्नविहाराणामुपयोगं सुखावहम् ॥ १,१४६.७ ॥  
  
विद्यादुपशयं व्याधेः स हि सात्म्यमिति स्मृतः ।  
विपरीतोऽनुपशयो व्याध्यसात्म्येतिसञ्ज्ञितः ॥ १,१४६.८ ॥  
  
यथा दुष्टेन दोषेण यथा चानुविसर्पता ।  
निर्वृत्तिरामयस्यासौ सम्प्राप्तिरभिधीयते ॥ १,१४६.९ ॥  
  
सङ्ख्याविकल्पप्राधान्यबलकालविशेषतः ।  
सा भिद्यते यथात्रैव वक्ष्यन्तेऽष्टौ ज्वरा इति ॥ १,१४६.१० ॥  
  
दोषाणां समवेतानां विकल्पोशांशकल्पना ।  
स्वातन्त्र्यपारतन्त्र्याभ्यां व्याधेः प्राधान्यमादिशेत् ॥ १,१४६.११ ॥  
  
हेत्वादिकार्त्स्न्यावयवैर्बलाबलविशेषषणम् ।  
नक्तन्दिनार्धभुक्तांशैर्व्याधिकालो यथामलम् ॥ १,१४६.१२ ॥  
  
इति प्रोक्तो निदानार्थः स व्यासेनोपदेक्ष्यते ।  
सर्वेषामेव रोगाणां निदानं कुपिता मलाः ॥ १,१४६.१३ ॥  
  
तत्प्रकोपस्य तु प्रोक्तं विविधाहितसेवनम् ।  
अहितस्त्रिविधो योगस्त्रयाणां प्रागुदाहृतः ॥ १,१४६.१४ ॥  
  
तिक्तोषणकषायाम्लरूक्षाप्रमितयोजनैः ।  
धावनोदीरणनिशाजागरात्युच्चभाषणैः ॥ १,१४६.१५ ॥  
  
क्रियाभियोगबीशोकचिन्ताव्यायाममैथुनैः ।  
ग्रीष्माहोरात्रभुक्त्यन्ते प्रकुप्यति समीरणः ॥ १,१४६.१६ ॥  
  
पित्तं कट्वालतीक्ष्णोष्णकटुक्रोधविदाहिभिः ।  
शरन्मध्याह्नरात्र्यर्धविदाहसमयेषु च ॥ १,१४६.१७ ॥  
  
स्वाद्वम्ललवणस्निग्धगुर्वभिष्यन्दिशीतलैः ।  
आस्यास्वप्नसुखाजीर्णदिवास्वप्नादिबृंहणैः ॥ १,१४६.१८ ॥  
  
प्रिच्छर्दनाद्ययोगेन भुक्तान्नस्याप्यजीर्णके ।  
पूर्वाह्ने पूर्वरात्रे च श्लेष्मा वक्ष्यामि सङ्करान् ॥ १,१४६.१९ ॥  
  
मिश्रीभावात्समस्तानां सन्निपातस्तथा पुनः ।  
सङ्कीर्णाजीर्णविषमविरुद्धाद्यशनादिभिः ॥ १,१४६.२० ॥  
  
व्यापन्नमद्यपानीयशुष्कशाकाममूलकैः ।  
पिण्याकमृत्यवसरपूतिशुष्ककृशमिषैः ॥ १,१४६.२१ ॥  
  
दोषत्रयकरैस्तैस्तैस्तथान्नपरिवर्ततः ।  
धातोर्दुष्टात्पुरो वाताद्द्विग्रहावेशविप्लवात् ॥ १,१४६.२२ ॥  
  
दुष्टामान्नैरतिश्लैष्मग्रहैर्जन्मर्क्षपीडनात् ।  
मिथ्यायोगाच्च विविधात्पापानाञ्च निषेवणात् ।  
स्त्रीणां प्रसववैषम्यात्तथा मिथ्योपचारतः ॥ १,१४६.२३ ॥  
  
प्रतिरोगमिति क्रुद्धा रोगविध्यनुगामिनः ।  
रसायनं प्रपद्याशु दोषा देहे विकुर्वते ॥ १,१४६.२४ ॥  
  
इति श्रीगारुडे महापुराणे पूर्वखण्डे प्रथमांशाक्ये आचारकाण्डे सर्वरोगनिदानं नाम षट्चत्वारिंशदुत्तरशततमोऽध्यायः