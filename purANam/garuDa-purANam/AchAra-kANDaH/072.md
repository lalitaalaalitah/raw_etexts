---
title: ०७२

---
                      ॥ सूत उवाच ॥  
तत्रैव सिंहलवधूकरपल्लवाग्रव्यालूनबाललवलीकुसुमप्रवाले ॥  
देशे पपात दितिजस्य नितान्तकान्तं प्रोत्फुल्लनीरजसमद्युति नेत्रयुग्मम् ॥ 72.1 ॥  
  
तत्प्रत्ययादुभयशोभनवीचिभासा विस्तारिणी जलनिधेरुपकच्छभूमिः ॥  
प्रोद्भिन्नकेतकवनप्रतिबद्धलेखासान्द्रेन्द्रनीलमणिरत्नवती विभाति ॥ 72.2 ॥  
  
तत्रासिताब्जहलभृद्वसनासिभृङ्गशार्ङ्गायुधाङ्गहरकण्ठकषायपुष्पैः ॥  
शुष्केतरैश्च कुसुमैर्गिरिकर्णिकायास्तस्माद्भवन्ति मणयः सदृशावभासः ॥ 72.3 ॥  
  
अन्ये प्रसन्नपयसः पयसां निधातुरम्बुत्विषः शिखिगणप्रतिमास्तथान्ये ॥  
नीलीरसप्रभवबुद्वुदभाश्च केचित्केचित्तथा समदकोकिलकण्ठभासः ॥ 72.4 ॥  
  
एकप्रकारा विस्पष्टवर्णशोभावभासिनः ॥  
जायन्ते मणयस्तस्मिन्निन्द्रनीला महागुणाः ॥ 72.5 ॥  
  
मृत्पाषाणशिलारन्ध्रकर्करात्राससंयुताः ॥  
अभ्रिकापटलच्छायावर्णदोषैश्च दूषिताः ॥ 72.6 ॥  
  
तत एव हि जायन्ते मणयस्तत्र सूरयः ॥  
शास्त्रसम्बोधितधियस्तान्प्रशंसन्ति सूरयः ॥ 72.7 ॥  
  
धार्य्यमाणस्य ये दृष्टा पद्मरागमणेर्गुणाः ॥  
धारणादिन्द्रनीलस्य तानेवाप्नोति मानवः ॥ 72.8 ॥  
  
यथा च पद्मरागाणां जातकत्रितयं भवेत् ॥  
इन्द्र नीलेष्वपि तथा द्रष्टव्यमविशेषतः ॥ 72.9 ॥  
  
परीक्षाप्रत्ययैर्यैश्च पद्मरागः परीक्ष्यते ॥  
त एव प्रत्यया दृष्टा इन्द्रनीलमणेरपि ॥ 72.10 ॥  
  
यावन्तं च क्रमेदग्निं पद्मरागोपयोगतः ॥  
इन्द्रनीलमणिस्तस्मात्क्रमेत सुमहत्तरम् ॥ 72.11 ॥  
  
तथापि न परीक्षार्थं गुणानामभि (ति) वृद्धये ॥  
मणिरग्नौ समाधेयः कथञ्चिदपि कश्चन ॥ 72.12 ॥  
  
अग्निमात्रापरिज्ञाने दाहदोषैश्च दूषितः ॥  
सोऽनर्थाय भवेद्भर्त्तुः कर्त्तुः कारयितुस्तथा ॥ 72.13 ॥  
  
काचोत्पलकरवीरस्फटिकाद्या इह बुधैः सवैदूर्य्याः ॥  
कथिता विजातय इमे सदृशा मणिनेन्द्रनीलेन ॥ 72.14 ॥  
  
गुरुभावकठिनभावावेतेषां नित्यमेव विज्ञेयौ ॥  
काचाद्यथावदुत्तरविवर्द्धमानौ विशेषेण ॥ 72.15 ॥  
  
इन्द्रनीलो यथा कश्चिद्विभर्त्त्याताम्रवर्णताम् ॥  
रक्षणयौ तथा ताम्रौ करवीरोत्पलावुभौ ॥ 72.16 ॥  
  
यस्य मध्यगता भाति नीलस्येन्द्रायुधप्रभा ॥  
तमिन्द्रनीलमित्याहुर्महार्हं भुवि दुर्लभम् ॥ 72.17 ॥  
  
यस्य वर्णस्य भूयस्त्वात्क्षीरे शतगुणे स्थितः ॥  
नीलतां तन्नयेत्सर्वं महानीलः स उच्यते ॥ 72.18 ॥  
  
यत्पद्मरागस्य महागुणस्य मूल्यं भवेन्माषसमुन्मितस्य ॥  
तदिन्द्रनीलस्य महागुणस्य सुवर्ण सङ्ख्याकुलितस्य मूल्यम् ॥ 72.19 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे इन्द्रनीलपरीक्षणं नाम द्विसप्ततितमोऽध्यायः ॥ 72 ॥