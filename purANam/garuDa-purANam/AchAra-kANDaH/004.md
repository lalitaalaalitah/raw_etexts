---
title: ००४

---
॥रुद्र उवाच ॥  
सर्गश्च प्रतिसर्गश्च वंशो मन्वन्तराणि च ॥  
वंशानुचरितं चैव एतद्‌ ब्रूहि जनार्दन ॥ 4.1 ॥  
  
॥ हरिरुवाच ॥  
श्रृणु रुद्र प्रवक्ष्यामि सर्गादीन्पापनाशनान् ॥  
सर्गस्थितिप्रलयान्तां तां विष्णोः क्रीडां पुरातनीम् ॥ 4.2 ॥  
  
नरनारायणो देवो वासुदेवो निरञ्जनः ॥  
परमात्मा परं ब्रह्म जगज्जनिलयादिकृत् ॥ 4.3 ॥  
  
तदेतत्सर्वमेवैतव्द्यक्ताव्यक्तस्वरूपवत् ।  
तथा पुरुषरूपेण कालरूपेण च स्थितम् ॥ 4.4 ॥  
  
व्यक्तं विष्णुस्तथाऽव्यक्तं पुरुषः काल एव च ॥  
क्रीडतो बालकस्येव चेष्टास्तस्य निशामय ॥ 4.5 ॥  
  
अनादिनिधनो धाता त्वनन्तः पुरुषोत्तमः ॥  
तस्माद्भवति चाव्यक्तं तस्मादात्मापि जायते ॥ 4.6 ॥  
  
तस्माहुद्धिर्मनस्तस्मात्ततः खं पवनस्ततः ॥  
तस्मात्तेजस्ततस्त्वापस्ततो भूमिस्ततोऽभवत् ॥ 4.7 ॥  
  
अण्डो हिरण्मयो रुद्र । तस्यान्तः स्वयमेव हि ॥  
शरीरग्रहणं पूर्वं सृष्ट्यर्थं कुरुते प्रभुः ॥ 4.8 ॥  
  
ब्रह्मा चतुर्मुखो भूत्वा रजोमात्राधिकः सदा ॥  
शरीरग्रहणं कृत्वाऽसृजदेतच्चराचरम् ॥ 4.9 ॥  
  
अण्डस्यान्तर्जगत्सर्वं सदेवासुरमानुषम् ॥  
स्रष्टा सृजति चात्मानं विष्णुः पाल्यं च पाति च ॥ 4.10 ॥  
  
अपसंह्रियते चान्ते संहर्त्ता च स्वयं हरि ॥  
ब्रह्मा भूत्वासृजद्विष्णुर्जगत्पाति हरिः स्वयम् ॥ 4.11 ॥  
  
रुद्ररूपी च कल्पान्ते जगत्संहरतेऽखिलम् ॥  
ब्रह्मा तु सृष्टिकालेऽस्मिञ्जमध्यगतां महीम् ॥ 4.12 ॥  
  
दंष्टूयोद्धरति ज्ञात्वा वारहीमास्थितस्तनूम् ॥  
देवादिसर्गाद्वक्ष्येऽहं सङ्क्षेपाच्छृणु शङ्कर ! ॥ 4.13 ॥  
  
प्रथमो महतः सर्गो विरूपो ब्रह्मणस्तु सः ॥  
तन्मात्राणां द्वितीयस्तु भूतसर्गो हि स स्मृतः ॥ 4.14 ॥  
  
वैकारिकस्तृतीयस्तु सर्गस्त्वैन्द्रियकः स्मृतः ॥  
इत्येष प्राकृतः सर्गः सम्भूतो बुद्धिपूर्वकः ॥ 4.15 ॥  
  
मुख्यसर्गश्चतुर्थस्तु मुख्या वै स्थावराः स्मृताः ॥  
तिर्य्यक्‌स्त्रोतास्तु यः प्रोक्तस्तिर्य्यग्योन्यः स उच्यते ॥ 4.16 ॥  
  
तदूर्द्धस्त्रोतसां षष्ठो देवसर्गस्तु स स्मृतः ॥  
ततोऽर्वाक्‌स्त्रोतसां सर्गः सप्तमः स तु मानुषः ॥ 4.17 ॥  
  
अष्टमोऽनुग्रहः सर्गः सात्त्विकस्तामसस्तु सः ॥  
पञ्चैते वैकृताः सर्गाः प्राकृतास्तु त्रयः स्मृताः ॥ 4.18 ॥  
  
प्राकृतो वैकृतश्चापि कौमारो नवमः स्मृतः ॥  
स्थावरान्ताः सुराद्यास्तु प्रजा रुद्र ! चतुर्विधाः ॥ 4.19 ॥  
  
ब्रह्मणः कुर्वतः सृष्टिं जज्ञिरे मानसाः सुताः ॥  
ततो देवासुरपितॄन्मानुषांश्च चतुष्टयम् ॥ 4.20 ॥  
  
सिसृक्षुरम्भांस्येतानि स्वमात्मानमपूजयत् ॥  
मुक्तात्मनस्तमोमात्रादुद्रिक्तास्तत्प्रजापतेः ॥ 4.21 ॥  
  
सिसृक्षेर्जघनात्पूर्वमसुरा जज्ञिरे ततः ॥  
उत्ससर्ज ततस्तां तु तमोमात्रात्मिकां तनूम् ॥ 4.22 ॥  
  
तमोमात्रा तनुस्त्यक्ता शङ्कराभूद्विभावरी ॥  
यक्षोपक्षांसि तद्देहे प्रीतिमापुस्ततः सुराः ॥ 4.23 ॥  
  
सत्त्वोद्रिक्तास्तु मुखतः सम्भूता ब्रह्मणो हर ! ॥  
सत्त्वप्राया तनुस्तेन सन्त्यक्ता साप्यभूद्दिनम् ॥ 4.24 ॥  
  
ततो हि बलिनो रात्रावसुरा देवता दिवा ॥  
सत्त्वमात्रां तनुं गृह्य पितरश्च ततोऽभवन् ॥ 4.25 ॥  
  
सा चोत्सृष्टाभवत्सन्ध्या दिननक्तान्तरस्थितिः ॥  
रजोमात्रां तनुं गृह्य मनुष्यास्त्वभवंस्ततः ॥ 4.26 ॥  
  
सा त्यक्ता चाभवज्ज्योत्स्त्रा प्राक्‌सन्ध्या याभिधीयते ॥  
ज्योत्स्ना रात्र्यहनी सन्ध्या शरीराणि तु तस्य वै ॥ 4.27 ॥  
  
रजोमात्रां तनु गृह्य क्षुदभूत्कोप एव च ॥  
क्षुत्तृट्‌क्षामा अमृग्भक्षा राक्षसा रक्षणाच्च ये ॥ 4.28 ॥  
  
यक्षाख्या यक्षणाज्ज्ञेयाः सर्पा वै केशसर्पणात् ॥  
जाताः कोपेन भूतास्ते गन्धर्वा जज्ञिरे ततः ॥ 4.29 ॥  
  
गायन्तो जज्ञिरे वाचं गन्धर्वाप्सरसश्च ये ॥  
स्वर्गं द्यौर्वक्षसश्चक्रे सुखतोऽजाः स सृष्टवान् ॥ 4.30 ॥  
  
सृष्टवानुदराद्राश्च पार्श्वाभ्यां च प्रजापतिः ॥  
पद्भ्यां चैवान्त्यमातङ्गान्महिषोष्ट्राविकांस्तथा ॥ 4.31 ॥  
  
ओषध्यः फलमूलिन्यो रोमभ्यस्तस्य जज्ञिरे ॥  
गौरजः पुरुषो मेध्यो ह्यश्वाश्वतरगर्दभाः ॥ 4.32 ॥  
  
एतान् ग्राम्यान्पशून्प्राहुरारण्यांश्च निबोध मे ॥  
श्वापदं द्विखुरं हस्तिवानराः पक्षिपञ्चमाः ॥ 4.33 ॥  
  
औदकाः पशवः षष्ठाः सप्तमाश्च सरीसृपाः ॥  
पूर्वादिभ्यो मुखेभ्यस्तु ऋग्वेदाद्याः प्रजज्ञिरे ॥ 4.34 ॥  
  
आस्याद्वै ब्राह्मणा जाता बाहुभ्यां क्षत्त्रियाः स्मृताः ॥  
ऊरुभ्यां तु विशः सृष्टाः शूद्रः पद्भ्यां जायत ॥ 4.35 ॥  
  
ब्रह्मलोको ब्राह्मणानां शाक्रः क्षत्त्रियजन्मनाम् ॥  
मारुतं च विशां स्थानं गान्धर्वं शूद्रजन्मनाम् ॥ 4.36 ॥  
  
ब्रह्मचारिव्रतस्थानां ब्रह्मलोकः प्रजायते ॥  
प्राजापत्यं गृहस्थानां यथाविहितकारिणाम् ॥ 4.37 ॥  
  
स्थानं सप्तऋषीणां च तथैव वनवासिनाम् ॥  
यतीनामक्षयं स्थानं यदृच्छागामिनां सदा ॥ 4.38 ॥  
  
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे सृष्टिवर्णनं नाम चतुर्थोऽध्यायः ॥ 4 ॥