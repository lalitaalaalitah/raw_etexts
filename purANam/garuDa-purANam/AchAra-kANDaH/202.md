---
title: २०२

---
श्रीगरुडमहापुराणम् २०२  
हरिरुवाच ।  
एकं पुनर्नवामूलमपामार्गस्य वा शिव ।  
सरसं योनिनिः क्षिप्तं वराङ्गस्य व्यथां हरेत् ।  
प्रसूतिवेदनाञ्चैव तरुणीनां व्यथां हरेत् ॥ १,२०२.१ ॥  
  
भूमि कूष्माण्डमूलं वै शालिचूर्णमथापि वा ।  
सप्ताहं दुग्धपीतं स्यात्स्त्रीणां बहुपयस्करम् ॥ १,२०२.२ ॥  
  
रुद्रेन्द्रवारुणीमुलं लेपात्स्त्रीस्तनवेदना ।  
नश्येत घृतपक्वा च कार्यावश्यन्तु पोलिका ॥ १,२०२.३ ॥  
  
भक्षिता सा महेशान योनिशूलं विनाशयेत् ।  
प्रलेपिता कारवेल्लमूलेनैव विनिर्गता ॥ १,२०२.४ ॥  
  
योनिः प्रवेशमायाति नात्र कार्या विचारणा ।  
नीलीपटोलमूलानि साज्यानि तिलवारिणा ॥ १,२०२.५ ॥  
  
पिष्टान्येषां प्रलेपो वै ज्वालागर्दभरागनत् ।  
पाठामूलं रुद्र पीतं पिष्टं तण्डुलवारिणा ॥ १,२०२.६ ॥  
  
पापरोगहरं स्याच्च कुष्ठपानं तथैव च ।  
वास्योदकञ्च समधु पीतमन्तर्गतस्य वै ॥ १,२०२.७ ॥  
  
पापरोगस्य सन्तापनिवृक्तिं कुरुते शिव ।  
घृततुल्या रुद्र लाक्षा पीता क्षीरेण वै सह ॥ १,२०२.८ ॥  
  
प्रदरं हरते रोगं नात्र कार्या विचारणा ।  
द्विजयष्टी त्रिकटुकं चूर्णं पीतं हरेच्छिव ॥ १,२०२.९ ॥  
  
तिलक्वाथेन संयुक्तं रक्तगुल्मं स्त्रिया हर ।  
कुसुमस्य निबद्धञ्च तरुणीनां महेश्वर ॥ १,२०२.१० ॥  
  
रक्तोत्पलस्य वै कन्दंशर्करातिलसंयुतम् ।  
पीतं सशर्करं स्त्रीणां धारयेद्गर्भपातनम् ॥ १,२०२.११ ॥  
  
रक्तस्त्रावस्य नाशः स्याच्छीतोदकनिषेवणात् ।  
पीतन्तु काञ्जिक रुद्र क्वथितं शरपुङ्खया ॥ १,२०२.१२ ॥  
  
हिङ्गुस्त्रैन्धवसंयुक्तं शीघ्रं स्त्रीणां प्रसूतिकृत् ।  
मातुलुङ्गस्य वै मूलं कटिबद्धं प्रसूतिकृत् ॥ १,२०२.१३ ॥  
  
अपामार्गस्य वै मूले गर्भवत्यास्तु नामतः ।  
उत्पाट्यमाने सकले पुत्त्रः स्यादान्यथा सुता ॥ १,२०२.१४ ॥  
  
अपामार्गस्य वै मूले नारीणां शिरसि स्थिते ।  
गर्भशूलं विनश्येत नात्र कार्या विचारणा ॥ १,२०२.१५ ॥  
  
कर्पूरमदनफलमधुकैः पूरितः शिव ।  
योनिः सुभा स्याद्वृद्धाया युवत्याः किं पुनर्हर ॥ १,२०२.१६ ॥  
  
यस्य बालस्य तिलकः कृतो गौरोचनाख्यया ।  
शर्कराकुष्ठपानञ्च दत्तं स स्याच्च निर्भयः ।  
विषभूतग्रहादिभ्यो व्याधिभ्यो बालकः शिव ॥ १,२०२.१७ ॥  
  
शङ्खनाभिवचाकुष्ठलोहानां धारणं सदा ।  
बालानामुपसर्गेभ्यो रुद्र रक्षाकरं भवेत् ॥ १,२०२.१८ ॥  
  
पलाशचूर्णं समधु गव्याज्यामलकान्वितम् ।  
सविडङ्गं पीतमात्रं नरं कुर्यान्महामतिम् ॥ १,२०२.१९ ॥  
  
मासैकेन महादेव जरामरणवर्जितः ॥ १,२०२.२० ॥  
  
पलाशबीजं सघृतं तिलमध्वन्वितं समम् ।  
सप्ताहं भक्षितं रुद्र जरां नयति सङ्क्षयम् ॥ १,२०२.२१ ॥  
  
रुद्रामलकचूर्णं वै मधुतैल घृतान्वितम् ।  
जग्ध्वा मासं युवा स्याच्च नरो वागीश्वरी भवेत् ॥ १,२०२.२२ ॥  
  
शिवामलकचूर्णं वै मधुना उदकेन वा ।  
बलानि कुर्यान्नासायाः प्रत्यूषे भक्षितं शिव ॥ १,२०२.२३ ॥  
  
कुष्ठचूर्णं साज्यमधु प्रातर्जग्ध्वा भवेन्नरः ।  
साक्षात्सुरभिदेहो वै जीवेद्वर्षसहस्रकम् ॥ १,२०२.२४ ॥  
  
माषस्य विदलान्ये वितुषाणि महेश्वर ।  
घृतभावितशुष्काणि पयसा साधितानि वै ॥ १,२०२.२५ ॥  
  
समाध्वाज्यपयोभिश्च भक्षयित्वा च कामयेत् ।  
स्त्रीणां शतं महादेव तत्क्षणान्नात्र संशयः ॥ १,२०२.२६ ॥  
  
रसश्चैरण्डतैलेन गन्धकेन शुभो भवेत् ।  
त्रिकालोदकसङ्घुष्टो बलकृद्भक्षणाद्भवेत् ॥ १,२०२.२७ ॥  
  
दुग्धं वितुषमाषैश्च शिम्बाबीजैश्च साधितम् ।  
अपामार्गस्य तैलेन पीतं स्त्रीशतकामकृत् ॥ १,२०२.२८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नानाविधोषधप्रयोगानिरूपणं नाम द्व्युत्तरद्विशततमोऽध्यायः