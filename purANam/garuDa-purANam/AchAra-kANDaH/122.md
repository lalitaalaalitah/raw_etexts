---
title: १२२

---
श्रीगरुडमहापुराणम् १२२  
ब्रह्मोवाच ।  
व्रतं मासोपवासाख्यं सर्वोत्कृष्टं वदामिते ।  
वानप्रस्थो यतिर्नारी कुर्यान्मासोपवासकम् ॥ १,१२२.१ ॥  
  
आश्विनस्य सिते पक्षे एकादश्यामुपोषितः ।  
व्रतमेतत्तु गृह्णीयाद्यावत्त्रिंशद्दिनानि तु ॥ १,१२२.२ ॥  
  
अद्यप्रभृत्यहं विष्णो यावदुत्थानकं तव ।  
अर्चयेत्वामनश्रंस्तु दिनानि त्रिंशदेव तु ॥ १,१२२.३ ॥  
  
कार्तिकाश्विनयोर्विष्णो द्वादश्योः शुक्लयोरहम् ।  
म्रियेयद्यन्तराले तु व्रतभङ्गो न मे भवेत् ॥ १,१२२.४ ॥  
  
हरिं यजोत्त्रिषवणस्नायी गन्धादिभिर्व्रती ।  
गात्राभ्यङ्गं गन्धलेपं देवतायतने त्यजेत् ॥ १,१२२.५ ॥  
  
द्वादश्यामथ सम्पूज्य प्रदद्याद्द्विजभोजनम् ।  
ततश्च पारणं कुर्याद्धरेर्मासोपवासकृत् ॥ १,१२२.६ ॥  
  
दुग्धादिप्राशनं कुर्याद्व्रतस्थो मूर्छितोऽन्तरा ।  
दुग्धाद्यैर्न व्रतं नश्येद्भुक्तिमुक्तिमवाप्नुयात् ॥ १,१२२.७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मासोपवासव्रतं नाम द्वाविंशत्युत्तरशततमोऽध्यायः