---
title: ११०

---
श्रीगरुडमहापुराणम् ११०  
सूत उवाच ।  
योध्रुवाणि परित्यज्य ह्यधुवाणि निषेवते ।  
ध्रुवाणि तस्य नश्यन्ति ह्यध्रुवं नष्टमेव च ॥ १,११०.१ ॥  
  
वाग्यन्त्रहीनस्य नरस्य विद्या शस्त्रं यथा कापुरुषस्य हस्ते ।  
न तुष्टिमुत्पादयते शरीरे ह्यन्धस्य दारा इव दर्शनीयाः ॥ १,११०.२ ॥  
  
भोज्ये भोजनशक्तिश्च रतिशक्तिर्वरस्त्रियः ।  
विभवे दानशक्तिश्च नाल्पस्य तपसः फलम् ॥ १,११०.३ ॥  
  
अग्निहोत्रफला वेदाः शीलवृत्तिफलं शुभम् ।  
रतिपुत्रफला दारा दत्तभुक्तफलं धनम् ॥ १,११०.४ ॥  
  
वरयेत्कुलजां प्राज्ञो विरूपामपि कन्यकाम् ।  
सुरूपां सुनितम्बाञ्च नाकुलीनां कदाचन ॥ १,११०.५ ॥  
  
अर्थेनापि हि किं तेन यस्यानर्थे तु सङ्गतिः ।  
को हि नाम शिखाजातं पन्नगस्य मणिं हरेत् ॥ १,११०.६ ॥  
  
हविर्दुष्टकुलद्वाह्यं बालादपि सुभाषितम् ।  
अमेध्यात्काञ्चनं ग्राह्यं स्त्रीरत्नं दुष्कुलादपि ॥ १,११०.७ ॥  
  
विषादप्यमृतं ग्राह्यममेध्यादपि काञ्चनम् ।  
नीचादप्युत्तमां विद्यां स्त्रीरत्नं दुष्कुलादपि ॥ १,११०.८ ॥  
  
न राज्ञा सह मित्रत्वं न सर्पो निर्विषः क्रचित् ।  
न कुलं निर्मलं तत्र स्त्रीजनो यत्र जायते ॥ १,११०.९ ॥  
  
कुले नियोजयेद्भक्तं पुत्रं विद्यासु योजयेत् ।  
व्यसने योजयेच्छत्रुमिष्टं धर्मे नियोज्येत् ॥ १,११०.१० ॥  
  
स्थानेष्वेव प्रयोक्ताव्या भृत्याश्चाभरणानि च ।  
न हि चूडामणिः पादे शोभते वै कदाचन ॥ १,११०.११ ॥  
  
चूडामणिः समुद्रोऽग्निर्घण्टा चाखण्डमम्बरम् ।  
अथवा पृथिवीपालो मूर्ध्नि पादे प्रमादतः ॥ १,११०.१२ ॥  
  
कुसुमस्तबकस्येव द्वे गती तु मनस्विनः ।  
मूर्ध्नि वा सर्वलोकानां शीर्षतः पतितो वने ॥ १,११०.१३ ॥  
  
कनकभूषणसङ्ग्रहणोचितो यदि मणिस्त्रपुणि प्रतिबध्यते ।  
न च विरौति न चापि स शोभते भवति योजयितुर्वचनीयता ॥ १,११०.१४ ॥  
  
वाजिवारणलौहानां काष्ठपाषाणवाससाम् ।  
नारीपुरुषतोयानामन्तरं महदन्तरम् ॥ १,११०.१५ ॥  
  
कदर्थितस्यापि हि धैर्यवृत्तेर्न शक्यते सर्वगुणप्रमाथः ।  
अधः खलेनापि कृतस्य वह्नेर्नाधः शिखा याति कदाचिदेव ॥ १,११०.१६ ॥  
  
न सदश्वः कशाघातं सिंहो न गजगर्जितम् ।  
वीरो वा परनिर्दिष्टं न सहेद्भीमनिः स्वनम् ॥ १,११०.१७ ॥  
  
यदि विभवविहीनः प्रच्युतो वाशु दैवान्न तु खलजनसेवां काङ्क्षयेन्नैव नीचाम् ।  
न तृणमदनकार्ये सुक्षुधार्तोऽत्ति सिंहः पिबति रुधिरमुष्णं प्रायशः कुञ्चराणाम् ॥ १,११०.१८ ॥  
  
सकृद्दुष्टञ्च यो मित्रं पुनः सन्धातुमिच्छति ।  
स मृत्युमेव गृह्णीयाद्गर्भमश्वतरी यथा ॥ १,११०.१९ ॥  
  
शत्रोरपत्यानि प्रियंवदानि नोपेक्षितव्यानि बुधैर्मनुष्यैः ।  
तान्येव कालेषु विपत्कराणि विषस्य पात्राण्यपि दारुणानि ॥ १,११०.२० ॥  
  
उपकारगृहीतेन शत्रुणा शत्रुमुद्धरेत् ।  
पादलग्नं करस्थेन कण्टकेनैव कण्टकम् ॥ १,११०.२१ ॥  
  
अपकारपरान्नित्यं चिन्त येन्न कदाचन ।  
स्वयमेव पतिष्यन्ति कूलजाता इव द्रुमाः ॥ १,११०.२२ ॥  
  
अनर्था ह्यर्थरूषाश्च अर्थाश्चानर्थरूपिणः ।  
भवन्ति ते विनाशाय दैवायत्तस्य वै सदा ॥ १,११०.२३ ॥  
  
कार्यकालोचितापापा मतिः सञ्जायते हि वै ।  
सानुकूले तु दैवे शं पुंसः सर्वत्र जायते ॥ १,११०.२४ ॥  
  
धनप्रयोगकार्येषुः तथा विद्या गमेषु च ।  
आहारे व्यवहारे च त्यक्तलज्जः सदा भवेत् ॥ १,११०.२५ ॥  
  
धनिनः श्रोत्रियो राजा नदी वैद्यस्तु पञ्चमः ।  
पञ्च यत्र न विद्यन्ते न कुर्यात्तत्रत्र संस्थितिम् ॥ १,११०.२६ ॥  
  
लोकयात्रा भयं लज्जा दाक्षिण्यं दानशीलता ।  
पञ्च यत्र न विद्यन्ते न तत्र दिवसं वसेत् ॥ १,११०.२७ ॥  
  
कालविच्छोत्रियो राजा नदी साधुश्च पञ्चमः ।  
एते यत्र न विद्यन्ते तत्र वासं न कारयेत् ॥ १,११०.२८ ॥  
  
नैकत्र परिनिष्ठास्ति ज्ञानस्य किल शौनक ।  
सर्वः सर्वं न जानाति सर्वज्ञो नास्ति कुत्रचित् ॥ १,११०.२९ ॥  
  
न सर्ववित्कश्चिदिहास्ति लोके नात्यन्तमूर्खो भुवि चापि कश्चित् ।  
ज्ञानेन नीचोत्तममध्यमेन योऽयं विजानाति स तेन विद्वान् ॥ १,११०.३० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहदृ नीतिसारे दशोत्तरशततमोऽध्यायः