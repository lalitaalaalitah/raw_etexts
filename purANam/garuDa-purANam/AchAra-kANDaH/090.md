---
title: ०९०

---
           ॥ मार्कण्डेय उवाच ॥  
ततस्तस्मान्नदीमध्यात्समुत्तस्थौ मनोरमा ॥  
प्रम्लौचा नाम तन्वङ्गी तत्समीपे वराप्सराः ॥ 90.1 ॥  
  
सा चोवाच महात्मानं रुचिं सुमधुराक्षरम् ॥  
प्रसादयामास भूयः प्रम्लोचा च वराप्सराः ॥ 90.2 ॥  
  
अतीवरूपिणी कन्या मत्प्रसाद्वराङ्गना ॥  
जाता वरुणपुत्रेण पुष्करेण महात्मना ॥ 90.3 ॥  
  
तां गृहाण मया दत्तां भार्य्यार्थे वरवर्णिनीम् ॥  
मनुर्महामतिस्तस्यां समुत्पत्स्यति ते सुतः ॥ 90.4 ॥  
  
मार्कण्डेय उवाच ॥  
तथेति तेन साप्युक्ता तस्मात्तोयाद्वपुष्मतीम् ॥  
उद्दधार ततः कन्यां मानिनीं नाम नामतः ॥ 90.5 ॥  
  
नद्याश्च पुलिने तस्मिन्स मुनिर्मुनिसत्तमाः ॥  
जग्राह पाणिं विधिवत्समानीय महामुनिः ॥ 90.6 ॥  
  
तस्यां तस्य सुतो जज्ञे महावीर्य्यो महाद्युतिः ॥  
रुचे रौच्य इति ख्यातो यो मया पूर्वमीरितः ॥ 90.7 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रम्लोचागमनं नाम नवतितमोऽध्यायः ॥ 90 ॥