---
title: ०३६

---
॥हरिरुवाच ॥  
सन्ध्याविधिं प्रवक्ष्यामि श्रृणु रुद्राघनाशनम् ॥  
प्राणायामत्रयं कृत्वा सन्ध्यास्नानमुपक्रमेत् ॥ 36.1 ॥  
  
सप्रणवां सव्याहृतिं गायत्त्रीं शिरसा सह ॥  
त्रिः पठेदायतप्रणः प्राणायामः स उच्यते ॥ 36.2 ॥  
  
मनोवाक्रायजं दोषं प्राणायामैर्दहेद्द्विजः ॥  
तस्मात्सर्वेषु कालेषु प्राणायामपरो भवेत् ॥ 36.3 ॥  
  
सायमग्निश्च मेत्युक्ता प्रातः सूर्य्येत्यपः पिबेत् ॥  
आपः पुनन्तु मध्याह्ने उपस्पृश्य यथाविधि ॥ 36.4 ॥  
  
आपोहिष्ठेत्यृचा कुर्य्यान्मार्जनं तु कुशोदकैः ॥  
प्रणवेन तु संयुक्तं क्षिपेद्वारि पदेपदे ॥ 36.5 ॥  
  
रजस्तमः स्वमोहोत्थाञ्जाग्रत्स्वप्नसुषुप्तिजान् ॥  
वाङ्‌मनः कर्मजान्दोषान्नवैतान्नवभिर्दहेत् ॥ 36.6 ॥  
  
समुद्धृत्योदकं पाणौ जप्त्वा च द्रुपदां क्षिपेत् ॥  
त्रिपडष्टौ द्वादशधा वर्त्तयेदघमर्पणम् ॥ 36.7 ॥  
  
उदुत्यञ्चित्रमित्याभ्यामुपतिष्ठेद्दिवाकरम् ॥  
दिवा रात्रौ च यत्पापं सर्वं नश्यति तत्क्षणात् ॥ 36.8 ॥  
  
पूर्वसन्ध्यां जपंस्तिष्ठेत्पश्चिमामुपविश्य च ॥  
महाव्याहृतिसंयुक्तां गायत्त्रीं प्रणवान्विताम् ॥ 36.9 ॥  
  
दशभिर्जन्मजनितं शतेन तु पुरा कृतम् ॥  
त्रियुगं तु सहस्त्रेण गायत्त्रीं हन्ति दुष्कृतम् ॥ 36.10 ॥  
  
रक्ता भवति गायत्त्री सावित्री शुक्लवर्णिका ॥  
कृष्णा सरस्वती ज्ञेया सन्ध्यात्रयमुदाहृतम् ॥ 36.11 ॥  
  
ॐ भूर्विन्यस्य हृदये ॐ भुवः शिरसि न्यसेत् ॥  
ॐ स्वरिति शिखायां च गायत्र्याः प्रथमं पदम् ॥ 36.12 ॥  
  
विन्यसेत्कवचे विद्वान्द्वितीयं नेत्रयोर्न्यसेत् ॥  
तृतीयेनाङ्गविन्यासं चतुर्थं सर्वतो न्यसेत् ॥ 36.13 ॥  
  
सन्ध्याकाले तु विन्यस्य जपेद्वै वेदमातरम् ॥  
शिवस्तस्यास्तु सर्वाह्णे प्राणायामपरं न्यसेत् ॥ 36.14 ॥  
  
त्रिपदा या तु गायत्त्री ब्रह्मविष्णुमहेश्वरी ॥  
विनियोगमृषिच्छन्दो ज्ञात्वा तु जपमारभेत् ॥ 36.15 ॥  
  
सर्वपापविनिर्मुक्तो ब्रह्मलोकमवाप्नुयात् ॥  
परोरजसि सारं तं तुरीयपदमीरितम् ॥ 36.16 ॥  
  
तं हन्ति सूर्य्यः सन्ध्यायां नोपास्तिं कुरुते तु यः ॥  
तुरीयस्य पदस्यापि ऋषिर्निर्मल एव च ॥ 36.17 ॥  
  
छन्दस्तु देवी गायत्त्री परमात्मा च देवता ॥ 36.18 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सन्ध्याविधिर्नाम षट्‌त्रिंशोऽध्यायः ॥ 36 ॥