---
title: ०८५

---
             ॥ब्रह्मोवाच ॥  
स्नात्वा प्रेतशिलादौ तु वरुणास्थामृतेन च ॥  
पिण्डं दद्यादिमैर्मन्त्रैरावाह्य च पितॄन्परान् ॥ 85.1 ॥  
  
अस्मत्कुले मृता ये च गतिर्येषां न विद्यते ॥  
आवाहयिष्येतान्सर्वान् दर्भपृष्ठे तिलोदकैः ॥ 85.2 ॥  
  
पितृवंशे मृता ये च मातृवंशे च ये मृताः ॥  
तेषामुद्धरणार्थाये इमं पिण्डं ददाम्यहम् ॥ 85.3 ॥  
  
मातामहकुले ये च गतिर्येषां न विद्यते ॥  
तेषामुद्धरणार्थाय इमं पिण्डं ददाम्यहम् ॥ 85.4 ॥  
  
अजातदन्ता ये केचिद्ये च गर्भे प्रपीडिताः ॥  
तेषामुद्धरणार्थाय इम पिण्डं ददाम्यहम् ॥ 85.5 ॥  
  
बन्धुवर्गाश्च ये केचिन्नामगोत्रविवर्जिताः ॥  
स्वगोत्रे परगोत्रे वा गतिर्येषां न विद्यते ॥  
तेषामुद्धरणार्थाय इम पिण्डं ददाम्यहम् ॥ 85.6 ॥  
  
उद्बन्धनमृता ये च विषशस्रहताश्च ये ॥  
आत्मोपघातिनो ये च तेभ्यः पिण्डं ददाम्यहम् ॥ 85.7 ॥  
  
अग्निदाहे मृता ये च सिंहव्याघ्रहताश्चये ॥  
दंष्ट्रिभिः श्रृङ्गिभिर्वापि तेषां पिण्डं ददाम्यहम् ॥ 85.8 ॥  
  
अग्निदग्धाश्च ये केचिन्नाग्निदग्धास्तथापरे ॥  
विद्युच्चौरहता ये च तेभ्यः पिण्डं ददाम्यहम् ॥ 85.9 ॥  
  
रौरवे चान्धतामिस्त्रे कालसूत्रे च ये गताः ॥  
तेषामुद्धरणार्थाय इमं पिण्डं ददाम्यहम् ॥ 85.10 ॥  
  
असिपत्रवने घोरे कुम्भीपाके च ये गताः ॥  
तेषामुद्धरणार्थाय इमं पिण्डं ददाम्यहम् ॥ 85.11 ॥  
  
अन्येषां यातना स्थानां प्रेतलोकनिवासिनाम् ॥  
तेषामुद्धरणार्थाय इमं पिण्डं ददाम्यहम् ॥ 85.12 ॥  
  
पुशुयोनिं गता ये च पक्षिकीटसरीसृपाः ॥  
अथवा वृक्षयोनि स्थास्तेभ्यः पिण्डं ददाम्यहम् ॥ 85.13 ॥  
  
असङ्ख्ययातनासंस्था ये नीता यमशासनैः ॥  
तेषामुद्धरणार्थाय इमं पिण्डं ददाम्यहम् ॥ 85.14 ॥  
  
जात्यन्तरसहस्त्रेषु भ्रमन्ति स्वेन कर्मणा ॥  
मानुष्यं दुर्लभं येषां तेभ्यः पिण्डं ददाम्यहम् ॥ 85.15 ॥  
  
ये बान्धवाऽबान्धवा वा येऽन्यजन्मनि बान्धवाः ॥  
ते सर्वेतृप्तिमायान्तु पिण्डदानेन सर्वदा ॥ 85.16 ॥  
  
ये केचित्प्रेतरूपेण वर्त्तन्ते पितरो मम ॥  
ते सर्वे तृप्तिमायान्तु पिण्डदानेन सर्वदा ॥ 85.17 ॥  
  
ये मे पितृकुले जाताः कुले मातुस्तथैव च ॥  
गुरुश्वशुरबन्धूनां ये चान्ये बान्धवा मृताः ॥ 85.18 ॥  
  
ये मे कुले लुप्तपिण्डाः पुत्त्रदारविवर्जिताः ॥  
क्रियालो पहता ये च जात्यन्धाः पङ्गवस्तथा ॥ 85.19 ॥  
  
विरूपा आमगर्भाश्च ज्ञाताज्ञाताः कुले मम ॥  
तेषां पिण्डं मया दत्तमक्षय्यमुपतिष्ठताम् ॥ 85.20 ॥  
  
साक्षिणः सन्तु मे देवा ब्रह्मेशानादयस्तथा ॥  
मया गयां समासाद्य पितॄणां निष्कृतिः कृता ॥ 85.21 ॥  
  
आगतोऽहं गयां देव ! पितृकार्य्ये गदाधर ॥  
तन्मे साक्षी भवत्वद्य अनृणोऽहमृणत्रयात् ॥ 85.22 ॥  
  
महानदी ब्रह्मसरोऽक्षयो वटः प्रभासमुद्यन्तमहो ? गयाशिरः ॥  
सरस्वतीधर्मकधेनुपृष्ठा एते कुरुक्षेत्रगता गयायाम् ॥ 85.23 ॥  
  
इति श्रीगारुडे महापुराणे पुर्वखण्डे प्रथमांशाख्ये आचारकाण्डे गयामाहात्म्यं नाम पञ्चाशीतितमोऽध्यायः ॥ 85 ॥