---
title: १८४

---
श्रीगरुडमहापुराणम् १८४  
हरिरुवाच ।  
रजनीकदलीक्षारलेपः सिध्मविनाशनः ।  
कुष्ठस्य भागमेकन्तु पथ्याभागद्वयं तथा ।  
उष्णोदकेन सम्पीय कटिशूलविनाशनम् ॥ १,१८४.१ ॥  
  
अभया नवनीतञ्च शर्करापिप्पलीयुतम् ।  
पानादर्शोहरं स्याच्च नात्र कार्या विचारणा ॥ १,१८४.२ ॥  
  
आटरूषकपत्रेण घृतं मृद्वग्निना पचेत् ।  
चूर्णं कृत्वा तु लेपोऽयं अर्शरोगहरः परः ॥ १,१८४.३ ॥  
  
गुग्गुलुत्रिफलायुक्तं पीत्वा नश्येद्भगन्दरम् ।  
अजाजीशृङ्गवेरञ्च दथा मण्डं विपाचयेत् ॥ १,१८४.४ ॥  
  
लवणेन तु संयुक्तं मूत्रकृच्छ्रविनाशनम् ।  
यवक्षारं शर्करा च मूत्रकृच्छ्रविनाशकृत् ॥ १,१८४.५ ॥  
  
चिताग्निः खञ्जरीटस्य विष्ठा फेनो हयस्य च ।  
सौभाञ्जनं वासनेत्रं नर एतैस्तु धूपितः ।  
अदृश्यस्त्रिदशैः सर्वैः किं पुनर्मानवैः शिव ॥ १,१८४.६ ॥  
  
तिलतैलं यवान्दग्ध्वा मषीं कृत्वा तु लेपयेत् ।  
तेनैव सह तैलेन अग्निदग्धः सुखी भवेत् ॥ १,१८४.७ ॥  
  
लज्जालोः शरपुङ्खाया लेपः साज्योऽग्निनाशनः ।  
ओं नमो भगवते ठ ठ छिन्धि छिन्धि ज्वलनं प्रज्वलितं नाशय नाशय हुं फट् ॥ १,१८४.८ ॥  
  
करे बद्धं तु निर्गुण्ड्या मूलं ज्वरहरं द्रुतम् ।  
मूलञ्च श्वेतगुञ्जायाः कृत्वा तत्सप्तखण्डकम् ॥ १,१८४.९ ॥  
  
हस्ते बध्वा नाशयेच्च अर्शांस्येव न संशयः ।  
विष्णुक्रान्ताजमूत्रेण चौरव्याघ्नादिरक्षणम् ॥ १,१८४.१० ॥  
  
ब्रह्मदण्ड्यास्तु मूलानि सर्वकर्माणि कारयेत् ।  
त्रिफलायास्तु चूर्णं हि साज्यं कुष्ठविनाशनम् ॥ १,१८४.११ ॥  
  
आज्यं पुनर्नवाबिल्वैः पिप्पलीभि साधितम् ।  
हरेद्धक्कां श्वासकासौ पीतं स्त्रीणाञ्च गर्भकृत् ॥ १,१८४.१२ ॥  
  
भक्षयेद्वा नरीबीजं पयसाज्येन पाचितम् ।  
घृतशर्करया युक्तं शुक्रः स्यादक्षयस्ततः ॥ १,१८४.१३ ॥  
  
विडङ्गं मधुकं पाठां मांसीं सर्जरसं तथा ।  
रहिद्रां त्रिफलाञ्चैव मपामार्गं मनः शिलाम् ॥ १,१८४.१४ ॥  
  
उदुम्बरं धातकीञ्च तिलतैलेन पषेयेत् ।  
योनिं लिङ्गं च म्रक्षेत स्त्रीपुसोः स्यात्प्रियं मिथः ॥ १,१८४.१५ ॥  
  
नमस्ते ईशवरदाय आकर्षिणि विकर्षिणि मुग्धे स्वाहा इति ।  
योनिलङ्गस्य तैलेन शङ्कर म्लक्षणात्ततः ॥ १,१८४.१६ ॥  
  
पुनर्नवामृता दूर्वा कनकञ्चैन्द्रवारुणी ।  
बीजे नैषां जातिकाया रसेन रसमर्दनम् ॥ १,१८४.१७ ॥  
  
मूषाय मध्यगं कृत्वा रसं मारणमीरितम् ।  
मध्वाज्यसहितं दुग्धं वलीपलितनाशनम् ॥ १,१८४.१८ ॥  
  
मध्वाज्यं गुडताम्रञ्च कारवेल्लरसस्तथा ।  
दहनाच्च भवेद्रौप्यं सुवर्णकरणं शृणु ॥ १,१८४.१९ ॥  
  
पीतं धरत्तूपुष्पञ्च सीसकञ्च पलं मतम् ।  
लाङ्गलिकायाः शाखा च स्वर्णञ्च दहनाद्भवेत् ॥ १,१८४.२० ॥  
  
धत्तूरबीजतैलेन दीपप्रज्वलनाद्धर ।  
समाधावुपविष्टन्तु गगनस्थो न पश्यति ॥ १,१८४.२१ ॥  
  
वृषस्य मृन्मयस्यैव युक्तो भेको निगृह्यते ।  
शङ्करावयवैर्युक्तो धूपं घ्रात्वा च गर्जति ।  
विस्मयं कुरुते चैव वृषवन्नात्र संशयः ॥ १,१८४.२२ ॥  
  
रात्रौ च सार्षपं तैलं कीटं खद्यो तनामकम् ।  
ताभ्यां दीपः प्रज्वलितो वाग्मिज्वालकलापवत् ॥ १,१८४.२३ ॥  
  
चूर्णं छुच्छुन्दरीधं दग्ध्वा रुद्र प्रलेपयेत् ।  
तप्यते तक्षणाद्दग्धो यदि सम्यक्प्रलेपयेत् ।  
चन्दनेन भवेन्मोक्षः पानाल्लेपात्सुखी भवेत् ॥ १,१८४.२४ ॥  
  
कुञ्जरस्य मदाक्तस्य स्वयं नेत्रे शिववाञ्जयेत् ।  
युद्धे विजयते सोऽपि महाशूरश्च जायते ॥ १,१८४.२५ ॥  
  
दन्तं डुण्डुभसर्पस्य मुखे सङ्गृह्य वै क्षिपेत् ।  
तिष्ठते च जलान्तस्तु निर्विकल्पं स्थले यथा ॥ १,१८४.२६ ॥  
  
कुम्भीरनेत्रदंष्ट्राश्च अस्थीनि रुधिरं तथा ।  
वसातैलसमायुक्तमेकत्र तन्नियोजयेत् ।  
आत्मानं म्लक्षयेत्तेन जले तिष्ठेद्दिनत्रयम् ॥ १,१८४.२७ ॥  
  
कुम्भीरकस्य नेत्राणि हृदयं कच्छपस्य च ।  
मूषिकस्य वसास्थीनि शिशुमारवसा तथा ।  
एतान्येकत्र संलेपाज्जले तिष्ठेद्यथा गृहे ॥ १,१८४.२८ ॥  
  
लोहचूर्णं तक्रपीतं पाण्डुरोगहरं भवेत् ।  
तण्डुलीय कगोक्षूरमूलं पीतं पयोन्वितम् ॥ १,१८४.२९ ॥  
  
कमलादिहरम्पितं मुखरोगहरं तथा ।  
जातीमूलं तक्रपीतं कोलमूलं त्वजीर्णनुत् ॥ १,१८४.३० ॥  
  
सतक्रं कुशमलं वा मर्कटी मूलमेव वा ।  
काञ्जिकेन च वाकुच्या मूलं वै दन्तरोगनुत् ॥ १,१८४.३१ ॥  
  
तथेन्द्रवारुणीमूलं वारिपीतं विषादिहृत् ।  
सुरभिकामूलपा नाद्वा तन्नाशो भवेच्छिव ॥ १,१८४.३२ ॥  
  
शिरोरोगहरं लेपाद्गुञ्जाचूर्णं सकाञ्जिकम् ।  
बला चातिबला यष्टी शर्करा मधुसंयुता ॥ १,१८४.३३ ॥  
  
वन्ध्यागर्भकरी पीता नात्र कार्या विचारणा ।  
श्वेतापराजितामूलं पिप्पलीशुण्ठिकायुतम् ॥ १,१८४.३४ ॥  
  
परिपिष्टं शिरोलेपाच्छिरः शूलविनाशनम् ।  
निर्गुण्डिकाशिखां पीत्वा गण्डमालां विनाशयेत् ॥ १,१८४.३५ ॥  
  
केतकीपत्रजं क्षारं गुडेन सह भक्षयेत् ।  
तक्रेण शरपुङ्खां वा पीत्वा प्लीहां विनाशयेत् ॥ १,१८४.३६ ॥  
  
मातुलङ्गस्य निर्यासं गुडाज्येन समन्वितम् ।  
वातपित्तजशूलानि हन्ति वै पानयोगतः ।  
शुण्ठी सौवर्चलं हिङ्गु पीतं हृदयरोगनुत् ॥ १,१८४.३७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वैद्यशास्त्रे चतुरशीत्यधिकशततमोऽध्यायः