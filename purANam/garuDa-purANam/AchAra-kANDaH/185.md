---
title: १८५

---
श्रीगरुडमहापुराणम् १८५ ।  
हरिरुवाच ।  
आं गणपतये इति अयं गणपतेर्न्मन्त्रो धनविद्याप्रदायकः ॥ १,१८५.१ ॥  
  
इममष्टसहस्रञ्च जप्त्वा बद्ध्वा शिखां ततः ।  
व्यवहारे जयः स्याच्च शतं जापान्नृणां प्रियः ॥ १,१८५.२ ॥  
  
तिलानां तु घृताक्तानां कृष्णानां रुद्र होमयेत् ।  
अष्टोत्तरसहस्रन्तु राजा वश्यस्त्रिभिर्दिनैः ॥ १,१८५.३ ॥  
  
अष्टम्याञ्च चतुर्दश्यामुपोष्याभ्यर्च्य विघ्नराट् ।  
तिलाक्षतानां जुहुयादष्टोत्तरसहस्रकम् ।  
अपाजितः स्याद्युद्धे च सर्वे तञ्च सिषेविरे ॥ १,१८५.४ ॥  
  
जप्त्वा चाष्टसहस्रन्तु ततश्चाष्टशतेन हि ।  
शिखां बद्ध्वा राजकुले व्यवहारे जयो भवेत् ॥ १,१८५.५ ॥  
  
ह्रीङ्कारं सविसर्गञ्च प्रातः काले नरस्तु यः ।  
स्त्रीणां ललाटे विन्यस्य वशतां नयति ध्रुवम् ॥ १,१८५.६ ॥  
  
सुसमाहितचित्तेन विन्यस्य प्रमदालये ।  
सोत्कामां कामिनीं कुर्यान्नात्र कार्या विचारणा ॥ १,१८५.७ ॥  
  
जुहुयादयुतं यस्तु शुचिः प्रयतमानसः ।  
दृष्टिमात्रे सदा तस्य वश्यमायान्ति योषितः ॥ १,१८५.८ ॥  
  
मनः शिलापत्रकञ्च सगोरोचनकुङ्कुमम् ।  
कृत एभिश्च तिलके वश्यमायान्ति योषितः ॥ १,१८५.९ ॥  
  
भृङ्गराट्सहदेवा च वचा श्वेतापराजिता ।  
तेनैव तिलकं कृत्वा त्रैलोक्यं वशतां नयेत् ॥ १,१८५.१० ॥  
  
गोरोचना मीनपित्तमाभ्याञ्च कृतवर्तिकः ।  
यः पुमांस्तिलकं कुर्याद्वामहस्तकनिष्ठया ।  
स करोति वशे सर्वं त्रैलोक्यं नात्र संशयः ॥ १,१८५.११ ॥  
  
गोरोचना महादेव ! धातुशोणितभाविता ।  
एतैर्वैतिलकं कृत्वा सा नरं यं निरीक्षते ।  
तत्क्षणात्तं वशे कुर्या न्नात्र कार्या विचारणा ॥ १,१८५.१२ ॥  
  
नागेश्वरञ्च शैलेयं त्वक्पत्रञ्च हरीतकी ।  
चन्दनं कुष्ठसूक्ष्मैलारक्तशालिसमन्विता ॥ १,१८५.१३ ॥  
  
एतैर्धूपो वशकरः स्मरबाणैः स्मारार्दनः ।  
रतिकाले महादेव पार्वतीप्रिय शङ्कर ॥ १,१८५.१४ ॥  
  
निजशुक्रं गृही त्वा तु वामहस्तेन यः पुमान् ।  
कामिनीचरणं वामं लिम्पेत्स स्यात्स्त्रियाः प्रियः ॥ १,१८५.१५ ॥  
  
सैन्धवञ्च महादेव पारावतमलं मधु ।  
एभिर्लिप्ते तु लिङ्गे वै कामिनीवशकृद्भवेत् ॥ १,१८५.१६ ॥  
  
पुष्पाणि पञ्चरक्तानि गृहीत्वा यानि कानि च ।  
तत्तुल्यञ्च प्रियङ्गुञ्च पेषयेदेकयोगतः ।  
अनेन लिप्तलिङ्गस्य कामिनीवशतामियात् ॥ १,१८५.१७ ॥  
  
हयगन्धा च मञ्जिष्ठा मालतीकुसुमानि च ।  
श्वेतसषर्प एतैश्च लिप्तलिङ्गः स्त्रियाः प्रियः ॥ १,१८५.१८ ॥  
  
मूलन्तु काकजङ्घाया दुग्धपीतन्तु शोषनुत् ।  
अश्वगन्धानागबलागुडमाषनिषेविणः ।  
रूपं भवेद्यथा तद्वन्नवयौवनचारिणाम् ॥ १,१८५.१९ ॥  
  
लौहचूर्णसमायुक्तं त्रिफलाचूर्णमेव वा ।  
मधुना सेवितं रुद्र परिणामाख्यशूलनुत् ॥ १,१८५.२० ॥  
  
क्वथितोदकपानन्तु शम्बूकक्षारकं तथा ।  
मृगशृङ्गं ह्यग्निदग्धं गव्याज्येन समन्वितम् ।  
पीत हृत्पृष्ठशूलानां भवेन्नाशकरं शिव ॥ १,१८५.२१ ॥  
  
हिङ्गु सौवर्चलं शुण्ठी वृषध्वज महौषधम्? ।  
एभिस्तु क्वथितं वारि पीतं वै सर्वशूलनुत् ॥ १,१८५.२२ ॥  
  
अपामार्गस्य वै मूलं सामुद्रलवणान्वितम् ।  
आस्वादि तमजीर्णस्य शूलस्य स्याद्विमर्दनम् ॥ १,१८५.२३ ॥  
  
वटरोहाङ्कुरो रुद्र तण्डुलोदकघर्षितः ।  
पीतः सतक्रोऽतीसारं क्षयं नयति शङ्कर ॥ १,१८५.२४ ॥  
  
अङ्कोटमूलं कर्षार्धं पिष्टं तण्डुलवारिणा ।  
सर्वातीसारग्रहणीं पीतं हरति भूतप ॥ १,१८५.२५ ॥  
  
मरीचशुण्ठिकुटजत्वक्चूर्णञ्च गुडान्वितम् ।  
क्रमात्तद्द्विगुणं पीतं ग्रहणीव्याधिनाशनम् ॥ १,१८५.२६ ॥  
  
श्वेतापराजितामूलं हरिद्रासिक्थतण्डुलाः ।  
अपामार्गत्रिकटुकमेषाञ्च वटिका शिव ।  
विषूचिकामहाव्याधिं हरत्येव न संशयः ॥ १,१८५.२७ ॥  
  
त्रिफलागुरु भूतेश शिलाजतु हरीतकी ।  
एकैकमेषां चूर्णन्तु मधुना च विमिश्रितम् ।  
पीतं सर्वञ्च मेहन्तु क्षयं नयति शङ्कर ॥ १,१८५.२८ ॥  
  
अर्कक्षीरप्रस्थमेकं तिलतैलं तथैव च ।  
मनः शिलामरीचानां सिन्दूरस्य पलं पलम् ॥ १,१८५.२९ ॥  
  
चूर्णं कृत्वा ताम्रपात्रे त्वातपैः शोषयेत्ततः ।  
पीतं स्नुहीगतं दुग्धं सैन्धवं शूलनुद्भवेत् ॥ १,१८५.३० ॥  
  
त्रिकटुत्रिफलानक्तं तिलतैलं तथैव च ।  
मनः शिला निम्बपत्रं जातीपुष्पमजापयः ॥ १,१८५.३१ ॥  
  
तन्मूत्रं सङ्खनाभिश्च चन्दनं घर्षयेत्ततः ।  
एभिश्च वर्तिकां कृत्वा त्वक्षिणी चाञ्जयेत्ततः ॥ १,१८५.३२ ॥  
  
नश्यते पटलं काचं पुष्पञ्च तिमिरादिकम् ।  
विभीतकस्य वै चूर्णं समधु श्वासनाशनम् ॥ १,१८५.३३ ॥  
  
पिप्पलीत्रिफलाचूर्णं मधुसैन्धवसंयुतम् ।  
सर्वरोगज्वरश्वासशोषपीनसहृद्भवेत् ॥ १,१८५.३४ ॥  
  
देवदारोश्च वै चूर्णं अजामत्रेण भावयेत् ।  
एकविंशतिवारंवैत्वक्षिणी तेन चाञ्जयेत् ।  
रात्र्यन्धता पटलता नश्येन्निर्लोमता तथा ॥ १,१८५.३५ ॥  
  
पिप्पलीकेतकं रुद्र हरिद्रामलकं वचा ।  
सर्वाक्षिरोगा नश्येयुः सक्षीरादञ्जनात्ततः ॥ १,१८५.३६ ॥  
  
काकजङ्घाशिग्रुमूले मुखेन विधृते शिव ।  
चर्वित्वा दन्तकीटानां विनाशो हि भवेद्धर ॥ १,१८५.३७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मन्त्रतन्त्रवैद्यप्रयोदृपञ्चाशीत्यधिशततमोऽध्यायः