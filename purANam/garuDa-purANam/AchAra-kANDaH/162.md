---
title: १६२

---
श्रीगरुडमहापुराणम् १६२  
धन्वन्तरिरुवाच ।  
पाण्डुशोथनिदानञ्च शृणु सुश्रत वच्मि ते ।  
पित्तप्रधानाः कुपिता यथोक्तैः कोपनैर्मलाः ॥ १,१६२.१ ॥  
  
नत्रानिलेन बलिना क्षिप्ताक्षिप्तं यदि स्थितम् ।  
धमनीर्दशमीः प्राप्य व्याप्नुवन्सकलां तनुम् ॥ १,१६२.२ ॥  
  
त्वगसृक्छ्लेष्ममांसानि प्रदूष्यन्रसमाश्रितम् ।  
त्वङ्मांसयोस्तु कुरुते त्वचि वर्णान् पृथग्विधान् ॥ १,१६२.३ ॥  
  
स्वयं हरिद्रा हारिद्रं पाण्डुत्वं तेषु चाधिकम् ।  
यातोऽयं प्रहतेदुग्रः स रोगस्तेन गौरवम् ॥ १,१६२.४ ॥  
  
धातूनां स्पर्शशैथिल्यमामजश्च गुणक्षयः ।  
ततोऽल्परक्तमेदोऽस्थिनिः सारः स्याच्छ्लथेन्द्रियः ॥ १,१६२.५ ॥  
  
शीर्यमाणैरिवाङ्गैस्तु द्रवता हृदयेन च ।  
शूलोक्षिकूटवदने स्तैमित्यं तत्र लालया ॥ १,१६२.६ ॥  
  
हीनतृट्शिशिरद्वेषी शीर्णलोभो हतानलः ।  
मन्दशक्तिर्ज्वरी श्वासी कर्णशूली तथा भ्रमी ॥ १,१६२.७ ॥  
  
स पञ्चधा पृथग्दोषैः समस्तैर्मृत्तिकादनात् ।  
प्राग्रूपमस्य हृदयस्पन्दनं रूक्षता त्वचि ॥ १,१६२.८ ॥  
  
अरुचिः पीतमूत्रत्वं स्वेदाभावोऽल्पमृत्रता ।  
मेदः समानिलात्तत्र गाढरुक्क्लेदगात्रता ॥ १,१६२.९ ॥  
  
कृष्णेक्षणं कृष्णशिरानखविण्मूत्रनेत्रता ।  
शोथो नासास्यवैरस्यं विट्शोषः पार्श्वमूर्छना ॥ १,१६२.१० ॥  
  
पित्ते हरितपित्ताभः शिरादिषु ज्वरस्तमः ।  
तृट्शोषमूर्छादौर्गन्ध्यं शीतेच्छा कटुवक्रता ॥ १,१६२.११ ॥  
  
विड्भेदश्चाम्लको दाहः कफाच्च हृदयार्द्रता ।  
तन्द्रा लवणवक्रत्वं रोमहर्षः स्वरक्षयः ॥ १,१६२.१२ ॥  
  
काशश्छर्दिश्च निचयान्नष्टलिङ्गोऽतिदुः सहः ।  
उत्कृष्टेनिलपित्ताभ्या कटुर्वा मधुरः कफः ॥ १,१६२.१३ ॥  
  
दूषयित्वा वसादींश्च रौक्ष्याद्रक्तविमोक्षणम् ।  
स्रोतसां सङ्क्षयं कुर्यादनुरुध्य च पूर्ववत् ॥ १,१६२.१४ ॥  
  
पाण्डुरोगेक्षयेजाते नाभिपादास्यमेहनम् ।  
पुरीषं कृमिवन्मुञ्चेद्भिन्नं सास्त्रं कफान्वितम् ॥ १,१६२.१५ ॥  
  
यः पित्तरोगी सेवेत पित्तलं तस्य कामलम् ।  
कोष्ठशा खोद्गतं पित्तं दग्ध्वासृङ्मांसमाहरेत् ॥ १,१६२.१६ ॥  
  
हारिद्रमूत्रनेत्रत्वं मुखं रक्तं शकृत्तथा ।  
दाही विपाकतृष्णावान् भेकाभो दुर्बलेन्द्रियः ॥ १,१६२.१७ ॥  
  
भवेत्पित्तानुगः शोथः पाण्डुरोगावृतस्य च ।  
उपेक्षया च शोथाद्याः सकृच्छ्राः कुम्भकामलाः ॥ १,१६२.१८ ॥  
  
हरितश्यामपित्तत्वे पाण्डुरोगो यदा भवेत् ।  
वातपित्ते भ्रमस्तृष्णा स्त्रीषु हर्षो मृदुज्वरः ॥ १,१६२.१९ ॥  
  
तन्द्रा वा चानलभ्रंशस्तं वदन्ति हलीमकम् ।  
आलस्यञ्चातिभवति तेषां पूर्वमुपद्रवः ॥ १,१६२.२० ॥  
  
शोथः प्रधानः कथितः स एवातो निगद्यते ।  
पित्तरक्तकफान्वायुर्दुष्टो दुष्टान्बहिः शिराः ॥ १,१६२.२१ ॥  
  
नीत्वा रुद्धगतिस्तैर्हि कुर्यात्त्वङ्मांससंश्रयम् ।  
उत्सेधं संहतं शोथं तमाहुर्निचयादतः ॥ १,१६२.२२ ॥  
  
सर्वहेतुविशषैस्तु रूपभेदान्नवात्मकम् ।  
दोषैः पृथग्विधैः सर्वैरभिघाताद्विषादपि ॥ १,१६२.२३ ॥  
  
तदेव नीयमानन्तु सर्वाङ्गे कामजम्भवेत् ।  
पृथून्नताग्रग्रथितैर्विशेषैश्च त्रिधा विदुः ॥ १,१६२.२४ ॥  
  
सामान्यहेतुः शोथानां दोषजातो विशेषतः ।  
व्याधिः कर्मोपवासादिक्षीणस्य भवति द्रुतम् ॥ १,१६२.२५ ॥  
  
अतिमात्रं यदासेवेद्गुरुमत्यन्तशीतलम् ।  
लवणक्षारतीक्ष्णाम्लशाकाम्बुस्वप्नजागरम् ॥ १,१६२.२६ ॥  
  
रोधो वेगस्य वल्लूरमजीर्णश्रममैथुनम् ।  
पच्यते मार्गगमनं यानेन क्षोभिणापि वा ॥ १,१६२.२७ ॥  
  
श्वासकासातिसारार्शोजठरप्रदरज्वराः ।  
विष्टम्भालस्यकच्छर्दिहिक्कापाण्डुविसर्पकम् ॥ १,१६२.२८ ॥  
  
ऊर्ध्वशोथमधो बस्तौ मध्ये कुर्वन्ति मध्यगाः ।  
सर्वाङ्गगः सर्वगतः प्रत्यप्रत्यगेति तदाश्रयः ॥ १,१६२.२९ ॥  
  
तत्पूर्वरूपं क्षवथुः शिरायामङ्गगौरवम् ।  
वाताच्छोथश्चलो रूक्षः खररोमारुणोऽसितः ॥ १,१६२.३० ॥  
  
शङ्खबस्त्यन्त्रशोफर्तिमेदोभेदाः प्रसुप्तिता ।  
वातोत्तानः क्लमः शीघ्रमुन्नमेत्पीडितां तनुम् ॥ १,१६२.३१ ॥  
  
सिग्धस्तु मर्दनैः शाम्येद्रात्रावल्पो दिवा महान् ।  
त्वक्सर्षपविलिप्ते च तस्मिंश्चिमिचिमायते ॥ १,१६२.३२ ॥  
  
पीतरक्तासिन्ताभासः पित्तजातश्च शोषकृत् ।  
शीघ्रं नासौ वा प्रशमेन्मध्ये प्राग्दहते तनुम् ॥ १,१६२.३३ ॥  
  
सतृट्दाहज्वरस्वेदो भ्रमक्लोदमदभ्रमाः ।  
साभिलाषी शकृद्भेदो गन्धः स्पर्शसहो मृदुः ॥ १,१६२.३४ ॥  
  
कण्डूमान्पाण्डुरोमा त्वक्कठिनः शीतलो गुरुः ।  
स्निग्धःश्लक्ष्णः स्थिरः शूलो निद्राच्छर्द्यग्निमान्द्यकृत् ॥ १,१६२.३५ ॥  
  
आघातेन च शस्त्रादिच्छेदभेदक्षतादिभिः ।  
हिमानिलैर्दध्यनिलैर्भल्लातकपिकच्छजैः ॥ १,१६२.३६ ॥  
  
रसैः शुष्कैश्च संस्पर्शाच्छ्वयथुः स्याद्विसर्पवान् ।  
भृशोष्मा लोहिताभासः प्रायशः पित्तलक्षणः ॥ १,१६२.३७ ॥  
  
विषजः सविषप्राणिपरिसर्पणमूत्रणात् ।  
दंष्ट्रादन्तनखाघातादविषप्राणिनामपि ॥ १,१६२.३८ ॥  
  
विण्मूत्रशुक्रोपहतमलवद्वस्तुसङ्ङ्करात् ।  
विषवृक्षानिलस्पर्शाद्गरयोगावचूर्णनात् ॥ १,१६२.३९ ॥  
  
मृदुश्चलोऽवलम्बी च शीघ्रो दाहरुजाकरः ।  
नवोऽनुपद्रवः शोथः साध्योऽसाध्यः पुरेरितः ॥ १,१६२.४० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पाण्डुसोथनिदानं नाम द्विषष्ट्यधिकशततमोऽध्यायः