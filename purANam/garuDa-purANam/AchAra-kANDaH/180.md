---
title: १८०

---
श्रीगरुडमहापुराणम् १८०  
हरिरुवाच ।  
वचा मांसी च बिल्वञ्च तगरं पद्मकेसरम् ।  
नागपुष्पं प्रियङ्गुञ्च समभागानि चूर्णयेत् ।  
अनेन धूपितो मर्त्यः कामवद्विचरेन्महीम् ॥ १,१८०.१ ॥  
  
कर्पूरं देवदारुञ्च मधुना सह योजयेत् ।  
लिङ्गलेपाच्च तेनैव वशीकुर्यात्स्त्रियं किल ॥ १,१८०.२ ॥  
  
मैथुनं पुरुषो गच्छेद्गृह्णीयात्स्वकमिन्द्रियम् ।  
वामहस्तेन वामञ्च हस्तं लिम्पेत्तु यत्स्त्रियाः ।  
आलिप्ता स्त्री वशं याति नान्यं पुरुषमिच्छति ॥ १,१८०.३ ॥  
  
ओं रक्तचामुण्डे अमुकं मे वशमानय आनय ओं ह्रीं ह्रैं ह्रः फट् ।  
इमं जप्त्वायुतं मन्त्रं तिलकेन च शङ्कर ! ।  
गोरोचनासंयुतेन स्वरक्तेन वशी भवेत् ॥ १,१८०.४ ॥  
  
सैन्धवं कृष्णलवणं सौवीरं मत्स्यपित्तकम् ।  
मधु सर्पिः सितायुक्तं स्त्रीणां तद्भगलेपनात् ॥ १,१८०.५ ॥  
  
यः पुमान्मैथुनं गच्छेन्नान्यां नारीं गमिष्यति ।  
शङ्कपुष्पी वचा मांसी सोम राजी च फल्गुकम् ॥ १,१८०.६ ॥  
  
माहिषं नवनीतञ्च त्वकीकृत्य भिषग्वरः ।  
समूलानि स पत्राणि क्षीरेणाज्येन पेषयेत् ॥ १,१८०.७ ॥  
  
गुटिकां शोधितां कृत्वा नारीयोन्या प्रवेशयेत् ।  
दशवारं प्रसूतापि पुनः कन्या भविष्यति ॥ १,१८०.८ ॥  
  
सर्षपाश्च वचा चैव मदनस्य फलानि च ।  
मार्जारविष्ठा धत्तुर स्त्रीकेशेन समन्वितः ॥ १,१८०.९ ॥  
  
चातुर्थिकहरो धूपो डाकिनीज्वरनाशकः ।  
अर्जुनस्य च पुष्पाणि भल्लातकविडङ्गके ॥ १,१८०.१० ॥  
  
बला चैव सर्जरसं सौवीरसर्षपास्तथा ।  
सर्पयूकामक्षिकाणां धूमो मशकनाशनः ॥ १,१८०.११ ॥  
  
भूतलायाश्च चूर्णेन स्तम्भः स्याद्योनिपूरणात् ।  
तेन लेपनतो योनौ भगस्तम्भस्तु जायते ॥ १,१८०.१२ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे अशीत्यधिकशततमोऽध्यायः