---
title: २१७

---
श्रीगरुडमहापुराणम् २१७  
ब्रह्मोवाच ।  
अथ सन्ध्याविधं वक्ष्ये द्विजातीनां समासतः ।  
अपवित्रः पवित्रो वा सर्वावस्थां गतोऽपि वा ॥ १,२१७.१ ॥  
  
यः स्मरेत्पुण्डरीकाक्षं स बाह्याभ्यन्तरः शुचिः ॥ १,२१७.२ ॥  
  
गायत्त्रीच्छन्दो विश्वामित्र ऋषिस्त्रिपात् ।  
समुद्राः कुक्षिश्चन्द्रादित्यौ लोचनौ ।  
अग्निर्मुखम् ।  
विष्णुर्हृदयम् ।  
ब्रह्मरुद्रौ शिरः ।  
रुद्रः शिखा ।  
उपनय ने विनियोगः ।  
ओं भूः पादे ।  
भुवः जानुति ।  
स्वः हृदये ।  
महः शिरसि ।  
जनः शिखायाम् ।  
तपः कण्ठे ।  
सत्यं ललाटे ।  
ओं हृदयाय नमः ।  
ओं भूः शिरसे स्वाहा ।  
ओं भुवः शिखायै वौषट् ।  
ओं स्वः कवचाय हुं ।  
ओं भूर्भुवः स्वः अस्त्राय फट् ॥ १,२१७.३ ॥  
  
ओं भूः ओं भुवः ओं स्वः ओं महः ओं जनः ओं तपः ओं सत्यं तत्स्त्रिपदा ।  
ओं आपो ज्योऽती रसोऽमृतं ब्रह्म भूर्भुवः स्वरोम् ।  
ओं सूर्यश्चेत्यादि ।  
ओं आपः पुनन्त्वित्यादि ।  
ओं अग्निश्चेत्यादि ॥ १,२१७.४ ॥  
  
ओं आयातु वरदे देवि ! पूर्वाह्ने ब्रह्मदेवता ।  
गायत्त्री नाम या सन्ध्या रक्ताङ्गी रक्तवाससा ।  
वरहंससमारूढा श्रीमत्पुष्करसंस्थिता ॥ १,२१७.५ ॥  
  
कमण्डलुधरा शान्ता अक्षमालाविधारिणी ।  
आयातु वरदा देवी मध्याह्ने श्वेतरूपिणी ॥ १,२१७.६ ॥  
  
माहेश्वरी च सावित्री शुक्लवस्त्रादिमण्डिता ।  
वृषस्कन्धसमारूढा त्रिशूलवरधारिणी ॥ १,२१७.७ ॥  
  
आयातु वरदा देवी अपराह्ने सरस्वती ।  
अतसीकुसुमप्रख्या वैष्णवी गरुडासना ॥ १,२१७.८ ॥  
  
पीतवस्त्रा शङ्खचक्रगदापद्मसमन्विता ।  
श्वेतवर्णा समुद्दिष्टा रविमण्डलसंस्थिता ॥ १,२१७.९ ॥  
  
श्वेतपद्मसनासीना श्वेतपुष्पोपशोभिता ।  
ओं आपो हिष्ठा मयो भुवस्ता न उर्जे दधात नः ॥ १,२१७.१० ॥  
  
महेरणाय चक्षुसे ।  
ओं यो वः शिवतमो रसः ।  
तस्य भाजयेतेह नः ।  
अशतीरिव मातरः ।  
ओं तस्मा अरङ्गमाम वो यस्य क्षयाय जिन्वथ ।  
आपो जन यथा च नः ।  
ओं सुमित्रिया न आप ओषधयः सन्तु ओं दुर्मित्रियास्तस्मै सन्तु योऽस्मान् द्वेष्टि यञ्च वयं द्विष्मः ।  
ओं द्रुपदादिवमुमुचानः स्विन्नः स्नातो मलादिव ।  
पूतं पवित्रेणेवाज्यमापः शुन्धन्तु मैनसः ।  
ओं ऋतं च सत्यं चाभीद्धात्तपसोऽध्यजायत ।  
ततोरात्र्यजायत ।  
ततः समुद्रोर्ऽणवः समुद्रादर्णवादधिसंवत्सरो अजायत ।  
अहौरात्राणि विदधद्विश्वस्य मिषतो वशी ।  
सूर्याचन्द्रमसौ धाता यथापूर्वमकल्पयत् ।  
दिवं च पृथिवीं चान्तरिक्षमथो स्वः ॥ १,२१७.११ ॥  
  
गायत्त्र्या विश्वामित्र ऋषिर्गायत्त्रीछन्दः ।  
सविता देवता जपे विनियोगः ।  
ओं उदुत्यं जातवेदसं देवं वहन्ति केतवः ।  
दृशे विश्वाय सूर्यम् ।  
ओं चित्रं देवानामुदगादनीकं चक्षुर्मित्रस्य वरुणस्याग्नेः ।  
आप्रा द्यावापृथिवी अन्तरिक्षं सूर्य आत्मा जगतस्तस्थुषश्च ।  
ओं तच्चक्षर्देवहितं पुरस्ताच्छुक्रमुच्चरत् ।  
पश्येम शरदः शतं जीवेम शरदः शतम् ।  
शृणुयाम शरदः शतम् ।  
ओं विश्वतश्चक्षुरुत विश्वतोमुखोविश्वतो बाहुरुत विश्वतस्पात् ।  
सम्बाहुभ्यां धमति सम्पत्रैद्यार्वाभूमी जनयन्देव एकः ।  
देवा गातुविदो नाङ्गविद्वानाद्भमितमनसस्पत इमं देवयज्ञं स्वाहा वातेधाः जपेत् ॥ १,२१७.१२ ॥  
  
उत्तरे शिखरे जाते भूम्यां पर्वतवासिनी ।  
ब्रह्मणा समनुज्ञाता गच्छ देवि ! यथासुखम् ॥ १,२१७.१३ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सन्ध्याविधिनिरूपणं नाम सप्तदशोत्तरद्विशततमोऽध्यायः