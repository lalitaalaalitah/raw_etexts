---
title: १६३

---
श्रीगरुडमहापुराणम् १६३  
धन्वन्तीररुवाच ।  
विसर्पादिनिदानन्ते वक्ष्ये सुश्रुत तच्छृणु ।  
स्याद्विसर्पो विघातात्तु दोषैर्दुष्टैश्च शोथवत् ॥ १,१६३.१ ॥  
  
अधिष्ठानञ्च तं प्राहुर्बाह्यं तत्र भयाच्छ्रमात् ।  
यथात्तरञ्च दुः साध्यस्तत्र दोषो यथायथम् ॥ १,१६३.२ ॥  
  
प्रकोपनैः प्रकुपिता विशेषेण विदाहिभिः ।  
देहे शीघ्रं विशन्तीह तेऽन्तरे हि स्थिता बहिः ॥ १,१६३.३ ॥  
  
तृष्णाभियोगाद्वेगानां विषमाच्च प्रवर्तनात् ।  
आशु चाग्निबलभ्रंशादतो बाह्यं विसर्पयेत् ॥ १,१६३.४ ॥  
  
तत्र वातात्स वीसर्पो वातज्वरसमव्यथः ।  
शोथस्फुरणनिस्तोदभेदायासार्तिहर्षवान् ॥ १,१६३.५ ॥  
  
पित्ताद्द्रुतगतिः पित्तज्वरलिङ्गोऽतिलोहितः ।  
कफात्कण्डूयुतः स्निग्धः कफज्वरसमानरुक् ॥ १,१६३.६ ॥  
  
सन्निपातसमुत्थाश्च सर्वलिङ्गसमन्विताः ।  
स्वदोषलिङ्गैश्चीयन्ते सर्वैः स्फोटैरुपेक्षिताः ।  
तेऽपि स्वेदान्विमुञ्चति बिभ्रतो व्रणलक्षणम् ॥ १,१६३.७ ॥  
  
वातपित्ताज्ज्वरच्छर्दिमूर्छातीसारतृड्भ्रमैः ।  
गन्थिभेदाग्निसदनतमकारोचकैर्युतः ॥ १,१६३.८ ॥  
  
करोति सर्वमङ्गञ्च दीप्ताङ्गारावकीर्णवत् ।  
यंयं देशं विसर्पश्च विसर्पति भवेत्ससः ॥ १,१६३.९ ॥  
  
शान्ताङ्गारासितो नीलो रक्तो वासु च चीयते ।  
अग्निदग्ध इव स्फोटैः शीघ्रगत्वाद्द्रुतं स च ॥ १,१६३.१० ॥  
  
मर्मानुसारी वीसर्पः स्याद्वातोऽतिबलस्ततः ।  
व्यथतेऽङ्गं हरेत्सञ्ज्ञां निद्राञ्च श्वासमीरयेत् ॥ १,१६३.११ ॥  
  
हिक्काञ्च स गतोऽवस्थामीदृशीं लभते नरः ।  
क्वचिन्मर्मारतिग्रस्तो भूमिशय्यासनादिषु ॥ १,१६३.१२ ॥  
  
चेष्टमानस्ततः क्लिष्टो मनोदेहप्रमोहवान् ।  
दुष्प्रबोधोऽश्नुते निद्रां सोऽग्निवीसर्प उच्यते ॥ १,१६३.१३ ॥  
  
कफेन रुद्धः पवनो भित्त्वातं बहुधा कफम् ।  
रक्तं वा वृद्धरक्तस्य त्वक्छिरास्नायुमांसगम् ॥ १,१६३.१४ ॥  
  
दूषयित्वा तु दीर्घानुवृत्तस्थूलखरात्मिकाम् ।  
ग्रन्थीनां कुरुते मालां सरक्तान्तीव्ररुग्ज्वराम् ॥ १,१६३.१५ ॥  
  
श्वासकासातिसारास्यशोषहिक्कावमिभ्रमैः ।  
मोहवैवर्ण्यमूर्छाङ्गभङ्गग्निसदनैर्युताम् ।  
इत्ययं ग्रन्थिवीसर्पः कफमारुतकोपजः ॥ १,१६३.१६ ॥  
  
कफपित्ताज्ज्वरः स्तम्भो निद्रा तन्द्रा शिरोरुजा ।  
अङ्गावसादविक्षेम्पौ प्रलापारोचकभ्रमाः ॥ १,१६३.१७ ॥  
  
मूर्छाग्निहानिर्भेदोऽस्थ्नां पिपासेन्द्रियगौरवम् ।  
आमोपवेशनं लेपः स्रोतसां स च सर्पति ॥ १,१६३.१८ ॥  
  
प्रायेणामाशयं गृह्णन्नेकदेशं न चातिरुक् ।  
पीडकैरवकीर्णोऽतिपीतलोहितपाण्डुरैः ॥ १,१६३.१९ ॥  
  
स्निध्नोऽसितो मेचकाभो मलिनः शोथवान्गुरुः ।  
गम्भीरपाकः प्रायोष्मस्पृष्टः क्लिन्नोंऽवदीर्यते ॥ १,१६३.२० ॥  
  
पक्ववच्छीर्णमांसश्च स्पष्टस्नायुशिरागणः ।  
सर्वगो लक्षणैः सर्वेः सर्वगत्वक्समर्पणः ।  
शवगन्धी च वीसर्पः कर्दमाख्यमुशन्ति तम् ॥ १,१६३.२१ ॥  
  
बाह्यहेतोः क्षतात्क्रुद्ध्वः सरक्तं पित्तमीरयन् ।  
वीसर्पं मारुतः कुर्यात्कुलत्थसदृशैश्चितम् ॥ १,१६३.२२ ॥  
  
स्फोटैः शोथज्वररुजादाहाढ्यं श्यावशोणितम् ।  
पथग्दोषैस्त्रयः साध्या द्वन्द्वजाश्चानुपद्रवाः ॥ १,१६३.२३ ॥  
  
असाध्याः कृतसर्वोत्थाः सर्वे चाक्रान्तमर्मणः ।  
शीर्णस्नायुशिरामांसाः क्लिन्नाश्चशवगन्धयः ॥ १,१६३.२४ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वीसर्पनिदानं नाम त्रिपष्ट्यधिकशततमोऽध्यायः