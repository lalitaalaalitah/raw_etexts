---
title: ०३९

---
॥रुद्र उवाच ॥  
पुनर्देवार्चनं ब्रूहि सङ्क्षेपेण जनार्दन ॥  
सूर्य्यस्य विष्णुरूपस्य भुक्तिमुक्तिप्रदायकम् ॥ 39.1 ॥  
  
॥वासुदेव उवाच ॥  
श्रृणु सूर्य्यस्य रुद्र त्वं पुनर्वक्ष्यामि पूजनम् ॥  
ॐ उच्चैः श्रवसे नमः ॐ अरुणाय नमः ॥  
ॐ दण्डिने नमः ॥  
ॐ पिङ्गलाय नमः ॥  
एते द्वारे प्रपूज्या वै एपिर्मन्त्रैर्वृषध्वज ॥ 39.2 ॥  
  
ॐ अं प्रभूताय नमः ॥  
इमं तु पूजयेन्मध्ये प्रभूतामलसञ्ज्ञकम् ॥  
ॐ अं विमलाय नमः ॥  
ॐ अं साराय नमः ॥  
ॐ अं आधाराय नमः ॥  
ॐ अं परममुखाय नमः ॥  
इत्याग्नेयादिकोणएषु पूज्या वै विमलादयः ॥ 39.3 ॥  
  
ॐ पद्माय नमः ॥  
ॐ कर्णिकायै नमः ॥  
मघ्ये तु पूजयेद्रुद्र पूर्वादिषु तथैव च ॥  
दीप्ताद्याः पूजयेन्मध्ये पूजयेत्सर्वतोमुखीः ॥  
ॐ वां(रां) दीप्तायै नमः ॥  
ॐ वीं (रीं) सूक्ष्मायै नमः ॥  
ॐ वूं (रूं भद्रायै नमः ॥  
ॐ वैं (रैं) जयायै नमः ॥  
ॐ वौं (रौं) विभूत्यै नमः ॥  
ॐ वं (रं) अघोरायै नमः ॥  
ॐ वं (रं) वैद्युतायै नमः ॥  
ॐ वः (रः) विजयायै नमः ॥  
ॐ रो सर्वतोमुख्यै नमः ॥ 39.4 ॥  
  
ॐ अर्कासनाय नमः ॥  
ॐ ह्रां सूर्य्यमूर्तये नमः ॥  
एतास्तु पूजयेन्मध्ये ह्रन्मन्त्राञ्छृणु शङ्कर ॥  
ॐ हं सं खं खखोल्काय क्रां क्रीं सः स्वाहा सूर्य्यमूर्त्तये नमः ॥  
अनेनावाहनं कुर्य्यात्स्थापनं सन्निधापनम् ॥  
सन्निरोपनमन्त्रेण सकलीकरणं तथा ॥ 39.5 ॥  
  
मुद्राया दर्शनं रुद्र मूलमन्त्रेण वा हर ॥  
तेजोरूपं रक्तवर्णं सितपद्मोपरि स्थितम् ॥  
एकचक्ररथारूढं द्विबाहुं धृतपङ्कजम् ॥ 39.6 ॥  
  
एवं ध्यायेत्सदा सूर्य्यं मूलमन्त्रं श्रृणुष्व च ॥  
ॐ ह्रां ह्रीं सः सूर्य्याय नमः ॥ 39.7 ॥  
  
वारत्रयं पद्ममुद्रां बिम्बमुद्रां च दर्शयेत् ॥  
ॐ आं हृदयाय नमः ॥  
ॐ अर्काय शिरसे स्वाहा ॥  
ॐ अः भूर्भुवः स्वः ज्वालिनि शिखायै वषट् ॥  
ॐ हुं कवचाय हुं ॥  
ॐ भां नेत्राभ्यां वौषट्‌ ॥  
ॐ वः अस्त्राय फडिति ॥ 39.8 ॥  
  
आग्नेय्यामथवैशान्यां नैर्ऋत्यामर्चयेद्धर ॥  
ह्रृद्यादि हि वायव्यां नेत्रं चान्तः प्रपूजयेत् ॥ 39.9 ॥  
  
दिस्वस्त्रं पूजयेद्रुद्र सोमं तु श्वेतवर्णकम् ॥  
दले पूर्वेऽर्चयेद्रुद्र बुधं चामीकरप्रभम् ॥ 39.10 ॥  
  
दक्षिणे पूजयेद्रुद्र पतिवर्णं गुरुं यजेत् ॥  
पश्चिमे चैव भूतेशं उत्तरे भार्गवं सितम् ॥ 39.11 ॥  
  
रक्तमङ्गारकं चैव आग्नेये पूजयेद्धर ॥  
शनैश्चरं कृष्णवर्णं नैर्ऋत्यां दिशि पूजयेत् ॥ 39.12 ॥  
  
राहुं वायव्यदेशे तु नन्द्यावर्त्तनिभिं हर ॥  
ऐशान्यां धूम्रवर्णं तु केतुं सं परिपूजयेत् ॥ 39.13 ॥  
  
एभिर्मन्त्रैर्महादेव तच्छृणुष्व च शङ्कर ॥ 39.14 ॥  
  
ॐ सों सोमाय नमः ॥  
ॐ बुं बुधाय नमः ॥  
ॐ बृं बृहस्पतये नमः ॥  
ॐ भं भार्गवाय नमः ॥  
ॐ अं अङ्गारकाय नमः ॥  
ॐ शं शनैश्चराय नमः ॥  
ॐ रं राहवे नमः ॥  
ॐ कं केतवे नम इति ॥ 39.15 ॥  
  
पाद्यादीन्मूलमन्त्रेण दत्त्वा सूर्य्याय शङ्कर ॥  
नैवेद्यान्ते धेनुमुद्रां दर्शयेत्साधकोत्तमः ॥ 39.16 ॥  
  
जप्त्वा चाष्टसहस्त्रं तु तच्च तस्मै समर्पयेत् ॥  
ऐशान्यां दिशि भूतेश तेजश्चण्डं तु पूजयेत् ॥ 39.17 ॥  
  
ॐ तेजश्चण्डाय हुं फट् स्वधा स्वाहा पौषट् ॥  
निर्माल्यं चार्पयेत्तस्मै ह्यर्घ्यं दद्यात्ततो हर ॥ 39.18 ॥  
  
तिलतण्डुलसंयुक्तं रक्तचन्दनचर्चितम् ॥  
गन्धोदकेन सम्मिश्रं पुष्पधूपसमन्वितम् ॥ 39.19 ॥  
  
कृत्वा शिरसि तत्पात्रं जानुभ्यामवनिं गतः ॥  
दर्घ्यं तु सूर्य्याय ह्रृन्मन्त्रेण वृषध्वज ॥ 39.20 ॥  
  
गणं गुरून्प्रपूज्याथ सर्वान्देवानन्प्रपूजयेत् ॥  
ॐ गं गणपतये नमः ॥  
ॐ अं गुरुभ्यो नमः ॥ 39.21 ॥  
  
सूर्य्यस्य कथिता पूजा कृत्वैतां विष्णुलोकभाक् ॥ 39.22 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सूर्यार्चनप्रकारो नामैकोनचत्वारिंशोऽध्यायः ॥ 39 ॥