---
title: १६९

---
श्रीगरुडमहापुराणम् १६९  
धन्वन्तरिरुवाच ।  
हिताहितविकेकाय अनुपानविधिं ब्रुवे ।  
रक्तशालि त्रिदोषघ्नं तृष्णामेदोनिवारकम् ॥ १,१६९.१ ॥  
  
महाशालि परं वृष्यं कलमः श्लेष्मपित्तहा ।  
शीत्तो गुरुस्त्रिदोषघ्नः प्रायशो गौरषष्टिकः ॥ १,१६९.२ ॥  
  
श्यामाकः शोषणो रूक्षो वातलः श्लेष्मपित्तहा ।  
तद्वत्प्रियङ्गुनीवारकोरदूषाः प्रकीर्तिताः ॥ १,१६९.३ ॥  
  
बहुवारः सकृच्छीतः श्लेष्मपित्तहरो यवः ।  
वृष्यः शीतो गुरुः स्वादुर्गोधूमो वातनाशनः ॥ १,१६९.४ ॥  
  
कफपित्तास्त्रजिन्मुद्गः कषायो मधुरोलघुः ।  
माषो बहुबलो वृष्यः पित्तश्लेष्महरो गुरुः ॥ १,१६९.५ ॥  
  
अवृष्यः श्लेष्मपित्तघ्नो राजमाषोऽनिलार्तिनुत् ।  
कुलत्थः श्वासहिक्काहृत्कफगुल्मानिलापहः ॥ १,१६९.६ ॥  
  
रक्तपित्तज्वरोन्माथो शीतो ग्राही मकुष्ठकः ।  
पुंस्त्वासृक्कफपित्तघ्नश्चणको वातलः स्मृतः ॥ १,१६९.७ ॥  
  
मसूरो मधुरः शीव सङ्ग्रही कफपित्तहा ।  
तद्वत्सर्वगुणाढ्यश्च कलायश्चातिवातलः ॥ १,१६९.८ ॥  
  
आग्की कफपित्तघ्नो शुक्रला च तथा स्मृता ।  
अतसी पित्तला ज्ञेया सिद्धार्थः कफवातजित् ॥ १,१६९.९ ॥  
  
सक्षारमधुरस्निग्धो बलोष्णपित्तकृत्तिलः ।  
बलघ्ना रूक्षलाः शीता विविधाः सस्यजातयः ॥ १,१६९.१० ॥  
  
चित्रकेङ्गुदिनालीकाः पिप्पलीमधुशिग्रवः ।  
चव्याचरणनिर्गुण्डीतर्कारीकाशमर्दकाः ॥ १,१६९.११ ॥  
  
सबिल्वाः कफपित्तघ्नाः क्रिमिघ्ना लघुदीपकाः ।  
वर्षाभूमार्करौ वातकफघ्नौ दोषनाशनौ ॥ १,१६९.१२ ॥  
  
तिक्तरसः स्यादेरण्डः काकमाची त्रिदोषहृत् ।  
चाङ्गेरी कफवातघ्नी सर्षपः सर्वदोषदम् ॥ १,१६९.१३ ॥  
  
तद्वदेव च कौस्मसुम्भं राजिका वातपित्तला ।  
नाडीचः कफपित्तघ्नः चुचुर्मधुरशीतलः ॥ १,१६९.१४ ॥  
  
दोषघ्नं पद्मपत्रञ्च त्रिपुटं वातकृत्परम् ।  
सक्षारः सर्वदोषघ्नो वास्तुको रोचनः परः ॥ १,१६९.१५ ॥  
  
तण्डुकीयोविपहरः पालङ्क्याश्च तथापरे ।  
मूलकं दोषकृच्छामं स्विन्नं वातकफापदम् ॥ १,१६९.१६ ॥  
  
सर्वदोषहरं ह्यद्यं कण्ठ्यं तत्पक्वमिष्यते ।  
कर्कोटकं सवार्ताकं पदोलं कारवेल्लकम् ॥ १,१६९.१७ ॥  
  
कुष्ठमेहज्वरश्वासकासपित्तकफापहम् ।  
सर्वदोषहरं हृद्यं कूष्माण्डं बस्तिशोधनम् ॥ १,१६९.१८ ॥  
  
कलिङ्गालाबुनी पित्तनाशिनी वातकारिणी ।  
त्रपुषोर्वारुके वातश्लेष्मले पित्तवारणे ॥ १,१६९.१९ ॥  
  
वृक्षाम्लं कफवातघ्नं जम्बीरं कफवातनुत् ।  
वातघ्नं दाडिमं ग्राहि नागरङ्गफलं गुरु ॥ १,१६९.२० ॥  
  
केशरं मातुलुङ्गं च दीपनं कफवातनुत् ।  
वातपित्तहरो माषस्त्वक्स्निग्धोष्णानिलापहः ॥ १,१६९.२१ ॥  
  
सरमामलकं वृष्यं मधुरं हृद्यमम्लकृत् ।  
भुक्तप्ररोचका पुण्या हरीतक्यमृतोपमा ॥ १,१६९.२२ ॥  
  
स्त्रंसनी कफवातघ्नी ह्यक्षस्तद्वत्त्रिदोषजित् ।  
वातश्लेष्महरं त्वम्लं स्त्रंसनं तिन्तिडीफलम् ॥ १,१६९.२३ ॥  
  
दोषलं लकुचं स्वादु बकुलं कफवातजित् ।  
गुल्मवातकफश्वासकासघ्नं बीजपूरकम् ॥ १,१६९.२४ ॥  
  
कपित्थं ग्राहि दोषघ्नं पक्वं गुरु विषापहम् ।  
कफपित्तकरं बालमापूर्णं पित्तवर्धनम् ॥ १,१६९.२५ ॥  
  
पक्वाम्रं वातकृन्मांसशुक्रवर्णबलप्रदम् ।  
वातघ्नं कफपित्तघ्नं ग्राहि विष्टम्भि जाम्बवम् ॥ १,१६९.२६ ॥  
  
तिन्दुकं कफवातघ्नं बदरं वातपित्तहृत् ।  
विष्टम्भि वातलं बिल्वं प्रियालं पवनापहम् ॥ १,१६९.२७ ॥  
  
राजादनफलं मोचं पनसं नारिकेलजम् ।  
शुक्रमांसकराण्याहुः स्वादुस्निग्धगुरूणि च ॥ १,१६९.२८ ॥  
  
द्राक्षामधूकखर्जूरं कुङ्कुमं वातरक्तजित् ।  
मागधी मधुरा पक्वा श्वासपित्तहरा परा ॥ १,१६९.२९ ॥  
  
आर्द्रकं रोचकं वृष्यं दीपनं कफवातहृत् ।  
शुण्ठीमरिचपिप्पल्यः कफवातजितो मताः ॥ १,१६९.३० ॥  
  
अवृष्यं मरिचं विद्यादिति वैद्यकसम्मतम् ।  
गुल्मशूलविबन्धघ्नं हिङ्गुवातकफापहम् ॥ १,१६९.३१ ॥  
  
यवानीधन्यकाजाज्यः वातश्लेष्मनुदः परम् ।  
चक्षुष्यं सैन्धवं वृष्यं त्रिदोषशमनं स्मृतम् ॥ १,१६९.३२ ॥  
  
सौवर्चलं विबन्धघ्नमुष्णं हृच्छूलनाशनम् ।  
उष्णं शूलहरं तीक्ष्णं विडङ्गं वातनाशनम् ॥ १,१६९.३३ ॥  
  
रोमकं वातलं स्वादु रोचनं क्लेदनं गुरु ।  
हृत्पाण्डुगलरोगघ्नं यवक्षारोऽग्निदीपनः ॥ १,१६९.३४ ॥  
  
दहनो दीपनस्तीक्ष्णः सर्जिक्षारो विदारणः ।  
दोषघ्नं नाभसं वारिलघु हृद्यं विषापहम् ॥ १,१६९.३५ ॥  
  
नादेयं वातलं रूक्षं सारसं मदुर लघु ।  
वातश्लेष्महरं वार्प्यं ताडागं वातलं स्मृतम् ॥ १,१६९.३६ ॥  
  
रौच्यमग्निकरं रूक्षं कफघ्नंलघु नैर्झरम् ।  
दीपनं पित्तलं कौपमौद्भिदं पित्तनाशनम् ॥ १,१६९.३७ ॥  
  
दिवार्ककिरणैर्जुष्टं रात्रौ चैवेन्दुरश्मिभिः ।  
सर्वदोषविनिर्मुक्तं तत्तुल्यं गगनाम्बुना ॥ १,१६९.३८ ॥  
  
उष्णं वारि ज्वरश्वासमेदोऽनिलकफापहम् ।  
शृतं शीतत्रिदोषघ्नमुषितं तच्च दोषलम् ॥ १,१६९.३९ ॥  
  
गोक्षीरं वातपित्तग्नं स्निग्धं गुरुरसायनम् ।  
गव्याद्गुरुतरं स्निग्धं माहिष्वह्निनाशनम् ॥ १,१६९.४० ॥  
  
छागं रक्तातिसारघ्नं कासश्वासकफापहम् ।  
चक्षुष्यं जीवनं स्त्रीणां रक्तपित्ते चनावनम् ॥ १,१६९.४१ ॥  
  
परं वातहरं वृष्यं पित्तश्लेष्मकरं दधि ।  
दोषघ्नं मन्थजातन्तु मस्तु स्रोतोविशोधनम् ॥ १,१६९.४२ ॥  
  
ग्रहण्यर्शोऽर्दितार्तिघ्नं नवनीतं नवोद्धृतम् ।  
विकाराश्च किलाटाद्या गुरवः कुष्ठहेतवः ॥ १,१६९.४३ ॥  
  
परं ग्रहणीशोथार्शः पाण्ड्वतीसारगुल्मनुत् ।  
त्रिदोषशमनं तक्रं कथितं पूर्वसूरिभिः ॥ १,१६९.४४ ॥  
  
वृष्यञ्च मधुरं सर्पिर्वातपित्तकफापहम् ।  
गव्यं मेध्यञ्च चाक्षुष्यं संस्काराच्च त्रिदोषजित् ॥ १,१६९.४५ ॥  
  
अपस्मारगदोन्मादमूर्छाघ्नं संस्कृतङ्घृतम् ।  
अजादीनाञ्च सर्पोषि विद्याद्गोक्षीरसद्गुणैः ।  
कफवातहरं मूत्रं सर्वक्रिमिविषापहम् ॥ १,१६९.४६ ॥  
  
पाण्डुत्वोदरकुष्ठार्शः शोथगुल्मप्रमेहनुत् ।  
वातश्लेष्महरं बल्यं तैलं कश्यं तिलोद्भवम् ॥ १,१६९.४७ ॥  
  
सार्षपं कृमिपाण्डुघ्नं कफमेदोऽनिलापहम् ।  
क्षौमं तैलमचक्षुष्यं पित्तहृद्वातनाशनम् ॥ १,१६९.४८ ॥  
  
अक्षजं कफपित्तघ्नं केश्यं त्वक्श्रोत्रतर्पणम् ।  
त्रिदोषघ्नं मधु प्रोक्तं वातलञ्च प्रकीर्तितम् ॥ १,१६९.४९ ॥  
  
हिक्काश्वासकृमिच्छर्दिमेहतृष्णाविषामहम् ।  
इक्षवोरक्तपित्तघ्नो बल्या वृष्याः कफप्रदाः ॥ १,१६९.५० ॥  
  
फाणितं पित्तलं तव्रिं सुरा मत्स्यण्डिका लघुः ।  
खण्डं वृष्यं तथा स्निग्धं स्वाद्वसृक्पित्तवातजित् ॥ १,१६९.५१ ॥  
  
वातपित्तहरो रूक्षो वातघ्नः कफकृद्गुडः ।  
स पित्तघ्नः परः पथ्यः पुराणोऽसृक्प्रसादनः ॥ १,१६९.५२ ॥  
  
रक्तिपित्तहरा वृष्या सस्नेहा गडशर्करा ।  
सर्वपित्तकरं मद्यमम्लत्वात्कफवातजित् ॥ १,१६९.५३ ॥  
  
रक्तपित्तकरास्तीक्ष्णास्तथा सौवीरजातयः ।  
पाचनो दीपनः पथ्यो मण्डः स्याद्भृष्टतण्डुलः ॥ १,१६९.५४ ॥  
  
वातानुलोमनी लघ्वी पेया वस्तिविशोधनी ।  
सतक्रदाडिमव्योषा सगुडा मधुपिप्पली ॥ १,१६९.५५ ॥  
  
इन्तीयं सुकृता पेया कासश्वा सप्रवाहिकाः ।  
पायसः कफकृद्बल्यः कृशरा वातनाशिनी ॥ १,१६९.५६ ॥  
  
सुधौतः प्रस्त्रुतः स्निग्धः सुखोष्णो लघुरोचनः ।  
कन्दमूलफलेहैः साधितो बृंहणोगुरुः ॥ १,१६९.५७ ॥  
  
ईषदुष्णसेवनाच्च लघुः सूपः सुसाधितः ।  
स्विन्न निष्पीडितं शाकं हितं स्नेहादिसंस्कृतम् ॥ १,१६९.५८ ॥  
  
दाडिमामलकैर्यूषो वह्निकृद्वातपित्तहा ।  
श्वासकासप्रतिश्यायकफघ्नो मलकैः कृतः ॥ १,१६९.५९ ॥  
  
यवकोलकुलत्थानां यूषः कण्ठ्योऽनिलापहः ।  
मुद्गामलकजो ग्राही श्लेष्मपित्तविनाशनः ॥ १,१६९.६० ॥  
  
सगुडं दधि वातघ्नं सक्तवो रूक्षवातुलाः ।  
घृतपूर्णोऽग्निकारी स्याद्वृष्या गुर्वो च शष्कुली ॥ १,१६९.६१ ॥  
  
बृंहणाः सामिषा भक्ष्यपिष्ट का गुखः स्मृताः ।  
तैलसिद्धाश्च दृष्टिघ्नास्तोयस्विन्नाश्च दुर्जराः ॥ १,१६९.६२ ॥  
  
अत्युष्णा मण्डकाः पथ्याः शीतला गुखो मताः ।  
अनुपानञ्च पानीयं श्रमतृष्णादिनाशनम् ॥ १,१६९.६३ ॥  
  
अन्नपानादिना रक्षा कृत्स्याद्रोगवर्जितः ।  
अनुष्णः शिखिकण्ठाभो विषञ्चैव विवर्णकृत् ॥ १,१६९.६४ ॥  
  
गन्धस्पर्शरसास्तीव्राभोक्तुश्च स्यान्मनोव्यथा ।  
आघ्राणे चाक्षिरोगः स्यादसाध्यश्च भिषग्वरैः ।  
वेपथुर्जृम्भणाद्यं स्याद्विषस्यैतत्तु लक्षणम् ॥ १,१६९.६५ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे अनुपानादिविधिकथनं नामैकोनसप्तत्यधिकशततमोऽध्यायः