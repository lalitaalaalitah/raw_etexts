---
title: १०६

---
याज्ञवल्क्य उवाच ।  
प्रेता (त) शौचं प्रवक्ष्यामि तच्छृणुध्वं यतव्रताः ।  
ऊनद्विवर्षं निखनेन्न कुर्यादु दकं ततः ॥ १,१०६.१ ॥  
  
आ श्मशानादनुव्रज्य इतरैर्ज्ञातिभिर्युतः ।  
यमसूक्तं तथा जप्यं जपद्भिर्लौकिकाग्निना ॥ १,१०६.२ ॥  
  
स दग्धव्य उपेतश्चैदाहिताग्न्यावृतार्थवत् ।  
सप्तमाद्दशमाद्वापि ज्ञातयोऽभ्युपयान्त्यपः ॥ १,१०६.३ ॥  
  
अपनः शोशुचदघमनेन पितृदिङ्मुखाः ।  
एवं मातामहाचार्यपत्नीनां चोदकक्रियाः ॥ १,१०६.४ ॥  
  
कामोदकाः पुत्रसखिस्वस्त्रीयश्वशुरर्त्विजः ।  
नामगोत्रेण ह्युदकं सकृत्सिञ्चन्ति वाग्यताः ॥ १,१०६.५ ॥  
  
पाषण्डपतितानां तु न कुर्युरुदकक्रियाः ।  
नब्रह्मचारिणो व्रात्या योषितः कामगास्तथा ॥ १,१०६.६ ॥  
सुराप्यस्त्वात्मघातिन्यो नाशौचोदकभाजनाः ।  
ततो न रोदितव्यं हि त्वनित्या जीवसं स्थितिः ॥ १,१०६.७ ॥  
क्रिया कार्या यथाशक्ति ततो गच्छेद्गृहान्प्रति ।  
विदश्य निम्बपत्राणि नियता द्वारि वेश्मनः ॥ १,१०६.८ ॥  
आचम्याथाग्निमुदकं गोमयं गौरसर्षपान् ।  
प्रविशेयुः समालभ्य कृत्वाश्मनि पदं शनैः ॥ १,१०६.९ ॥  
प्रवेशनादिकं कर्म प्रेतसंस्पर्शनादपि ।  
ईक्षतां तत्क्षणाच्छुद्धिः परेषां स्नानसंयमात् ॥ १,१०६.१० ॥  
क्रीतलब्धाशना भूमौ स्वपेयुस्ते पृथक्पृथक् ।  
पिण्डयज्ञकृता देयं प्रेतायान्नं दिनत्रयम् ॥ १,१०६.११ ॥  
  
जलमेकाहमाकाशे स्थाप्यं क्षीरं तु मृन्मये ।  
वैतानोपासनाः कार्याः क्रियाश्च श्रुतिचोदिताः ॥ १,१०६.१२ ॥  
  
आदन्तजन्मनः सद्यः आचूडं नैशिकी स्मृता ।  
त्रिरात्रमा व्रतादेशाद्दशरात्रमतः परम् ॥ १,१०६.१३ ॥  
  
त्रिरात्रं दशरात्रं वा शावमाशौचमुच्यते ।  
ऊनद्विवर्ष उभयोः सूतकं मातुरेव हि ॥ १,१०६.१४ ॥  
  
अन्तरा जन्ममरणे शेषाहोभिर्विशुध्यति ।  
दश द्वादश वर्णानां तथा पञ्चदशैव च ॥ १,१०६.१५ ॥  
  
त्रिंशद्दिनानि च तथा भवति प्रेतसूतकम् ।  
अहस्त्वदत्तकन्यासु बालेषु च विशोधनम् ॥ १,१०६.१६ ॥  
गुर्वन्तेवास्यनूचानमातुलश्रोत्रियेषु च ।  
अनौरसेषु पुत्रेषु भार्यास्वन्यगतासु च ॥ १,१०६.१७ ॥  
निवासराजनि तथा तदहः शुद्धिकार(ण)म् ।  
हतानां नृपगोविप्रैरन्वक्षं चात्मघातिनाम् ॥ १,१०६.१८ ॥  
विषाद्यैश्च हतानां च नाशौचं पृथिवीपतेः ।  
सत्रिव्रतिब्रह्मचारिदातृब्रह्मविदां तथा ॥ १,१०६.१९ ॥  
दाने विवाहे यज्ञे च सङ्ग्रामे देशविप्लवे ।  
आपद्यपि च कष्टायां सद्यः शौचं विधीयते ॥ १,१०६.२० ॥  
कालोऽग्निः कर्ममृद्वायुर्मनो ज्ञानं तपो जपः (लम्) ।  
पश्चात्ताषो निराहारः सर्वेषां शुद्धिहेतवः ॥ १,१०६.२१ ॥  
  
अकार्यकारिणां दानं वेगो नद्यास्तु शुद्धिकृत् ।  
क्षात्त्रेण कर्मणा जीवेद्विशां वाप्यापदि द्विजः ॥ १,१०६.२२ ॥  
  
फलसोमक्षौमवीरुद्दधि क्षीरं घृतं जलम् ।  
तिलोदनरसक्षारमधु लाक्षा शृतं हविः ॥ १,१०६.२३ ॥  
  
वस्त्रोपलासवं पुष्पं शाकमृच्चर्मपादुकम् ।  
एणत्वचं च कौशेयं लवणं मासमेव च ॥ १,१०६.२४ ॥  
  
पिण्याकमूलगन्धांश्च वैश्यवृत्तो न विक्रयेत् ।  
धर्मार्थं विक्रयं नेयास्तिला धान्येन तत्समाः ॥ १,१०६.२५ ॥  
  
लवणादि न विक्रीयात्तथा चापद्गतो द्विजः ।  
हीनाद्विप्रो विगृह्णंश्च लिप्यते नार्कवद्द्विजः ॥ १,१०६.२६ ॥  
कुर्यात्कृष्यादिकं तद्वदविक्रेया हयास्तथा ।  
बुभुक्षितस्त्र्यं स्थित्वा दृष्ट्वा वृत्तिविवर्जितम् ।  
राजा धर्म्यां प्रकुर्वीत वृत्तिं विप्रादिकस्य च ॥ १,१०६.२७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्ताशौचापद्वृत्त्योर्निरूपणं नाम पडुत्तरशततमोऽध्यायः