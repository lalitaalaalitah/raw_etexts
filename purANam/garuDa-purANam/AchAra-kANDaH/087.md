---
title: ०८७

---
॥हरिरुवाच ॥  
  
चतुर्दशमनून्वक्ष्ये तत्सुताश्च शुकादिकान् ॥  
मनुः स्वायम्भुवः पूर्वमग्निघ्राद्याश्च तत्सुताः ॥ ८७.१ ॥  
  
मरीचिरत्र्यङ्गिरसौ पुलस्त्यः पुलहः क्रतुः ॥  
वसिष्ठश्च महातेजा ऋषयः सप्तकीर्त्तिताः ॥ ८७.२ ॥  
  
जयाख्याशाचमिताख्याश्च शुक्रा यामास्तथैव च ॥  
गणा द्वादशकाश्चैति चत्वारः सोमपायिनः ॥ ८७.३ ॥  
  
विश्वभुग्वामदेवेन्द्रो बाष्कलिस्तदरिर्ह्यभूत् ॥  
स हतो विष्णुना दैत्यश्चक्रेण सुमहात्मना ॥ ८७.४ ॥  
  
मनुः स्वारोचिषश्चाथ तत्पुत्रो मण्डलेश्वरः ॥  
चैत्रको विनतश्चैव कर्णान्तो विद्युतो रविः ॥ ८७.५ ॥  
  
बृहद्गुणो नभश्चैव महाबलपराक्रमः ॥  
ऊर्ज स्तम्बस्तथा प्राण ऋषभो निश्चल (र) स्तथा ॥ ८७.६ ॥  
  
दत्तो (म्भो) लिश्चावरीवांश्च ऋष्यः सप्तकीर्त्तिताः ॥  
तुषिता द्वादश प्रोक्तास्तथा पारावताश्च ये ॥ ८७.७ ॥  
  
इन्द्रो विपश्चिद्देवानां तद्रिपुः पुरुकृत्सरः ॥  
जघान हस्तिरूपेण भगवान्मधुसूदनः ॥ ८७.८ ॥  
  
औत्तमस्य मनोः पुत्रा आजश्च परशुस्तथा ॥  
विनीतश्च सुकेतुश्च सुमित्रः सुबलः शुचिः ॥ ८७.९ ॥  
  
देवो देवावृधो रुद्र ! महोत्साहोजितस्तथा ॥  
रथौजा ऊर्द्ध्वबाहुश्च शरणश्चानघो मुनिः ॥ ८७.१० ॥  
  
सुतपाः शङ्कुरित्येते ऋषयः सप्त कीर्त्तिताः ॥  
वशवर्त्तिस्वधामानः शिवाः सत्याः प्रतर्दनाः ॥ ८७.११ ॥  
  
पञ्च देवगणाः प्रोक्ता सर्वे द्वादशकास्तु ते ॥  
इन्द्रः स्वशान्तिस्तच्छुक्रः प्रलम्बो नाम दानवः ॥ ८७.१२ ॥  
  
मत्स्यरूपी हरिर्विष्णुस्तं जघान च दानवम् ॥  
तामसस्य मनोः पुत्रा जानुजङ्घोऽथ निर्भयः ॥ ८७.१३ ॥  
  
नवख्यातिर्नयश्चैव प्रियभृत्यो विविक्षिपः ॥  
हवुष्कधिः प्रस्तलाक्षः कृबन्धुः कृतस्तथा ॥ ८७.१४ ॥  
  
ज्योतिर्धामा पृथुः (धृष्ट) काव्यश्चैत्रश्चेताग्निहेमकाः (कौ) ॥  
मुनयः कीर्त्तिताः सप्त सुरागाः सुधियस्तथा ॥ ८७.१५ ॥  
  
हरयो देवतानां च चत्वारः पञ्च (सप्त) विंशकाः ॥  
गणा इन्द्रः शिविस्तस्य शत्रुर्भोमरथाः स्मृताः ॥ ८७.१६ ॥  
  
हरिणा कूर्मरूपेण हतो भीमरथोऽसुरः ॥  
रैवतस्य मनोः पुत्रो महा प्राणश्च साधकः ॥ ८७.१७ ॥  
  
वन (ल) बन्धुर्निरमित्रः प्रत्यङ्गः परहा शुचिः ॥  
दृढव्रतः केतुश्रृङ्गं ऋषयस्तस्य वर्ण्यते ॥ ८७.१८ ॥  
  
वेदश्रीर्वेदबाहुश्च ऊर्द्ध्वबाहुस्तथैव च ॥  
हिरण्यरोमा पर्जन्यः सत्यनेत्रः (नामा) स्वधाम च ॥ ८७.१९ ॥  
  
अभूतरजसश्चैव तथा देवाश्वमेधसः ॥  
वैकुण्ठ (ण्ठाः श्चामृत (ता) श्चैव चत्वारो देवतागणाः ॥ ८७.२० ॥  
  
गणे चतुर्दश सुरा विभुरिन्द्रः प्रतापवान् ॥  
शान्तः शत्रुर्हतो दैत्यो हंसरूपेण विष्णुना ॥ ८७.२१ ॥  
  
चाक्षुषस्य मनोः पुत्रा उरुः पुरुर्महाबलः ॥  
शतद्युम्नस्तपस्वी च सत्यबाहुः(क्यो) कृतिस्तथा ॥ ८७.२२ ॥  
  
अग्निष्णुरतिरात्रश्च सुद्युम्नश्च तथा नरः ॥  
हविष्मानुत्तमः श्रीमान्स्व (सु) धामा विरजस्तथा ॥ ८७.२३ ॥  
  
अभिमानः सहिष्णुश्च मधुश्रीऋर्षयः स्मृताः ॥  
आर्य्याः प्रसूता भाव्याश्च लेखाश्च पृथुकास्तथा ॥ ८७.२४ ॥  
  
अष्टकस्य गणाः पञ्च तथा प्रोक्ता दिवौकसाम् ॥  
इन्द्रो मनोजवः शत्रुर्महाकालो महाभुजः ॥ ८७.२५ ॥  
  
अश्वरूपेण स हतो हरिणा लोकधारिणा ॥  
मनोर्वैवस्वतस्येते पुत्रा विष्णुपरायणाः ॥ ८७.२६ ॥  
  
इक्ष्वाकुरथ नाभागो धृष्टः शर्यातिरेव च ॥  
नरिष्यन्तस्तथा पांशुर्नभो नेदिष्ठ एव च ॥ ८७.२७ ॥  
  
करूषश्च पृषध्रश्च सुद्युम्नश्च मनोः सुताः ॥  
अत्रिर्वसिष्ठो भगवाञ्जमदग्निश्च कश्यपः ॥ ८७.२८ ॥  
  
गौतमश्च भरद्वाजो विशामित्रोऽथ सप्तमः ॥  
तथा ह्येकोनपञ्चाशन्मरुतः परिकीर्त्तिताः ॥ ८७.२९ ॥  
  
आदित्या वसवः साध्यागणा द्वादशकास्रयः ॥  
एकादशा तथा रुद्रा वसवोऽष्टौ प्रकीर्त्तिताः ॥ ८७.३० ॥  
  
द्वावश्विनौ विनिर्दिष्टौ विश्वेदेवास्तथा दशा ॥  
दशौवाङ्गिरसो देवा नव देवगणास्तथा ॥ ८७.३१ ॥  
  
तेजस्वी नाम वै शक्रो हिरण्याक्षो रिपुः स्मृतः ॥  
हतो वराहरूपेण हरिण्याख्योऽथ विष्णुना ॥ ८७.३२ ॥  
  
वक्ष्ये मनोर्भविष्यस्य सावर्ण्याख्यस्य वै सुतान् ॥  
विजयश्चार्ववीरश्च निर्मोहः सत्यवाक्कृतिः ॥ ८७.३३ ॥  
  
वरिष्ठश्च गरिष्ठश्च वाचः सङ्गतिरेव च ॥  
अश्वत्थामा कृपो व्यासो गालवो दीप्तिमानथ ॥ ८७.३४ ॥  
  
ऋष्यश्रृङ्गस्तथा राम ऋषयः सप्त कीर्त्तिताः ॥  
सुतपा अमृताभाश्च मुख्याश्चापि तथा सुराः ॥ ८७.३५ ॥  
  
तेषां गणस्तु देवाना मेकैको विंशकः स्मृतः ॥  
विरोचनसुतस्तेषां बलिरिन्द्रो भविष्यति ॥ ८७.३६ ॥  
  
दत्त्वेमां याचमानाय विष्णवे यः पदत्रयम् ॥  
ऋद्धिमिन्द्रपदं हित्वा ततः सिद्धिमवाप्स्यति ॥ ८७.३७ ॥  
  
वारुणेर्दक्षसावर्णेर्नवमस्य सुताञ्छृणु ॥  
धृतिकेतुर्दोप्तिकेतुः पञ्चहस्तो निरामयः ॥  
पृथुश्रवा बृहदूद्युम्न ऋचीको बृहतो गुणः ॥ ८७.३८ ॥  
  
मेधातिथिर्द्युतिश्चैव सबलो वसुरेव च ॥  
ज्योतिष्मान्हव्यकव्यौ च ऋषयो विभुरीश्वरः ॥ ८७.३९ ॥  
  
परो मरीचिर्गर्भश्च स्व (सु) धर्माणश्च ते त्रयः ॥  
देशशत्रु) कालकाक्षस्तद्धन्ता पद्मनाभकः ॥ ८७.४० ॥  
  
(भविष्यन्ति तदा देवा एकैको द्वादशो गणः ॥  
तेषामिन्द्रो महावीर्यो भविष्यत्यद्भुतो हर ॥ )  
धर्मपुत्रस्य पुत्रांस्तु दशमस्य मनोः श्रृणु ॥  
सुक्षेत्रश्चोत्तमौजाश्च भूरिश्रेण्यश्च वीर्य्यवान् ॥ ८७.४१ ॥  
  
शतानीको निरमित्रो वृषसेनो जयद्रथः ॥  
भूरिद्युम्नः सुवर्चाश्च शान्तिरिन्द्रः प्रतापवान् ॥ ८७.४२ ॥  
  
अयो (पो) मूर्त्तिर्हविष्मांश्च सुकृतिश्चाव्ययस्तथा ॥  
नाभागोऽप्रतिमौजाश्च सौरभ ऋषयस्तथा ॥ ८७.४३ ॥  
  
प्राणाख्याः शतसङ्ख्यास्तु देवतानां गणस्तदा ॥  
तेषामिन्द्रश्च भविता शान्तिर्नाम महाबलः ॥  
बलिः शत्रुस्तं हरिश्च गदया घातयिष्यति ॥ ८७.४४ ॥  
  
रुद्र पुत्रस्य ते पुत्रान्वक्ष्याम्येकादशस्य तु ॥  
सर्वत्रगः सुशर्मा च देवानीकः पुरुर्गुरुः ॥ ८७.४५ ॥  
  
क्षेत्रवर्णो दृढेषुश्च आर्द्रकः पुत्रकस्तथा ॥  
हविष्मांश्च हविष्यश्च वरुणो विश्वविस्तरौ ॥ ८७.४६ ॥  
  
विष्णुश्चैवाग्नितेजाश्च ऋषयः सप्त कीर्त्तिताः ॥  
विहङ्गमाः कामङ्गमा निर्माणरुचयस्तथा ॥ ८७.४७ ॥  
  
एकैकस्त्रिंशकस्तेषां गणश्चैन्द्रश्च वै वृषः ॥  
दशग्रीवो रिपुस्तस्य श्रीरूपी घातयिष्यति ॥ ८७.४८ ॥  
  
मनोस्तु दक्षपुत्रस्य द्वादशस्यात्मजाञ्छृणु ॥  
देववानु पदेवश्च देवश्रेष्ठो विदूरथः ॥ ८७.४९ ॥  
  
मित्रवान्मित्रदेवश्च मित्रबिन्दुश्च वीर्य्यवान् ॥  
मित्रवाहः प्रवाहश्च दक्षपुत्रमनोः सुताः ॥ ८७.५० ॥  
  
तपस्वी सुतपाश्चैव तपोमूर्त्तिस्तपोरतिः ॥  
तपोधृतिर्द्युतिश्चान्यः सप्तमश्च तपोधनाः ॥ ८७.५१ ॥  
  
स्वधर्माणः सुतपसो हरितो रोहितास्तथा ॥  
सुरारयो गणाश्चैते प्रत्येकं दशको गणः ॥ ८७.५२ ॥  
  
ऋतधामा च भद्रे (तत्रे) न्द्रस्तारको नाम तद्रिपुः ॥  
हरिर्नपुंसको भूत्वा घातयिष्यति शङ्कर ॥ ८७.५३ ॥  
  
त्रयोदशस्य रौच्यस्य मनोः पुत्राम्निबोध मे ॥  
चित्रसेनो विचित्रश्च तपोधर्मरतो धृतिः ॥ ८७.५४ ॥  
  
सुनेत्रः क्षेत्रवृत्तिश्च सुनयो धर्मपो दृढः ॥  
धृतिमानव्ययश्चैव निशारूपो निरुत्सुकः ॥ ८७.५५ ॥  
  
निर्मोहस्तत्त्वदर्शो च ऋषयः सप्त कीर्त्तिताः ॥  
स्व (सु) रोमाणः स्व (सु) धर्माणः स्व (सु) कर्माणस्तथामराः ॥ ८७.५६ ॥  
  
त्रयस्त्रिंशद्विभेदास्ते देवानां तत्र वै गणाः ॥  
इन्द्रो दिवस्पतिः शत्रुस्त्विष्टिभो नाम दानवः ॥ ८७.५७ ॥  
  
मायूरेण च रूपेण घातयिष्यति माधवः ॥  
चतुर्दशस्य भौत्यस्य श्रृणु पुत्रान्मनोर्मम ॥ ८७.५८ ॥  
  
उरुर्गभीरो धृष्टश्च तरस्वीग्रा (ग्र) ह एव च ॥  
अभिमानि प्रवीरश्च जिष्णुः सङ्क्रन्दनस्तथा ॥  
तेजस्वी दुर्लभश्चैव भौत्यस्यैते मनोः सुताः ॥ ८७.५९ ॥  
  
अग्नीध्रश्चाग्निबाहुश्च मागधश्च तथा शुचिः ॥  
अजितो मुक्तशुक्रौ च ऋषयः सप्त कीर्तिताः ॥ ८७.६० ॥  
  
चाक्षुषाः कर्मनिष्ठाश्च पवित्रा भ्राजिनस्तथा ॥  
वचावृथा देवगणाः पञ्च प्रोक्तास्तु सप्तकाः ॥ ८७.६१ ॥  
  
शुचिरिन्द्रो महादैत्यो रिपुहन्ता हरिः स्वयम् ॥  
एको देवश्चतुर्द्धा तु व्यासरूपेण विष्णुना ॥ ८७.६२ ॥  
  
कृतस्ततः पुराणानि विद्याश्चाष्टादशैव तु ॥  
अङ्गानि चतुरो वेदा मीमांसा न्यायविस्तरः ॥ ८७.६३ ॥  
  
पुराणं धर्मशास्त्रं च आयुर्वेदार्थशास्त्रकम् ॥  
धनुर्वेदश्च गान्धर्वो विद्या ह्यष्टादशैव ताः ॥ ८७.६४ ॥  
  
इति श्रागारुडे महापुराणे पूर्वखण्डे प्रथमांशाख्ये आचारकाण्डे मनुतद्वंशनिरूपणं नाम स्पताशीतितमोऽध्यायः ॥ ८७ ॥