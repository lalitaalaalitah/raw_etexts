---
title: १७१

---
श्रीगरुडमहापुराणम् १७१  
धन्वन्तरिरुवाच ।  
नाडीव्रणादिरोगाणां चिकित्सां शृणु सुश्रुत ।  
नाडीं शस्त्रेण सम्पाट्य नाजीनां व्रणवत्क्रिया ॥ १,१७१.१ ॥  
  
गुग्गुलुत्रिफलाव्योपैः समांशैराज्ययोजितैः ।  
नाडीदुष्टव्रणं शूलं भगन्दरमथो जयेत् ॥ १,१७१.२ ॥  
  
निर्गुण्डीरसतस्तैलं नाडीदुष्टव्रणापहम् ।  
हितं पामामयानां तु पानाभ्यञ्जननावनैः ॥ १,१७१.३ ॥  
  
गग्गुत्रिफलाकृष्णात्रिपञ्चैकांशयोजिता ।  
घुटि (गुडि) काशोथगुल्मार्शोभगन्दरवतां हिता ॥ १,१७१.४ ॥  
  
ध्वजमध्ये शिरावेधे विशुद्धिरुपदंशके ।  
पाको रक्ष्यः प्रयत्नेन शिश्रक्षयकरो हि सः ॥ १,१७१.५ ॥  
  
पटोलनिम्बत्रिफलागुडूचीक्वाथमापिबेत् ।  
सगुग्गुलुं सखदिरमुपदंशो विनश्यति ॥ १,१७१.६ ॥  
  
दहेत्कटाहे त्रिफलां सामसी (षी) मधसंयुताम् ।  
उपदंशे प्रलेपोऽय सद्यो रोपयते व्रणम् ॥ १,१७१.७ ॥  
  
त्रिफलानिम्बभूनिम्बकरञ्जखदिरादिभिः ।  
कल्कैः क्वाथैर्घृतं पक्वमुपदंशहरं परम् ॥ १,१७१.८ ॥  
  
आदौ भग्नं विदित्वा तु सेचयेच्छीतलाम्बुना ।  
पक्वेनालेपनं कार्यं बन्धनं च कुशान्वितम् ॥ १,१७१.९ ॥  
  
माषं मांसं तथा सर्पिः क्षीरं यूषः सतीजलः ।  
बृंहणं चान्नपानं स्यात्प्रदेयं भग्नरोगिणे ॥ १,१७१.१० ॥  
  
रसोनमधुनासाज्यसिताकल्कं समश्नुता ।  
छिन्नभिन्नच्युतास्थीनां सन्धानमचिराद्भवेत् ॥ १,१७१.११ ॥  
  
अश्वत्थत्रिफलाव्योषाः सवरभिः समीकृतैः ।  
तुल्यो गुग्गुलुना योज्यो भग्नसन्धिप्रसाध (कृत्) कः ॥ १,१७१.१२ ॥  
  
सर्वकुष्ठेषु वमनं रेचनं रक्तमोक्षण ।  
वचावासापटोलानां निम्बस्य कलिनीत्वचः ॥ १,१७१.१३ ॥  
  
कषायो मधुना पीतो वातहृन्मदनान्वितः ।  
विरेचनं प्रयोक्तव्यं त्रिवृत्कर्णफलत्रिकैः ॥ १,१७१.१४ ॥  
  
मनः शिलाम्मरीचैस्तु तैलं कुष्ठविनाशनम् ।  
सर्वकुष्ठे विलेपोऽयं शिवापञ्चगुडौदनम् ॥ १,१७१.१५ ॥  
  
करञ्जैलगजैः कुष्ठं गोमूत्रेण प्रलेपतः ।  
करवीरोद्वर्तनं च तैलाक्तस्य च कुष्ठहृत् ॥ १,१७१.१६ ॥  
  
हरिद्रा मलयं रास्ना गुडूच्येडगजस्तथा ।  
आरग्वधः करञ्जश्च लेपः कुष्ठहरः परः ॥ १,१७१.१७ ॥  
  
मनः शिलाविडङ्गानि वागजी सर्षपास्तथा ।  
करञ्जैर्मूत्रपिष्टोऽयं लेपः कुष्टहरोर्ऽकवत् ॥ १,१७१.१८ ॥  
  
विडङ्गैडवचा कुष्ठनिशासिन्धूत्थसर्षपैः ।  
मूत्राम्लपिष्टो लेपोऽयं दद्रूकुष्टविनाशनः ॥ १,१७१.१९ ॥  
  
प्रपुन्नाटसुबीजानि धात्री सर्जरसः स्नुही ।  
सौवीरपिष्टं दद्रूणामेतदुद्वर्तनं परम् ॥ १,१७१.२० ॥  
  
आरग्वधस्य पत्राणि आरनालेन पेषयेत् ।  
दद्रूकिट्टिम (भ) कुष्ठानि हन्ति सिध्मानमेव च ॥ १,१७१.२१ ॥  
  
उष्णो पीता वागुजी च कुष्ठजित्क्षीरभोजनः ।  
तिलाज्यत्रिफलाक्षौद्रव्योषभल्लातशर्कराः ।  
वृष्याः सप्त समा मेध्याः कष्ठहाः कामचारिणः ॥ १,१७१.२२ ॥  
  
विडङ्गत्रिफलाकृष्णाचूर्णं लीढं समाक्षिकम् ।  
हन्ति कुष्ठक्रिमिमेहनाडीव्रणभगन्दरान् ॥ १,१७१.२३ ॥  
  
यः खादेदभयारिष्टमरिष्टामलकानिशाः ।  
स जयेत्सर्वकुष्ठानिमासादूर्ध्वं न संशयः ॥ १,१७१.२४ ॥  
  
दह्यमानायुतः कुम्भे मूलगे खदिराङ्कुरः ।  
साक्षधात्रीरसः क्षौद्रो हन्यात्कुष्ठं रसायनम् ॥ १,१७१.२५ ॥  
  
धात्री खदिरयोः क्काथं पीत्वा वागजिसंयुतम् ।  
शङ्खेन्दुधवलं श्वित्रं हन्ति तूर्णं न संशयः ॥ १,१७१.२६ ॥  
  
पीत्वा भल्लातकं तैलं मासाद्व्याधिं जयेन्नरः ।  
सेवितं खादिरं वारि पानाद्यैः कुष्ठजिद्भवेत् ॥ १,१७१.२७ ॥  
  
भावितं मलपूक्वाथैः सोमराजीफलं बहु ।  
कर्षं भक्षेदलवणो ह्यक्षफल्गुशृतं पिबेत् ॥ १,१७१.२८ ॥  
  
हन्ति श्वित्रमसाध्यं च लेपे योज्यापराजिता ।  
वासा शुद्धा च त्रिफला पटोलं च करञ्जकम् ॥ १,१७१.२९ ॥  
  
निम्बाशनं कृष्णवेत्रं क्वाथकल्केन यद्धृतम् ।  
वज्रकं तद्भवेत्कुष्ठं शतवर्षाणि जीवति ॥ १,१७१.३० ॥  
  
स्वरसेन च दूर्वायाः पचेत्तैलं चतुर्गुणम् ।  
कच्छूर्विचर्चिका पामा अभ्यङ्गादेव नश्यति ॥ १,१७१.३१ ॥  
  
द्रुमत्वगर्ककुष्ठानि लवणानि च मूत्रकम् ।  
गम्भारिकाचित्रकैस्तैस्तैलं कुष्ठव्रणादिनुत् ॥ १,१७१.३२ ॥  
  
(अथाम्लपित्तचिकित्सा) धात्रीनिम्बफलं तद्वद्गोमूत्रेण च चित्रकम् ।  
वासामृतापर्पटिकानिम्बभूनिम्बमार्करैः (वैः) ।  
त्रिफलाकुलत्थैः क्वाथः सक्षौद्रश्चाम्लपित्तहा ॥ १,१७१.३३ ॥  
  
फलत्रिकं पटोलं च तिक्तक्वाथः सितायुतः ।  
पीतो यष्टीमधुयुतो ज्वरच्छर्द्यम्लपित्तजित् ॥ १,१७१.३४ ॥  
  
वासाघृतं तिक्तघृतं पिप्पलीघृतमेव च ।  
अम्लपित्ते प्रयोक्तव्यं गुडकूष्माण्डकं तथा ॥ १,१७१.३५ ॥  
  
पिप्पली मधुसंयुक्ता अम्लपित्तविनाशिनी ।  
श्लेष्माग्निमान्द्यनुत्पथ्यापिप्पलीगुडमोदकः ॥ १,१७१.३६ ॥  
  
पिष्ट्वाजाजीं सधन्याकां घृप्रस्थं विपाचयेत् ।  
कफपित्तारुचिहरं मन्दानलवमिं हरेत् ॥ १,१७१.३७ ॥  
  
(इत्यम्लपित्तचिकित्सा) पिप्पल्यमृतभूनिम्बवासकारिष्टपर्पटैः ।  
खदिरारिष्टकैः क्वाथो विस्फोटार्तिज्वरापहः ॥ १,१७१.३८ ॥  
  
त्रिफलारससंयुक्तं सर्पिस्त्रिवृतयासह ।  
प्रयोक्तव्यं विरेकार्थं वीसर्पज्वरशान्तये ॥ १,१७१.३९ ॥  
  
खादिरात्रिफलारिष्टपटोलामृतवासकैः ।  
क्वाथोऽष्टकाख्यो जयति रोमान्तिकमसूरिकाम् ॥ १,१७१.४० ॥  
  
कुष्ठवीसर्पविस्फोटकण्ड्वादीनां विघातकः ।  
लशुनानां तु चृर्णस्य घर्षो मशकनाशनः ॥ १,१७१.४१ ॥  
  
चर्मकीलं जरुमणिं मशकांस्तिलकालकान् ।  
उत्कृत्य शस्त्रेण दहेत्क्षागग्निभ्यामशेषतः ॥ १,१७१.४२ ॥  
  
पटोलनीलीलेपः स्याज्जाल (ज्वाला) गर्दभरोगनुत् ।  
गुञ्जाफलैः शृतं तलं भृङ्गराजरसेन तु ।  
कण्ठ (ण्डु) दारुणकृत्कुष्ठवातव्याधिविनाशनम् ॥ १,१७१.४३ ॥  
  
अर्कास्थिमज्जात्रिफलानालीछा भृङ्गराजकम् ।  
जीर्णे पक्वे लौहचूर्णं काञ्जिकं कृष्णकेशकृत् ॥ १,१७१.४४ ॥  
  
क्षीरात्सशर्करसाद्द्विप्रस्थो मधुकात्पले ।  
तैलम्य कुडवं पक्वं तन्नस्यं पलितापहम् ॥ १,१७१.४५ ॥  
  
मुखरोगे तु त्रिफलागण्डूषपरिधारणम् ।  
गृहधूम यवक्षारपाठाव्योपरसाञ्जनम् ॥ १,१७१.४६ ॥  
  
तेजोदं त्रिफलालोध्रं चित्रकं चेति चूर्णितम् ।  
सक्षौद्रं धारयेद्वक्त्रे ग्रीवादन्तास्यरोगनुत् ॥ १,१७१.४७ ॥  
  
पटोल निम्बजम्व्वाग्रमालतीनवपल्लवाः ।  
पञ्चपल्लवकः श्रेष्ठः कषयो मुखधावने ॥ १,१७१.४८ ॥  
  
लशुनार्द्रकशिग्रूणां पारुल्या मूलकस्य च ।  
रुदन्त्याश्च रसः श्रेष्ठः कदुष्णः कर्णपूरणे ॥ १,१७१.४९ ॥  
  
तीव्रशूलोत्तरे कर्णे सशब्दे क्लेदवाहिनि ।  
बस्तमूत्रं क्षिपेत्कोष्णं सैन्धवेनावचूर्णितम् ॥ १,१७१.५० ॥  
  
जातीपत्ररसे तैलं पक्वं पूतिककर्णजित् ।  
शुण्ठीतैलं सार्षपं च क्रोष्णं स्यात्कर्णशूलनुत् ॥ १,१७१.५१ ॥  
  
पञ्चमूलिशृतं क्षीरं स्याच्चित्रकहरीतकी ।  
सर्पिर्गुडः षडङ्गश्चयूषः पीनसशान्तये ॥ १,१७१.५२ ॥  
  
अक्षिकुक्षिभवा रोगाः प्रतिश्यायव्रणज्वराः ।  
पञ्चैते पञ्चरात्रेण प्रशमं यान्ति लङ्घनात् ॥ १,१७१.५३ ॥  
  
धात्रीरसानाञ्च दृशः कोपं हरति पूरणात् ।  
सक्षौद्रः सैन्धवो वापि शिग्रुदार्विरसाञ्जनम् ॥ १,१७१.५४ ॥  
  
हरिद्रादारुसिन्धूत्थपथ्याजनवगौरिकैः ।  
पिष्टैर्दत्तो बहिर्लपो नेत्रव्याधिनिवारकः ॥ १,१७१.५५ ॥  
  
मृतभ्रष्टाभयालेपात्त्रिफला क्षीरसंयुता ।  
शुण्ठीनिम्बदलैः पिष्टैः सुखोष्णैः स्वल्पसैन्धवैः ।  
धार्यश्चक्षुषि सङ्क्षेपाच्छोथकण्डूरुजापहः ॥ १,१७१.५६ ॥  
  
अभयाक्षामृतं चैकद्विचतुर्भागिकं युतम् ।  
मध्वाज्यलीढं क्वाथो वा सर्वनेत्ररुगर्दनम् ॥ १,१७१.५७ ॥  
  
चन्दनत्रिफलापूगपलाशतरुमूलकैः ।  
जलपिष्टैरियं विर्तिरशेषतिमिरापहा ॥ १,१७१.५८ ॥  
  
दध्नातिघृष्टं मरिचं रात्र्यान्ध्यापहमञ्जनम् ।  
त्रिफलाक्वाथकल्काभ्यां सपयस्कं शृतं घृतम् ॥ १,१७१.५९ ॥  
  
तिमिराण्यचिराद्धन्यात्पीतमेतन्निशामुखे ।  
पिप्पलीत्रिफला द्राक्षालोहचूर्णं ससैन्धवम् ॥ १,१७१.६० ॥  
  
भृङ्गराजरसैर्घृष्टं घुटिकाञ्जनमिष्यते ।  
आन्ध्यं सतिमिरं काचं हन्त्यन्यान्नेत्ररोगकान् ॥ १,१७१.६१ ॥  
  
त्रिकटु त्रिफला नक्त सैन्धवं च मनः शिला ।  
रुचकं शङ्खनाभिश्च जातीपुष्पाणि निम्बकम् ॥ १,१७१.६२ ॥  
  
रसाञ्जनं भृङ्गराजं घृतं मधु पयस्तथा ।  
एतत्पिष्ट्वा च वटिका सर्वनेत्ररुगर्दिनी ॥ १,१७१.६३ ॥  
  
दग्धमेरण्डकं मूलं लेपात्काकिकपेषितम् ।  
शिरोऽर्तिं नाशयत्याशु पुष्पं वा मुचुकुन्दक (ज) म् ॥ १,१७१.६४ ॥  
  
शतमूल्यैरण्डमूलचक्राव्याघ्रीपलैः शृतम् ।  
तैलं नस्यमरुश्लेष्मतिमिरोर्ध्वर्(द्ध) गदापहम् ॥ १,१७१.६५ ॥  
  
नाचनं (लनणं) सगुडं विश्वं पिप्पली वा ससैन्धवा ।  
भुजस्तम्भादिरोगेषु सर्वेषूर्ध्वगदेषु च ॥ १,१७१.६६ ॥  
  
सूर्यावर्ते विधातव्यं नस्यकर्मादिभेषजम् ।  
दशमूलीकषायं तु सर्पिः सैन्धवसंयुतम् ।  
नस्यमङ्गविभेदघ्नं सूर्यावर्तशिरोऽर्तिनुत् ॥ १,१७१.६७ ॥  
  
दध्ना सौवर्चलाजाजीमधूकं नीलमुत्पलम् ।  
पिबेत्क्षौद्रयुतं नारी वातासृग्दरपीडिता ॥ १,१७१.६८ ॥  
  
वासकस्वरसं पैत्ते गुडूच्या रसमेव वा ।  
जलेनामलकीबीजं कल्कं वाससितामधु ॥ १,१७१.६९ ॥  
  
आमलक्या मधुरसं मूलं कार्पासमेव वा ।  
पाण्डुप्रदरशान्त्यर्थं पिबेत्तण्डुलवारिणा ॥ १,१७१.७० ॥  
  
तण्डुलीयकमूलं तु सक्षौद्रे सरसाञ्जनम् ।  
तण्डुलोदकसम्पीतं सर्वांश्चासृक्दराञ्जयेत् ।  
कुशमूलं तण्डुलाद्भिः पीतं चासृक्दरं जयेत् ॥ १,१७१.७१ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नाडीव्रणादिचिकित्सावर्णनं नामैकसप्तत्युत्तरशततमोऽध्यायः