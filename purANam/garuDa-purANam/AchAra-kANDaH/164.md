---
title: १६४

---
श्रीगरुडमहापुराणम् १६४  
धन्वन्तरिरुवाच ।  
मिथ्याहारविहारेण विशेषेण विरोधिना ।  
साधुनिन्दावधाद्युद्धहरणाद्यैश्च सेवितैः ॥ १,१६४.१ ॥  
  
पाप्मभिः कर्मभिः सद्यः प्राक्तनैः प्रेरितामलाः ।  
शिराः प्रपद्य तैर्युक्तास्त्वग्वसारक्तमामिषम् ॥ १,१६४.२ ॥  
  
दूषयन्ति च संशोष्य निश्चरन्तस्ततो बहिः ।  
त्वचः कुर्वान्ति वैवर्ण्यं शिष्टाः कुष्ठमुशन्तितम् ॥ १,१६४.३ ॥  
  
कालेनोपेक्षितं यत्स्यात्सर्वं कोष्ठानि तद्वपुः ।  
प्रपद्य धातून्बाह्यान्तः सर्वान्सङ्क्लेद्य चावहेत् ॥ १,१६४.४ ॥  
  
सस्वेदक्लेदसङ्कोचान्कृमीन् सूक्ष्मांश्चदारुणान् ।  
लोमत्वक्स्नायुधमनीराक्रामति यथाक्रमम् ॥ १,१६४.५ ॥  
  
भस्माच्छादितवत्कुर्याद्बाह्यं कुष्ठमुदाहृतम् ।  
कुष्ठानि सप्तधा दोषैः पृथग्द्वन्द्वैः समागतैः ॥ १,१६४.६ ॥  
  
सर्वेष्वपि त्रिदोषेषु व्यपदेशोऽधिकस्ततः ।  
वातेन कुष्ठं कापालं पित्तेनौदुम्बरं कफात् ॥ १,१६४.७ ॥  
  
मण्डलाख्यं विचर्चो च ऋष्याख्यं वातपित्तजम् ।  
चर्मैककुष्ठं किटिमं सिध्मालसविपादिकाः ॥ १,१६४.८ ॥  
  
वातश्लेष्मोद्भवाः श्लेष्मपित्ताद्दद्रूशतारुषी ।  
पुण्डरीकं सविस्फोटं पामा चर्मदलं तथा ॥ १,१६४.९ ॥  
  
सर्वेभ्यः काकणं पूर्वत्रिकं दद्रु सकाकणम् ।  
पुण्डरीकर्यजिह्वे च महाकुष्ठानि सप्त तु ॥ १,१६४.१० ॥  
  
अतिश्लक्ष्णखरस्पर्शस्वेदास्वेदविवर्णताः ।  
दाहः कण्डूस्त्वचि स्वापस्तोदः कोचोन्नतिस्तमः ॥ १,१६४.११ ॥  
  
व्रणानामधिकं शूलं शीघ्रोत्पत्तिश्चिरस्थितिः ।  
रूढानामपि रूक्षत्वं निमित्तेऽल्पेऽतिकोपनम् ॥ १,१६४.१२ ॥  
  
रोमहर्षोऽसृजः कार्ष्ण्यं कुष्ठलक्षणमग्रजम् ।  
कृष्णारुणकपालाभं यद्रूक्षं परुषं तनु ॥ १,१६४.१३ ॥  
  
विस्तृताकृतिपर्यस्तन्दूषितैर्लोमभिश्चितम् ।  
कापालं तोदबहुलं तत्कुष्ठं विषमं स्मृतम् ॥ १,१६४.१४ ॥  
  
उदुम्बरफलाभासं कुष्ठमौदुम्बरं वदेत् ।  
वर्तुलं बहुलकेत्युक्तं दाहरुजाधिकम् ॥ १,१६४.१५ ॥  
  
असञ्च्छन्नमदरणं कृमिवत्स्यादुदुम्बरम् ।  
स्थिरं सत्यानं गुरु स्निग्धं श्वेतरक्तं मलान्वितम् ॥ १,१६४.१६ ॥  
  
अन्योन्यसक्तपुच्छूनबहुकण्डूस्नुतिकृमि ।  
श्लक्ष्णपीताभासंयुक्तं मण्डलं परिकीर्तितम् ॥ १,१६४.१७ ॥  
  
सकण्डूपिटिका श्यावा सक्लेदा च विचर्चिका ।  
परुषन्तत्ररक्तान्तमन्तः श्यामं समुन्नतम् ॥ १,१६४.१८ ॥  
  
ऋष्यजिह्वाकृतिप्रोक्तं ऋष्यजिह्वं बहुक्रिमि ।  
हस्तिचर्मखरस्पर्शं चर्माख्यं कुष्ठमुच्यते ॥ १,१६४.१९ ॥  
  
अस्वेदञ्चमत्स्यशल्कसन्निभं किटिमं पुनः ।  
रूक्षाग्निवर्णं दुः स्पर्शं कण्डूमत्परुषासितम् ॥ १,१६४.२० ॥  
  
अन्ता रूक्षं बहिः स्निग्धमन्तर्घृष्टं रजः किरेत् ।  
श्लक्ष्णस्पर्शं तनु स्निग्धं स्वच्छमस्वेदपुष्पवत् ॥ १,१६४.२१ ॥  
  
प्रायेण चोर्ध्वकार्श्यञ्च कुण्डैः कण्डूपरैश्चितम् ।  
रक्तैरलंशुका पाणिपादे कुर्याद्विपादिका ॥ १,१६४.२२ ॥  
  
तीव्रार्तिं गाढकण्डूञ्च सरागपिडिकाचितम् ।  
दीर्घप्रतानदूर्वावदतसीकुसुमच्छवि ॥ १,१६४.२३ ॥  
  
उच्छूनमण्डलो दद्रुः कण्डूमानिति कथ्यते ।  
स्थूलमूलं सदाहार्ति रक्तस्त्रावं बहुव्रणम् ॥ १,१६४.२४ ॥  
  
सादहकक्लेदरुजं प्रायशः सर्वजन्म च ।  
रक्ताक्तमण्डलं पाण्डु कण्डूदाहरुजान्वितम् ॥ १,१६४.२५ ॥  
  
सोत्सेधमाचितं रक्तैः कञ्जपर्णमिवाम्बुभिः ।  
पुण्डरीकं भवेत्तद्धि चितं स्फोटैः सितारुणैः ॥ १,१६४.२६ ॥  
  
विस्फोटपिटिका पामा कण्डूक्लेदरुजान्विताः ।  
सूक्ष्मा श्यामारुणा रूक्षा प्रायः स्फिक्पाणिकूर्परे ॥ १,१६४.२७ ॥  
  
सस्फोटसंस्पर्शसहं कण्डूरक्तातिदाहवत् ।  
रक्तदलं चर्मदलं काकणं तीव्रदाहरुक् ॥ १,१६४.२८ ॥  
  
पूर्वरक्तञ्च कृष्णञ्च काकणं त्रिफलोपमम् ।  
कृष्णलिङ्गैर्युतैः सर्वैः स्वस्वकारणतो भवेत् ॥ १,१६४.२९ ॥  
  
दोषभेदाय विहितैरादिशेल्लिङ्गकर्मभिः ।  
कुष्ठस्वदोषानुगतं सर्वदोषगतं त्यजेत् ॥ १,१६४.३० ॥  
  
कुष्ठोक्तं यच्च यच्चास्थिमज्जाशुक्रसमाश्रयम् ।  
कृच्छ्रं मेदोमतञ्चैव याप्यं स्नाप्वास्थिमांसगम् ॥ १,१६४.३१ ॥  
  
अकृच्छ्रं कफवातोत्थं त्वग्गतं त्वमलञ्च यत् ।  
तत्र त्वचि स्थिते कष्ठे काये वैवर्ण्यरूक्षाता ॥ १,१६४.३२ ॥  
  
स्वेदतापश्वयथवः शोणिते पिशिते पुनः ।  
पाणिपादाश्रिताः स्फोटाः क्लेशात्सन्धिषु चाधिकम् ॥ १,१६४.३३ ॥  
  
दोषस्याभीक्ष्णयोगेन दलनं स्याच्च मेदसि ।  
नातिसञ्ज्ञास्ति मज्जास्थिनेत्रवेगस्वरक्ष्यः ॥ १,१६४.३४ ॥  
  
क्षते च क्रिमिभिः शुक्रे स्वदारापत्यबाधनम् ।  
यथापूर्वाणि सर्वाणि स्वलिङ्गानि मृगादिषु ॥ १,१६४.३५ ॥  
  
कष्ठैकसम्भवं श्वित्रं किलासं दारुणं भवेत् ।  
निर्दिष्टमपरिस्त्रावि त्रिधातूद्भवसंश्रयम् ॥ १,१६४.३६ ॥  
  
वाताद्रूक्षारुणं पित्तात्ताम्रं कमलपत्रवत् ।  
सदाहं रोमविध्वंसि कफाच्छ्वेतं घन गुरु ॥ १,१६४.३७ ॥  
  
सकण्डूरं क्रमाद्रक्तमांसमेदः सु चादिशेत् ।  
वर्णेनैवेदृगुभयं कृच्छ्रं तच्चोत्तरोत्तरम् ॥ १,१६४.३८ ॥  
  
अशुक्लरोमबहुलमसंश्लिष्टं मिथो नवम् ।  
अनग्निदग्धजं साध्यं श्वित्रं वर्ज्यमतोऽन्यथा ॥ १,१६४.३९ ॥  
  
गुह्यपाणितलौष्ठेषु जातमप्यचिरन्तरम् ।  
वर्जनीयं विशेषेण किलासं सिद्धिमिच्छिता ॥ १,१६४.४० ॥  
  
स्पर्शैकाहारसङ्गादिसेवनात्प्रायशो गदाः ।  
एकशय्यासनाच्चैव वस्त्रमाल्यानुलेपनात् ॥ १,१६४.४१ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे कुष्ठरोगनिदान नाम चतुः षष्ट्युत्तरशततमोऽध्यायः