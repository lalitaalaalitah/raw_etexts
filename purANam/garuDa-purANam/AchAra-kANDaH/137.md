---
title: १३७

---
श्रीगरुडमहापुराणम् १३७  
ब्रह्मोवाच ।  
कामदेवत्रयोदश्यां पूज्यो दमनकादिभिः ।  
रतिप्रीतिसमायुक्तो ह्यसोको मणिभूषितः ॥ १,१३७.१ ॥  
  
(इति मदनकत्रयोदशीव्रतम्) ।  
चतुर्दश्यां तथाष्टभ्यां पक्ष्योः शुक्लकृष्णयोः ।  
योऽब्दमेकं न भुञ्जीत मुक्तिभाक्शिवपूजनात् ॥ १,१३७.२ ॥  
  
(इति शिवचतुर्दश्यष्टमीव्रतम्) ।  
त्रिरात्रोपोषितो दद्यात्कार्तिक्यां भवनं शुभम् ।  
सूर्यलोकमवाप्नोति धामव्रतमिदं शुभम् ॥ १,१३७.३ ॥  
  
अमावस्यां पितॄणां च दत्तं जलादितदक्षयम् ।  
नक्ताभ्याशी वारनाम्ना यजन्वाराणि सर्वभाक् ॥ १,१३७.४ ॥  
  
(इति वारव्रतानि) ।  
द्वादशर्क्षाणि विप्रर्षे ! प्रतिमासं तु यानि वै ।  
तन्नाम्नान्तेऽतच्युतं तेषु सम्यक्सम्पूजयेन्नरः ॥ १,१३७.५ ॥  
  
केशवं मार्गशीर्षे तु इत्यादौ कृतिकादिके (का) ।  
घृतहोमश्चतुर्मासं कृसरञ्च निवेदयेत् ॥ १,१३७.६ ॥  
  
आषाढादौ पायसं तु विप्रांस्तेनैव भोजयेत् ।  
पञ्चाव्यजलस्नाननैवेद्यैर्नक्तमाचरेत् ॥ १,१३७.७ ॥  
  
अर्वाग्विसर्जनाद्द्रव्यं नैवेद्यं सर्वमुच्यते ।  
विसर्जिते जगन्नाथे निर्माल्यं भवति क्षणात् ॥ १,१३७.८ ॥  
  
पाञ्चरात्रविदो मुख्या नैवेद्यं भुञ्जते स्वयम् ।  
एवं संवत्सरस्यान्ते विशेषेण प्रपूजयेत् ॥ १,१३७.९ ॥  
  
नमोनमस्तेऽच्युत ! सङ्क्षयोऽस्तु पापस्य वृद्धिं समुपैतु पुण्यम् ।  
ऐश्वर्यवित्तादि सदाक्षयं मे तथास्तु मे सन्ततिरक्षयैव ॥ १,१३७.१० ॥  
  
यथाच्युत !त्वं परतः परस्मात्स ब्रह्मभूतः परतः परस्मात् ।  
तथाच्युतं मे कुरु वाञ्छितं सदा मया कृतं पापहराप्रमेय ॥ १,१३७.११ ॥  
  
अच्युतानन्त ! गोविन्द ! प्रसीद यदभीप्सितम् ।  
तदक्षयममेयात्मन्कुरुष्व पुरुषोत्तम ॥ १,१३७.१२ ॥  
  
कुर्याद्वै सप्त वर्षाणि आयुः श्रीसद्गतीर्नरः ।  
उपोष्यैकादशीब्दमष्टमीं च चतुर्दशीम् ॥ १,१३७.१३ ॥  
  
सप्तमीं पूजयेद्विष्णुं दुर्गां शम्बुं रविं क्रमात् ।  
तेषां लोकं समाप्नोति सर्वकामांश्च निर्मलः ॥ १,१३७.१४ ॥  
  
एकभक्तेन नक्तेन तथैवायाचितेन च ।  
उपवासेन शाकाद्यैः पूजयन्तसर्वदेवताः ॥ १,१३७.१५ ॥  
  
सर्वः सर्वासु तिथिषु भुक्तिं मुक्तिमवाप्नुयात् ।  
धनदोऽग्निः प्रतिपदि नासत्यो दस्त्र अर्चितः ॥ १,१३७.१६ ॥  
  
श्रीर्यमश्च द्वितीयायां पञ्चम्या पार्वती श्रिया ।  
नागाः षष्ठ्यां कार्तिकेयः सप्तम्यां भास्करोर्ऽथदः ॥ १,१३७.१७ ॥  
  
दुर्गाष्टम्यां मातरश्च नवम्यामथ तक्षकः ।  
इन्द्रो दशम्यां धनद एकादश्यां मुनीश्वराः ॥ १,१३७.१८ ॥  
  
द्वादश्यां च हरिः कामस्त्रयोदश्यां महेश्वरः ।  
चतुर्दश्यां पञ्चदश्यां ब्रह्मा च पितरोऽपरे ॥ १,१३७.१९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे तिथिवारनक्षत्रादिव्रतनिरूपणं नाम सप्तत्रिंशदुत्तरशततमोऽध्यायः