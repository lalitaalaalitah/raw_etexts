---
title: १७५

---
श्रीगरुडमहापुराणम् १७५  
रुद्र उवाच ।  
एवं धन्वन्तरिर्विष्णुः सुश्रुतादीनुवाच ह ।  
हरिः पुनर्हरायाह नानायोगान्रुगर्दनान् ॥ १,१७५.१ ॥  
  
हरिरुवाच ।  
सर्वज्वरेषु प्रथमं कार्यं शङ्कर लङ्घनम् ।  
क्वथितोदकपानं च तथा निर्वातसेवनम् ॥ १,१७५.२ ॥  
  
अग्निस्वेदाज्ज्वरास्त्वेवं नाशमायान्तिहीश्वर ।  
वातज्वरहरः क्वाथो गुडूच्या मुस्तकेन च ॥ १,१७५.३ ॥  
  
दुरालभैश्चैव घृतं पित्तज्वरहरः शृणु ।  
शुण्ठीपर्पटमुस्तैश्च बालकोशीरचन्दनैः ॥ १,१७५.४ ॥  
  
साज्यः क्वाथः श्लेष्मजं तु सशुण्ठिः सदुरालभः ।  
सवालकः सर्वज्ज्वरं सशुण्ठिः सहपर्पटः ॥ १,१७५.५ ॥  
  
किराततिक्तैर्नारीगुडूचीशुण्ठिमुस्तकैः ।  
पित्तज्वरहरः स्याच्च शृण्वन्यं योगमुत्तमम् ॥ १,१७५.६ ॥  
  
वालकोशीरपाठाभिः कण्टकारिकमुस्तकैः ।  
ज्वरनुच्च कृतः क्वाथस्तथा वै सुरदारुणा ॥ १,१७५.७ ॥  
  
धन्याकनिम्बमुस्तानां समधुः स तु शङ्कर ।  
पटोलपत्रयुक्तस्तु गुडूचीत्रिफलायुतः ॥ १,१७५.८ ॥  
  
पीतोऽखिलज्वरहरः क्षुधाकृद्वातनुत्त्विदम् ।  
हरीतकीपिप्लीनामामलीचित्रकोद्भवम् ॥ १,१७५.९ ॥  
  
चूर्णं ज्वरं च क्वथितं धान्य (धन्या) कोशीरपपर्पटैः ।  
आमलक्या गुडूच्या च मधुयुक्तं सचन्दनम् ॥ १,१७५.१० ॥  
  
समस्तज्वरनुच्च स्यात्सन्निपातहरं शृणु ।  
हरिद्रानिम्बत्रिफलामुस्तकैर्देवदारुणा ॥ १,१७५.११ ॥  
  
कषायं कटुरोहिण्या सपटोलं सपत्रकम् ।  
त्रिदोषज्वरनुच्चस्यात्पीतं तु क्वथितं जलम् ॥ १,१७५.१२ ॥  
  
कण्टकार्या नागरस्य गुडूच्या पुष्करेण च ।  
जग्ध्वा नागबलाचूर्णं श्वसकासादिनुद्भवेत् ॥ १,१७५.१३ ॥  
  
कफवातज्वरे देयं जलमुष्णं पिपासिने ।  
विश्वपर्पटकोशीरमुस्तचन्दनसाधितम् ॥ १,१७५.१४ ॥  
  
दद्यात्सुशीतलं वारि तृट्छर्दिज्वरदाहनुत् ।  
बिल्वादिप पञ्चमूलस्य क्वाथः स्याद्वातिके ज्वरे ॥ १,१७५.१५ ॥  
  
पाचनं पिप्पलीमूलं गुडृचीविश्वभेषजम् ।  
वातज्वरे त्वयं क्वाथो दत्तः शान्तिकरः परः ॥ १,१७५.१६ ॥  
  
पित्तज्वरघ्नः समधुः क्वाथः पर्पटनिम्बयोः ।  
विधाने क्रियमाणेऽपि य्सय सञ्ज्ञा न जायते ॥ १,१७५.१७ ॥  
  
पादयोस्तु ललाटे वा दहेल्लौहशलाकया ।  
तिक्ता पाठा पर्पटाश्च विशाला त्रिफला त्रिवृत् ।  
सक्षीरो भेदनः क्वाथः सर्वज्वरविशोधनः ॥ १,१७५.१८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरहरनानायोगादिवर्णनं नाम पञ्चसप्तत्युत्तरशततमोऽध्यायः