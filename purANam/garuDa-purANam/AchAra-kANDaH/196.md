---
title: १९६

---
श्रीगरुडमहापुराणम् १९६  
हरिरुवाच ।  
अवाप जप्त्वा चेन्द्रत्वं विष्णुधर्माख्यविद्यया ।  
सर्वाञ्छत्रून्विनिर्जित्य ताञ्च वक्ष्ये महेश्वर ॥ १,१९६.१ ॥  
  
पादयोर्जानुनोरूर्वोरुदरे हृद्यथोरसि ।  
मुखे शिरस्यानुपूर्वमोङ्का रादीनि विन्यसेत् ॥ १,१९६.२ ॥  
  
नमो नारायणायेति विपर्यासमथापि च ।  
करन्यासं ततः कुर्याद्द्वादक्षरविद्यया ॥ १,१९६.३ ॥  
  
प्रणवादियकारान्तमङ्गुल्यं गुष्ठपर्वसु ।  
न्यसेद्धृदय ओङ्कारं मनुं मूर्ध्नि समस्तकम् ॥ १,१९६.४ ॥  
  
ओङ्कारन्तु भ्रुवोर्मध्ये शिकानेत्रादिमूर्धतः ।  
ओं विष्णवे इति इमं मन्त्रन्यासमुदीरयेत् ॥ १,१९६.५ ॥  
  
आत्मानं परमं ध्यायेच्छेषं यच्छक्तिभिर्युतम् ।  
मम रक्षां हरिः कुर्यान्मत्स्यमूर्तिर्जलेऽवतु ॥ १,१९६.६ ॥  
  
त्रिविक्रमस्तथाकाशे स्थले रक्षतु वामनः ।  
अटव्यां नरसिंहस्तु रामो रक्षतु पर्वते ॥ १,१९६.७ ॥  
  
भूमौ रक्षतु वाराहौ व्योम्नि नारायणोऽवतु ।  
कर्मबन्धाच्च कपिलो दत्तो रोगाच्च रक्षतु ॥ १,१९६.८ ॥  
  
हयग्रीवो देवताभ्यः कुमारो मकरध्वजात् ।  
नारदोऽन्यार्चनाद्देवः कूर्मो वै नैरृते सदा ॥ १,१९६.९ ॥  
  
धन्वन्तीरश्चापथ्याच्च नागः क्रोधवशात्किल ।  
यज्ञो रोगात्समस्ताच्च व्यासोऽज्ञानाच्च रक्षतु ॥ १,१९६.१० ॥  
  
बुद्धः पाषण्डसङ्घातात्कल्की रक्षतु कल्मषात् ।  
पायान्मध्यन्दिने विष्णुः प्रातर्नारायणोऽवतु ॥ १,१९६.११ ॥  
  
मधुहा चापराह्ने च सायं रक्षतु माधवः ।  
हृषीकेशः प्रदोषेऽव्यात्प्रत्यूषेऽव्याज्जनार्दनः ॥ १,१९६.१२ ॥  
  
श्रीधरोऽव्यादर्धरात्रे पद्मनाभो निशीथके ।  
चक्रकौमोदकीबाणा घ्नन्तु शत्रूंश्च राक्षसान् ॥ १,१९६.१३ ॥  
  
शङ्खः पद्मं च शत्रुभ्यः शार्ङ्गं वै गरुडस्तथा ।  
बुद्धीन्द्रियमनः प्राणान्पान्तु पार्श्वविभूषणः ॥ १,१९६.१४ ॥  
  
शेषः सर्पस्वरूपश्च सदा सर्वत्र पातु माम् ।  
विदिक्षु दिक्षु च सदा नारसिंहश्च रक्षतु ॥ १,१९६.१५ ॥  
  
एतद्धारयमाणश्च यं यं पश्यति चक्षुषा ।  
स वशी स्याद्विपाप्मा च रोगमुक्तो दिवं व्रजेत् ॥ १,१९६.१६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे षण्णवत्यधिकशततमोऽध्यायः