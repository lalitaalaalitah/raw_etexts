---
title: ११९

---
श्रीगरुडमहापुराणम् ११९  
ब्रह्मोवाच ।  
अगस्त्यार्घ्यव्रतं वक्ष्ये भुक्तिमुक्तिप्रदायकम् ।  
अप्राप्ते भास्करे कन्यां सति भागे त्रिभिर्दिनैः ॥ १,११९.१ ॥  
  
अर्घ्यं दद्यादगस्त्याय मूर्तिं सम्पूज्य वै मुने ! ।  
काशपुष्पमयीं कुम्भे प्रदोषे कृतजागरः ॥ १,११९.२ ॥  
  
दध्यक्षताद्यैः सम्पूज्य उपोष्य फलपुष्पकैः ।  
पञ्चवर्णसमायुक्तं हेमरौप्यसमन्वितम् ॥ १,११९.३ ॥  
  
सप्तधान्ययुतं पात्रं दधिचन्दनचर्चितम् ।  
अगस्त्यः खनमानेति मन्त्रेणार्घ्यं प्रदापयेत् ॥ १,११९.४ ॥  
  
खासपुष्पप्रतीकाश अग्निमारुतसम्भव ! ।  
मित्रावारुणयोः पुत्त्रो कुम्भयोने नमोऽस्तु ते ॥ १,११९.५ ॥  
  
शूद्रस्त्र्यादिरनेनैव त्यजेद्धान्यं फलं रसम् ।  
दद्याद्द्विजातये कुम्भं सहिरण्यं सदक्षिणम् ।  
भोजयेच्च द्विजान्सप्त वर्षं कृत्वा तु सर्वभाक् ॥ १,११९.६ ॥  
  
इति श्रीगारुडे महापुराणे प्रथमांशाख्ये आचारकाण्डेऽगस्त्यार्घ्यव्रतं नामैकोनविंशत्युत्तरशततमोऽध्यायः