---
title: ०३१

---
॥रुद्र उवाच ॥  
भूय एवं जगन्नाथ पूजां कथय मे प्रभो ॥  
यया तरेयं संसारसागरं ह्यतिदुस्तरम् ॥ 31.1 ॥  
  
॥हरिरुवाच ॥  
अर्च्चनं विष्णुदेवस्य वक्ष्यामि वृषभध्वज ॥  
तच्छृणुष्व महाभाग भुक्तिमुक्तिप्रदं शुभम् ॥ 31.2 ॥  
  
कृत्वा स्नानं ततः सन्ध्यां ततो यागगृहं व्रजेत् ॥  
प्रक्षाल्य पाणी पादौ च आचम्य च विशेषतः ॥ 31.3 ॥  
  
मूलमन्त्रं समस्तं तु हस्तयोर्व्यापकं न्यसेत् ॥  
मूलमन्त्रं च देवस्य श्रृणु रुद्र वदामि ते ॥ 31.4 ॥  
  
ॐ श्रीं ह्रीं श्रीधराय विष्णवे नमः ॥  
अयं मन्त्रः सुरेशस्य विष्णोरीशस्य वाचकः ॥ 31.5 ॥  
  
सर्वव्याधिहरश्चैव सर्वग्रहहरस्तथा ॥  
सर्वपापहरश्चैव भक्तिमुक्तिप्रदायकः ॥ 31.6 ॥  
  
अङ्गन्यासं ततः कुय्यान्देभिर्मन्त्रौर्विचक्षणः ॥  
ॐ हां हृदयाय नमः ॥  
ॐ हीं शिरसे स्वाहा ॥  
ॐ हूं शिखायै वषट्‌ ॥  
ॐ हैं कवचाय हुं ॥  
ॐ हौं नेत्रत्रयाय वौषट्‌ ॥  
ॐ हः अस्त्राय फट्‌ ॥ 31.7 ॥  
  
इति मन्त्रः समाख्यातो मया ते प्रभविष्णुना ॥  
न्यासं कृत्वात्मनो मुद्रां दर्शयेद्विजितात्मवान् ॥ 31.8 ॥  
  
ततो ध्यायेत्परं विष्णु ह्रृत्कोटरसमाश्रितम् ॥  
शङ्खचक्रसमायुक्तं कुन्देन्दुधवलं हरिम् ॥ 31.9 ॥  
  
श्रीवत्सकौस्तुभयुतं वनमालासमन्वितम् ॥  
रत्नहारकिरीटेन संयुक्तं परमेश्वरम् ॥ 31.10 ॥  
  
अहं विष्णुरिति ध्यात्वा कृत्वा वै शोधनादिकम् ॥  
यं क्षौं रमिति बीजैश्च कठिनीकृत्य नामभिः ॥ 31.11 ॥  
  
अण्डमुत्पाद्य च ततः प्रणवेनैव भेदयेत् ॥  
तत्र पूर्वोक्तरूपं तु भावयित्वा वृषध्वज ॥ 31.12 ॥  
  
आत्मपूजां ततः कुर्य्याद्रन्धपुष्पादिभिः शुभैः ॥  
आवाह्य पूजयेत्सर्वा देवता आसनस्य याः ॥ 31.13 ॥  
  
मन्त्रैरेभिर्महादेव तन्मन्त्रं श्रृणु शङ्कर ॥  
विष्णवासनदेवता आगच्छत ॥ 31.14 ॥  
  
ॐ समस्तपरिवारायाच्युताय नमः ॥  
ॐ धात्रे नमः ॥  
ॐ विधात्रे नमः ॥  
ॐ गङ्गायै नमः ॥  
ॐ यमुनायै नमः ॥  
ॐ शङ्खनिधये नमः ॥  
ॐ पद्मनिधये नमः ॥  
ॐ चण्डाय नमः ॥  
ॐ प्रचण्डाय नमः ॥  
ॐ द्वारश्रियै नमः ॥  
ॐ आधारशक्त्यै नमः ॥  
ॐ कूर्म्माय नमः ॥  
ॐ अनन्ताय नमः ॥  
ॐ श्रियै नमः ॥  
ॐ धर्म्माय नमः ॥  
ॐ ज्ञानाय नमः ॥  
ॐ वैराग्याय नमः ॥  
ॐ ऐश्वर्याय नमः ॥  
ॐ अधर्म्माय नमः ॥  
ॐ अज्ञानाय नमः ॥  
ॐ अवैराग्याय नमः ॥  
ॐ अनैश्वर्याय नमः ॥  
ॐसं सत्त्वाय नमः ॥  
ॐ रं रजसे नमः ॥  
ॐ तं तमसे नमः ॥  
ॐ कं कन्दाय नमः ॥  
ॐ नं नालाय नमः ॥  
ॐ लां पद्माय नमः ॥  
ॐ अं अर्कमण्डलाय नमः ॥  
ॐ सों सोममण्डलाय नमः ॥  
ॐ वं वह्निमण्डलाय नमः ॥  
ॐ विमलायै नमः ॥  
ॐ उत्कर्षिण्यै नमः ॥  
ॐ ज्ञानायै नमः ॥  
ॐ क्रियायै नमः ॥  
ॐ योगायै नमः ॥  
ॐ प्रह्व्यै नमः ॥  
ॐ सत्यायै नमः ॥  
ॐ ईशानायै नमः ॥  
ॐ अनुग्रहायै नमः ॥ 31.15 ॥  
  
गन्धपुष्पादिभिस्त्वेतैर्मन्त्रैरेतास्तु पूजयेत् ॥  
पूजयित्वा ततो विष्णुं सृष्टिसंहारकारिणम् ॥ 31.16 ॥  
  
आवाह्य मण्डले रुद्र पूजयेत्परमेश्वरम् ॥  
अनेन विधिना रुद्र सर्वपापहरं परम् ॥ 31.17 ॥  
  
यथात्मनि तथा देवे न्यासं कुर्वीत चादितः ॥  
मुद्रां प्रदर्शयेत्पश्चादर्घ्यादीनर्पयेत्ततः ॥ 31.18 ॥  
  
स्नानां कुर्य्यात्ततो वस्त्रं दद्यादाचमनं ततः ॥  
गन्धपुष्पं तथा धूपं दीपं दद्याच्चरुं ततः ॥ 31.19 ॥  
  
प्रदक्षिणं ततो जप्यं ततस्तस्मिन्सर्पयेत् ॥  
अङ्गादीनां स्वमन्त्रैश्च पूजां कुर्वीत साधकः ॥ 31.20 ॥  
  
देवस्य मूलमन्त्रेणेत्येवं विद्धि वृषध्वज ॥  
मन्त्राञ्छृणु त्रिनेत्र त्वं कथ्यमानान्मयाधुना ॥ 31.21 ॥  
  
ॐ हां हृदयाय नमः ॥  
ॐ हीं शिरसे नमः ॥  
ॐ हूं शिखायै नमः ॥  
ॐ हैं कवचाय नमः ॥  
ॐ हौं नेत्रत्रयाय नमः ॥  
ॐ हः अस्त्राय नमः ॥  
ॐ श्रियै नमः ॥  
ॐ शङ्काय नमः ॥  
ॐ पद्माय नमः ॥  
ॐ चक्राय नमः ॥  
ॐ गदायैनमः ॥  
ॐ श्रीवत्साय नमः ॥  
ॐ कौस्तुभाय नमः ॥  
ॐ वनमालायै नमः ॥  
ॐ पीताम्बराय नमः ॥  
ॐ खड्गाय नमः ॥  
ॐ मुसलाय नमः ॥  
ॐ पाशाय नमः ॥  
ॐ अङ्कुशाय नमः ॥  
शार्ङ्गाय नमः ॥  
ॐ शराय नमः ॥  
ॐ ब्रह्मणे नमः ॥  
ॐ नारादाय नमः ॥  
ॐ पूर्वसिद्धेभ्यो नमः ॥  
ॐ भागवतेभ्यो नमः ॥  
ॐ गुरुभ्यो नमः ॥  
ॐ परमगुरुभ्यो नमः ॥  
ॐ इन्द्राय सुराधिपतये सवाहनपरिवाराय नमः ॥  
ॐ अग्नये तेजोऽधिपतये सवाहनपरिवाराय नमः ॥  
ॐ यमाय प्रेताधिपतये सवाहनपरिवाराय नमः ॥  
ॐ निर्ऋतये रक्षोऽधिपतये सवाहनपरिवाराय नमः ॥  
ॐ वरुणाय जलाधिपतये सवादनपरिवाराय नमः ॥  
ॐ वायवे प्राणाधिपतये सवाहनपरिवाराय नमः ॥  
ॐ सोमाय नक्षत्राधिपतये सवाहनपरिवाराय नमः ॥  
ॐ ईशानाय विद्याधिपतये सवाहनपरिवाराय नमः ॥  
ॐ अनन्ताय नागाधिपतये सवाहनपरिवाराय नमः ॥  
ॐ ब्रह्मणे लोकाधिपतये सवाहनपरिवाराय नमः ॥  
ॐ वज्राय हुं फट्‌ नमः ॥  
ॐ शक्त्यै हुं फट्‌ नमः ॥  
ॐ दण्डाय हुं फट्‌ नमः ॥  
ॐ खड्गाय हुं फट्‌ नमः ॥  
ॐ पाशाय हुं फट्‌ नमः ॥  
ॐ ध्वजाय हुं फट् नमः ॥  
ॐ गदायै हुं फट्‌ नमः ॥  
ॐ त्रिशूलाय हुं फट्‌ नमः ॥  
ॐ चक्राय हुं फट् नमः ॥  
ॐ पद्माय हुं फट् नमः ॥  
ॐ वौं विष्वक्सेनाय नमः ॥ 31.22 ॥  
  
एभिमन्त्रैर्महादेव पूज्या अङ्गादयो नरैः ॥  
पूजयित्वा महात्मानं विष्णुं ब्रह्मस्वरूपिणम् ॥ 31.23 ॥  
  
स्तुवीत चानया स्तुत्या परमात्मानमव्ययम् ॥  
विष्णवे देवदेवाय नमो वै प्रभविष्णवे ॥ 31.24 ॥  
  
विष्णवे वासुदेवाय नमः स्थितिकराय च ॥  
ग्रसिष्णवे नमश्चैव नमः प्रलयशायिने ॥ 31.25 ॥  
  
देवानां प्रभवे चैव यज्ञानां प्रभवे नमः ॥  
मुनीनां प्रभवे नित्यं यक्षाणां प्रभविष्णवे ॥ 31.26 ॥  
  
जिष्णवे सर्वदेवानां सर्वगाय महात्मने ॥  
ब्रह्मेन्द्ररुद्रवन्द्याय सर्वेशाय नमोनमः ॥ 31.27 ॥  
  
सर्वलोकहितार्थाय लोकाध्यक्षाय वै नमः ॥  
सर्वगोप्त्रे सर्वकर्त्रे सर्वदुष्टविनाशिने ॥ 31.28 ॥  
  
वरप्रदाय शान्ताय वरेण्याय नमोनमः ॥  
शरण्याय सुरूपाय धर्मकामार्थदायिने ॥ 31.29 ॥  
  
स्तुत्वा ध्यायेत्स्वहृदये ब्रह्मरूपिणमव्ययम् ॥  
एवं तु पूजयेद्विष्णुं मूलमन्त्रेण शङ्कर ॥ 31.30 ॥  
  
मूलमन्त्रं जपेद्वापि यः स याति नरो हरिम् ॥  
एतत्ते कथितं रुद्र विष्णोरर्चनमुत्तमम् ॥ 31.31 ॥  
  
रहस्यं परमं गुह्यं भुक्तिमुक्तिप्रदं परम् ॥  
एतद्यश्च पठेद्विद्वान्विष्णुभक्तः पुमान्हर ॥  
श्रृणुयाच्छ्रावयेद्वापि विष्णुलोकं स गच्छति ॥ 31.32 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपूजाविधिर्नामैकत्रिंशोध्यायः ॥ 31 ॥