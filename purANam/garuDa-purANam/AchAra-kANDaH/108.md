---
title: १०८

---
श्रीगरुडमहापुराणम् १०८  
सूत उवाच ।  
नीतिसारं प्रवक्ष्यामि अर्थशास्त्रादिसंश्रितम् ।  
राजादिभ्यो हितं पुण्यमायुः स्वर्गादिदायकम् ॥ १,१०८.१ ॥  
  
सद्भिः सङ्गं प्रकुर्वीत सिद्धिकामः सदा नरः ।  
नासद्भिरिहलोकाय परलोकाय वा हितम् ॥ १,१०८.२ ॥  
  
वर्जयेत्क्षुद्रसंवादमदुष्टस्य तु दर्शनम् ।  
विरोधं सह मित्रेण सम्प्रीतिं शत्रुसेविना ॥ १,१०८.३ ॥  
  
मूर्खशिष्योपदेशेन दुष्टस्त्रीभरणेन च ।  
दुष्टानां सम्प्रयोगेण पण्डितोऽप्यवसीदति ॥ १,१०८.४ ॥  
  
ब्राह्मणं बालिशं क्षत्त्रमयोद्धारं विशं जडम् ।  
शूद्रमक्षरसंयुक्तं दूरतः परिवर्जयेत् ॥ १,१०८.५ ॥  
  
कालेन रिपुणासन्धिः काले मित्रेण विग्रहः ।  
कार्यकारणमाश्रित्य कालं क्षिपति पण्डितः ॥ १,१०८.६ ॥  
  
कालः पचति भूतानि कालः संहरते प्रजाः ।  
कालः सुप्तेषु जागर्ति कालो हि दुरतिक्रमः ॥ १,१०८.७ ॥  
  
कालेषु हरते वीर्यं काले गर्भे च वर्तते ।  
कालो जनयते सृष्टिं पुनः कालोऽपि संहरेत् ॥ १,१०८.८ ॥  
  
कालः सूक्ष्मगतिर्नित्यं द्विविधश्चेह भाव्यते ।  
स्थूलसङ्ग्रहचारेण सूक्ष्मचारान्तरेण च ॥ १,१०८.९ ॥  
  
नीतिसारं सुरेन्द्राय इममूच बृहस्पतिः ।  
सर्वज्ञो येन चेन्द्रोऽभूद्दैत्यान्हत्वाप्नुयाद्दिवम् ॥ १,१०८.१० ॥  
  
राजर्षिब्राह्मणैः कार्यं देवविप्रादिपूजनम् ।  
अश्वमेधेन यष्टब्यं महापातकनाशनम् ॥ १,१०८.११ ॥  
  
उत्तमैः सह साङ्गत्यं पण्डितैः सह सत्कथाम् ।  
अलुब्धैः सह मित्रत्वं कुर्वाणो नावसीदति ॥ १,१०८.१२ ॥  
  
परीवादं परार्थं च परिहासं परस्त्रियम् ।  
परवेश्मनि वासं च न कुर्वीत कदाचन ॥ १,१०८.१३ ॥  
  
परोऽपि हितवाबन्धुर्बन्धुरप्यहितः परः ।  
अहितो देहजो व्याधिर्हितमारण्यमौषधम् ॥ १,१०८.१४ ॥  
  
स बन्धुर्यो हिते युक्तः स पिता यस्तु पोषकः ।  
तन्मित्रं यत्र विश्वासः स देशो यत्र जीव्यते ॥ १,१०८.१५ ॥  
  
स भृत्यो यो विधेयस्तु तद्बीजं यत्प्ररोहति ।  
सा भार्या या प्रियं ब्रूते स पुत्रो यस्तु जीवति ॥ १,१०८.१६ ॥  
  
स जीवति गुणा यस्य धर्मो यस्य स जीवति ।  
गुणधर्मविहीनो यो निष्फल तस्य जीवनम् ॥ १,१०८.१७ ॥  
  
सा भार्या या गृहे दक्षा सा भार्याया प्रियंवदा ।  
सा भार्या या पतिप्राणा सा भार्या या पतिव्रता ॥ १,१०८.१८ ॥  
  
नित्य स्नाता सुगन्धा च नित्यं च प्रियवादिनी ।  
अल्पभुक्ताल्पभाषी च सततं मङ्गलैर्युता ॥ १,१०८.१९ ॥  
  
सततं धर्मबहुला सततं च पतिप्रिया ।  
सततं प्रियवक्री च सततं त्वृतुकामिनी ॥ १,१०८.२० ॥  
  
एतदादिक्रियायुक्ता सर्वसौ भाग्यवर्धिनी ।  
यस्येदृशी भवेद्भाय्या स देवेन्द्रोन मानुषः ॥ १,१०८.२१ ॥  
  
यस्य भार्या विरूपाक्षी कश्मला कलहप्रिया ।  
उत्तरोत्तरवादा स्या सा जरा न जरा जरा ॥ १,१०८.२२ ॥  
  
यस्य भार्या श्रितान्यञ्च परवेश्माभिकाङ्क्षिणी ।  
कुक्रिया त्यक्तलज्जा च सा जरा न जरा जरा ॥ १,१०८.२३ ॥  
  
यस्य भार्या गुणज्ञा च भर्तारमनुगामिनी ।  
अल्पाल्पेन तु सन्तुष्टा सा प्रिया न प्रिया प्रिया ॥ १,१०८.२४ ॥  
  
दुष्टा भार्या शठं मित्रं भृत्यश्चोत्तरदायकः ।  
ससर्पे च गृहे वासोमृत्युरेव न संशयः ॥ १,१०८.२५ ॥  
  
त्यज दुर्जनसंसर्गं भज साधुसमागमम् ।  
कुरु पुण्यमहोरात्र स्मर नित्यमनित्यताम् ॥ १,१०८.२६ ॥  
  
व्यालीकण्ठप्रदेशाह्यपि च फणभृद्भाषणा या च रौद्री या कृष्णा व्याकुलागी रुधिरनयनसंव्याकुला व्याघ्रकल्पा ।  
क्रोधे यैवोग्रवक्त्रा स्फुरदनलशिखा काकजिह्वा कराला सेव्या न स्त्री विदग्धा परपुरगमना भ्रान्तचित्ता विराक्त ॥ १,१०८.२७ ॥  
  
सक्तिः सुतोके सुकृतं कृतघ्ने शतिं च वह्नौ (सीतापहौ ह्यतपयैव)?हैमे ।  
उत्पद्यते दैववशात्कदाचिद्वेश्यासु रागो न भवेत्कदाचित् ॥ १,१०८.२८ ॥  
  
भुजङ्गमे वेश्मनि दृष्टिदृष्टे व्याधौ चिकित्साविनिवर्तिते च ।  
देहे च बाल्यादिवयोऽन्विते च काला वृतोऽसौ लभते धृतिं कः ॥ १,१०८.२९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहस्पतिप्रोक्तनीतिसारनिरूपणं नामाष्टोत्तरशततमोऽध्यायः