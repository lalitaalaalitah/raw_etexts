---
title: १६७

---
श्रीगरुडमहापुराणम् १६७  
धन्वन्तरीरुवाच ।  
वातरक्तनिदानं ते वक्ष्ये सुश्रुत तच्छृणु ।  
विरुद्धाध्यशनक्रोधदिवास्वप्नप्रजागरैः ॥ १,१६७.१ ॥  
  
प्रायशः सुकुमाराणां मिथ्याहारविहारिणाम् ।  
स्थूलानां सुखिनां चापि कुप्यते वातशोणितम् ॥ १,१६७.२ ॥  
  
अग्निघातादशुद्धेश्च नृणामसृजि दूषिते ।  
वातलैः शीतलैर्वायुर्वृद्धः क्रुद्धो विमार्गगः ॥ १,१६७.३ ॥  
  
तादृशैवासृजा रुद्धः प्राक्तदैव प्रदूषयेत् ।  
तथा वातो गुदे पीडां बलासं वातशोणितम् ॥ १,१६७.४ ॥  
  
संस्तभ्य जनयेत्पूर्वं पश्चात्सर्वत्र धावति ।  
विशेषाद्वमनाद्यैश्च प्रलम्बस्तस्य लक्षणम् ॥ १,१६७.५ ॥  
  
भविष्यतः कुष्ठसमं तथा साम्बुदसञ्ज्ञकम् ।  
जानुजङ्घोरुकट्यंसहस्तपादाङ्गसन्धिषु ॥ १,१६७.६ ॥  
  
कण्डूस्फुरणनिस्तोदभेदगौरवसुप्तताः ।  
भूत्वा भूत्वा प्रशाम्यन्ति मुहुराविर्भवन्ति च ॥ १,१६७.७ ॥  
  
पादयोर्मूलमास्थाय कदाचिद्धस्तयोरपि ।  
आखोरिव विलं क्रुद्धः कृत्स्नं देहं बिधावति ॥ १,१६७.८ ॥  
  
त्वङ्मांसाश्रयमत्तानं तत्पूर्वं जायते ततः ।  
कालान्तरेण गम्भीरं सर्वधातूनभिद्रवेत् ॥ १,१६७.९ ॥  
  
कट्यादिसंयतस्थाने त्वक्ताम्रश्यावलोहिताः ।  
श्वयथुर्ग्रथितः पाकः स वायुश्चास्थिमज्जसु ॥ १,१६७.१० ॥  
  
छिन्दन्निव चरत्यन्तश्चकीकुर्वंश्च वेगवान् ।  
करोति खञ्जं पङ्गुं वा शरीरं सर्वतश्चरन् ॥ १,१६७.११ ॥  
  
वाताधिकेऽधिकं तत्र शूलस्फुरणभञ्जनम् ।  
शोथस्य रौक्ष्यं कृष्णत्वं श्यावतावृद्धिहानयः ॥ १,१६७.१२ ॥  
  
धमन्यङ्गुलिसन्धीनां सङ्कोचोङ्गग्रहो तिरुक् ।  
शीतद्वेषानुपशयौ स्तम्भवेपथुसुप्तयः ॥ १,१६७.१३ ॥  
  
रक्ते शोथोऽतिरुक्तोदस्ताम्राश्चिमिचिमायते ।  
स्निग्धरूक्षैः समं नैति कण्डुक्लेदसमन्वितः ॥ १,१६७.१४ ॥  
  
पित्ते विदाहः सम्मोहः स्वादो मूर्छा मदस्तृषा ।  
स्पर्शासहत्वं रुग्रावः शोषः पाको भृशोष्मता ॥ १,१६७.१५ ॥  
  
कफे स्तैमित्यगुरुता सुप्तिस्निग्धत्वशीतता ।  
कण्डूर्मन्दा च रुग्द्बन्द्वं सर्वलिङ्गञ्च सङ्करात् ॥ १,१६७.१६ ॥  
  
एकदोषञ्च संसाध्यं याप्यञ्चैव द्विदोषजम् ।  
त्रिदोषजन्त्यजेदाशु रक्तपित्तं सुदारुणम् ॥ १,१६७.१७ ॥  
  
रक्तमङ्गे निहन्त्याशु शाखासन्धिषु मारुतः ।  
निवेश्यान्योन्यमावार्य वेदनाभिर्हरत्यसून् ॥ १,१६७.१८ ॥  
  
वायौ पञ्चात्मके प्राणे रौक्ष्याच्चापल्यलङ्घनैः ।  
अत्याहाराभिघाताच्च वेगोदीरणचारणैः ॥ १,१६७.१९ ॥  
  
कुपितश्चक्षुरादीनामुपघातं प्रकल्पयेत् ।  
पीनसो दाहतृट्कासश्वासादिश्चैव जायते ॥ १,१६७.२० ॥  
  
कण्ठरोधोमलभ्रंशच्छर्द्यरोचकपीनसान् ।  
कुर्याच्च गलगण्डदींस्तञ्जत्रुमूर्ध्वसंश्रयः ॥ १,१६७.२१ ॥  
  
व्यानोऽतिगमनस्नानक्रीडाविषयचोष्टितैः ।  
विरुद्धरूक्षभीहर्षविषादाद्यैश्च दूषितः ॥ १,१६७.२२ ॥  
  
पुंस्त्वोत्साहबलभ्रंशशोकचित्तप्लवज्वरान् ।  
सर्वाकारादिनिस्तोदरोमहर्षं सुषुप्तताम् ॥ १,१६७.२३ ॥  
  
कुष्ठं विसर्पमन्यच्च कुर्यात्सर्वाङ्गसादनम् ।  
समानो विषमाजीर्णशीतसङ्कीर्णभोजनैः ॥ १,१६७.२४ ॥  
  
करोत्यकालशयनजागराद्यैश्च दूषितः ।  
शूलगुल्मग्रहण्यादीन्यकृत्कामाश्रयान्गदान् ॥ १,१६७.२५ ॥  
  
अपानो रूक्षगुर्वन्नवेगाघातातिवाहनैः ।  
यानपानसमुत्थानचङ्क्रमैश्चातिसेवितैः ॥ १,१६७.२६ ॥  
  
कुपितः कुरुते रोगान्कृत्स्नान् पक्वाशयाश्रयान् ।  
मूत्रसुक्रप्रदोषार्शोगुदभ्रंशादिकान्बहून् ॥ १,१६७.२७ ॥  
  
सर्वाङ्गमाततं सामं तन्द्रास्तैमित्यगौरवैः ।  
स्निग्धत्वाद्बोध कालस्य शैत्यशोथाग्निहानयः ॥ १,१६७.२८ ॥  
  
कण्डूरूक्षातिनाशेन तद्विधोपशमेन च ।  
मुक्तिं विद्यान्निरामं तं तन्द्रादीनां विपर्ययात् ॥ १,१६७.२९ ॥  
  
वायोरावरणं वातो बहुभेदं प्रचक्षते ।  
पित्तलिङ्गावृते दाहस्तृष्णा शूलं भ्रमस्तमः ॥ १,१६७.३० ॥  
  
कटुकोष्णाम्ललवणैर्विदाहशीतकामता ।  
शैत्यगौरवशूलाग्निकट्वाज्यपयसोऽधिकम् ॥ १,१६७.३१ ॥  
  
लङ्घनायासरूक्षोष्णकामता च कफावृते ।  
कफावृतेऽङ्गमर्दः स्याद्धृल्लासो गुरुतारुचिः ॥ १,१६७.३२ ॥  
  
रक्तवृते सदाहार्तिस्तवङ्मांसाश्रयजा भृशम् ।  
भवेत्सरागः श्वयथुर्जायन्ते मण्डलानि च ॥ १,१६७.३३ ॥  
  
शोथो मांसेन कठिनो हृल्लासपिटिकास्तथा ।  
हर्षः पिपीलिकानां च सञ्चार इव जायते ।  
चललग्रनो मृदुः शीतः शोथो गात्रेषु रोचकः ॥ १,१६७.३४ ॥  
  
आढ्यवात इव ज्ञेयः स कृच्छ्रो मेदसावतः ।  
स्पर्श आच्छादितेत्युष्णशीतलश्च त्वनावृते ।  
मज्जावृते तु विषमं जृम्भणं परिवेष्टनम् ॥ १,१६७.३५ ॥  
  
शूलञ्च पड्यिमानश्च पाणिभ्यां लभते सुखम् ।  
शुक्रावृते तु शोथे वै चातिवेगो न विद्यते ॥ १,१६७.३६ ॥  
  
भुक्ते कुक्षौ रुजा जीर्णे निकृत्तिर्भवति ध्रुवम् ।  
मूत्राप्रवृत्तिराध्मानं बस्तेर्मूत्रावृते भवेत् ॥ १,१६७.३७ ॥  
  
छिद्रावृते विबन्धोऽथ स्वस्थानं परिकृन्त ति ।  
पतत्याशु ज्वराक्रान्तो मूर्छां च लभते नरः ॥ १,१६७.३८ ॥  
  
सकृत्पीडितमन्येन दुष्टं शुक्रं चिरात्सृजेत् ।  
सर्वधात्वावृते वायौ श्रोणिवङ्क्षणपृष्ठरुक् ॥ १,१६७.३९ ॥  
  
विलोमे मारुते चैव हृदयं परिपीड्यते ।  
भ्रमो मूर्छा रुजा दाहः पित्तेन प्राण आवृते ॥ १,१६७.४० ॥  
  
रुजा तन्द्रा स्वरभ्रंशो दाहो व्याने तु सर्वशः ।  
क्रमों गचेष्टाभङ्गश्च सन्तापः सहवेदनः ॥ १,१६७.४१ ॥  
  
समान ऊष्मोपहतिः सस्वेदोपरतिः सुतृट् ।  
दाहश्च स्यादपाने तु मले हारिद्रवर्णता ॥ १,१६७.४२ ॥  
  
रजोवृद्धिस्तापनञ्च तथा चानाहमेहनम् ।  
श्लेष्मणा प्रावृते प्राणे नादः स्नोतोऽवरोधनम् ॥ १,१६७.४३ ॥  
  
ष्ठीवनञ्चैव सस्वेदश्वासनिः श्वाससङ्ग्रहः ।  
उदाने गुरुगात्रत्वमरुचिर्वाक्स्वरग्रहः ॥ १,१६७.४४ ॥  
  
बलवर्णप्रणाशश्चा पाने पर्वास्थिसङ्ग्रहः ।  
गुरुताङ्गेषु सर्वेषु स्थूलत्वञ्चागतं भृशम् ॥ १,१६७.४५ ॥  
  
समानेऽतिक्रियाज्ञत्वमस्वेदो मन्दवह्निता ।  
अपाने सकलं मूत्रं शकृतः स्यात्प्रवर्तनम्? ॥ १,१६७.४६ ॥  
  
इति द्वाविंशतिविधं वातरक्तामयं विदुः ।  
प्राणादयस्तथान्योऽन्यं समाक्रान्ता यथाक्रमम् ॥ १,१६७.४७ ॥  
  
सर्वेऽपि विंशतिविधं विद्यादावरणञ्च यत् ।  
हृल्लासोच्छ्वाससंरोधः प्रतिश्यायः शिरोग्रहः ॥ १,१६७.४८ ॥  
  
हृद्रोगो मुखशोषश्च प्राणेनापान आवृते ।  
उदानेनावृते प्राणे भवेद्धै बलसङ्क्षयः ॥ १,१६७.४९ ॥  
  
विचारणेन विभजेत्सर्वमावरणं भिषक् ।  
स्थानान्यपेक्ष्य वातानां वृर्धिहानिं च कर्मणाम् ॥ १,१६७.५० ॥  
  
प्राणादीनाञ्च पञ्चानां पित्तमावरणं मिथः ।  
पित्तादीनामावसतिर्मिश्राणां मिश्रितैश्च तैः ॥ १,१६७.५१ ॥  
  
मिश्रैः पित्तादिभिस्तद्वन्मिश्राण्यपित्वनेकधा ।  
तांल्लक्षयेदवहितो यथास्वं लक्षणोदयात् ॥ १,१६७.५२ ॥  
  
शनैः शनैश्चोपशयान्दृढानपि मुहुर्मुहुः ।  
विशेषाज्जीवितं प्राण उदानो बलमुच्यते ।  
स्यात्तयोः पीडनाद्धनिरायुषञ्च बलस्य च ॥ १,१६७.५३ ॥  
  
आवृता वायवोऽज्ञाता ज्ञाता वा स्थानविच्युताः ।  
प्रयत्नेनापि दुः साध्या भवेयुर्वानुपद्रवाः ॥ १,१६७.५४ ॥  
  
विद्रधिप्लीहहृद्रोगगुल्माग्निसदनादयः ।  
भवन्त्युपद्रवास्तेषामावृतानामुपेक्षया ॥ १,१६७.५५ ॥  
  
निदानं सुश्रुत ! मया आत्रेयोक्तं समीरितम् ।  
सर्वरोगविवेकाय नराद्यायुः प्रवृद्धये ॥ १,१६७.५६ ॥  
  
एवं विज्ञाय रोगादींश्चिकित्सामथ वै चरेत् ।  
त्रिफला सर्वरोगघ्नी मध्वाज्यगुडसंयुता ॥ १,१६७.५७ ॥  
  
सव्योषा त्रिफला वापि सर्वरोगप्रमर्दिनी ।  
शतावरीगुडूच्यग्निविडङ्गेन युताथवा ॥ १,१६७.५८ ॥  
  
शतावरी गुडूच्यग्निः शुण्ठीमूषलिका बला ।  
पुनर्नवा च बृहती निर्गुण्डी निम्बपत्रकम् ॥ १,१६७.५९ ॥  
  
भृङ्गराजश्चामलकं वासकस्तद्रसेन वा ।  
भाविता त्रिफला सप्तवारमेखमथापिवा ॥ १,१६७.६० ॥  
  
पूर्वोक्तश्च यथालाभयुक्तैश्चूर्णञ्च मोदकः ।  
वटिका घृततैलं वा कषायो शोषरोगनुत् ।  
पलं पलार्धकं वापि कर्षं कर्षार्धमेव वा ॥ १,१६७.६१ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वातरक्तनि सप्तषष्ट्याधिकशततमोध्यायः