---
title: ०१९

---
श्रीगरुडमहापुराणम् १९  
श्रीभगवानुवाच ।  
वायुभूतः क्षधाविष्टः कर्मजं देहमाश्रितः ।  
ते देहं स समासाद्य यमेन सह गच्छति ॥ २,१९.१ ॥  
  
चित्रगुप्तपुरं तत्र योजनानां तु विंशतिः ।  
कायस्थास्तत्र पश्यन्ति पापपुण्यानि सर्वशः ॥ २,१९.२ ॥  
  
महादानेषुदत्तेषु गतस्तत्र सुखी भवेत् ।  
योजनानां चतुर्विंशत्पुरं वैवस्वतं शुभम् ॥ २,१९.३ ॥  
  
लोहं लवणकार्पासं तिलपात्रं च यैर्नरैः ।  
दत्तं तेनैव तृप्यन्ति यमस्य पुरचारिणः ॥ २,१९.४ ॥  
  
गत्वा च तत्र ते सर्वे प्रतीहारं वदन्ति हि ।  
धर्मध्वजप्रतीहारस्तत्र तिष्ठति सर्वदा ॥ २,१९.५ ॥  
  
सप्तधान्यस्य दानेन प्रीतो धर्मध्वजो भवेत् ।  
तत्र गत्वा प्रतीहारो ब्रूते तस्य शुभाशुभम् ॥ २,१९.६ ॥  
  
धर्मराजस्य यद्रूपं सन्तः सुकृतिनो जनाः ।  
पश्यन्ति च दुरात्मानो यमरूपं सुभीषणम् ॥ २,१९.७ ॥  
  
तं दृष्ट्वा भयभीतस्तु हाहेति वदते जनः ।  
कृतं दानं च यैर्मर्त्यैस्तेषां नास्ति भयं क्वचित् ॥ २,१९.८ ॥  
  
प्राप्तं सुकृतिनं दृष्ट्वा स्थानाच्च लति सूर्यजः ।  
एष मे मण्डलं भित्त्वा ब्रह्मलोकं प्रयास्यति ॥ २,१९.९ ॥  
  
दानेन सुलभो धर्मो यममार्गः सुखावहः ।  
एष मार्गो विशालोऽत्र न केनाप्य नुगम्यते ।  
दानपुण्यं विना वत्स न गच्छेद्धर्ममन्दिरम् ॥ २,१९.१० ॥  
  
तस्मिन्मार्गे तु रौद्रे वै भीषणा यमकिङ्कराः ।  
एकैकस्य पुरस्याग्रे तिष्ठत्येकसहस्रकम् ॥ २,१९.११ ॥  
  
पचन्ति पापिनं प्राप्य उदके यातनाकराः ।  
गृह्णन्ति मासमासान्ते पादशेषं तु तद्भवेत् ॥ २,१९.१२ ॥  
  
और्ध्वदैहिकदानानि यैर्न दत्तानि काश्यप ।  
महाकष्टेन ते यान्ति तस्माद्देयानि शक्तितः ।  
अदत्त्वा पशुवद्यान्ति गृहीतो वन्धबन्धनैः ॥ २,१९.१३ ॥  
  
एवं कृतेन सम्पश्येत्स नरः भूतकर्मणा ।  
दैविकीं पैतृकीं योनिं मानुषीं वाथ नारकीम् ॥ २,१९.१४ ॥  
  
धर्मराजस्य वचनान्मुक्तिर्भवति वा ततः ।  
मानुष्यं तत्त्वतः प्राप्य स पुत्त्रः पुत्त्रतां व्रजेत् ॥ २,१९.१५ ॥  
  
यथायथा कृतं कर्म तान्तां योनिं व्रजेन्नरः ।  
तत्तथैव च भुञ्जानो विचरेत्सर्वलोकगः ॥ २,१९.१६ ॥  
  
अशाश्वतं परिज्ञाय सर्वलोकोत्तरं सुखम् ।  
यदा भवति मानुष्यं तदा धर्मं समाचरेत् ॥ २,१९.१७ ॥  
  
कृमयो भस्म विष्ठा वा देहानां प्रकृतिः सदा ।  
अन्धकूपे महारौद्रे दीपहस्तः पातेत्तु वै ॥ २,१९.१८ ॥  
  
महापुण्यप्रभावेण मानुष्यं जन्म लभ्यते ।  
यस्तत्प्राप्य चरेद्धर्मं स गच्छेत्परमां गतिम् ॥ २,१९.१९ ॥  
  
अपि जानन्वृथा धर्मं दुः खमायाति याति च ॥ २,१९.२० ॥  
  
जातीशतेन लभते किल मानुषत्वं तत्रापि दुर्लभतरं खग भो द्विजत्वम् ।  
यस्तत्र पालयति लालयति व्रतानि तस्यामृतं भवति हस्तगतं प्रसादात् ॥ २,१९.२१ ॥  
  
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे यममन्दिरप्रवेशतदाज्ञालब्धमनुष्यादि देहान्न्तरप्राप्तिनिरूपणं नामैकोनविंशोऽध्यायः