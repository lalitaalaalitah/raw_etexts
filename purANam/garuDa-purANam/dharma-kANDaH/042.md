---
title: ०४२

---
श्रीगरुडमहापुराणम् ४२  
श्रीविष्णुरुवाच ।  
यथा धेनुसहस्रेषु वत्सो विन्दति मातरम् ।  
तथा पूर्वकृतं कर्म कर्तारमनुगच्छति ॥ २,४२.१ ॥  
  
आदित्यो वरुणो विष्णुर्ब्रह्मा सोमो हुताशनः ।  
शूलपाणिश्च भगवानभिनन्दति भूमिदम् ॥ २,४२.२ ॥  
  
नास्ति भूमिसमं दानं नास्ति भूमिसमो निधिः ।  
नास्ति सत्यसमो धर्मो नानृतात्पातकं परम् ॥ २,४२.३ ॥  
  
अग्नेरपत्यं प्रथमं सुवर्णं भूर्वैष्णवी सूर्यसुताश्च गावः ।  
लोकत्रयं तेन भवेत्प्रदत्तं यः काञ्चनं गां च महीं च दद्यात् ॥ २,४२.४ ॥  
  
त्रीण्याहुरतिदानानि गावः पृथ्वी सरस्वती ।  
नरकादुद्धरन्त्येते जपपूजनहोमतः ॥ २,४२.५ ॥  
  
कृत्वा बहूनि पापानि रौद्राणि विपुलानि च ।  
अपि गोचर्ममात्रेण भूमिदानेन शुध्यति ॥ २,४२.६ ॥  
  
हरन्तमपि लोभेन निरुध्यैनं निवारयेत् ।  
स याति नरके घोरे यस्तं न परिरक्षति ॥ २,४२.७ ॥  
  
अकर्तव्यं न कर्तव्यं प्राणैः कण्ठगतैरपि ।  
कर्तव्यमेव कर्तव्यमिति धर्मविदो विदुः ॥ २,४२.८ ॥  
  
आकारप्रवर्तने पापं गोसहस्रवधैःसमम् ।  
वृत्तिच्छेदे तथा वृत्तेः करणं लक्षधेनुकम् ॥ २,४२.९ ॥  
  
वरमेकाप्यपहृता न तु दत्तं गवां शतम् ।  
एकां हृत्वा शतं दत्त्वा न तेन समता भवेत् ॥ २,४२.१० ॥  
  
स्वयमेव तु यो दत्त्वा स्वयमेव प्रबाधते ।  
स पापी नरकं याति यावदाभूतसम्प्लवम् ॥ २,४२.११ ॥  
  
न चाश्वमेधेन तथा विधिवद्दक्षिणावता ।  
अवृत्तिकर्शिते दीने ब्राह्मणे रक्षिते यथा ॥ २,४२.१२ ॥  
  
न तद्भवति वेदेषु यज्ञे सुबहुदक्षिणे ।  
यत्पुण्यं दुर्बले त्रस्ते ब्राह्मणे परिरक्षिते ॥ २,४२.१३ ॥  
  
ब्रह्मस्वैश्च सुपुष्टानि वाहनानि बलानि च ।  
युद्धकाले विशीर्यन्ते सैकताः सेतवो यथा ॥ २,४२.१४ ॥  
  
स्वदत्तां परदत्तां वा यो हरेच्च वसुन्धराम् ।  
षष्टिवर्षसहस्राणि विष्ठायां जायते कृमिः ॥ २,४२.१५ ॥  
  
ब्रह्मस्वं प्रणयाद्भुक्तं दहत्यासप्तमं कुलम् ।  
तदेव चौर्यरूपेण दहत्याचन्द्रतारकम् ॥ २,४२.१६ ॥  
  
लोहचूर्णाश्मचूर्णानि कदाचिज्जरयेत्पुमान् ।  
ब्रह्मस्वन्त्रिषु लोकेषु कः पुमाञ्जरयिष्यति ॥ २,४२.१७ ॥  
  
देवद्रव्यविनाशेन ब्रह्मस्वहरणेन च ।  
कुलान्यकुलतां यान्ति ब्राह्मणातिक्रमेण च ॥ २,४२.१८ ॥  
  
ब्राह्मणाति क्रमो नास्ति विप्रे विद्याविवर्जिते ।  
ज्वलन्तमग्निमुत्सृज्य न हि भस्मनि हूयते ॥ २,४२.१९ ॥  
  
सङ्क्रान्तौ यानि दानानि हव्यकव्यानि यानि च ।  
सप्तकल्पक्षयं यावद्ददात्यर्कः पुनः पुनः ॥ २,४२.२० ॥  
  
प्रतिग्रहाध्यापनयाजनेषु प्रतिग्रहं स्वेष्टतमं वदन्ति ।  
प्रतिग्रहाच्छ्रुध्यति जाप्यहोमं न याजनं कर्म पुनन्ति वेदाः ॥ २,४२.२१ ॥  
  
सदा जापी सदा होमी परपाकविवर्जितः ।  
रत्नपूर्णामपि महीं प्रतिगृह्णन्न लिप्यते ॥ २,४२.२२ ॥  
  
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे भूदानादिनिरूपणं नाम द्विचत्वारिंशतमोऽध्यायः