---
title: ०१३

---
श्रीगरुडमहापुराणम् १३  
गरुड उवाच ।  
कर्मणा केन देवेश प्रेतत्वं नैव जायते ।  
पृथिव्यां सर्वजन्तूनां तद्ब्रूहि परमेश्वर ॥ २,१३.१ ॥  
  
श्रीकृष्ण उवाच ।  
अथ वक्ष्यामि सङ्क्षेपात्क्षयाहादौर्ध्वदैहिकम् ।  
क्वहस्तेनैव कर्तव्यं मोक्षकामैस्तु मानवैः ॥ २,१३.२ ॥  
  
स्त्रीणामपि विशेषेण पञ्चवर्षाधिके शिशौ ।  
वृषोत्सर्गादिकं कर्म प्रेतत्वविनिवृत्तये ।  
वृषोत्सर्गादृते नान्यत्किञ्चिदस्ति महीतले ॥ २,१३.३ ॥  
  
जीवन्वापि मृतो वापि वृषोत्सर्गं करोति यः ।  
प्रेतत्वं न भवेत्तस्य विना दानमखव्रतैः ॥ २,१३.४ ॥  
  
गरुड उवाच ।  
कस्मिन्काले वृषोत्सर्गं जीवन्वापि मृतोऽपि वा ।  
कुर्यात्सुरवरश्रेष्ठ ब्रूहि मे मधुसूदन ॥ २,१३.५ ॥  
  
किं फलं तु भवेदन्ते कृतैः श्राद्धैस्तु षोडशैः ॥ २,१३.६ ॥  
  
श्रीकृष्ण उवाच ।  
अकृत्वा तु वृषोत्सर्गं कुरुते पिण्डपातनम् ।  
नोपतिष्ठति तच्छ्रेयो दातुः प्रेतस्य निष्फलम् ॥ २,१३.७ ॥  
  
एकादशाहे प्रेतस्य यस्य नोत्सृज्यते वृषः ।  
प्रेतत्वं सुस्थिरं तस्य दत्तैः श्राद्धशतैरपि ॥ २,१३.८ ॥  
  
गरुड उवाच ।  
सर्पाद्धि प्राप्तमृत्यूनामग्निदाहादि न क्रिया ।  
जलेन शृङ्गिणा वापि शस्त्राद्यैर्म्रियते यदि ॥ २,१३.९ ॥  
  
असन्मृत्युमृतानां च कथं शुद्धिर्भवत्प्रभो ।  
एतन्मे संशयं देव च्छेत्तुमर्हस्यशेषतः ॥ २,१३.१० ॥  
  
श्रीकृष्ण उवाच ।  
षण्मासैर्ब्राह्मणः शुध्येद्युग्मे सार्धे तु बाहुजः ।  
सार्धमासेन वैश्यस्तु शूद्रो मासेन शुध्यति ॥ २,१३.११ ॥  
  
दत्त्वा दानान्यशेषाणि सुतीर्थे म्रियते यदि ।  
ब्रह्मचारी शुचिर्भूत्वा न स यातीह दुर्गतिम् ॥ २,१३.१२ ॥  
  
वृषोत्सर्गादिकं कृत्वा यतिधर्मं समाचरेत् ।  
यतित्वे मृत्युमाप्नोति स गच्छेद्ब्रह्मशाख्वतम् ॥ २,१३.१३ ॥  
  
विकर्म कुरुते यस्तु शिष्टाचारविवर्जितः ।  
वृषोत्सर्गादिकं कृत्वा न गच्छेद्यमशासनम् ॥ २,१३.१४ ॥  
  
पुत्त्रो वा सोदरो वापि पौत्रो बन्धुजनस्तथा ।  
गोत्रिणश्चार्थभागी च मृते कुर्याद्वृषोत्सवम् ॥ २,१३.१५ ॥  
  
पुत्राभावे तु पत्नी स्याद्दौहित्त्रो दुहीतापि वा ।  
पुत्त्रेषु विद्यमानेषु वृषं नान्येन कारयेत् ॥ २,१३.१६ ॥  
  
गरुड उवाच ।  
पुत्त्रा यस्य न विद्यन्ते नरा नार्यः सुरेश्वर ।  
एतन्मे संशयं देव च्छेतुमर्हस्यशेषतः ॥ २,१३.१७ ॥  
  
श्रीकृष्ण उवाच ।  
अपुत्त्रस्य गतिर्नास्ति स्वर्गो नैव च नैव च ।  
तस्मात्केनाप्युपायेन पुत्त्रस्य जननं चरेत् ॥ २,१३.१८ ॥  
  
यानि कानि च दानानि स्वयं दत्तानि मानवैः ।  
तानितानि च सर्वाणि तूपतिष्ठन्ति चाग्रतः ॥ २,१३.१९ ॥  
  
व्यञ्जनानि विचित्राणि भक्ष्यभोज्यानि यानि च ।  
स्वहस्तेन प्रदत्तानि देहान्ते चाक्षयं फलम् ॥ २,१३.२० ॥  
  
गोभूहिरण्यवासांसि भोजनानि पादनि च ।  
यत्रयत्र वसेज्जन्तुस्तत्रतत्रोपतिष्ठति ॥ २,१३.२१ ॥  
  
यावत्स्वस्थं शरीरं हि तावद्धर्मं समाचरेत् ।  
अस्वस्थः प्रेरितश्चान्यैर्नाकिञ्चित्कर्तुमर्हति ॥ २,१३.२२ ॥  
  
जीवतोऽपि मृतस्येह न भूतं चौर्ध्वदैहिकम् ।  
वायुभूतः क्षुधाविष्टो भ्रमते च दिवानिशम् ॥ २,१३.२३ ॥  
  
कृमिः कीटः पतङ्गो वा जायते म्रियते पुनः ।  
असद्गर्भे भवेत्सोऽपि जातः सद्यो विनश्यति ॥ २,१३.२४ ॥  
  
यावत्स्वस्थमिदं शरीरमरुजं यावज्जरा दूरतो यावच्चेन्द्रियशक्तिरप्रतिहता यावत्क्षयो नायुषः ।  
आत्मश्रेयसि तावदेव विदुषा कार्यः प्रयत्नो महान्सन्दीप्ते भवने तु कूपखननं प्रत्युद्यमः कीदृशः ॥ २,१३.२५ ॥  
  
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे वृषोत्सर्गदानधर्मपुत्रादिप्रशंसनं नाम त्रयोदशोऽध्यायः/font>