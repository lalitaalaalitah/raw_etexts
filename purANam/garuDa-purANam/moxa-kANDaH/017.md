---
title: ०१७

---
श्रीगरुडमहापुराणम् १७  
गरुड उवाच ।  
चतुर्जन्मसु वै कृष्ण शच्याद्यैः सह भारती ।  
एकदेह विशिष्टैव भुवि जातेति चोक्तवान् ॥ ३,१७.१ ॥  
  
कारणं ब्रूहि मे ब्रह्मन् शिष्याय तव सुव्रत ।  
गरुडेनैवमुक्तस्तमुवाच मधुसूदनः ॥ ३,१७.२ ॥  
  
श्रीकृष्ण उवाच ।  
विशिष्टदेहसं प्राप्तौ भारत्याः पक्षिसत्तम ।  
वक्ष्यामि कारणं वीन्द्र सावधानमनाः शृणु ॥ ३,१७.३ ॥  
  
पुरा कृतयुगे वीन्द्र रुद्रभार्या च पार्वती ।  
इन्द्रभार्या शची देवी यम भार्याच शामला ॥ ३,१७.४ ॥  
  
अश्विभार्या उषा देवी भर्तृभिः सहिता खग ।  
ब्रह्मलोकं ययुस्तत्र ब्रह्माणं ददृशुस्तदा ॥ ३,१७.५ ॥  
  
हावं भावं विलासं च दर्शयामासुरञ्जसा ।  
दृष्ट्वा ता उद्धता ब्रह्मा शशाप खगसत्तम ॥ ३,१७.६ ॥  
  
उद्धताश्च यतो यूयं मानुषीं योनिमाप्स्यथ ।  
तत्र स्वभर्तृसंयोगमवाप्स्यथ खगेश्वर ॥ ३,१७.७ ॥  
  
एवं शप्तास्तु ताः सर्वा आजग्मुर्मेरुपर्वतम् ।  
तत्रोपविष्टं ब्रह्माणं वञ्चयामासुरञ्जसा ॥ ३,१७.८ ॥  
  
तूष्णीमेव स्थिते वीन्द्र वञ्चयन्त्यः स्थिताः पुनः ।  
ततस्तूष्णीं स्थितं वीन्द्र वञ्चयामासुरञ्जसा ॥ ३,१७.९ ॥  
  
त्रिवारानन्तरं ब्रह्मा शप्तवांस्ता महाप्रभुः ।  
त्रिवारं वञ्चनं यस्मादेकवारं च दर्शनम् ॥ ३,१७.१० ॥  
  
किं चाश्रुत्वातः पश्चाच्चतुर्जन्मसु भूतले ।  
एकदेहान्मानुषत्वं भविष्यति न संशयः ॥ ३,१७.११ ॥  
  
द्वितीये जन्मनि तथा अन्यगात्वमवाप्स्यथ ।  
तृतीये जन्मनि तथा भर्तृसंयोग माप्स्यथ ॥ ३,१७.१२ ॥  
  
जन्मन्याद्ये चतुर्थे च नान्यगात्वमवाप्स्यथ ।  
तथा स्वभर्तृसंयोगं नावाप्स्यथ च सर्वशः ॥ ३,१७.१३ ॥  
  
एवं शप्तास्तु ताः सर्वा ब्रह्मणा पक्षिसत्तम ।  
तदा विचारयामासुर्मिलित्वा मेरुमूर्धनि ॥ ३,१७.१४ ॥  
  
ब्रह्मशापस्त्वनिर्वाय उपायैः शतशोपि च ।  
नीचैः समागमो निन्द्यस्तथैव च विपत्तिदः ॥ ३,१७.१५ ॥  
  
उत्तमेन च सङ्गेन दैवेनाप्यर्थदो भवेत् ।  
देवानामुत्तमो वायुस्तदर्थं सङ्गमाचरेत् ॥ ३,१७.१६ ॥  
  
विचार्यैवमुमाद्या भारत्याः सेवां तु चक्रिरे ।  
सहस्रवत्सरान्ते सा भारती तोषिताब्रवीत् ॥ ३,१७.१७ ॥  
  
मत्सेवां च किमर्थं वै ह्याचरिष्यन्ति सुव्रताः ।  
तस्यां रक्ताश्च ता देव्यस्त्वब्रुवन्स्वचिकीर्षितम् ॥ ३,१७.१८ ॥  
  
पुरा वयं तु शप्ताः स्म ब्रह्मणा क्रोधरूपिणा ।  
एकदेहान्मानुषत्वमवाप्स्यथ वराङ्गनाः ॥ ३,१७.१९ ॥  
  
चतुर्थजन्मन्यप्येवं द्वितीये जन्मनि प्रभो ।  
समाप्स्यथान्यगात्वं चेत्येवं शप्ता ह भामिनि ॥ ३,१७.२० ॥  
  
अस्माकं वायुना देवेनान्यगात्वं न दोषभाक् ।  
अतस्त्वयैकदेहत्वमिच्छामो देवि जन्मसु ॥ ३,१७.२१ ॥  
  
हत्युक्ता ताभिरथ च तथैत्युक्त्वा द्विजोत्तम ।  
सा पार्वत्यादिभिर्युक्ता भारतीत्यभवद्भुवि ॥ ३,१७.२२ ॥  
  
शिवनाम्नो द्विजस्यैव गृहे सा तु कुमारिका ।  
कर्मैक्यार्थं तपश्चक्रेः विष्णोश्च शिवसञ्ज्ञिनः ॥ ३,१७.२३ ॥  
  
तपसा तोषिता विष्णुः शिव सञ्ज्ञो महाप्रभुः ।  
वरं प्रादात्तृतीयेस्मिन्कृष्णजन्मनि भो स्त्रियः ॥ ३,१७.२४ ॥  
  
सम्यक्त्वभर्तृसंयोगो भविष्यति विना भवम् ।  
यतोनया च पार्वत्या प्रेरिता एव सर्वशः ॥ ३,१७.२५ ॥  
  
विलासं दर्शयामास ब्रह्मणः परमेष्ठिनः ।  
अतः सा पार्वाती श्रेष्ठा ब्रह्मदेहे न संशयः ॥ ३,१७.२६ ॥  
  
कृष्णदेहेपि तस्यास्तु न भविष्यति सङ्गमः ।  
अन्यगात्वं द्वितीयेस्मिन्भविष्यति न संशयः ॥ ३,१७.२७ ॥  
  
रुद्रान्तः स्थो हरिश्चैव वहं दत्त्वा स्त्रियां प्रभुः ।  
अन्तर्धानं ययौ श्रीमान्स्वलोकं गतवानभूत् ॥ ३,१७.२८ ॥  
  
विसृज्य ताश्च तं देहं बभूवुर्नलकन्यकाः ।  
इन्द्रसेनेति सञ्ज्ञां च लब्ध्वा ताश्च तपोवनम् ॥ ३,१७.२९ ॥  
  
ययुस्तत्र चरन्त्यस्ता ददृशुर्मुद्गलं त्वृषिम् ।  
तस्य दर्शनमात्रेण बभूवुः काममोहिताः ॥ ३,१७.३० ॥  
  
मुद्गलस्याभिमानं हि नाशयित्वा च मारुतः ।  
रमयामास तत्रस्था भारत्यादिवराङ्गनाः ॥ ३,१७.३१ ॥  
  
तद्देहेन विसृष्टा सा बभूव द्रौपदीति च ।  
यस्मात्सा द्रुपदाज्जाता तस्मात्सा द्रौपदी स्मृता ॥ ३,१७.३२ ॥  
  
वेदिमध्यात्समुद्भूता तस्मात्सायोनिजा स्मृता ।  
कृष्णवर्णा यतस्तस्मात्सा कृष्णा भूतले स्मृता ॥ ३,१७.३३ ॥  
  
कृष्णादेहपि भारत्या अभिमानः सदा स्मृतः ।  
शच्यादेरभिमानस्तु तस्मिन्देहे कदाचन ॥ ३,१७.३४ ॥  
  
यस्याः स्वभर्तृसंयोगकाले च खगसत्तम ।  
अभिमानस्तदैव स्यात्तस्या एव न चान्यथा ॥ ३,१७.३५ ॥  
  
एतासां रमणे काले उमायाः पक्षिसत्तम ।  
अभिमानश्च नास्त्येव स्वाप एव रताः सदा ॥ ३,१७.३६ ॥  
  
पार्थस्य रमणे काले द्रौपद्याश्च कलेवरे ।  
भारत्याश्च तथा शच्या अभिमानद्वयं स्मृतम् ॥ ३,१७.३७ ॥  
  
उमादेः श्याम लादेश्च अभिमानक्षतिस्तदा ।  
सर्वासां स्वाप एव स्यान्नात्र कार्या विचारणा ॥ ३,१७.३८ ॥  
  
अर्जुनं वीररूपेण प्रविष्टो वायुरेव च ।  
भारतीं रमते नित्यं शामलां च युधिष्ठिरः ॥ ३,१७.३९ ॥  
  
सुन्दरेण च रूपेण प्रविष्टो नकुले मरुत् ।  
रमते भारतीं नित्यं नकुलश्चाप्युषां खग ॥ ३,१७.४० ॥  
  
नीतिरूपेण चाविष्टो सहदेवे च मारुतः ।  
द्रौपदीं रमते नित्यं सहदेवोत्पयुषां खग ॥ ३,१७.४१ ॥  
  
शच्याद्या द्रौपदीदेहे नापुः सङ्गं च मारुतः ।  
तासामतोन्यगामित्वं कृष्णादेहे न चिन्तयेत् ॥ ३,१७.४२ ॥  
  
धर्मादिदेहसङ्गं च भारत्या नैव चिन्तयेत् ।  
मनुजस्य च देहस्य तासां सङ्गं चिन्तयेत् ॥ ३,१७.४३ ॥  
  
अपरोक्षवतीनां तु तासां लेपो न सर्वथा ।  
अथवा मुद्गलस्येव रतिकाले खगेश्वर ॥ ३,१७.४४ ॥  
  
रमणं चक्रुरेवं ता अतो दोषो न विद्यते ।  
एकस्मिन्दिवसे वीन्द्र धर्मो वायुश्च तावुभौ ॥ ३,१७.४५ ॥  
  
रमणं चक्रतुः सम्यक्कृष्णादेहेऽपि मानद ।  
तथाप्यनन्यागामित्वं चिन्तनीयं न संशयः ॥ ३,१७.४६ ॥  
  
सुराणां सुरभोग्याश्च भोगं जानन्ति देवताः ।  
न जानन्त्येव मर्त्यांस्तु तेषु देहेषु ते पुनः ॥ ३,१७.४७ ॥  
  
नीरक्षीरविविकं च हंसो वेत्ति न चापरः ।  
अतः स्वभर्तृसंयोगं कृष्णादेहेन चिन्तयेत्कृष्णादेहेन्यगामित्वं नैव चिन्त्यं खगेश्वर ॥ ३,१७.४८ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भारत्या विशिष्टदेह सम्प्राप्त्यै कारणनिरूपणं नाम सप्तदशोऽध्यायः