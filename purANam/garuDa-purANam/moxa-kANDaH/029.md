---
title: ०२९

---
प्रवहानन्तरान्वक्ष्ये शृणु पक्षीन्द्रसत्तम ।  
यो धर्मो ब्रह्मणः पुत्रो ह्यादिसृष्टौ त्वगुद्भवः ॥१ ॥  
सज्जनान्सौम्यरूपेण धारणाद्धर्मनामकः ।  
स एव सूर्यपुत्रोभूद्यमसञ्ज्ञामवाप सः ।  
पापिनां शिक्षकत्त्वात्स यम इत्युच्यते बुधैः ॥२ ॥  
श्रीकृष्ण उवाच ।  
प्रह्लादानन्तरं गङ्गा भार्या वै वरुणस्य च ।  
प्रह्लादादधमा ज्ञेया महिम्ना वरुणाधिका ॥३ ॥  
स्वरूपादधमा ज्ञेया नात्र कार्या विचारणा ।  
ज्ञानस्वरूपदं विष्णुं यमो जानाति सर्वदा ॥४ ॥  
अतो गङ्गेति सा ज्ञेया सर्वदा लोकपावनी ।  
भक्त्या विष्णुपदीत्येव कीर्तिता नात्र संशयः ॥५ ॥  
या पूर्वकाले यज्ञलिङ्गस्य विष्णोः साक्षाद्धरेर्विक्रमतः खगेन्द्र ।  
वामस्य पादस्य नखाग्रतश्च निर्भिद्य चोर्ध्वाण्डकटाहखण्डम् ॥६ ॥  
तदुदरमतिवेगात्सम्प्रविश्यावहन्तीं जगदघततिहन्तुः पादकिञ्जल्कशुद्धाम् ।  
निखिलमलनिहन्त्रीं दर्शनात्स्पर्शनाच्च सकृदवगहनाद्वा भक्तिदां विष्णुपादे ।  
शशिकरवरगौरां मीननेत्रां सुपूज्यां स्मरति हरिपदोत्थां मोक्षमेति क्रमेण ॥७ ॥  
इन्द्रोपि वायुकरमर्दितवायुकूटबिन्दुं च प्राश्य शिरसि ह्यसहिष्णुमानः ।  
भागीरथी हरिपदाङ्कमिति स्म नित्यं जानन्महापरमभागवतप्रधानः ।  
भक्त्या च खिन्नहृदयः परमादरेण धृत्वा स्वमूर्ध्नि परमो ह्यशिवः शिवोऽभूत् ॥८ ॥  
भागीरथ्याश्च चत्वारि रूपाण्यासन्खगेश्वर ।  
महाभिषग्जनेन्द्रस्य भार्या तु ह्यभिषेचनी ॥९ ॥  
द्वितीयेनैव रूपेण गङ्गा भार्या च शन्तनोः ।  
सुषेणा वै सुषेणस्य भार्या सा वानरी स्मृता ॥१० ॥  
मण्डूकभार्या गङ्गा तु सैव मण्डूकिनी स्मृता ।  
एवं चत्वारि रूपाणि गङ्गाया इति कीर्तितम् ॥११ ॥  
आदित्याच्चैव गङ्गातः पर्जन्यः समुदाहृतः ।  
प्रवर्षति सुवैराग्यं ह्यतः पर्जन्यनामकम् ॥१२ ॥  
शरंवराय पञ्चजन्याच्च पञ्च हित्वा जग्ध्वा गर्वकं षट्क्रमेण ।  
स्वबाणस्य स्वहृदि संस्थितस्य भजेत्सदा नैव भक्तिं विषं च ॥१३ ॥  
लिङ्गं पुष्टं नैव कार्यं सदैव लिङ्गं पुष्टं कार्यमेवं सदापि ।  
योनौ सक्तिर्नैव कार्या सदापि योनौ मुक्तेऽसङ्गतो याति मुक्तिम् ॥१४ ॥  
वैराग्यमेवं प्रकारोत्येव नित्यमतः पर्जन्यस्त्वन्तकः पक्षिवर्य ।  
एतावता शरभाख्यो महात्मा स चान्तरो स तु पर्जन्य एव ॥१५ ॥  
शश्वत्केशा यस्य गात्रे खगेन्द्र प्रभास्यन्ते शरभाख्यो पयोतः ।  
यमस्य भार्या श्यामला या खगेन्द्र यस्मात्सदा कलिभार्यापिया च ॥१६ ॥  
मत्वा सम्यक्मानसं या करोति ह्यतश्च सा श्यामलासञ्ज्ञकाभूत् ।  
मलं वक्ष्ये हरिभक्तेर्विरोधी सुलोहपात्रे सन्निधानं च तस्य ॥१७ ॥  
तद्वैष्णवैस्त्याज्यमेवं सदैव वस्त्रं दग्धं सन्धिजं चैव जन्यम् ॥१८ ॥  
चिकित्सितं परदुःखं खगेन्द्र हरेर्भक्तैस्त्याज्यमेवं सदैव ॥१८ ॥  
नोच्चाश्च ते हरिभक्तेर्विहीनास्तेषां सङ्गो नैव कार्यः सदापि ।  
पुराणसम्पर्कविसर्जिनं च पुराणतालं च पुराणवस्त्रम् ॥१९ ॥  
सुजीर्णकन्थाजिनमेखलं च यज्ञोपवीतं च कलिप्रियं च ।  
प्रियं गृहं चोर्णवितानकं च समित्कुशैः पूरितं कुत्सितं च ॥२० ॥  
सर्वं चेत्कलिभार्याप्रियं च नैव प्रियं शार्ङ्गपाणेः कदाचित् ।  
कांस्ये सुपक्वं यावनालस्य चान्नं तुषः पिण्याकं तुम्बबिल्वे पलाण्डुः ॥२१ ॥  
दीर्घं तक्रं स्वादुहीनं कटूष्णमेते सर्वे कलिभार्याप्रियाश्च ।  
सुदुर्मुखं निन्दनं चार्यजानां सतोवमत्यात्मजानां प्रसह्य ॥२२ ॥  
सुपीडनं सर्वदा भर्तृवर्गे गृहस्थितव्रीहिवस्त्रादिचौर्यात् ।  
प्रकीर्णभूतान्मूर्धजान्सन्दधानं करैर्युतं देवकलिप्रियं च ॥२३ ॥  
इत्यादि सर्वं कलिभार्याप्रियञ्च सुनिर्मलं प्रकरोत्येव सर्वम् ।  
अतश्च सा श्यामलेति स्वसञ्ज्ञामवाप सा देवकी सम्बभूव ॥२४ ॥  
युधिष्ठिरस्यैव बभूव पत्नीसम्भाविता तत्र च देवकी सा ।  
चन्द्रस्य भार्या रोहिणी वै तदेयमश्विन्यादिभ्योऽह्यधिका सर्वदैव ॥२५ ॥  
रोणीं धृत्वा रोहति योग्यस्थानं तस्माच्च सा रोहिणीति प्रसिद्धा ।  
आदित्यभार्या नाम सञ्ज्ञा खगेन्द्र ज्ञेया सा नारायणस्य स्वरूपा ॥२६ ॥  
सञ्जानातीत्येव सञ्ज्ञामवाप सञ्ज्ञेति लोके सूर्य भार्या खगेन्द्र ।  
ब्रह्माण्डस्य ह्यभिमानी तु देवो विराडिति ह्यभिधामाप तेन ॥२७ ॥  
गङ्गादिषट्कं सममेव नित्यं परस्परं नोत्तमं नाधमं च ।  
प्रधानाग्नेः पाविकान्यैव गङ्गा सदा शुभा नात्र विचार्यमस्ति ॥२८ ॥  
आसां ज्ञानत्पुण्यमाप्नोति नित्यं सदा हरिः प्रीयते केशवोलम् ।  
गङ्गादिभ्यो ह्यवराह्यग्निजाया स्वाहासञ्ज्ञाधिगुणा नैव हीना ॥२९ ॥  
स्वाहाकारो मन्त्ररूपाभिमानी स्वाहेति सञ्ज्ञामाप सदैव वीन्द्र ।  
अग्नेर्भार्यातो बुद्धिमान् सम्बभूव ब्रह्माभिमानी चन्द्रपुत्रो बुधश्च ॥३० ॥  
बुद्ध्याहरद्वै राष्ट्रजातं च सर्वं धृतं त्वतो बुधसञ्ज्ञामवाप ।  
एवं चाभूदभिमन्युर्महात्मा सुभद्राया जठरे ह्यर्जुनाच्च ॥३१ ॥  
कृष्णस्य चन्द्रस्य यमस्य चांशैः स संयुतस्त्वश्विनोर्वै हरस्य ।  
स्वाहाधमश्चन्द्रपुत्रो बुधस्तु पादारविन्दे विष्णुदेवस्य भक्तः ॥३२ ॥  
नामात्मिका त्वश्विभार्या उषा नाम प्रकीर्तिता ।  
बुधाधमा सा विज्ञेया स्वाहा दशगुणाधमा ॥३३ ॥  
नकुलस्य भार्या मागधस्यैव पुत्री शल्यात्मजा सहदेवस्य भार्या ।  
उभे ह्येते अश्विभार्या ह्युषापि उपासते षड्गुणं विष्णुमाद्यम् ।  
अतोऽप्युषासञ्ज्ञका सा खगेन्द्र अनन्तराञ्छृणु वक्ष्ये महात्मन् ॥३४ ॥  
ततः शक्तिः पृथिव्यात्मा शनैश्चरति सर्वदा ।  
अतः शनैश्चरो नाम उषायाश्च दशाधमाः ॥३५ ॥  
कर्मात्मा पुष्करो ज्ञेयः शनेरथ यमो मतः ।  
नयाभिमानी पुरुषः किञ्चिन्नम्रो दशावरः ॥३६ ॥  
हरिप्रीतिकरो नित्यं पुष्करे क्रीडते यतः ।  
अतस्तु पुष्कलो नाम लोके स परिकीर्तितः ॥३७ ॥  
हरि प्रीतिकरान्धर्मान्वक्ष्ये शृणु खगाधिप ।  
प्रातः काले समुत्थाय स्मरेन्नारायणं हरिम् ॥३८ ॥  
तुलसीवन्दनं कुर्याच्छ्रीविष्णुं संस्मरेत्खग ।  
विण्मूत्रोत्सर्गकाले च ह्यपानात्मककेशवम् ॥३९ ॥  
त्रिविक्रमं शौचकाले गङ्गापानकरं हरिम् ।  
दन्तधावनकाले तु चन्द्रान्तर्यामिणं हरिम् ॥४० ॥  
मुखप्रक्षालने काले माधवं संस्मरेत्खग ।  
गवां कण्डूयने चैव स्मरेद्गोवर्धनं हरिम् ॥४१ ॥  
सदा गोदोहने काले स्मरेद्गोपालवल्लभम् ।  
अनन्तपुण्यार्जितजन्मकर्मणां सुपक्वकाले च खगेन्द्रसत्तम ॥४२ ॥  
स्पर्शे गवां चैव सदा नृणां वै भवत्यतो नात्र विचार्यमस्ति ।  
यस्मिन् गृहे नास्ति सदोत्तमा च गौर्यङ्गणे श्रीतुलसी च नास्ति ॥४३ ॥  
यस्मिन् गृहे देवमहोत्सवश्च यस्मिन् गृहे श्रवणं नास्ति विष्णोः ।  
तत्संसर्गाद्याति दुःखादिकं च तस्य स्पर्शो नैव कार्यः कदापि ॥४४ ॥  
गोस्पर्शनविहीनस्य गोदोहनमजानतः ।  
गोपोषणविहीनस्य प्राहुर्जन्म निरर्थकम् ॥४५ ॥  
गोग्रासमप्रदातुश्च गोपुष्टिं चाप्यकुर्वतः ।  
गतिर्नास्त्येव नास्त्येव ग्रामचाण्डालवत्स्मृतः ॥४६ ॥  
वत्स्यस्य स्तनपाने च बालकृष्णं तु संस्मरेत् ।  
दधिनिर्मन्थने चैव मन्थाधारं स्मरेद्धरिम् ॥४७ ॥  
मृत्तिकास्नान काले तु वराहं संस्मरेद्धरिम् ।  
पुण्ड्राणां धारणे चैव केशवादींश्च द्वादश ॥४८ ॥  
मुद्राणां धारणे चैव शङ्खचक्रगदाधरम् ।  
पद्मं नारायणीं मुद्रां क्रुद्धोल्कादींश्च संस्मरेत् ॥४९ ॥  
श्रीरामसंस्मृतिं चैव सन्ध्याकाले खगोत्तम ।  
अच्युतानन्तगोविन्दाञ्छ्राद्धकाले च संस्मरेत् ॥५० ॥  
प्राणादिकपञ्चहोमेचानिरूद्धादींश्च संस्मरेत् ।  
अन्नाद्यर्पणकाले तु वासुदेवं च संस्मरेत् ॥५१ ॥  
अपोशनस्य काले तु वायोरन्तर्गतं हरिम् ।  
बस्त्रधारणकाकाले तु उपेन्द्रं संस्मरेद्धरिम् ॥५२ ॥  
यज्ञोपवीतस्य च धारणे तु नारायणं वामनाख्यं स्मरेत्तु ।  
आर्तिक्यकाले च तथैव विष्णोः सम्यक्स्मरेत्पर्शुरामाख्यविष्णुम् ॥५३ ॥  
अपोशनेवैश्वदेवस्य काले तदन्यहोमादिषु भस्मधारणे ।  
स्मरेत्तु भक्त्या परमादरेण नारायणं जामदग्न्याख्यरामम् ॥५४ ॥  
त्रिवारतीर्थग्रहणस्य काले कृष्णं रामं व्यासदेवं क्रमेण ।  
शङ्खोदकस्योद्धरणे चैव काले मुकुन्दरूपं संस्मरेत्सर्वदैव ॥५५ ॥  
ग्रासेग्रासे स्मरणं चैव कार्यं गोविन्दसञ्ज्ञस्य विशुद्धमन्नम् ।  
एकैकभक्ष्यग्रहणस्य काले सम्यक्स्मरेदच्युतं वै खगेन्द्र ॥५६ ॥  
शाकादीनां भक्षणे चैव काले धन्वन्तरिं स्मरेच्चैव नित्यम् ।  
तथा परान्नस्य च भोगकाले स्मरेच्च सम्यक्पाण्डुरङ्गं च विष्णुम् ॥५७ ॥  
हैयङ्गवीनस्य च भक्षणे वै सम्यक्स्मरेत्ताण्डवाख्यं च कृष्णम् ।  
दध्यन्नभक्षे परमं पुराणं गोपालकृष्णं संस्मरेच्चैव नित्यम् ॥५८ ॥  
दुग्धान्नभोगे च तथैव काले सम्यक्स्मरेच्छ्रीनिवासं हरिं च ।  
सुतैलसर्पिः षु विपक्वभक्षसम्भोजने संस्मरेद्व्यङ्कटेशम् ॥५९ ॥  
द्राक्षासुजम्बूकदलीरसालनारिङ्गदाडिम्बफलानि चारु ।  
स्मरेत्तु रम्भोत्तमनारिकेलधात्रीसुभोगे खलु बालकृष्णम् ॥६० ॥  
सुपानकस्यैव च पानकाले सम्यक्स्मरेन्नारसिंहाख्यविष्णुम् ।  
गङ्गामृतस्यैव च पानकाले गङ्गातातं संस्मरेद्विष्णुमेव ॥६१ ॥  
प्रयाणकाले संस्मरेत्तार्क्ष्यवाहं नारायणं निर्गुणं विश्वमूर्तिम् ।  
पुत्रादीनां चुम्बने चैव काले सुवेणुहस्तं संस्मरेत्कृष्णमेव ॥६२ ॥  
सुखङ्गकाले स्वस्त्रियश्चैव नित्यं गोपि कुचद्वन्द्वविलासिनं हरिम् ।  
ताम्बूलकाले संस्मरैच्चैव नित्यं प्रद्युम्नाख्यं वासुदेवं हरिं च ॥६३ ॥  
शय्याकाले संस्मरेच्चैव नित्यं सङ्कर्षणाख्यं विष्णुरूपं हरिं च ।  
निद्राकाले संस्मरेत्पद्मनामं कथाकाले व्यासरूपं हरिं च ॥६४ ॥  
सुगानकाले संस्मरेद्वेणुगीतं हरिं हरिं प्रवदेत्सर्वदैव ।  
श्रीमत्तुलस्याश्छेदने चैव काले श्रीरामरामेति च संस्मरेत्तु ॥६५ ॥  
पुष्पादीनां छेदने चैव काले सम्यक् स्मरेदेत्कपिलाख्यं हरिं च ।  
प्रदक्षिणे गारुडान्तर्गतं च हरिं स्मरेत्सर्वदा वै खगेन्द्र ॥६६ ॥  
प्रणामकाले देवदेवस्य विष्णोः शेषान्तस्थं संस्मरेच्चैव विष्णुम् ।  
सुनीतिकाले संस्मरेन्नारसिंहं नारायणं संस्मरेत्सर्वदापि ॥६७ ॥  
पूर्तिर्यदा क्रियते कर्मणां च सम्यक्स्मरेद्वासुदेवं हरिं च ।  
एवं कृतानि कर्माणि हरिप्रीतिकराणि च ॥६८ ॥  
सम्यक्प्रकुर्वन्नेतानि पुष्करो हरिवल्लभः ॥६९ ॥  
एतस्मादेव पक्षीश कर्म यत्समुदाहृतं पुष्कराख्यानमतुलं शृणोति श्रद्धयान्वितः ।  
हरिप्रीतिकरे धर्मे प्रीतियुक्तो भवेत्सदा ॥७० ॥  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे तत्त्वरहस्यं नामैकोनत्रिंशोध्यायः  
समाप्तमिदं गरुडमहापुराणम् ।  
इति श्रीगरुडमहापुराणं समाप्तम् ।