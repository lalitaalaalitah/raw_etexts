---
title: ०१८

---
श्रीगरुडमहापुराणम् १८  
श्रीकृष्ण उवाच ।  
अथानन्तरजान्वक्ष्ये शृणु पक्षीन्द्रसत्तम ।  
शृणु तान्सावधानेन श्रुत्वा तानवधारय ॥ ३,१८.१ ॥  
  
पुरुषाख्यविरिञ्चानुजातः शेषो महाबलः ।  
हरे रमायाश्च यस्य स्वस्मिन्निद्रां प्रकुर्वतः ॥ ३,१८.२ ॥  
  
शयनार्थमभूदेष तेन कृत्यं हरेर्न तु ।  
सर्वदा हरिदासोहं सर्वदा हरिपूजकः ॥ ३,१८.३ ॥  
  
हरे सदा नमामि त्वां बहु जन्मनि जन्मनि ।  
एवं बुद्धा तु गरुडो ह्यभूच्च शयनं हरेः ॥ ३,१८.४ ॥  
  
सूत्रनाम्नस्तथा वायोः सदायं विनतासुत ।  
कालनामा च गरुडो वाहनार्थं हरेरभूत् ॥ ३,१८.५ ॥  
  
ततो महत्तत्त्वतनोर्विरिञ्चात्तु खगेश्वर ।  
अहं कारात्मको रुद्रः समभूत्सोवितुं हरिम् ॥ ३,१८.६ ॥  
  
त्रय एते महाभाग परस्परसमाः स्मृताः ।  
गायत्रीभारतीभ्यां ते त्रयः शतगुणा वराः ॥ ३,१८.७ ॥  
  
शेषः स एव विज्ञेयो भक्तो नारायणस्य च ।  
विष्णोर्वायोरनन्तस्य त्रिभिरंशैर्युतः सदा ॥ ३,१८.८ ॥  
  
सुमित्रांशो दशरथाज्जातो यो लक्ष्मणः खग ।  
सोपि शेषस्तु विज्ञेयो वाय्वनन्तांशसंयुतः ॥ ३,१८.९ ॥  
  
रामस्य सेवां कर्तुं सा सीता भूम्यां खगाधिप ।  
बलभद्रस्तु रोहिण्यां वसुदेवादभूत्खग ॥ ३,१८.१० ॥  
  
सोयमेप तु विज्ञेयस्त्वंशद्वयसमन्वितः ।  
आविष्टः शुक्लकृष्णे हरिणा रोहिणीसुतः ॥ ३,१८.११ ॥  
  
त्रय एते माहाभागावताराः फणिनः स्मृताः ।  
न वीन्द्रास्यावतारोस्ति भूम्यां चाज्ञा तथा हरेः ॥ ३,१८.१२ ॥  
  
रुद्रावतारान्वक्ष्येहं ताञ्छृणु त्वं समाहितः ।  
योहङ्कारात्मको रुद्रः स एवाभूत्खगेश्वर ॥ ३,१८.१३ ॥  
  
सदाशिव इति त्वाख्यामवाप स विनाशकः ।  
तमोभिमानी स ज्ञेयस्त्वशिवत्वात्सदाशिवः ॥ ३,१८.१४ ॥  
  
कपालमालामशिवां सदा धारयते यतः ।  
अतः सदाशैवो ज्ञेयो न च भागवतः शिवः ॥ ३,१८.१५ ॥  
  
गजाजिनं चापवित्रं यतो धारयते हरः ।  
लोकानमङ्गलान्सर्वान्हरते च सदा हरः ॥ ३,१८.१६ ॥  
  
हर्याज्ञया सदा लोकान्विपयासक्तचेतसः ।  
विमुखान्कुरुते यस्माद्विष्णोस्तस्मात्सदाशिवः ॥ ३,१८.१७ ॥  
  
कदाचिदसुरावेशाद्विरुद्धं कुरुते हरः ।  
अतः सदाशिवो ज्ञेयो न च भागवतः शिवः ॥ ३,१८.१८ ॥  
  
सोयं श्मशानवसतिं कर्तुमैच्छद्यतो हरः ।  
अतः सदाशिवो ज्ञेयो न च भागवतः शिवः ॥ ३,१८.१९ ॥  
  
दशवर्षं तपः कर्तुं विवेश लवणाम्भसि ।  
अतो रुद्रस्तपः सञ्ज्ञामवाप च खगोत्तम ॥ ३,१८.२० ॥  
  
व्यासपुत्रः शुकः प्रोक्तो वायोरावेशसंयुतः ।  
रुद्रावतारो विज्ञेयो ज्ञानार्थमभवद्भुवि ॥ ३,१८.२१ ॥  
  
अत्रिपत्न्यनुसूयायां जज्ञे रुद्रो महातपाः ।  
दुर्वासास्तु स विज्ञेयो मानभङ्गाय भूभृताम् ॥ ३,१८.२२ ॥  
  
द्रोणाज्जातो द्रौणिसञ्ज्ञो रुद्र एव प्रकीर्तितः ।  
प्रारब्धं भोक्तुकामोसौ परपक्षप्रकाशकः ॥ ३,१८.२३ ॥  
  
ईशानकोणे संस्थितो यस्तु रुद्रो ह्यवाप वै वामदेवेति सञ्ज्ञाम् ।  
स्ववामभागे संस्थितं चैव वायुस्तं योग्यभक्तं सेवते सर्वदैव ॥ ३,१८.२४ ॥  
  
अतो रुद्रो वामदेवेति सञ्ज्ञा मवाप शिष्टत्वमथोत्तमत्वम् ।  
कालात्मकत्वं च बलात्मकत्वमवाप रुद्रो न तु सुन्दरत्वतः ॥ ३,१८.२५ ॥  
  
सदा रुद्रो त्रिपुरस्थांश्च दैत्यान्विष्णुदुहो हन्तु कामो महात्मा ।  
अघोररूपं धृपवान्रुद्र एव ततस्त्वघोरेति स आप सञ्ज्ञाम् ॥ ३,१८.२६ ॥  
  
सेवां कर्तुं त्विच्छतो दैत्यसङ्घान्किञ्चित्कालं तपसा क्लिश्यमानान् ।  
वरान्दातुं सद्य एवाभिजातः सद्योजातेत्येव सञ्ज्ञामवाप ॥ ३,१८.२७ ॥  
  
उरोः पुत्रस्तु और्वश्च रुद्र एव प्रकीर्तितः ।  
इत्यकृष्टवाचित्वाद्रुस्तुरोदनवाचकः ॥ ३,१८.२८ ॥  
  
उरू रुद्रो ह्यतः प्रोक्तस्तत्पुत्रश्चौर्वसञ्ज्ञकः ।  
रुद्रमुर्वरितं कर्तुमौर्वोभूद्रुद्र एव सः ॥ ३,१८.२९ ॥  
  
गरुड उवाच ।  
रोदनं कुरुते कस्मादुरुसञ्ज्ञो हरे हरः ।  
रुदमुर्वरितं कस्मात्कुरुते और्वाकारकः ॥ ३,१८.३० ॥  
  
एतद्विस्तार्य मेब्रूहि पौत्राय तव सुव्रत ।  
इत्युक्तस्तेन स हरिरुवाच करुणानिधिः ॥ ३,१८.३१ ॥  
  
श्रीकृष्ण उवाच ।  
दृष्ट्वा स्वबिम्बं सुगुणैस्तु पूर्णं सङ्कर्षणाख्यं नतपादपद्म् ।  
श्रीब्रह्मशेषैर्जिष्णुकामैस्तथान्यैर्भारत्या वै स्वस्ति पैश्चापि नित्यम् ॥ ३,१८.३२ ॥  
  
दृष्ट्वा हरिं पुलकाङ्गस्तु रुद्रः सभाष्पचक्षू रुद्धकण्ठश्च हृष्टः ।  
अनाद्यनन्तब्रह्मकल्पेषु नैव कृतं यया स्मरणं सर्वदैव ॥ ३,१८.३३ ॥  
  
पादारविन्दे सुनखैर्विभूषिते दृष्टे मया केन पुण्येन देव ।  
दृष्ट्वादृष्ट्वा पादपद्मं मुरारेः पुनः पुना रुद्धकण्ठो बभूव ॥ ३,१८.३४ ॥  
  
रुरोद रुद्रो भयकम्पिताङ्गः कथं पुनर्दर्शनं मे प्रभोः स्यात् ।  
मुकुन्द नारायण विश्वमूर्ते वागिन्द्रियेण स्तवनं मे कथं स्यात् ॥ ३,१८.३५ ॥  
  
मद्दर्शनं सर्वदा पापुयुक्तं तथा मद्वाक्सर्वदा पापयुक्ता ।  
मद्दर्शनं सर्वदा स्त्रीषु सक्तमभूच्च ते दर्शनं मे ह्यसक्तम् ॥ ३,१८.३६ ॥  
  
आसक्तता पुत्रदारादिकानां सम्यक्शक्तिस्तवने नास्ति विष्णोः ।  
विष्णुस्तुतौ नावकाशोस्ति वाचो दृष्टोहं त्वं केन पुण्येन देव ॥ ३,१८.३७ ॥  
  
अनन्तकर्णेश सुचन्द्रसञ्ज्ञ श्रोत्रेण नित्यं न कथा श्रुता ते ।  
श्रुता मया बहुधा लोकवार्ता दृष्टो मया त्वं केन पुण्येन देव ॥ ३,१८.३८ ॥  
  
दृष्ट्वादृष्ट्वा पादपीठं हरेश्च पुनः पुना रुद्धङ्कठो बभूव ।  
रुरोद रुद्रो भयकम्पिताङ्गः कथं पुनः श्रवणं स्यात्कथायाः ॥ ३,१८.३९ ॥  
  
त्वमीश वैकुण्ठ सुवायुसञ्ज्ञस्त्वदर्पितं गन्धपुष्पादिकं च ।  
सदा न लिप्तं च भुजैर्विलिप्तं तन्मूत्रविष्ठादिमकर्दमाम्बुभिः ॥ ३,१८.४० ॥  
  
स्त्रीणां कुचोदैश्च कचोदकैश्चकक्षोदकैर्गात्रजलैर्मुकुन्द ।  
अनर्पितैर्वस्त्रगन्धादिकैश्च दृष्टो मया केन पुण्येन देव ॥ ३,१८.४१ ॥  
  
स्पृष्ट्वास्पृष्ट्वा हरिनिर्माल्यगन्धं पुनः पुना रुद्धकण्ठो बभूव ।  
रुरोद रुद्रो भयकम्पिताङ्गः कथं पुनः स्पर्शनं स्यात्सदा मे ॥ ३,१८.४२ ॥  
  
नृसिंह नासास्थित नासिकेश मन्नासया क्वापि सुपद्मसौरभम् ।  
नाघ्रातमित्थं पुनराघ्रातमेव ह्यनर्पितं गन्धपुष्पादिकं च ॥ ३,१८.४३ ॥  
  
सुनासिकं सुष्ठुदन्तं मुरारे दृष्टं मुखं केन पुण्येन देव ।  
घ्रात्वा घ्रात्वा विष्णुनिर्माल्यगन्धं पुनः पुना रुद्धकण्ठो बभूव ॥ ३,१८.४४ ॥  
  
रुरोद रुद्रो भयकम्पिताङ्गो जिघ्रामि निर्माल्यमिदं कथं ते ।  
जिह्वास्थितो जिह्व सञ्ज्ञो मुरारे जिह्वेन्द्रियेणापि तथार्पितं च ॥ ३,१८.४५ ॥  
  
नैवेद्यशेषं तुलसीविमिश्रितं विशेषतः पादजलेन सिक्तम् ।  
यो स्नाति नित्यं पुरतो मुरारेः प्राप्नोति यज्ञायुतकोटिपुण्यम् ॥ ३,१८.४६ ॥  
  
एतादृशं तव नैवेद्यशेषं न भुक्तं वै सर्वदादित्यरूपम् ।  
अनर्पितं तव देवस्य विष्णोर्भुक्तं मया बहुवारं मुकुन्द ॥ ३,१८.४७ ॥  
  
पादारविन्दे नार्पितं भक्ष्यभोज्यं दृष्टो मया केन पुण्येन देव ।  
भुक्त्वाभुक्त्वा हरिनैरवेद्यजातं सुखं त्वदीयं रमया लालितं च ॥ ३,१८.४८ ॥  
  
द्युभ्वाश्रयं तव मूर्धानमाहुः किरीटयुक्तं कुटिलैः कुन्तलैश्च ।  
अनेकजन्मार्जितपुण्यसञ्चयैर्दृष्टं मया सज्जनसङ्गमाच्च ॥ ३,१८.४९ ॥  
  
अनेकजन्मार्जितपापसञ्चयैरदर्शनं यास्यति देवदेव ।  
एवं सुभक्त्या च रुरोद रुद्रो दृष्ट्वा हरिं सुर्वगुणैः सम्पूर्णम् ॥ ३,१८.५० ॥  
  
पादारविन्दं तव विश्वमूर्ते योगीश्वरैर्हृदये सङ्गृहीतम् ।  
दृष्टं मया दयया वासुदेव द्रक्ष्ये कथं पुनरित्थं रुरोद ॥ ३,१८.५१ ॥  
  
दृष्टं मया त्वरिवले भविनाशिशङ्खचक्रादिकैस्त्रिजगतापि च देव पूर्णम् ।  
एतादृशं त्वदुदरं च कथं रमेश द्रक्ष्ये पुनः पुनरहं त्विति संरुरोद ॥ ३,१८.५२ ॥  
  
आनन्दपूर्ण नखपूर्ण सुकेशपूर्ण लोमादिपूर्ण गुणपूर्ण सुघोणपूर्ण ।  
वक्षः स्थलं तव विभोस्तु विशालभूतं सद्भूषणं विमलकौस्तुभशोभि लक्ष्म्या ॥ ३,१८.५३ ॥  
  
सुकोमलं श्रीतुलस्यास्तथैव सुपुष्पितं चन्द नैश्चर्चितं च ।  
एतादृशं तव वक्षः स्थलं च दृष्टं मया तव कारुण्यदृष्ट्या ॥ ३,१८.५४ ॥  
  
पुनः पुनर्दर्शनं मे कथं स्यादेवं रुद्रः स च भक्त्या रुरोद ।  
अतस्तूरुर्नाम सम्प्राप्य रुद्रस्तत्पुत्रोभूद्दौर्वसञ्ज्ञः स एव ॥ ३,१८.५५ ॥  
  
यस्माद्रुदं चोर्वरितं वै चकार तस्मात्स रुद्रस्त्वौर्वसञ्ज्ञो बभूव ।  
और्वस्तु लोकान्मोक्षयोग्यांश्च दृष्ट्वा ह्यत्यन्तं वै विषयेष्वेव निष्ठान् ॥ ३,१८.५६ ॥  
  
स्तूद्दैव चौर्वो विष्णुपादारविदं स्मृत्वास्मृत्वा रुद्धकण्ठो बभूव ।  
ते पापिष्ठाः पापरूपान्भजन्तो दिनेदिने दुर्विषयान्कदिन्द्रियैः ॥ ३,१८.५७ ॥  
  
कदा चैतान्हेयबुद्ध्या विमुञ्चे न जानेहं चेति सम्यग्रुरोद ।  
एते हि मूर्खा विषयानर्थलब्ध्यै कुर्वन्ति यत्नं परमादरेण ॥ ३,१८.५८ ॥  
  
कदिन्द्रियार्थं हि धनादिकं च त्यजन्ति च सर्वे विषयेषु निष्ठाः ।  
त्वन्मायया मोहितान्नष्टबुद्धीन्कदा चैतान्मुञ्चसे विश्वमूर्ते ॥ ३,१८.५९ ॥  
  
स्मृत्वास्मृत्वा वासुदेवस्य मायां रुरोद चौर्वो भयकम्पिताङ्गः ।  
अतीव कष्टेन च लोकवृत्त्या श्रिता दैन्यं स्वीयकार्यं विहाय ॥ ३,१८.६० ॥  
  
अतीव दैन्येन धनादिकं च सम्पाद्य सर्वेऽपि सुपापशीलाः ।  
कष्टार्जितं द्रव्यधनादिकं च त्यजन्ति सर्वे पशवो व्यर्थमेव ॥ ३,१८.६१ ॥  
  
सत्पात्रभूते विष्णुबुद्ध्या कदापि त्यजन्ति नैते मायया वै मुरारेः ।  
एषामायुर्व्यर्थमाहुर्महान्तः कथं नष्टा इति सम्यग्रुरोद ॥ ३,१८.६२ ॥  
  
एषामायुर्व्यर्थमेवं गतं च एषां दृष्ट्वा यौवनं तु ध्रुवं च ।  
स्कन्धस्थमृत्युर्हसते कृष्ण विष्णो तं वै न जानन्ति विमूढचेतसः ॥ ३,१८.६३ ॥  
  
गृहं मदीयं शतवर्षं च जीवेत्पुत्रा मदीया शवतवर्षं तथैव ।  
अहं च जीवे शतवर्षं सुखेन मदीयभार्यापि सुलक्षणाऽस्ते ॥ ३,१८.६४ ॥  
  
गावश्च मे सन्ति सदुग्धपूर्णा मित्राणि मे सन्ति मुदा हि युक्ताः ।  
दास्ये सुतं वारणार्थं तु वध्वै पुत्रीं विवाहार्थमहं ददामि ॥ ३,१८.६५ ॥  
  
दास्ये चाहं सत्सु पुत्रीं धनं वा दास्ये चाहं धनिकेष्वेव नित्यम् ।  
अदृष्टशून्यान् भगवान्वासुदेवो दृष्ट्वादृष्ट्वा हसते सर्वदैव ॥ ३,१८.६६ ॥  
  
नाहं करिष्ये श्रवणं कथाया मद्भाग्यना शश्च भविष्यतीति ।  
नाहं हरिं पूजयिष्ये सदैव पुत्रादिनाशश्च भविष्यतीति ॥ ३,१८.६७ ॥  
  
कालेकाले दिष्टनामा हरिस्तु फलप्रदो वासुदेवोऽखिलस्य ।  
एतादृशान्मूर्खजनांश्च दृष्ट्वा रुरोद चौर्वो वासुदेवैकनिष्ठः ॥ ३,१८.६८ ॥  
  
अतस्त्वौर्वो रुद्ररूपी खगेन्द्र जानीहि नित्यं कृष्णसुशिक्षितार्थः ।  
यदा सती दक्षपुत्री खगेन्द्र दक्षाध्वरे स्वशरीरं विसृज्य ॥ ३,१८.६९ ॥  
  
जज्ञे पुनर्मेनकायां हिमाद्रेस्तदा रुद्रस्त्वौर्वसञ्ज्ञा मवाप ।  
ऊर्ध्वरेता भवेत्युक्त्वा ऊर्ध्वरेता बभूव ह ॥ ३,१८.७० ॥  
  
पाणिग्राहं रुद्रदेवो महात्मा यदा हिमाद्रेः कन्यकायाश्चकार ।  
तस्यां परं लम्पटः सम्बभूव अतो रुद्रः परसञ्ज्ञामवाप ॥ ३,१८.७१ ॥  
  
सदाशिवाद्या दश रुद्रभ्रातरः सौमित्रेयो हौहिणेयस्त्रयश्च ।  
समा एते मोक्षकाले सृतौ च शतैर्गुणैर्न्यूनभूताश्च ताभ्याम् ॥ ३,१८.७२ ॥  
  
गरुड उवाच ।  
आनन्दनिर्णयं ब्रूहि कृष्ण पूर्णदयानिघे ।  
निर्णेतुं ज्ञानिनां यद्वज्ज्ञापनार्थं तथा मम ॥ ३,१८.७३ ॥  
  
ब्रूहि शिष्याय दयया उद्धर्तुं मां च सर्वदा ।  
पूर्णकामस्य ते कृष्ण का स्पृहा विद्यते प्रभो ॥ ३,१८.७४ ॥  
  
एवमुक्तो हृषीकेशः पक्षीशेन महात्मना ।  
उवाच कृपया कृष्णः प्रसन्नः कमलेक्षणः ॥ ३,१८.७५ ॥  
  
श्रीकृष्ण उवाच ।  
गायत्र्याश्च शतानन्द एकानन्दस्तु वेधसः एतादृशः शतानन्दो ब्रह्मणः परिकीर्तितः ॥ ३,१८.७६ ॥  
  
शेषादेश्च शतानन्दः सरस्वत्याः खगोत्तम ।  
एकानन्दस्तु विज्ञेयो भारत्या विनतासुत ॥ ३,१८.७७ ॥  
  
एवं तु निर्णयो ज्ञेय आनन्दस्य सदा खग ।  
एवमुक्तं मया सर्वं किमन्यच्छ्रोतुमिच्छसि ॥ ३,१८.७८ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे रुद्ररोदनहेत्वाननन्तानन्दतारतम्यनिरूपणं नामाष्टादशोध्यायः