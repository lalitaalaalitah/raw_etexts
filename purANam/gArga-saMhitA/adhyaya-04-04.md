मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - चतुर्थोऽध्यायः  
कौशला गोपीगणानामुपाख्यानम् -  
  
श्रीनारद उवाच -  
कौशलानां गोपिकानां वर्णनं शृणु मैथिल ।  
सर्वपापहरं पुण्यं श्रीकृष्णचरितामृतम् ॥ १ ॥  
नवोपनन्दगेहेषु जाता रामवराद्‌व्रजे ।  
परिणीता गोपजनै रत्नरभूषणभूषिताः ॥ २ ॥  
पूर्णचन्द्रप्रतीकाशा नवयौवनसंयुताः ।  
पद्मिन्यो हंसगमनाः पद्मपत्रविलोचनाः ॥ ३ ॥  
जारधर्मेण सुस्नेहं सुदृढं सर्वतोऽधिकम् ।  
चक्रुः कृष्णे नन्दसुते कमनीये महात्मनि ॥ ४ ॥  
ताभिः सार्द्धं सदा हास्यं व्रजवीथीषु माधवः ।  
स्मितैः पीतपटादानैः कर्षणैः स चकार ह ॥ ५ ॥  
दधिविक्रयार्थं यान्त्यस्ताः कृष्ण कृष्णेति चाब्रुवन् ।  
कृष्णे हि प्रेमसंयुक्ता भ्रमन्त्यः कुञ्जमडले ॥ ६ ॥  
खे वायौ चाग्निजलयोर्मह्यां ज्योतिर्दिशासु च ।  
द्रुमेषु जनवृन्देषु तासां कृष्णो हि लक्ष्यते ॥ ७ ॥  
प्रेमलक्षणसंयुक्ताः श्रीकृष्णहृतमानसाः ।  
अष्टभिः सात्त्विकैर्भावैः सम्पन्नास्ताश्च योषितः ॥ ८ ॥  
प्रेम्णा परमहंसानां पदवीं समुपागताः ।  
कृष्णनन्दाः प्रधावन्त्यो व्रजवीथीषु ता नृप ॥ ९ ॥  
जडा जडं न जानन्त्यो जडोन्मत्तपिशाचवत् ।  
अब्रुवन्त्यो ब्रुवन्त्यो वा गतलज्जा गतव्यथाः ॥ १० ॥  
एवं कृतार्थतां प्राप्प्तास्तन्मया याश्च गोपिकाः ।  
बलादाकृष्य कृष्णस्य चुचुम्बुर्मुखपङ्कजम् ॥ ११ ॥  
तासां तपः किं कथयामि राजन्  
     पूर्णे परे ब्रह्मणि वासुदेवे ।  
याश्चक्रिरे प्रेम हृदिन्द्रियाद्यै-  
     र्विसृज्य लोकव्यवहारमार्गम् ॥ १२ ॥  
या रासरङ्गे विनिधाय बाहुं  
     कृष्णांसयोः प्रेमविभिन्नचित्ताः ।  
चक्रुर्वशे कृष्णमलं तपस्त-  
     द्‌वक्तुं न शक्तो वदनैः फणीन्द्रः ॥ १३ ॥  
योगेन साङ्ख्येन शुभेन कर्मणा  
     न्यायादिवैशेषिकतत्त्ववित्तमैः ।  
यत्प्राप्यते तच्च पदं वेदेहराट्  
     सम्प्राप्यते केवलभक्तिभावतः ॥ १४ ॥  
भक्त्यैव वश्यो हरिरादिदेवः  
     सदा प्रमाणं किल चात्र गोप्यः ।  
साङ्ख्यं च योगं न कृतं कदापि  
     प्रेम्णैव यस्य प्रकृतिं गताः स्युः ॥ १५ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
कौशलोपाख्यानं नाम चतुर्थोऽध्यायः ॥ ४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
