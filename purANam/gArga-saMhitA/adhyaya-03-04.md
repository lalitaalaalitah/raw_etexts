मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - चतुर्थोऽध्यायः  
सुरभिकृतं कृष्णाभिषेकम् -  
  
श्रीनारद उवाच -  
अथ देवगणैः सार्द्धं शक्रस्तत्र समागतः ।  
गतमानो गिरौ कृष्णं रहसि प्रणनाम ह ॥ १ ॥  
इन्द्र उवाच -  
त्वं देवदेवः परमेश्वरः प्रभुः  
     पूर्णः पुराणः पुरुषोत्तमोत्तमः ।  
परात्परस्त्वं प्रकृतेः परो हरि-  
     र्मां पाहि पाहि द्युपते जगत्पते ॥ २ ॥  
दशावतारो भगवांस्त्वमेव  
     रिरक्षया धर्मगवां श्रुतेश्च ।  
अद्यैव जातः परिपूर्णदेवः  
     कंसादि दैत्येन्द्रविनाशनाय ॥ ३ ॥  
त्वन्मायया मोहितचित्तवृत्तिं  
     मदोद्धतं हेलनभाजनं माम् ।  
पितेव पुत्रं द्युपते क्षमस्व  
     प्रसीद देवेश जगन्निवास ॥ ४ ॥  
ॐनमो गोवर्धनोद्धरणाय गोविन्दाय गोकुलनिवासाय  
गोपालाय गोपालपतये गोपीजनभर्त्रे गिरिगजोद्धर्त्रे  
करुणानिधये जगद्विधये जगन्मङ्गलाय जगन्निवासाय  
जगन्मोहनाय कोटिमन्मथमन्मथाय वृषभानुसुतावराय  
श्रीनन्दराजकुलप्रदीपाय श्रीकृष्णाय परिपूर्णतमाय  
तेऽसङ्ख्यब्रह्माण्डपतये गोलोकधामधिषणाधिपतये  
स्वयम्भगवते सबलाय नमस्ते नमस्ते ॥ ५ ॥  
श्रीनारद उवाच -  
इति शक्रकृतं स्तोत्रं प्रातरुत्थाय यः पठेत् ।  
सर्वा सिद्धिर्भवेत्तस्य सङ्कटान्न भयं भवेत् ॥ ६ ॥  
इतिस्तुत्वा हरिं देवं सर्वैर्देवगणैः सह ।  
कृताञ्जलिपुटो भूत्वा प्रणनाम पुरन्दरः ॥ ७ ॥  
अथ गोवर्धने रम्ये सुरभिर्गौः समुद्रजा ।  
स्नापयामास गोपेशं दुग्धधाराभिरात्मनः ॥ ८ ॥  
शुण्डादण्डैश्चतुर्भिश्च द्युगङ्गाजलपूरितैः ।  
श्रीकृष्णं स्नापयामास मत्त ऐरावतो गजः ॥ ९ ॥  
ऋषिभिः श्रुतिभिः सर्वैर्देवगन्धर्वकिन्नराः ।  
तुष्टुवुस्ते हरिं राजन् हर्षिताः पुष्पवर्षिणः ॥ १० ॥  
कृष्णाभिषेके सञ्जाते गिरिर्गोवर्धनो महान् ।  
द्रवीभूतोऽवहद्‌राजन् हर्षानन्दादितस्ततः ॥ ११ ॥  
प्रसन्नो भगवांस्तस्मिन्कृतवान्हस्तपङ्कजम् ।  
तद्धस्तचिह्नमद्यापि दृश्यते तद्‌गिरौ नृप ॥ १२ ॥  
तत्तीर्थं च परं भूतं नराणां पापनाशनम् ।  
तदेव पादचिह्नं स्यात्तत्तीर्थं विद्धि मैथिल ॥ १३ ॥  
एतावत्तस्य तत्रैव पादचिह्नं बभूव ह ।  
सुरभेः पादचिह्नानि बभूवुस्तत्र मैथिल ॥ १४ ॥  
द्युगङ्गाजलपातेन कृष्णस्नानेन मैथिल ।  
तत्र वै मानसी गङ्गा गिरौ जाताऽघनाशिनी ॥ १५ ॥  
सुरभेर्दुग्धधाराभिर्गोविन्दस्नानतो नृप ।  
जातो गोविन्दकुण्डोऽद्रौ महापापहरः परः ॥ १६ ॥  
कदाचित्तस्मिन्दुग्धस्य स्वादुत्वं प्रतिपद्यते ।  
तत्र स्नात्वा नरः साक्षाद्‌‌गोविन्दपदमाप्नुयात् ॥ १७ ॥  
प्रदक्षिणीकृत्य हरिं प्रणम्य वै  
     दत्त्वा बलींस्तत्र पुरन्दरादयः ।  
जयध्वनिं कृत्य सुपुष्पवर्षिणो  
     ययुः सुराः सौख्ययुतास्त्रिविष्टपम् ॥ १८ ॥  
कृष्णाभिषेकस्य कथां शृणोति यो  
     दशाश्वमेधावभृथाधिकं फलम् ।  
प्राप्नोति राजेन्द्र स एव भूयसः  
     परं पदं याति परस्य वेधसः ॥ १९ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
श्रीकृष्णाभिषेको नाम चतुर्थोऽध्यायः ॥ ४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
