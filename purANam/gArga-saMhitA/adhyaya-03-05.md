मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - पञ्चमोऽध्यायः  
कृष्णस्य वर्णदर्शने गोपगणानां सन्देहः विवादश्च -  
  
श्रीनारद उवाच -  
एकदा सर्वगोपाला गोप्यो नन्दसुतस्य तत् ।  
अद्‌भुतं चरितं दृष्ट्वा नन्दमाहुर्यशोमतीम् ॥ १ ॥  
गोपा ऊचुः -  
हे गोपराज त्वद्वंशे कोऽपि जातो न चाद्रिधृक् ।  
न क्षमस्त्वं शिलां धर्त्तुं सप्ताहं हे यशोमति ॥ २ ॥  
क्व सप्तहायनो बालः क्वाद्रिराजस्य धारणम् ।  
तेन नो जायते शङ्का तव पुत्रे महाबले ॥ ३ ॥  
अयं बिभ्रद्‌गिरिवरं कमलं गजराडिव ।  
उच्छिलीन्ध्रं यथा बालो हस्तेनैकेन लीलया ॥ ४ ॥  
गौरवर्णा यशोदे त्वं नन्द त्वं गौरवर्णधृक् ।  
अयं जातः कृष्णवर्ण एतत्कुलविलक्षणम् ॥ ५ ॥  
यद्वाऽस्तु क्षत्रियाणां तु बाल एतादृशो यथा ।  
बलभद्रे न दोषः स्याच्चन्द्रवंशसमुद्‌भवे ॥ ६ ॥  
ज्ञातेस्त्यागं करिष्यामो यदि सत्यं न भाषसे ।  
गोपेषु चास्य वोत्पत्तिं वद चेन्न कलिर्भवेत् ॥ ७ ॥  
श्रीनारद उवाच -  
श्रुत्वा गोपालवचनं यशोदा भयविह्वला ।  
नन्दराजस्तदा प्राह गोपान् क्रोधप्रपूरितान् ॥ ८ ॥  
श्रीनन्द उवाच -  
गर्गस्य वाक्यं हे गोपा वदिष्यामि समाहितः ।  
येन गोपगणा यूयं भवताशु गतव्यथाः ॥ ९ ॥  
ककारः कमलाकान्तो ऋकारो राम इत्यपि ।  
षकारः षड्गुणपतिः श्वेतद्वीपनिवासकृत् ॥ १० ॥  
णकारो नारसिंहोऽयमकारो ह्यक्षरोऽग्निभुक् ।  
विसर्गौ च तथा ह्येतौ नरनारायणावृषी ॥ ११ ॥  
सम्प्रलीनाश्च षट् पूर्णा यस्मिञ्छब्दे महात्मनि ।  
परिपूर्णतमे साक्षात्तेन कृष्णः प्रकीर्तितः ॥ १२ ॥  
शुक्लो रक्तस्तथा पीतो वर्णोऽस्यानुयुगं धृतः ।  
द्वापरान्ते कलेरादौ बालोऽयं कृष्णतां गतः ॥ १३ ॥  
तस्मात्कृष्ण इति ख्यातो नाम्नायं नन्दनन्दनः ।  
वसवश्चेन्द्रियाणीति तद्देवश्चित्त एव हि ॥ १४ ॥  
तस्मिन्यश्चेष्टते सोऽपि वासुदेव इति स्मृतः ॥ १५ ॥  
वृषभानुसुता राधा या जाता कीर्तिमन्दिरे ।  
तस्याः पतिरयं साक्षात्तेन राधापतिः स्मृतः ॥ १६ ॥  
परिपूर्णतमः साक्षाच्छ्रीकृष्णो भगवान्स्वयम् ।  
असङ्ख्यब्रह्माण्डपतिर्गोलोके धाम्नि राजते ॥ १७ ॥  
सोऽयं तव शिशुर्जातो भारावतरणाय च ।  
कंसादीनां वधार्थाय भक्तानां पालनाय च ॥ १८ ॥  
अनन्तान्यस्य नामानि वेदगुह्यानि भारत ।  
लीलाभिश्च भविष्यन्ति तत्कर्मसु न विस्मयः ॥ १९ ॥  
इति श्रुत्वाऽऽत्मजे गोपाः सन्देहं न करोम्यहम् ।  
वेदवाक्यं ब्रह्मवचः प्रमाणं हि महीतले ॥ २० ॥  
गोपा ऊचुः -  
यद्यागतस्तव गृहे गर्गाचार्यो महामुनिः ।  
तत्क्षणे नामकरणे नाहूता ज्ञातयस्त्वया ॥ २१ ॥  
स्वगृहे नामकरणं भवता च कृतं शिशोः ।  
तव चैतादृशी रीतिर्गुप्तं सर्वं गृहेऽपि यत् ॥ २२ ॥  
श्रीनारद उवाच -  
एवं वदन्तस्ते गोपा निर्गता नन्दमन्दिरात् ।  
वृषभानुवरं जग्मुः क्रोधपूरितविग्रहाः ॥ २३ ॥  
वृषभानुवरं साक्षान्नन्दराजसहायकम् ।  
प्राहुर्गोपगणाः सर्वे ज्ञातेर्मदसमन्विताः ॥ २४ ॥  
गोपा ऊचुः -  
वृषभानुवर त्वं वै ज्ञातिमुख्यो महामनाः ।  
नन्दराजं त्यज ज्ञातेर्हे गोपेश्वर भूपते ॥ २५ ॥  
श्रीवृषभानुवर उवाच -  
को दोषो नन्दराजस्य ज्ञातेस्तं सन्त्यजाम्यहम् ।  
गोपेष्टो ज्ञातिमुकुटो नन्दराजो मम प्रियः ॥ २६ ॥  
गोपा ऊचुः -  
न चेत्त्यजसि तं राजंस्त्यजामस्त्वां व्रजौकसः ।  
त्वद्‌गृहे वर्धिता कन्योद्वाहयोग्या महामुने ॥ २७ ॥  
भवता ज्ञातिमुख्येन सम्पदुन्मदशालिना ।  
न दत्ता वरमुख्याय कलुषं तव विद्यते ॥ २८ ॥  
अद्य त्वां ज्ञातिसम्भ्रष्टं पृथङ्मन्यामहे नृप ।  
न चेच्छीघ्रं नन्दराजं त्यज त्यज महामते ॥ २९ ॥  
श्रीवृषभानुवर उवाच -  
गर्गस्य वाक्यं हे गोप वदिष्यामि समाहितः ।  
येन गोपगणा यूयं भवताशु गतव्यथाः ॥ ३० ॥  
असङ्ख्यब्रह्माण्डपतिर्गोलोकेशः परात्परः ।  
तस्मात्परो वरो नास्ति जातो नन्दगृहे शिशुः ॥ ३१ ॥  
भुवो भारावताराय कंसादिनां वधाय च ।  
ब्रह्मणा प्रार्थितः कृष्णो बभूव जगतीतले ॥ ३२ ॥  
श्रीकृष्णपट्टराज्ञी या गोलोके राधिकाऽभिधा ।  
त्वद्‌गेहे साऽपि सञ्जाता त्वं न जानासी तां पराम् ॥ ३३ ॥  
अहं न कारयिष्यामि विवाहमनयोनृप ।  
तयोर्विवाहो भविता भाण्डीरे यमुनातटे ॥ ३४ ॥  
वृन्दावनसमीपे च निर्जने सुन्दरे स्थले ।  
परमेष्ठी समागत्य विवाहं कारयिष्यति ॥ ३५ ॥  
तस्माद्‌राधां गोपवर विद्ध्यर्द्धाङ्गीं परस्य च ।  
लोकचूडामणेः साक्षाद्‌राज्ञीं गोलोकमन्दिरे ॥ ३६ ॥  
यूयं सर्वेऽपि गोपाला गोलोकादागता भुवि ।  
तथा गोपीगणा गावो गोकुले राधिकेच्छया ॥ ३७ ॥  
एवमुक्त्वा गते साक्षाद्‌गर्गाचार्ये महामुनौ ।  
तद्दिनादथ राधायां सन्देहं न करोम्यहम् ॥ ३८ ॥  
वेदवाक्यं ब्रह्मवचः प्रमाणं हि महीतले ।  
इति वः कथितं गोपाः किं भूयः श्रोतुमिच्छथ ॥ ३९ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गोपविवादो नाम पञ्चमोऽध्यायः ॥ ५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
