मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - दशमोऽध्यायः  
उग्रसेन-रुचिमती-संवादम् -  
  
श्रीगर्ग उवाच -  
इति ब्रुवति श्रीकृष्णे हंसस्थश्चतुराननः ॥  
आजगाम कुशस्थल्यामीश्वरेण समन्वितः ॥१॥  
तत इन्द्रः कुबेरश्च यमो वरुण एव च ॥  
वायुर्वायुसखाश्चैव नैर्ऋतश्च निशाकरः ॥२॥  
एते समाययू राजन्कृष्णदर्शनकाङ्क्षया ॥  
ततश्च द्वादशादित्या वेतालाश्च मरुद्‌गणाः ॥३॥  
विश्वेदेवाश्च साध्याश्च गन्धर्वाः किन्नरास्तथा ॥  
विद्याधराश्च मुनयः श्रीकृष्णं द्रष्टुमाययुः ॥४॥  
तत्रागतानां देवानामुग्रसेनेन माधवः ॥  
यथाविध्युपसङ्गम्य सर्वेषां मानमादधे ॥५॥  
आसनेषूपविष्टेषु सभायां निर्जरेष्वथ ॥  
श्लाघां चकार सर्वेषां लीलानरवपुर्हरिः ॥६॥  
अथ ब्रह्मा हरेः पार्श्वे स्थितः शक्रेण नोदितः ॥  
प्रत्युवाच जगन्नाथं बलभद्रसमन्वितम् ॥७॥  
ब्रह्मोवाच  
पौत्रस्ते बालकः कृष्ण राजन्येभ्यश्च पालनम् ॥  
कठिनं श्यामकर्णस्य करिष्यति कथं हरे ॥८॥  
मा तं प्रेषय तस्मात्त्वं रक्षणाय हयस्य वै ॥  
विघ्नाश्च बहवः सन्ति प्रद्युम्नं प्रेषयस्व च ॥९॥  
सङ्कर्षणं वा गोविन्द ह्यथवा रक्ष त्वं हयम् ॥  
इति तद्वचनं श्रुत्वा निजगौ प्रहसन्हरिः ॥१०॥  
श्रीभगवानुवाच  
अनिरुद्धो हठाद्याति मन्निषेधं न मन्यते ॥  
तस्मात्तन्निकटे गत्वा निषेधं कुरु यत्नतः ॥११॥  
कृष्णस्य वाक्यमाकर्ण्य विधिश्चन्द्रसमन्वितः ॥  
ययौ निवारणार्थायानिरुद्धं कार्ष्णिनन्दनम् ॥१२॥  
यदा गतौ समीपे तु सुरज्येष्ठकलानिधी ॥  
विग्रहे ह्यनिरुद्धस्य सद्यस्तौ लीनतां गतौ ॥१३॥  
बभूवुर्विस्मिताः सर्वे शिवशक्रादयः सुराः ॥  
यादवा मुनयश्चैव ह्युग्रसेनादयो नृपाः ॥ १४॥  
वज्रनाभ त्वत्पितरं संस्तुवन्ति गणाः किल ॥  
परिपूर्णतमं तस्मादनिरुद्धं वदन्ति हि ॥१५॥  
गर्ग उवाच -  
अथोग्रसेनो नृपतिः सभातला-  
     दुत्थाय कृष्णं मनसा प्रणम्य च ॥  
स्वान्तःपुरं सुन्दररत्नवेष्टितं  
     जगाम राजन्क्रतुकौतुकावृतः ॥१६॥  
गत्वा ह्यन्तपुरे राजा सुरेन्द्रसदनोपमे ॥  
पर्यङ्कस्थां रुचिमतीं शचीतुल्यां वराननाम् ॥१७॥  
दासीभिः सेवितां राज्ञीं वस्त्रालङ्कारवेष्टिताम् ॥  
वीजितां चामरैः शुक्लैर्ददर्श नृपसत्तमः ॥१८॥  
सा विलोक्यागतं तत्र स्वपतिं यादवेश्वरम् ॥  
उत्थाय चादरं राजन् चकार विधिना किल ॥१९॥  
ततः स्थित्वा स पर्यङ्के वृष्णीशो स्वां प्रियां पराम् ॥  
प्रोवाच प्रहसन् वाण्या घनशब्दगभीरया ॥२०॥  
हयमेधं करिष्येऽहं प्रिये कृष्णाज्ञयाऽद्य वै ॥  
नरो यस्य प्रतापेन लभते वाञ्छितं फलम् ॥२१॥  
गर्ग उवाच -  
इति तद्वचनं श्रुत्वा पुत्रदुःखेन दुःखिता ॥  
स्मरन्ती कृपणा पुत्रान्प्रत्युवाच नृपेश्वरम् ॥२२॥  
राज्ञ्युवाच -  
पुत्रदर्शनहीनाया राजन्मे सर्वसम्पदः ॥  
न रोचन्ते सुरैः प्रार्थ्याः सुखेन त्वं क्रतुं कुरु ॥२३॥  
यदि यज्ञप्रतापेन पुत्रो भवति सुन्दरः ॥  
तदा प्रसन्नचित्ताहं भविष्यामि नृपेश्वर ॥२४॥  
तस्या वाक्यं समाकर्ण्य नृपः खिन्नमना ह्यभूत् ॥  
पुनराह प्रियां तत्र श्रद्धां श्राद्धसुरो यथा ॥२५॥  
राजोवाच -  
शृणु भद्रे त्विमामाशां पुत्राणां बहुदुःखदाम् ॥  
त्वक्त्वा विमुक्तिदं साक्षात्कृष्णं भज परात्परम् ॥२६॥  
अहं वृद्धस्तु त्वं वृद्धा कथं पुत्रो भविष्यति ॥  
तस्मादज्ञानजं शोकं त्यज बन्धनकारणम् ॥२७॥  
श्रुत्वा तु यादवेन्द्रस्य वाक्यं विज्ञानदं परम् ॥  
राजन् रुचिमती प्राह यदूनां प्रवरं पतिम् ॥२८॥  
रुचिमत्युवाच -  
राजन् यज्ञप्रतापेन प्राप्यते वाञ्छितं फलम् ॥  
अहं तु कामये द्रष्टुं हतपुत्रान्समागतान् ॥२९॥  
यदि त्वमीदृशं वाक्यं मृतानां दर्शनं कुतः ॥  
वदिष्यसि मदग्रे हि ततोऽन्यच्छृणु मन्मुखात् ॥३०॥  
कृष्णेन दत्तं तत्पुत्रं गुरवे गुरुदक्षिणाम् ॥  
तद्वत्स्वपुत्रान्‌ राजेन्द्र कामये द्रष्टुमागतान् ॥३१॥  
गर्ग उवाच -  
इति श्रुत्वाऽऽह्वयामास मां च कृष्णं बृहच्छ्रवाः ॥  
तयोः सपर्यां महतीमागताभ्यां चकार ह ॥३२॥  
तौ पूजयित्वाभिप्रायं ताभ्यां सर्वं न्यवेदयत् ॥  
उग्रसेनस्य वाक्यं वै श्रुत्वा मद्वचनाद्धरिः ॥३३॥  
उपशक्रो यथा शक्रं प्राह तद्वन्नृपेश्वर ॥  
श्रीभगवानुवाच -  
शृणु राजँस्तव सुताः प्रधने निहताः पुरा ॥३४॥  
ते सर्वे दिव्यदेहेन वर्तन्ते दिवि देववत् ॥  
तस्मात्वं नृपशार्दूल पुत्रशोकं विहाय च ॥३५॥  
अश्वमेधं क्रतुवरं कुरु धैर्येण भूपते ॥  
दर्शयिष्याम्यहं सर्वान् यज्ञस्यान्ते च ते सुतान् ॥३६॥  
निशम्य कृष्णवचनमुर्वीशः स्वां प्रियां मुदा ॥  
आश्वास्य च शुभैर्वाक्यैः सुधर्मां सुजनैर्ययौ ॥३७॥  
आगतं तु नृपं वीक्ष्य श्रीकृष्णेन समन्वितम् ॥  
दिक्पालाश्च प्रणेमुर्वै रामेशानादयः सुराः ॥३८॥  
उग्रसेनस्य भूपस्य वज्रनाभे तपः परम् ॥  
किं वर्णयामि यं सर्वे श्रीकृष्णाद्या नमन्ति हि ॥३९॥  
यादवेन्द्रस्तु सर्वान् वै देवान्नत्वा विलज्जितः ॥  
शक्रसिंहासने दिव्ये नारुरोह विचारयन् ॥४०॥  
तदैव कृष्णो भगवान्गृहीत्वा पाणिना नृपम् ॥  
स्वभक्तं स्थापयामास तस्मिन् वै वासवासने ॥४१॥  
इति श्रीगर्गसंहितायां हयमेधचरित्रे  
राजराज्ञीसंवादे दशमोऽध्यायः ॥१०॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
