मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - पञ्चत्रिंशोऽध्यायः  
कालनाभदैत्यवधम् -  
  
बहुलाश्व उवाच -  
अहो अत्यद्‌भुतं युद्धं मुने प्राद्युम्निना कृतम् ॥  
वृके हते महादैत्ये किं बभूव रणे पुनः ॥१॥  
श्रीनारद उवाच -  
वृकदैत्यं हतं वीक्ष्य कालनाभो महासुरः ॥  
क्रोडारूढो रणं प्रागद्धनुष्टङ्कारयन्मुहुः ॥२॥  
अक्रूरं बाणविंशत्या गदं च दशभिः शरैः ॥  
अर्जुनं दशभिर्बाणैर्युयुधानं च पञ्चभिः ॥३॥  
दशभिः कृतवर्माणं कार्ष्णिं बाणशतेन वै ॥  
अनिरुद्धं च विंशत्या दीप्तिमन्तं च पञ्चभिः ॥४॥  
साम्बं च शतबाणैश्च विव्याध समरेऽसुरः ॥  
तद्‌बाणैर्व्याकुला वीरा बभूवुर्घटिकाद्वयम् ॥५॥  
हयाश्च पञ्चतां प्राप्ताश्चूर्णीभूता रणाङ्गणे ॥  
तद्धस्तलाघवं दृष्ट्वा प्रसन्नो रुक्मिणीसुतः ॥६॥  
कालनाभं साधुपदैः पूजयामास सङ्गरे ॥  
प्रद्युम्नः स्वं धनुर्नीत्वा बाणमेकं समादधे ॥७॥  
कोदण्डमुक्तो विशिखस्तत्क्रोडं दीर्घरूपिणम् ॥  
समुन्नीय भ्रामयित्वा स्वर्लोके लक्षयोजनम् ॥८॥  
आकाशात्पातयामास समुद्रे भीमनादिनि ॥  
प्रद्युम्नो भगवान्साक्षाद्‌द्वितीयं बाणमादधे ॥९॥  
सोऽपि बाणः समुन्नीय कालनाभं महाबलम् ॥  
भ्रामयन्पातयामास चन्द्रावत्यां बलात्पुरि ॥१०॥  
कालनाभः प्रपतितः किञ्चिद्व्याकुलमानसः ॥  
गृहीत्वाऽथ गदां गुर्वीं लक्षभारविनिर्मिताम् ॥११॥  
रणं प्राप्तो यदुबलं पोथयामास दैत्यराट् ॥  
गजान् रथान्हयान् वीरान् गदया वज्रकल्पया ॥१२॥  
पातयामास वेगेन महावातो यथा तरून् ॥  
कांश्चित्कराभ्यां प्रोन्नीय चिक्षेप गगने बलात् ॥१३॥  
अम्बरात्ते निपेतुः कौ राजन् वर्षोपला इव ॥  
तदा गदां समादाय साम्बो जाम्बवतीसुतः ॥१४॥  
तताड मूर्ध्नि तं दैत्यं कालनाभं महासुरम् ॥  
तयोर्युद्धमभूद्घोरं गदाभ्यां रणमण्डले ॥१५॥  
विस्फुलिङ्गान्क्षरन्त्यौ द्वे गदे चूर्णीबभूवतुः ॥  
अन्ये गदे समादाय तस्थतुः सङ्गरे च तौ ॥१६॥  
कालनाभस्तदा प्राह साम्बं जाम्बवतीसुतम् ॥  
एकेनापि प्रहारेण हन्मि त्वां नात्र संशयः ॥१७॥  
पूर्वं प्रहार कुरु मे इति साम्बोऽवदद्‌रणे ॥  
कालनाभोऽथ गदया साम्बमूर्ध्नि तताड ह ॥१८॥  
गदोपरि गदां नीत्वा साम्बो जाम्बवतीसुतः ॥  
जघान गदया दैत्यं कालनाभमुरःस्थले ॥१९॥  
गदया भिन्नहृदय उद्वमन् रुधिरं मुखात् ॥  
व्यसुः पपात भूपृष्ठे वज्राहत इवाचलः ॥२०॥  
अभूज्जयजयारावः साधुवादः सतां नृप ॥  
देवदुन्दुभयो नेदुर्नरदुन्दुभयस्तथा ॥२१॥  
साम्बसेनोपरि सुराः पुष्पवर्षं प्रचक्रिरे ॥  
विद्याधर्यश्च गन्धर्वा ननृतुश्च जगुर्मुदा ॥२२॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कालनाभदैत्यवधो नाम पञ्चस्त्रिंशोऽध्यायः ॥३५॥  
  
GO TOP
