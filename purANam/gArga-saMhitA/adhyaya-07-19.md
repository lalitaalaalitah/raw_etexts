मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकोनविंशोऽध्यायः  
कौरवोपाख्यानम् -  
  
श्रीनारद उवाच -  
अथ कार्ष्णिर्महाबाहुर्ध्वजिनीभिः समन्वितः ॥  
नादयन्दुन्दुभीन्दीर्घान्दीर्घवेगः कुरून् ययौ ॥१॥  
विंशतिर्योजनानां च मर्यादीकृततद्‌बले ॥  
तस्थौ तच्छिबिराणां च विस्तारो दशयोजनम् ॥२॥  
पञ्चयोजनमाश्रित्य तद्‌बले राजपद्धतिः ॥  
धनाढ्यानां च वैश्यानामापणानि सहस्रशः ॥३॥  
तथा रत्नपरीक्षाणां वस्त्रव्यापारकारिणाम् ॥  
काचकरा वायकाश्च रङ्गकाराः कुलालकाः ॥४॥  
कुन्दकारास्तूलकाराः पटकारास्तथैव च ॥  
टङ्ककाराश्चित्रकाराः पत्रकाराश्च नापिताः ॥५॥  
पट्टकारा रेतिकाराः पर्णकाराश्च शिल्पिनः ॥  
लाक्षाकारा मालिनश्च रजकास्तैलिनस्तथा ॥६॥  
ताम्बूलशोधिनस्तत्र चित्रपाषाणकर्मकाः ॥  
अन्नभर्जकरास्तत्र काचभेदिन एव हि ॥७॥  
मुक्तादीनां च रत्नानां सूक्ष्माणां रत्नवेधिनः ॥  
एते कारुजनाः सर्वे दृश्यन्ते राजपद्धतौ ॥८॥  
क्वचिद्‌भानुमतीर्लीला ऐन्द्रजालविधायकाः ॥  
क्वचिन्नटाश्च नृत्यन्ते युद्धं भल्लूकयोः क्वचित् ॥९॥  
क्वचित्तु वानरी लीला डमरूवाद्यसंयुताः ॥  
गायन्ति कुत्रचिद्राजन्सूतमागधवन्दिनः ॥१०॥  
वाराङ्गनाश्च नृत्यन्ति भूषैर्द्वादशभिर्युताः ॥  
दिव्यैः षोडशशृङ्गारैर्हरन्त्यप्सरसां मनः ॥११॥  
बन्धूनामपि सेनानां महान्तका गजाह्वये ॥  
चालनं सम्भ्रमोपेतं विह्वलैश्च जनैरभूत् ॥१२॥  
विदुद्रुवुर्जनाः सर्वे गृहेष्वापातितार्गलाः ॥  
कोलाहलो महानासीद्‌गेहे गेहे जने जने ॥१३॥  
वीर्य्यशौर्य्यबलोपेताः कौरवाश्चक्रवर्तिनः ॥  
आसमुद्राः क्षितीशेन्द्रा जातास्तेऽप्यतिशङ्किताः ॥१४॥  
प्रद्युम्नप्रेषितः साक्षादुद्धवो बुद्धिसत्तमः ॥  
कौरवेन्द्रपुरं प्राप्तो धृतराष्ट्रं ददर्श ह ॥१५॥  
मदच्युतामास्य नृपस्य दन्तिनां  
     कस्तूरिकाकुङ्कुमगण्डशालिनाम् ॥  
सिन्दूरशुण्डास्पदकर्णताडितैः  
     षडङ्‌घ्रिभिर्मण्डितमन्दिराजिरम् ॥१६॥  
यं भीष्मकर्णगुरुशल्यकृपैश्च भूरि-  
     बाह्लीकधौम्यशकुनैः सह सञ्जयेन ॥  
दुःशासनेन विदुरेण च लक्ष्मणेन  
     दुर्योधनेन च कृपीसुतसोमदत्तैः ॥१७॥  
श्रीयज्ञकेतुसहितैः सहितं नृपेन्द्रं  
     लीलातपत्रसितचामरहेमपीठैः ॥  
संसेवितं परिसमेत्य गजाह्वयेशं  
     नत्वोद्धवः प्रणत आह कृताञ्जलिस्तम् ॥१८॥  
उद्धव उवाच -  
प्रद्युम्नेन प्रकथितं शृणु राजेन्द्रसत्तम ॥  
उग्रसेनः क्षितीशेन्द्रो यादवेन्द्रो महाबलः ॥१९॥  
विजित्य नृपतीन्सर्वान् राजसूयं करिष्यति ॥  
प्रेषितस्तेन सेनाभिः प्रद्युम्नो रुक्मिणीसुतः ॥२०॥  
जेतुं महोद्‌भटान् वीराञ्जम्बुद्वीपस्थितान्नृपान् ॥  
चैद्यशाल्वजरासन्धदन्तवक्त्रादिभूपतीन् ॥२१॥  
विजित्य चागतः कार्ष्णिस्तस्मै यच्छ बलिं बहु ॥  
उपायनं च दातव्यं बन्धूनामैक्यकाम्यया ॥२२॥  
माभूत्कुरूणां वृष्णीनां कलिर्नोचेद्‌भविष्यति ॥  
तेनोदितं मे कथितं तत्क्षमस्व नृपेश्वर ॥  
दूतस्य हीनदोषस्य त्वयोक्तं यद्वदामि तत् ॥२३॥  
श्रीनारद उवाच -  
तच्छ्रुत्वा कौरवाः सर्वे राजन्सञ्जातमन्यवः ॥  
वीर्य्यशौर्य्यमदोन्नद्धा उचुः प्रस्फुरिताधराः ॥२४॥  
कौरवा ऊचुः  
दुरत्यया कालगतिरहो चित्रमिदं जगत् ॥  
सिंहोपरि प्रधावन्ति शृगाला दुर्बला वने ॥२५॥  
अस्मत्सकाशात्सम्बन्धा अस्मद्दत्तनृपासनाः ॥  
दातॄणां प्रतिकूलास्तु दातॄणां फणीनो यथा ॥२६॥  
वृष्णयो भीरवः सर्वे युधि विक्लवचेतसः ॥  
तथैव शासनं कर्तुं प्रवृत्ता हि गतह्रियः ॥२७॥  
उग्रसेनोऽल्पवीर्यश्च जम्बूद्वीपस्थितान्नृपान् ॥  
विजित्याहो बलिं नीत्वा राजसूयं करिष्यति ॥२८॥  
यत्र भीष्मश्च कर्णश्च द्रोणो दुर्योधनादयः ॥  
तत्र त्वं प्रेषितो मन्त्री प्रद्युम्नेन कुबुद्धिना ॥२९॥  
तस्माद्यात पुरीमध्ये यूयं वै जीवनेच्छया ॥  
न चेद्यास्यथ वः सर्वान्नयामो यमसादनम् ॥३०॥  
श्रीनारद उवाच -  
इत्थं श्रीकृष्णविमुखैः कौरवैः परिभाषितम् ॥  
श्रुत्वोद्धवः शम्बरारिमेत्य सर्वमुवाच ह ॥३१॥  
कौरवोक्तं वचः श्रुत्वा प्रद्युम्नो धन्विनां वरः ॥  
प्रतिशार्ङ्‌गं सङ्गृहीत्वा रोषात्प्रस्फुरिताधरः ॥३२॥  
प्रद्युम्न उवाच -  
कौरवान्घातयिष्यामि बन्धूनपि मदोद्धतान् ॥  
बाणैस्तीक्ष्णैर्यथा योगी नियमैर्देहजा रुजः ॥३३॥  
यदूनां सैन्यचक्रेषु बलिं यो न प्रदास्यति ॥  
कौरवेभ्योऽपि स पुमान् पितुर्मातुर्न चौरसः ॥३४॥  
श्रीनारद उवाच -  
तदैव यादवाः सर्वे भोजवृष्ण्यन्धकादयः ॥  
गजाह्वयं ययुः सैन्यै राजन्सञ्जातमन्यवः ॥३५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कौरवोपाख्यानं नामैकोनविंशोऽध्यायः ॥१९॥  
  
GO TOP
