मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - प्रथमोऽध्यायः  
श्रीगिरिराजपूजाविधिवर्णनम् -  
  
बहुलाश्व उवाच -  
कथं दधार भगवान् गिरिं गोवर्धनं वरम् ।  
उच्छिलीन्ध्रं यथा बालो ह्स्तेनैकेन लीलया ॥ १ ॥  
परिपूर्णतमस्यास्य श्रीकृष्णस्य महात्मनः ।  
वदैतच्चरितं दिव्यमद्‌भुतं मुनिसत्तम ॥ २ ॥  
श्रीनारद उवाच -  
वार्षिकं हि करं राज्ञे यथा शक्राय वै तथा ।  
बलिं ददुः प्रावृडन्ते गोपाः सर्वे कृषीवलाः ॥ ३ ॥  
महेन्द्रयागसम्भारचयं दृष्ट्वैकदा हरिः ।  
नन्दं पप्रच्छ सदसि वल्लभानां च शृण्वताम् ॥ ४ ॥  
श्रीभगवानुवाच -  
शक्रस्य पूजनं ह्येतत्किं फलं चास्य विद्यते ।  
लौकिकं वा वदन्त्येतदथवा पारलौकिकम् ॥ ५ ॥  
श्रीनन्द उवाच -  
शक्रस्य पूजनं ह्येतद्‌भुक्तिमुक्तिकरं परम् ।  
एतद्विना नरो भूमौ जायते न सुखी क्वचित् ॥ ६ ॥  
श्रीभगवानुवाच -  
शक्रादयो देवगणाश्च सर्वतो  
     भुञ्जन्ति ये स्वर्गसुखं स्वकर्मभिः ।  
विशन्ति ते मर्त्यपदं शुभक्षये  
     तत्सेवनं विद्धि न मुक्तिकारणम् ॥ ७ ॥  
भयं भवेद्वै परमेष्ठिने यतो  
     वार्ता तु का कौ किल तत्कृतात्मनाम् ।  
तस्मात्परं कालमनन्तमेव हि  
     सर्वं बलिष्ठं सुबुधा विदुः परे ॥ ८ ॥  
ततस्तमाश्रित्य सुकर्मभिः परं  
     भजेद्धरिं यज्ञपतिं सुरेश्वरम् ।  
विसृज्य सर्वं मनसा कृतेः फलं  
     व्रजेत्परं मोक्षमसौ न चान्यथा ॥ ९ ॥  
गोविप्रसाध्वग्निसुराः श्रुतिस्तथा  
     धर्मश्च यज्ञाधिपतेर्विभूतयः ।  
धिष्ण्येषु चैतेषु हरिं भजन्ति ये  
     सदा त्विहामुत्र सुखं व्रजन्ति ते ॥ १० ॥  
समुत्थितोऽसौ हरिवक्षसो गिरि-  
     र्गोवर्धनो नाम गिरीन्द्रराजराट् ।  
समागतो ह्यत्र पुलस्त्यतेजसा  
     यद्दर्शनाज्जन्म पुनर्न विद्यते ॥ ११ ॥  
सम्पूज्य गोविप्रसुरान्महाद्रये  
     दातव्यमद्यैव परं ह्युपायनम् ।  
एष प्रियो मे मखराज एव हि  
     न चेद्यथेच्छास्ति तथा कुरु व्रज ॥ १२ ॥  
श्रीनारद उवाच -  
तेषां मध्येऽथ सन्नन्दो गोपो वृद्धोऽतिनीतिवित् ।  
अतिप्रसन्नः श्रीकृष्णमाह नन्दस्य शृण्वतः ॥ १३ ॥  
सनन्द उवाच -  
हे नन्दसूनो हे तात त्वं साक्षाज्ज्ञानशेवधिः ।  
कर्तव्या केन विधिना पूजाऽद्रेर्वद तत्त्वतः ॥ १४ ॥  
श्रीभगवानुवाच -  
आलिप्य गोमयेनापि गिरिराजभुवं ह्यधः ।  
धृत्वाऽथ सर्वसम्भारं भक्तियुक्तो जितेन्द्रियः ॥ १५ ॥  
सहस्रशीर्षामन्त्रेणाद्रये स्नानं च कारयेत् ।  
गङ्गाजलेन यमुनाजलेनापि द्विजैः सह ॥ १६ ॥  
शुक्लगोदुग्धधाराभिस्ततः पञ्चामृतैर्गिरिम् ।  
स्नापयित्वा गन्धपुष्पैः पुनः कृष्णाजलेन वै ॥ १७ ॥  
वस्त्रं दिव्यं च नैवेद्यमासनं सर्वतोऽधिकम् ।  
मालालङ्कारनिचयं दत्त्वा दीपावलिं पराम् ॥ १८ ॥  
ततः प्रदक्षिणां कुर्यान्नमस्कुर्यात्ततः परम् ।  
कृताञ्जलिपुटो भूत्वा त्विदमेतदुदीरयेत् ॥ १९ ॥  
नमो वृन्दावनाङ्काय तुभ्यं गोलोकमौलिने ।  
पूर्णब्रह्मातपत्राय नमो गोवर्धनाय च ॥ २० ॥  
पुष्पाञ्जलिं ततः कुर्यान्नीराजनमतः परम् ।  
घण्टकांस्यमृदङ्गाद्यैर्वादित्रैर्मधुरस्वनैः ॥ २१ ॥  
वेदाहमेतं मन्त्रेण वर्षलाजैः समाचरेत् ।  
तत्समीपे चान्नकूटं कुर्याच्छ्रद्धासमन्वितः ॥ २२ ॥  
कचोलानां चतुःषष्टिपञ्चपङ्क्तिसमन्वितम् ।  
तुलसीदलमिश्रैश्च श्रीगङ्गायमुनाजलैः ॥ २३ ॥  
षट्पञ्चाशत्तमैर्भागैः कुर्यात्सेवां समाहितः ।  
ततोऽग्नीन् ब्राह्मणान्पूज्य गाः सुरान् गन्धपुष्पकैः ॥ २४ ॥  
भोजयित्वा द्विजवरान् सौगन्धैर्मिष्टभोजनैः ।  
अन्येभ्यश्चाश्वपाकेभ्यो दद्याद्‌भोजनमुत्तमम् ॥ २५ ॥  
गोपीगोपालवृन्दैश्च गवां नृत्यं च कारयेत् ।  
मङ्गलैर्जयशब्दैश्च कुर्याद्‌गोवर्द्धनोत्सवम् ॥ २६ ॥  
यत्र गोवर्धनाभावस्तत्र पूजाविधिं शृणु ।  
गोमयैर्वर्द्धनं कुर्यात्तदाकारं परोन्नतम् ॥ २७ ॥  
पुष्पव्यूहैर्लताजालैरिषिकाभिः समन्वितः ।  
पूजनीयः सदा मर्त्यैर्गिरिर्गोवर्धनो भुवि ॥ २८ ॥  
शिलासमानं पुरटं क्षिप्त्वाऽद्रौ तच्छिलां नयेत् ।  
गृह्णीयाद्यो विना स्वर्णं स महारौरवं व्रजेत् ॥ २९ ॥  
शालग्रामस्य देवस्य सेवनं कारयेत्सदा ।  
पातकं न स्पृशेत्तं वै पद्मपत्रं यथा जलम् ॥ ३० ॥  
गिरिराजशिलासेवां यः करोति द्विजोत्तमः ।  
सप्तद्वीपमहीतीर्थावगाहफलमेति सः ॥ ३१ ॥  
गिरिराजमहापूजां वर्षे वर्षे करोति यः ।  
इह सर्वसुखं भुक्त्वाऽमुत्र मोक्षं प्रयाति सः ॥ ३२ ॥  
इति श्रीगर्गसंहितायां श्रीगिरिराजखण्डे श्रीनारद बहुलाश्व संवादे  
श्रीगिरिराजपूजाविधिवर्णनं नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
