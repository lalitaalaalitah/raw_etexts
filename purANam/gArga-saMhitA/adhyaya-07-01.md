मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - प्रथमोऽध्यायः  
मरुत्तोपाख्यानम् -  
  
श्री भगवानुवाच -  
नमो भगवते तुभ्यं वासुदेवाय साक्षिणे ॥  
प्रद्युम्नायानिरुद्धाय नमः सङ्कर्षणाय च ॥१॥  
अज्ञानतिमिरान्धस्य ज्ञानाञ्जनशलाकया ॥  
चक्षुरुन्मीलितं येन तस्मै श्रीगुरुवे नमः ॥२॥  
श्रीगर्ग उवाच -  
इत्थं श्रीकृष्णचरितं मया ते कथितं मुने ॥  
चतुष्पदार्थदं नॄणां किं भूयः श्रोतुमिच्छसि ॥३॥  
शौनक उवाच -  
बहुलाश्वो मैथिलेन्द्रः श्रीकृष्णेष्टो हरिप्रियः ॥  
किं पप्रच्छाथ देवर्षिं तन्मे ब्रूहि तपोधन ॥४॥  
श्रीगर्ग उवाच -  
उग्रसेनं यादवेन्द्रं श्रीकृष्णेन कृतं मुने ॥  
श्रुत्वातिविस्मितो राजा नारदं प्राह मैथिलः ॥५॥  
बहुलाश्व उवाच -  
को वायं मरुतो राजा केन पुण्येन भूतले ॥  
यादवेन्द्रो महाबुद्धिरुग्रसेनो बभूव ह ॥६॥  
यस्य श्रीकृष्णचन्द्रोऽपि सहायोऽभूद्धरिः स्वयम् ॥  
तस्याहो महिमानं मे ब्रूहि देवर्षिसत्तम ॥७॥  
श्रीनारद उवाच -  
सूर्यवंशोद्‌भवो राजा चक्रवर्ती कृते युगे ॥  
यज्ञं चकार विधिवन्मरुतो यो जगज्जितः ॥८॥  
महासम्भृतसम्भारैर्हिमाद्रेः पार्श्व उत्तरे ॥  
संवर्तं मुनिशार्दूलं गुरुं कृत्वा हि दीक्षितः ॥९॥  
पञ्चयोजनविस्तीर्णः कुण्डोऽभूद्यस्य चाध्वरे ॥  
योजनं ब्रह्मकुण्डस्तु गव्यूतिः पञ्च कुण्डकाः ॥१०॥  
मेखलागर्तविस्तारवेदीभिर्निर्मिता दश ॥  
सहस्रहस्तमुच्चाङ्‌गो यज्ञस्तम्भो बभौ महान् ॥११॥  
विंशद्योजनविस्तीर्णः सौवर्णो यज्ञमण्डपः ॥  
वितानतोरणै रेजे कदलीषण्डमण्डितः ॥१२॥  
ब्रह्मरुद्रादयो देवाः सगणास्तत्र चागताः ॥  
ऋषयो मुनयः सर्वे तस्य यज्ञं समाययुः ॥१३॥  
होतारो दश लक्षाणि दश लक्षाणि दीक्षिताः ॥  
अध्वर्यवः पञ्चलक्षमुद्‌गातारस्तथा परे ॥१४॥  
आहूतास्तत्र विद्वांसश्चतुर्वेदविदो द्विजाः ॥  
सर्वशास्त्रार्थ तत्वज्ञाः कोटिशोऽन्ये प्रपूजिताः ॥१५॥  
हस्तिशुण्डासमां धारां भुक्त्वाऽऽज्यस्य हुताशनः ॥  
अजिर्णं प्राप तद्यज्ञे न चित्रं विद्धि मैथिल ॥१६॥  
येभ्यो भागं वदन्तीह विश्वेदेवाः सभासदः ॥  
तेभ्यस्तेभ्यो ददुर्वा ताः परिवेष्टार एव ते ॥१७॥  
केऽपि जीवास्त्रिलोक्यां तु न बभूवुर्बुभुक्षिताः ॥  
सर्वे देवास्तु सोमेन ह्यजीर्णत्वमुपागताः ॥१८॥  
संवर्ताय ददौ राज्यं जम्बूद्वीपस्य चाध्वरे ॥  
गजानां हेमभाराणां नियुतानि चतुर्दश ॥१९॥  
शतार्बुदं हयानां तु यज्ञान्ते दक्षिणां नृप ॥  
कोटिशो नवरत्नानां महार्हाणां महात्मने ॥२०॥  
हयानां पञ्चसाहस्रं गजानां शतमेव च ॥  
शतभारं सुवर्णानां ब्राह्मणे ब्राह्मणे ददौ ॥२१॥  
जलभोजनपात्राणि हैमानि प्रस्फुरन्ति च ॥  
भुक्त्वा तानि विसृज्याशु गतास्तुष्टा द्विजातयः ॥२२॥  
विप्रत्यक्तैः स्वर्णपात्रैरुच्छिष्टैर्नृप वर्जितैः ॥  
हिमाद्रिपार्श्वे शैलोऽभूदद्यापि शतयोजनम् ॥२३॥  
मरुतस्य यथा यज्ञो न तथान्यस्य कर्हिचित् ॥  
त्रिलोक्यां शृणु राजेन्द्र न भूतो न भविष्यति ॥२४॥  
यज्ञकुण्डाद्विनिर्गत्य परिपूर्णतमः स्वयम् ॥  
आत्मानं दर्शयामास मरुताय महात्मने ॥२५॥  
तमालोक्य हरिं नत्वा कृताञ्जलिपुटो नृपः ॥  
गदितुं न समर्थोऽभूद्रोमाञ्ची प्रेमविह्वलः ॥२६॥  
तं प्रेमपूरितं दृष्ट्वा पतितं पादयोर्नतम् ॥  
उवाच भगवान्साक्षान्मेघगम्भीरया गिरा ॥२७॥  
श्रीभगवनुवाच -  
राजंस्त्वयाहं विनयेन तोषितो  
     निष्कारणैर्यज्ञपरैः समर्चितः ॥  
वरं परं ब्रूहि महामते त्वरं  
     दास्यामि देवैरपि दुर्लभं दिवि ॥२८॥  
श्रीनारद उवाच -  
श्रुत्वा तु राजा मरुतः कृताञ्जलिः  
     प्रदक्षिणीकृत्य हरिं परमेश्वरम् ॥  
सम्पुज्य भक्त्या विशदोपचारकै-  
     र्नत्वा भृशं गद्‌गदया गिराब्रवीत् ॥२९॥  
मरुत उवाच -  
न वेद्म्यहं त्वच्चरणारविन्दतो  
     वरं परं श्रीपुरुषोत्तमोत्तम ॥  
समेत्य गङ्गा तृषितातिदुर्धियः  
     खनन्ति कूपं हि यथा नरेतराः ॥३०॥  
तथापि याचे तव वाक्यगौरवा-  
     त्पादारविन्दं हृदयारविन्दात् ॥  
कदापि मे मा व्रजतु व्रजेश्वर  
     मूलं चतुर्णां विदुरर्थसम्पदाम् ॥३१॥  
श्रीभगवानुवाच -  
धन्यऽस्ति राजंस्तव निर्मला मतिः  
     प्रलोभितस्यापि वरैर्न कामभृत् ॥  
तथापि मत्तो वरयेप्सितं वरं विना  
     फलं भक्तसुखान्न मे सुखम् ॥३२॥  
मरुत उवाच -  
देयं यदा मे वरमीप्सितं प्रभो  
     वैकुण्ठलोकं कुरुताद्धरातले ॥  
रक्ष स्थितं मां निजभक्तवत्सल  
     तस्मिन्पुरे भक्तजनैः परैः सह ॥३३॥  
श्रीभगवानुवाच -  
अस्मिन्मनौ देवमनोरथाब्धिं  
     गतेषु विंशेषु युगेषु चाष्टौ ॥  
गत्वाथ नाकं धरणीं समेत्य  
     मया हि गोवत्सपदं करिष्यसि ॥३४॥  
श्रीनारद उवाच -  
इत्युक्त्वा भगवान्साक्षात्तत्रैवान्तरधीयत ॥  
सोऽयं तु मरुतो राजा ह्युग्रसेनो बभूव ह ॥३५॥  
तं यज्ञं कारयामास राजसूयं हरिः स्वयम् ॥  
किं दुर्लभं त्रिलोक्यां तु भक्तानां मैथिलेश्वर ॥३६॥  
मरुतस्यापि चरितं यः शृणोति नृपोत्तम ॥  
तस्य ज्ञानं सवैराग्यं भक्तियुक्तं प्रजायते ॥३७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
श्रीमरुतोपाख्यानं नाम प्रथमोऽध्यायः ॥१॥  
  
GO TOP
