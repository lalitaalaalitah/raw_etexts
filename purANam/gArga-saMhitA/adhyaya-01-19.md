मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - एकोनविंशोऽध्यायः  
यमलार्जुनभङ्ग -  
  
श्रीनारद उवाच -  
एकदा गोकुले गोप्यो ममन्थुर्दधि सर्वतः ।  
गृहे गृहे प्रगायन्त्यो गोपालचरितं परम् ॥ १ ॥  
यशोदापि समुत्थाय प्रातः श्रीनन्दमन्दिरे ।  
भाण्डे रायं विनिक्षिप्य ममन्थ दधि सुन्दरी ॥ २ ॥  
मञ्जीररावं सङ्कुर्वन्बालः श्रीनन्दनन्दनः ।  
ननर्त्त नवनीतार्थं रायःशब्दकुतूहलात् ॥ ३ ॥  
बालकेलिर्बभौ नृत्यन्मातुः पार्श्वमनुभ्रमन् ।  
सुनादिकिङ्किणीसङ्घ झङ्कारं कारयन्मुहुः ॥ ४ ॥  
हैयङ्गवीनं सततं नवीनं  
     याचन्स मातुर्मधुरं ब्रुवन्सः ।  
आदाय हस्तेऽश्मसुतं रुषा सुधी-  
     र्बिभेद कृष्णो दधिमन्थपात्रम् ॥ ५ ॥  
पलायमानं स्वसुतं यशोदा  
     प्रभावती प्राप न हस्तमात्रात् ।  
योगीश्वराणामपि यो दुरापः  
     कथं स मातुर्ग्रहणे प्रयाति ॥ ६ ॥  
तथापि भक्तेषु च भक्तवश्यता  
     प्रदर्शिता श्रीहरिणा नृपेश्वर ।  
बालं गृहीत्वा स्वसुतं यशोमती  
     बबन्ध रज्ज्वाथ रुषा ह्युलूखले ॥ ७ ॥  
आदाय यद्यद्‌बहुदाम तत्त-  
     त्स्वल्पं प्रभूतं स्वसुते यशोदा ।  
गुणैर्न बद्धः प्रकृतेः परो यः  
     कथं स बद्धो भवतीह दाम्ना ॥ ८ ॥  
यदा यशोदा गतबन्धनेच्छा  
     खिन्ना निषण्णा नृप खिन्नमानसा ।  
आसीत्तदायं कृपया स्वबन्धे  
     स्वच्छन्दयानः स्ववशोऽपि कृष्णः ॥ ९ ॥  
एष प्रसादो न हि वीरकर्मणां  
     न ज्ञानिनां कर्मधियां कुतः पुनः ।  
मातुर्यथाऽभून्नृप एषु तस्मा-  
     न्मुक्तिं व्यधाद्‌भक्तिमलं न माधवः ॥ १० ॥  
तदैव गोप्यस्तु समागतास्त्वरं  
     दृष्ट्वाथ भग्नं दधिमन्थभाजनम् ।  
उ‌लूखले बद्धमतीव दामभि-  
     र्भीतं शिशुं वीक्ष्य जगुर्घृणातुराः ॥ ११ ॥  
गोप्य ऊचुः -  
अस्मद्‌गृहेषु पात्राणि भिनत्ति सततं शिशुः ।  
तदप्येनं नो वदामः कारुण्यान्नन्दगेहिनि ॥ १२ ॥  
गतव्यथे ह्यकरुणे यशोदे हे व्रजेश्वरि ।  
यष्ट्या निर्भर्त्सितो बालस्त्वया बद्धो घटक्षयात् ॥ १३ ॥  
श्रीनारद उवाच -  
इत्युक्तायां यशोदायां व्यग्रायां गृहकर्मसु ।  
कर्षन्नुलूखलं कृष्णो बालैः श्रीयमुनां ययौ ॥ १४ ॥  
तत्तटे च महावृक्षौ पुराणौ यमलार्जुनौ ।  
तयोर्मध्ये गतः कृष्णो हसन् दामोदरः प्रभुः ॥ १५ ॥  
चकर्ष सहसा कृष्णस्तिर्यग्गतमुलूखलम् ।  
कर्षणेन समूलौ द्वौ पेततुर्भूमिमण्डले ॥ १६ ॥  
पातनेनापि शब्दोऽभूत्प्रचण्डो वज्रपातवत् ।  
विनिर्गतौ च वृक्षाभ्यां देवौ द्वावेधसोऽग्निवत् ॥ १७ ॥  
दामोदरं परिक्रम्य पादौ स्पृष्टौ स्वमौलिना ।  
कृताञ्जली हरिं नत्वा तौ तु तत्सम्मुखे स्थितौ ॥ १८ ॥  
देवावूचतुः -  
आवां मुक्तौ ब्रह्मदण्डात्सद्यस्तेऽच्युत दर्शनात् ।  
माभूत्ते निजभक्तानां हेलनं ह्यावयोर्हरे ॥ १९ ॥  
करुणानिधये तुभ्यं जगन्मङ्गलशीलिने ।  
दामोदराय कृष्णाय गोविन्दाय नमो नमः ॥ २० ॥  
श्रीनारद उवाच -  
इति नत्वा हरिं तौ द्वावुदीचीं च दिशं गतौ ।  
तदैव ह्यागताः सर्वे नन्दाद्या भयकातराः ॥ २१ ॥  
कथं वृक्षौ प्रपतितौ विना वातं व्रजार्भकाः ।  
वदताशु तदा बाला ऊचुः सर्वे व्रजौकसः ॥ २२ ॥  
बाला ऊचुः  
अनेन पातितौ वृक्षौ ताभ्यां द्वौ पुरुषौ स्थितौ ।  
एनं नत्वा गतावद्य तावुदीच्यां स्फुरत्प्रभौ ॥ २३ ॥  
श्रीनारद उवाच -  
इति श्रुत्वा वचस्तेषां न ते श्रद्दधिरे ततः ।  
मुमोच नन्दः स्वं बालं दाम्ना बद्धमुलूखले ॥ २४ ॥  
संलालयन्स्वाङ्कदेशे समाघ्राय शिशुं नृप ।  
निर्भर्त्स्य भामिनीं नन्दो विप्रेभ्यो गोशतं ददौ ॥ २५ ॥  
श्रीबहुलाश्व उवाच -  
काविमौ पुरुषौ दिव्यौ वद देवर्षिसत्तम ।  
केन दोषेण वृक्षत्वं प्रापितौ यमलार्जुनौ ॥ २६ ॥  
श्रीनारद उवाच -  
नलकूबरमणिग्रीवौ राजराजसुतौ परौ ।  
जग्मतुर्नन्दनवनं मन्दाकिन्यास्तटे स्थितौ ॥ २७ ॥  
अप्सरोभिर्गीयमानौ चेरतुर्गतवाससौ ।  
वारुणीमदिरामत्तौ युवानौ द्रव्यदर्पितौ ॥ २८ ॥  
कदाचिद्देवलो नाम मुनीन्द्रो वेदपारगः ।  
नग्नौ दृष्ट्वा च तावाह दुष्टशीलौ गतस्मृती ॥ २९ ॥  
देवल उवाच -  
युवां वृक्षसमौ दृष्टौ निर्लज्जौ द्रव्यदर्पितौ ।  
तस्माद्‌वृक्षौ तु भूयास्तां वर्षाणां शतकं भुवि ॥ ३० ॥  
द्वापरान्ते भारते च माथुरे व्रजमण्डले ।  
कलिन्दनन्दिनीतीरे महावनसमीपतः ॥ ३१ ॥  
परिपूर्णतमं साक्षात्कृष्णं दामोदरं हरिम् ।  
गोलोकनाथं तं दृष्ट्वा पूर्वरूपौ भविष्यथः ॥ ३२ ॥  
इत्थं देवलशापेन वृक्षत्वं प्रापितौ नृप ।  
नलकूबरमणिग्रीवौ श्रीकृष्णेन विमोचितौ ॥ ३३ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
यमलार्जुनभङ्गो नाम एकोनविंशोऽध्यायः ॥ १९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
