मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - द्वात्रिंशोऽध्यायः  
बल्वलकृतं सेनापतीपुत्रवधम् -  
  
गर्ग उवाच -  
अथ वै बल्वलं दैत्यं शोचन्तं काञ्चनासने ॥  
मयः प्रत्याह वचनं ज्येष्ठं कुम्भश्रुतिर्यथा ॥१॥  
अद्य दृष्टं त्वया राजन् यदूनां बलमेव हि ॥  
दैत्यवृन्दैश्च निहताश्चत्वारो मन्त्रिणस्तव ॥२॥  
अवशेषस्त्वमेवासि ह्यथवाहं च त्वत्पुरे ॥  
तस्मात्तवेच्छा दैत्येन्द्र यथा भूयात्तथा कुरु ॥३॥  
बल्वलः प्राह वचनमद्य यास्याम्यहं रणे ॥  
शीघ्रं हन्तुं यदून्सर्वांस्त्वं गुप्तो भव मन्दिरे ॥४॥  
हरिः कृष्णस्तु नन्दस्य पुरा पुत्रः प्रकीर्तितः ॥  
वसुदेवो मन्यते तं मत्पुत्रोऽयं गतत्रपः ॥५॥  
हैयङ्गवीनदुग्धाज्यदधितक्रादिकं तु सः ॥  
चोरयामास गोपीनां रसिको रासमण्डले ॥६॥  
जरासुतभयात्सोऽपि समुद्रं शरणं गतः ॥  
मारितो मातुलो येन किं करिष्यति पौरुषम् ॥७॥  
इति तद्वाक्यमाकर्ण्य मयः प्रकुपितोऽब्रवीत् ॥  
मय उवाच -  
यस्माद्बिभेति ब्रह्मा च शिवो माया पुरन्दरः ॥८॥  
भयदं निर्भयं कृष्णं तं विनिन्दसि निन्दक ॥  
कृष्णं निन्दति यो मूढो ह्यज्ञानाच्च कुसङ्गतः ॥९॥  
कुम्भीपाके स पतति यावद्वै ब्रह्मणो वयः ॥१०॥  
चण्डपालशिशुपालमण्डली-  
     भञ्जनं दनुजदर्पखण्डनम् ॥  
माधवं मदनमोहनं परं त्वं  
     भजस्व कुलकौशलाय च ॥११॥  
मयस्य वचनं श्रुत्वा ज्ञानं प्राप्तोऽपि बल्वलः ॥  
क्षणं विचार्य राजेन्द्र प्रोवाच प्रहसन्निव ॥१२॥  
बल्वल उवाच -  
जानाम्यहं विश्वपतिं च कृष्णं  
     शेषं बलं वै मदनं च कार्ष्णिम् ॥  
अत्रागतं पद्मभवं हि चैषां  
     वध्या वयं तेन हयो हृतोऽयम् ॥१३॥  
एषां बाणैश्च निहतो यदाहं निधनं गतः ॥  
तदा सुखेन यास्यामि शीघ्रं विष्णोः परं पदम् ॥१४॥  
पुरा च वैरभावेन वैकुण्ठं बहवो गताः ॥  
दानवा राक्षसाश्चैव तं च भावं करोम्यहम् ॥१५॥  
इत्युक्त्वा दंशितो भूत्वा दानवानां शिरोमणिः ॥  
स्वसैन्यपालकं तूर्णं समाहूयेदमब्रवीत् ॥१६॥  
पटहेन ममाज्ञां त्वं पुर्यां देहि प्रयत्नतः ॥  
अनिरुद्धेन युद्धाय वीरेषु सैन्यपालक ॥१७॥  
ये ममाज्ञां न मन्यन्ते ते वधार्हा रणं विना ॥  
आत्मजा वा भ्रातरो वा ह्यन्येषां चैव का कथा ॥१८॥  
इति श्रुत्वा स तद्वाक्यं रथ्यां रथ्यां गृहे गृहे ॥  
पटहेनापि तस्याज्ञां घोषयामास वेगतः ॥१९॥  
श्रुत्वा पटहनिर्घोषं दैत्याः शीघ्रं भयातुराः ॥  
गृहीत्वा सर्वशस्त्राणि ह्याजग्मुस्ते सभातलम् ॥२०॥  
सैन्यपालस्ततः पूर्वं लक्षदैत्यैः समावृतः ॥  
रथेन कवची धन्वी निर्जगाम पुराद्बहिः ॥२१॥  
दुर्नेत्रो दुर्मुखश्चैव दुःखभावश्च दुर्मदः ॥  
एते वै मन्त्रिणां पुत्राश्चत्वारस्ते विनिर्ययुः ॥२२॥  
मतङ्गजैर्महामत्तैश्चञ्चलाङ्गैस्तुरङ्गमैः ॥  
रथैश्च देवधिष्ण्याभैर्विद्याधरसमैर्नरैः ॥२३॥  
सद्यः कामगयानेन मयदत्तेन बल्बलः ॥  
स्वयं जगाम युद्धार्थे चतुर्लक्षैर्महासुरैः ॥२४॥  
सैन्यपालस्य पुत्रस्तु भोजनं कुरुते गृहे ॥  
बुभिक्षितश्च युद्धाय शीघ्रं सोऽपि न निर्गतः ॥२५॥  
नागतं तं विलोक्याथ सैन्ये बल्वलसैनिकाः ॥  
नृपाय कथयामासुस्तस्य वार्तां च शङ्किताः ॥२६॥  
ततस्तद्वचनाद्वीरा बद्ध्वा तं दामभी रुषा ॥  
नृपाग्रे चानयामासुः प्रफुल्लवदनेक्षणाः ॥२७॥  
तं दृष्ट्वा भर्त्सयित्वा च बल्वलश्चण्डशासनः ॥  
भुशुण्डीं वदने चापि मारयामास वेगतः ॥२८॥  
दैत्याः सर्वे भयं प्रापुर्वधं तस्य निरीक्ष्य च ॥  
सैन्यपालस्तु सङ्ग्रामे मृतं पुत्रं निशम्य च ॥२९॥  
रथात्पपात दुःखार्तस्ताडयन्मस्तकं करैः ॥  
विललाप भृशं सोऽपि पुत्रदुःखेन दुःखितः ॥३०॥  
हा पुत्र वीर पितरं त्यक्त्वा मां जरठं रणे ॥  
गतः शतघ्नीमार्गेण स्वर्गे मामविलोक्य च ॥३१॥  
विना युद्धेन हे पुत्र क्व गतो नृपशासनात् ॥  
इत्येवं विलपंस्तत्र रुरोद रणमण्डले ॥३२॥  
ततश्च मन्त्रिणां पुत्राः शोचन्तं प्रोचुरग्रतः ॥  
मन्त्रिपुत्रा ऊचुः -  
रोदनं मा कुरु रणे शूरोऽसि त्वं तु पालक ॥३३॥  
दुःखे कृते च त्वत्पार्श्वे नागमिष्यति वै मृतः ॥  
आजन्मतश्च जन्तूनां मृत्युर्भवति साम्प्रतम् ॥३४॥  
धीरास्तत्र न शोचन्ति मूर्खाः शोचन्ति नित्यशः ॥  
गर्भेऽपि च मृताः केचित्केचिद्वै जन्ममात्रतः ॥३५॥  
बालत्वे यौवनत्वे च वृद्धत्वे केचिदेव हि ॥  
केचिच्छस्त्रेण रोगेण दुःखेन पतनेन च ॥३६॥  
सर्वे मृत्युं गमिष्यन्ति दैवात्कर्मवशा नराः ॥  
को वा कस्य पिता पुत्रः को वा कस्य प्रिया प्रसूः ॥३७॥  
संयुनक्ति विधाता वै वियुनक्ति च कर्मणा ॥  
संयोगे परमानन्दो वियोगे प्राणसङ्कटम् ॥३८॥  
शश्वद्‌भवति मूढस्य नात्मारामस्य निश्चितम् ॥  
आत्मघाती यदा भूत्वा प्राणांस्त्यजसि दुःखितः ॥३९॥  
पुनर्जन्म च निरयं व्रजिष्यसि न संशयः ॥  
तस्माद्यदूत्तमैः सार्द्धं युद्धं कुरु महारणे ॥४०॥  
क्षत्रियस्य परं श्रेयो धर्मयुद्धान्न विद्यते ॥  
धर्मयुद्धेन सङ्ग्रामे ये हताः शत्रुसम्मुखे ॥४१॥  
व्रजन्ति ते विष्णुपदं लोकान्सर्वान्विहाय च ॥  
गर्ग उवाच -  
एवं सम्बोधितो दैत्यैः शोकं सर्वं विहाय च ॥४२॥  
सर्वान्वीरानागतांश्च ददर्श रोषपूरितः ॥  
दृष्ट्वा सर्वान्स सङ्ग्रामे शीघ्रं प्राह रुषा ज्वलन् ॥४३॥  
इति श्रीगर्गसंहितायां हयमेधखण्डे  
सैन्यपालसुतवधो नाम द्वात्रिंशोऽध्यायः ॥३२॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
