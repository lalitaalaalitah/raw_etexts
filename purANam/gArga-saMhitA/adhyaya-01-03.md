मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - तृतीयोऽध्यायः  
आगमनोद्योग वर्णनम् -  
  
मुने देवा महात्मानं कृष्णं दृष्ट्वा परात्परम् ।  
अग्रे किं चक्रिरे तत्र तन्मे ब्रूहि कृपां कुरु ॥ १ ॥  
नारद उवाच -  
सर्वेषां पश्यतां तेषां वैकुण्ठोऽपि हरिस्ततः ।  
उत्थायाष्टभुजः साक्षाल्लीनोऽभूत्कृष्णविग्रहे ॥ २ ॥  
तदैव चागतः पूर्णो नृसिंहश्चण्डविक्रमः ।  
कोटिसूर्यप्रतीकाशो लीनोऽभूत्कृष्णतेजसि ॥ ३ ॥  
रथे लक्षहये शुभ्रे स्थितश्चागतवांस्ततः ।  
श्वेतद्वीपाधिपो भूमा सहस्रभुजमण्डितः ॥ ४ ॥  
श्रिया युक्तः स्वायुधाढ्यः पार्षदैः परिसेवितः ।  
सम्प्रलीनो बभूवाशु सोऽपि श्रीकृष्णविग्रहे ॥ ५ ॥  
तदैव चागतः साक्षाद्‌रामो राजीवलोचनः ।  
धनुर्बाणधरः सीताशोभितो भ्रातृभिर्वृतः ॥ ६ ॥  
दशकोट्यर्कसङ्काशे चामरैर्दोलिते रथे ।  
असङ्ख्यवानरेन्द्राढ्ये लक्षचक्रघनस्वने ॥ ७ ॥  
लक्षध्वजे लक्षहये शातकौम्भे स्थितस्ततः ।  
श्रीकृष्णविग्रहे पूर्णः सम्प्रलीनो बभूव ह ॥ ८ ॥  
तदैव चागतः साक्षाद्‌यज्ञो नारायणो हरिः ।  
प्रस्फुरत्प्रलयाटोपज्वलदग्निशिखोपमः ॥ ९ ॥  
रथे ज्योतिर्मये दृश्यो दक्षिणाढ्यः सुरेश्वरः ।  
सोऽपि लीनो बभूवाशु श्रीकृष्णे श्यामविग्रहे ॥ १० ॥  
तदा चागतवान् साक्षान्नरनारायणः प्रभुः ।  
चतुर्भुजो विशालाक्षो मुनिवेषो घनद्युतिः ॥ ११ ॥  
तडित्कोटिजटाजूटः प्रस्फुरद्दीप्तिमण्डलः ।  
मुनीन्द्रमण्डलैर्दिव्यैर्मण्डितोऽखण्डितव्रतः ॥ १२ ॥  
सर्वेषां पश्यतां तेषामाश्चर्य मनसा नृप ।  
सोऽपि लीनो बभूवाशु श्रीकृष्णे श्यामसुन्दरे ॥ १३ ॥  
परिपूर्णतमं साक्षाच्छ्रीकृष्णं च स्वयं प्रभुम् ।  
ज्ञात्वा देवाः स्तुतिं चक्रुः परं विस्मयमागताः ॥ १४ ॥  
देवा ऊचुः -  
कृष्णाय पूर्णपुरुषाय परात्पराय  
     यज्ञेश्वराय परकारणकारणाय ।  
राधावराय परिपूर्णतमाय साक्षा-  
     द्‌गोलोकधाम धिषणाय नमः परस्मै ॥ १५ ॥  
योगेश्वराः किल वदन्ति महः परं त्वां  
     तत्रैव सात्वतमनाः कृतविग्रहं च ।  
अस्माभिरद्य विदितं यददोऽद्वयं ते  
     तस्मै नमोऽस्तु महसां पतये परस्मै ॥ १६ ॥  
व्यङ्गेन वा न न हि लक्षणया कदापि  
    स्फोटेन यच्च कवयो न विशन्ति मुख्याः ।  
निर्देश्यभावरहितः प्रकृतेः परं च  
     त्वां ब्रह्म निर्गुणमलं शरणं व्रजामः ॥ १७ ॥  
त्वां ब्रह्म केचिदवयन्ति परे च कालं  
     केचित्प्रशान्तमपरे भुवि कर्मरूपम् ।  
पूर्वे च योगमपरे किल कर्तृभाव-  
     मन्योक्तिभिर्न विदितं शरणं गताः स्मः ॥ १८ ॥  
श्रेयस्करीं भगवतस्तवपादसेवां  
     हित्वाथ तीर्थयजनादि तपश्चरन्ति ।  
ज्ञानेन ये च विदिता बहुविघ्नसङ्घैः  
     सन्ताडिताः किमु भवन्ति न ते कृतार्थाः ॥ १९ ॥  
विज्ञाप्यमद्य किमु देव अशेषसाक्षी  
     यः सर्वभूतहृदयेषु विराजमानः ।  
देवैर्नमद्‌भिरमलाशयमुक्त देहै-  
     स्तस्मै नमो भगवते पुरुषोत्तमाय ॥ २० ॥  
यो राधिकाहृदयसुन्दरचन्द्रहारः  
     श्रीगोपिकानयनजीवनमूलहारः ।  
गोलोकधामधिषणध्वज आदिदेवः  
     स त्वं विपत्सु विबुधान् परिपाहि पाहि ॥ २१ ॥  
वृन्दावनेश गिरिराजपते व्रजेश  
     गोपालवेषकृतनित्यविहारलील ।  
राधापते श्रुतिधराधिपते धरां त्वं  
     गोवर्द्धनोद्धरण उद्धर धर्मधाराम् ॥ २२ ॥  
श्रीनारद उवाच -  
इत्युक्तो भवान् साक्षाच्छ्रीकृष्णो गोकुलेश्वरः ।  
प्रत्याह प्रणतान्देवान्मेघगम्भीरया गिरा ॥ २३ ॥  
श्रीभगवानुवाच -  
हे सुरज्येष्ठ हे शम्भो देवाः शृणुत मद्‌वचः ।  
यादवेषु च जन्यध्वमंशैः स्त्रीभिर्मदाज्ञया ॥ २४ ॥  
अहं च अवतरिष्यामि हरिष्यामि भुवो भरम् ।  
करिष्यामि च वः कार्यं भविष्यामि यदोः कुले ॥ २५ ॥  
वेदा मे वचनं विप्रा मुखं गावस्तनुर्मम ।  
अङ्गानि देवता यूयं साधवो ह्यसवो हृदि ॥ २६ ॥  
युगे युगे च बाध्येत यदा पाखण्डिभिर्जनैः ।  
धर्मः क्रतुर्दया साक्षात्तदात्मानं सृजाम्यहम् ॥ २७ ॥  
श्रीनारद उवाच -  
इत्युक्तवन्तं जगदीश्वरं हरिं  
     राधा पतिप्राणवियोगविह्वला ।  
दावाग्निना दुःखलतेव मूर्छिता-  
     श्रुकम्परोमाञ्चितभावसंवृता ॥ २८ ॥  
श्रीराधोवाच -  
भुवो भरं हर्तुमलं व्रजेर्भुवं  
     कृतं परं मे शपथं शृणोत्वतः ।  
गते त्वयि प्राणपते च विग्रहं  
     कदाचिदत्रैव न धारयाम्यहम् ॥ २९ ॥  
यदा त्वमेवं शपथं न मन्यसे  
     द्वितीयवारं प्रददामि वाक्पथम् ।  
प्राणोऽधरे गन्तुमतीव विह्वलः  
     कर्पूरधूमः कणवद्‌गमिष्यति ॥ ३० ॥  
श्रीभगवानुवाच -  
त्वया सह गमिष्यामि मा शोकं कुरु राधिके ।  
हरिष्यामि भुवो भारं करिष्यामि वचस्तव ॥ ३१ ॥  
श्रीराधिकोवाच -  
यत्र वृन्दावनं नास्ति यत्र नो यमुना नदी ।  
यत्र गोवर्द्धनो नास्ति तत्र मे न मनःसुखम् ॥ ३२ ॥  
श्रीनारद उवाच -  
वेदनागक्रोशभूमिं स्वधाम्नः श्रीहरिः स्वयम् ।  
गोवर्धनं च यमुनां प्रेषयामास भूपरि ॥ ३३ ॥  
तदा ब्रह्मा देवगणैर्नत्वा नत्वा पुनः पुनः ।  
परिपूर्णतमं साक्षाच्छ्रीकृष्णं समुवाच ह ॥ ३४ ॥  
श्रीब्रह्मोवाच -  
अहं कुत्र भविष्यामि कुत्र त्वं च भविष्यसि ।  
एते कुत्र भविष्यन्ति कैर्गृहैः कैश्च नामभिः ॥ ३५ ॥  
श्रीभगवानुवाच -  
वसुदेवस्य देवक्यां भविष्यामि परः स्वयम् ।  
रोहिण्यां मत्कला शेषो भविष्यति न संशयः ॥ ३६ ॥  
श्री साक्षाद्‌रुक्मिणी भैष्मी शिवा जाम्बवती तथा ।  
सत्या च तुलसी भूमौ सत्यभामा वसुन्धरा ॥ ३७ ॥  
दक्षिणा लक्ष्मणा चैव कालिन्दी विरजा तथा ।  
भद्रा ह्रीर्मित्रविन्दा च जाह्नवी पापनाशिनी ॥ ३८ ॥  
रुक्मिण्यां कामदेवश्च प्रद्युम्न इति विश्रुतः ।  
भविष्यति न सन्देहस्तस्य त्वं च भविषसि ॥ ३९ ॥  
नन्दो द्रोणो वसुः साक्षाद्‌यशोदा सा धरा स्मृता ।  
वृषभानुः सुचन्द्रश्च तस्य भार्या कलावती ॥ ४० ॥  
भूमौ कीर्तिरिति ख्याता तस्या राधा भविष्यति ।  
सदा रासं करिष्यामि गोपीभिर्व्रजमण्डले ॥ ४१ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
आगमनोद्योगवर्णनं नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
