मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - षट्चत्वारिंशोऽध्यायः  
बलरामकृतं वसन्तमालतीपुरीकर्षणम् -  
  
अथ कृष्णे भगवति पुरीं द्वारावतीं गते ॥  
प्रद्युम्नः सैनिकैः सार्द्धं नदं कामदुघं ययौ ॥१॥  
शतयोजनविस्तीर्णा गंधर्वाणां मनोहरा ॥  
वसंतमालति नाम्ना हेमरत्नमयी पुरी ॥२॥  
लवंगलतिकाजालै-रेलाकाश्मीरदेशकैः ॥  
जातीफलादिजावित्री-श्रीखंडपारिजातकैः ॥३॥  
मत्तालिनादिता भृंगैः शब्दिता चित्रपक्षिभिः ॥  
गंधर्वै राजिता भव्यैर्नागैर्भोगवती यथा ॥४॥  
पतंगो नाम तत्रैव गंधर्वेशो महाबलः ॥  
करोति राज्यं सुकृती शक्रवद्‌बलपौरुषम् ॥५॥  
श्रुत्वा प्रद्युम्नमायातं दिग्जयार्थं विनिर्गतम् ॥  
गंधर्वैरुद्‌भटैर्युक्तो युद्धं कर्तुं मनो दधे ॥६॥  
रथाश्वगजवीरैश्च गंधर्वैर्दशकोटिभिः ॥  
पतंग आगतो योद्धुं प्रद्युम्नस्यापि संमुखे ॥७॥  
गंधर्वैर्यदुभिः सार्द्धं घोरं युद्धं बभूव ह ॥  
भल्लैर्गदाभिः परिघैर्मुद्‌गरैस्तोमरर्ष्टिभिः ॥८॥  
बाणांधकारे संजाते पतंगोऽतिरथो बली ॥  
धनुष्टंकारयन् प्राप्तो जगर्ज घनवद्‌बली ॥९॥  
गदो गदां समादाय बलदेवानुजो बली ॥  
तद्‌बलं पोथयामास वज्रेणेंद्रो यथा गिरिन् ॥१०॥  
गदस्य गदया केचिद्‌गंधर्वाः पतिता रणे ॥  
रथाश्चूर्णीकृताः सर्वे मातंगा भिन्नमस्तकाः ॥११॥  
अश्वारूढाः केऽपि वीराः पतिता रणमूर्द्धनि ॥  
अधोमुखा ऊर्ध्वमुखा गंधर्वाश्छिन्नबाहवः ॥१२॥  
क्षणमात्रेण तत्सैन्ये रुधिराणां नदी ह्यभूत् ॥  
प्रमथा हरमालार्थं शिरांसि जगृहुर्मृधे ॥१३॥  
सिंहारूढा भद्रकाली डाकिनी शतसंवृता ॥  
कपालेनापि रुधिरं पिबंति दृश्यते मृधे ॥१४॥  
एवं युद्धे गदकृते गन्धर्वाणां पलायताम् ॥  
गंधर्वेशस्तदा प्राप्तो हस्तिलक्षबलान्वितः ॥१५॥  
गदं तताड गदया पतंगो हृदि मैथिल ॥  
गदोऽपि तं स्वगदया पतंगं हृदि चौजसा ॥१६॥  
तयोश्च गदया युद्धं बभूव घटिकाद्वयम् ॥  
विस्फुलिंगान् क्षरंत्यौ द्वे गदे चूर्णीबभूवतुः ॥१७॥  
लक्षभारमयीं गुर्वीं गदामादाय सत्वरम् ॥  
गदं तताड शिरसि पतंगो रणदुर्मदः ॥१८॥  
गदाप्रहारेण गदः क्षणं मूर्छामवाप ह ॥  
एवं कृते घोरमृधे पतंगेन महात्मना ॥१९॥  
तदैव द्वारकापुर्य्यास्तेजः संघट्टमागतम् ॥  
ददृशुर्यादवाः सर्वे कोटिमार्तंडसन्निभम् ॥२०॥  
तस्मिंस्तेजसि गौरांगो बलदेवो महाबलः ॥  
आविर्बभूव सहसा भगवान् भक्तवत्सलः ॥२१॥  
गंधर्वाणां बलं सर्वं समाकृष्य हलेन वै ॥  
तताड मुसलं क्रुद्धो बलो नीलांबरो बली ॥२२॥  
रथान् गजांस्तुरंगांश्च वीराः शस्त्रभृतां वराः ॥  
निपेतुर्युगपत्सर्वे चूर्णिताश्चोपला इव ॥२३॥  
पतंगो विरथस्तस्माद्‌भीतभीतः पुरीं ययौ ॥  
पुनर्योद्धुं यादवैश्च सेनाव्यूहं चकार ह ॥२४॥  
शतयोजनविस्तीर्णां गंधर्वाणां महापुरीम् ॥  
वसंतमालतीं सर्वामुद्विदार्य हलेन वै ॥२५॥  
विचकर्ष बलः क्रुद्धो नदे कामदुघे नृप ॥  
हाहाकारस्तदैवासीन्नगर्यां पतित्तैर्गृहे ॥२६॥  
तिर्यक्पोतमिवाघूर्णां नगरी वीक्ष्य सत्वरम् ॥  
पतंगः सर्वगंधर्वैर्हषितः सन्कृतांजलिः ॥२७॥  
खचिद्धेमसुवर्णानां मुक्तातोरणशालिनाम् ॥  
दशयोजनविस्तीर्णीकृतानां विश्वकर्मणा ॥२८॥  
कामगानां पताकाभिर्युतानां कुंभकोटिभिः ॥  
सहस्रार्कप्रकाशानां विमानानां द्विलक्षकम् ॥२९॥  
चतुर्लक्षं गवां चैव तुरंगाणां दशार्बुदम् ॥  
एलालवंगकाश्मीरजातीफलफलैः सह ॥३०॥  
सुधाफलानां दिव्यानां कोटिशो भाजनानि च ॥  
नीत्वा बलिं समादाय दत्वा नत्वा प्रधर्षितः ॥३१॥  
कृताञ्जलिः प्राह बलं बलभद्रप्रसादवित् ॥  
पतंग उवाच -  
राम राम महावीर्य न जाने तव विक्रमम् ॥  
यस्यैकमूर्ध्नि तिलकं दृश्यते भूमिमंडलम् ॥३२॥  
देवाधिदेव भगवन् कामपाल नमोऽस्तु ते ॥  
नमोऽनंताय शेषाय साक्षाद्‌रामाय ते नमः ॥३३॥  
जयजयाच्युत देव परात्पर  
     स्वयमनंतदिगंतगतश्रुते ॥  
सुरमुनींद्रफणींद्रवराय ते  
     मुसलिने बलिनै हलिने नमः ॥३४॥  
श्रीनारद उवाच -  
एवं स्तुतः पतंगेन बलभद्रो महाबलः ॥  
प्रसन्नचेता गंधर्वं मा भैष्टेत्यभयं ददौ ॥३५॥  
स्थापयित्वा बले कार्ष्णिं प्रणतं यादवेश्वरः ॥  
यादवैः प्रस्तुतः शीघ्रं पुरीं द्वारावतीं ययौ ॥३६॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
वसंतमालतीकर्षणं नाम षट्चत्वारिंशोऽध्यायः ॥४६॥  
  
GO TOP
