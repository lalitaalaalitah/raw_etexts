मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - पञ्चदशोऽध्यायः  
केकयविजयम् -  
  
श्रीनारद उवाच -  
दिग्जयस्य मिषेणासौ भूभारं हारयन्मुहुः ॥  
प्रद्युम्नो भगवान्साक्षादङ्गदेशं ततो ययौ ॥१॥  
अङ्गेशोऽन्तःपुराधीशो गृहीतो यादवैर्वने ॥  
सोऽपि तस्मै बलिं प्रादात्प्रद्युम्नाय महात्मने ॥२॥  
उड्डीशडामराधीशो बृहद्‌बाहुर्महाबलः ॥  
न ददौ स बलिं तस्मै प्रद्युम्नाय मदोत्कटः ॥३॥  
प्रद्युम्नप्रेषितो वीरः साम्बो जाम्बवतीसुतः ॥  
एकाकी प्रययौ धन्वी रथेनादित्यवर्चसा ॥४॥  
छादयामास बाणौघैर्डामरं नगरं नृप ॥  
गिरिं तुषारपटलैर्जीमूत इव सर्वतः ॥५॥  
तदा तु डामराधीशो धर्षितः सन्कृताञ्जलिः ॥  
बलिं ददौ नमस्कृत्य प्रद्युम्नाय महात्मने ॥६॥  
वङ्गदेशाधिपो वीरो वीरधन्वा मदोत्कटः ॥  
आययौ सम्मुखे योद्धुमक्षौहिण्याऽऽवृतो बलि ॥७॥  
चन्द्रभानुर्हरेः पुत्रः प्रद्युम्नस्य प्रपश्यतः ॥  
बिभेद तद्‌बलं बाणैः कुवाक्यैर्मित्रतामिव ॥८॥  
करिणां बाणभिन्नानां शिरसो मौक्तिकानि च ॥  
प्रस्फुरन्ति निपेतुः कौ रात्रौ तारागणा इव ॥९॥  
निपेतू रथिनोऽनेका गजाश्वाश्च पदातयः ॥  
तद्‌बाणैश्छिन्नशिरसः कूष्माण्डशकला इव ॥१०॥  
क्षणमात्रेण तत्सैन्यक्षतजानां नदी ह्यभूत् ॥  
मनस्विनां हर्षकरी त्रस्तानां भयकारिणी ॥११॥  
मुण्डैः कबन्धैर्धावद्‌भिर्हरिकेयुरकुण्डलैः ॥  
किरीटैः कङ्कणैः शस्त्रैर्महामारीव भूर्बभौ ॥१२॥  
कूष्माण्डोन्मादवेताला भैरवा ब्रह्मराक्षसाः ॥  
शिरांसि जगृहुर्वेगाद्धरमालार्थहेतवे ॥१३॥  
इत्थं निपातिते सैन्ये वीरधन्वा समागतः ॥  
चन्द्रभानुं तताडाशु गदया वज्रकल्पया ॥१४॥  
तद्‌गदातिप्रहारेण न चचाल हरेः सुतः ॥  
चन्द्रभानुर्गदां नीत्वा तं तताड भुजान्तरे ॥१५॥  
गदाप्रहारव्यथितो मूर्छितो धरणीतले ॥  
पपात पादप इव प्रोद्वमन् रुधिरं मुखात् ॥१६॥  
लब्धसञ्ज्ञो मुहूर्तेन वङ्गदेशाधिपो नृपः ॥  
प्रययौ शरणं सोऽपि प्रद्युम्नस्य महात्मनः ॥१७॥  
याते दत्तबलौ राजन्नगरं वीरधन्वनि ॥  
ब्रह्मपुत्रं समुत्तीर्य प्रद्युम्नोऽमितविक्रमः ॥१८॥  
आशीमाधिपतिं बिम्बं गृहीत्वा यादवेश्वरः ॥  
बलिमादाय यदुभिः कामरूपं समाययौ ॥१९॥  
कामरुपेश्वरः पुण्ड्र ऐन्द्रजालविशारदः ॥  
निर्गतः सेनया सार्द्धं योद्धुं प्रद्युम्नसम्मुखे ॥ २०॥  
आशीमानां यदूनां च घोरं युद्धं बभूव ह ॥  
बाणैः कुठारैः परिघैः शूलैः खड्गर्ष्टिशक्तिभिः ॥२१॥  
पुण्ड्रो विद्याश्चकाराशु पैशाचोरगराक्षसीः ॥  
ततो गुह्यकगन्धर्वाः सर्वतो मैथिलेश्वर ॥२२॥  
प्रधावन्तो रणे राजन्पिशाचाः पिशिताशनाः ॥  
कोटिशः कोटिशोंऽगारान् क्षेपयन्तो मुहुर्मुहुः ॥२३॥  
क्षणमात्रेण तत्सैन्यं वमन्तो गरलं मुखात् ॥  
फूत्कारमपि कुर्वन्तो दन्दशूकाः समागताः ॥२४॥  
खरारूढा दन्तवक्रा ललज्जिह्वाभयङ्कराः ॥  
चर्वयन्तो नरान् युद्धे धावन्तो राक्षसास्ततः ॥२५॥  
यक्षाश्च सिंहवदना तुरङ्गवदना नृप ॥  
छिन्धि भिन्धीति गर्जन्तः शूलहस्ता इतस्ततः ॥२६॥  
क्षणमात्रेण मेघानां समूहैश्छादितं नभः ॥  
अन्धकारो ह्यभूद्राजन् रजसा वातवेगतः ॥२७॥  
भोजवृष्ण्यन्धकमधुशूरसेनदशार्हकाः ॥  
भयं प्रापुर्महायुद्धे न्यस्तशस्त्रा यदूत्तमाः ॥२८॥  
कृष्णदत्तं धनुः कार्ष्णिरादाय प्रतिकारवित् ॥  
सत्त्वात्मिकां महाविद्यां बाणैः प्रायुङ्क्त मैथिल ॥२९॥  
बाणैः पिशाचानुरगान् सयक्षान्  
     रक्षांसि गन्धर्वघनान्धकारान् ॥  
बिभेद दिव्यैः प्रभवैर्यथा हि  
     नीहारमेघान् किरणैर्विवस्वान् ॥३०॥  
बाणैश्च पुण्ड्रं सरथं सवाहनं  
     तं भ्रामयित्वा घटिकाद्वयं खे ॥  
निपातयामास रणे सपत्नं  
     पद्मं पृथिव्यामिव मारुतः किल ।३१॥  
बुद्धस्तदा तं शरणं समेत्य  
     प्रधर्षितः सद्य उपायनानि ॥  
लक्षैर्हयानामयुतैर्गजानां  
     युतानि दत्त्वा प्रणनाम कार्ष्णिम् ॥३२॥  
विपाशां स तदोत्तीर्य सैन्यैः शोणनदं नृप ॥  
कैकयानाययौ धन्वी प्रद्युम्नो यदुनन्दनः ॥३३॥  
कैकयस्याधिपो राजा धृतकेतुर्महाबलः ॥  
वसुदेवस्वसुः साक्षाच्छ्रुतकीर्तेः पतिर्महान् ॥३४॥  
प्रद्युम्नमर्हयामास धृतकेतुः स यादवम् ॥  
भक्त्या परमया राजञ्छ्रीकृष्णस्य प्रभाववित् ॥३५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कैकयविजयो नाम पञ्चदशोऽध्यायः ॥१५॥  
  
GO TOP
