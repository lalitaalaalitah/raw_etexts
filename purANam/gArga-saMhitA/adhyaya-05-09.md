मागचा अध्याय  
पुढचा अध्याय  
श्रीगर्गसंहिता  
मथुराखण्डः - नवमोऽध्यायः  
रामकृष्णयोः वसुदेव-देवकी साक्षात्कारं उपनयनं सान्दीपनिगृहे अध्ययनं गुरोः मृतपुत्रानयनम् च-  
  
श्रीनारद उवाच -  
अथ देवौ रामकृष्णौ देवकीवसुदेवयोः ।  
समीपं जग्मतुः साक्षाद्‌वृष्णिभिः परिवारितौ ॥ १ ॥  
स्वतस्तयोर्बन्धनानि ययुः शिथिलतां नृप ।  
तौ वीक्ष्य गरुडं प्राप्तं नागपाशगुणा यथा ॥ २ ॥  
स्वप्रभावविदौ वीक्ष्य पितरौ सबलो हरिः ।  
सद्यस्ततान स्वां मायां जगन्मोहकरीं बलात् ॥ ३ ॥  
रामकृष्णौ सुतौ ज्ञात्वा शौरिर्मोहसमाकुलः ।  
देवक्या सहासोत्थाय सस्वजे चाश्रुपूरितः ॥ ४ ॥  
तावाश्वास्य हरिः सद्यो वृष्णिभिः परिवारितः ।  
मातामहं तूग्रसेनं चकार मथुराधिपम् ॥ ५ ॥  
आहूय यादवान्कंसभयाद्देशान्तरं गतान् ।  
प्रेम्णा निवासयामास सकुटुम्बान् यदोः पुरि ॥ ६ ॥  
नन्दराजं गोपगणैः स्वगृहान् गन्तुमुद्यतम् ।  
नत्वा तं सबलः प्राह मोहयन्निव मायया ॥ ७ ॥  
अत्रैव वासं कुरु तात पुर्यां  
     गन्तुं यदीच्छा मनसोत्थिता स्यात् ।  
पश्चादहं वै सबलो यदून् वा  
     विधाय पार्श्वं तव चागमिष्ये ॥ ८ ॥  
श्रीनारद उवाच -  
एवं श्रीरामकृष्णाभ्यां नन्दराजः प्रपूजितः ।  
आलिङ्ग्य शौरिं गोपालैर्ययौ प्रेमातुरो व्रजम् ॥ ९ ॥  
दत्तं श्रीकृष्णजन्मर्क्षे धेनूनां नियुतं पुरा ।  
ब्राह्मणेभ्यो ददौ शौरिर्वस्त्रमालास्वलङ्कृतम् ॥ १० ॥  
शौरिर्गर्गं समाहूय श्रीकृष्णबलदेवयोः ।  
यज्ञोपवीतं विधिवत्कारयामास धर्मवित् ॥ ११ ॥  
रामकृष्णौ सर्वविद्याध्ययनं कर्तुमुद्यतौ ।  
गुरोः सान्दीपनेः पार्श्वं जग्मतुर्जनवत्परौ ॥ १२ ॥  
कृत्वा परां गुरोः सेवां लघुकालेन माधवौ ।  
सर्वविद्यां जगृहतुः सर्वविद्याविदां वरौ ॥ १३ ॥  
गुरवे दक्षिणां दातुमुद्यतौ तौ कृताञ्जली ।  
मृतं पुत्रं दक्षिणायां ताभ्यां वव्रे गुरुर्द्विजः ॥ १४ ॥  
रथमारुह्य तौ दान्तौ शातकुम्भपरिच्छदम् ।  
प्रभासे चाब्धिनिकटं जग्मतुर्भीमविक्रमौ ॥ १५ ॥  
सद्यः प्रकम्पितः सिन्धू रत्नोपायनमुत्तमम् ।  
नित्वा तच्चरणोपान्ते निपपात कृताञ्जलिः ॥ १६ ॥  
तमाह भगवाञ्छीघ्रं पुत्रं देहि गुरोर्मम ।  
प्रचण्डोर्मिघटाटोपैस्त्वया तद्ग्रहणं कृतम् ॥ १७ ॥  
समुद्र उवाच -  
भगवन् देवदेवेश न मया बालको हृतः ।  
हृतः पञ्चजनेनासौ शङ्खरूपासुरेण वै ॥ १८ ॥  
वसन् सदा मदुदरे बलिष्ठो दैत्यपुङ्गवः ।  
जेतुं योग्यस्त्वया देव देवानां भयकारकः ॥ १९ ॥  
श्रीनारद उवाच -  
तेनेक्तो भगवान्कृष्णो वासो बद्ध्वा कटौ दृढम् ।  
निपपात महावेगात्समुद्रे भीमनादिनि ॥ २० ॥  
श्रीकृष्णस्य निपातेन त्रिलोकीभारधारिणः ।  
चकम्पेऽब्धिर्भृशं वज्रकूटेनेव विदेहराट् ॥ २१ ॥  
ततः पञ्चजनो दैत्यो योद्धुं श्रीकृष्णसम्मुखे ।  
आगतः सहसा वीरः शूलं चिक्षेप माधवे ॥ २२ ॥  
हस्ते गृहीत्वा तच्छूलं तेनैवाभिजघान तम् ।  
तद्घातेन प्रपतितो मूर्च्छितो वारिमण्डले ॥ २३ ॥  
सहसोत्थाय देवेशं किञ्चिद्‌व्यायाकुलमानसः ।  
मूर्ध्ना तताड पक्षीन्द्रं स्वफणेन फणी यथा ॥ २४ ॥  
परिपूर्णतमः साक्षाच्छ्रीकृष्णो भगवान् हरिः ।  
क्रुद्धो मूर्द्धनि वेगेन मुष्टिना तं तताड ह ॥ २५ ॥  
कृष्णमुष्टिप्रहारेण सद्यो वै निधनं गतः ।  
तज्ज्योतिः श्रीघनश्यामे लीनं जातं विदेहराट् ॥ २६ ॥  
एवं हत्वा पञ्चजनं शङ्खं नीत्वा तदङ्गजम् ।  
महार्णवान्निर्गतोऽसौ सहसा रथमागमत् ॥ २७ ॥  
वायुवेगेन यानेन रामकृष्णौ मनोहरौ ।  
जग्मतुः शमनस्यापि दीर्घां संयमनीं पुरीम् ॥ २८ ॥  
पाञ्चजन्यध्वनिर्लोकं प्रचण्डो मेघघोषवत् ।  
पूरयामास तं श्रुत्वा चकम्पे ससभो यमः ॥ २९ ॥  
चतुरशीतिलक्षेषु नरकेषु निपातिताः ।  
यैर्यैः श्रुता ध्वनिस्ते ते जग्मुर्मोक्षं तु पापिनः ॥ ३० ॥  
यमः सद्यो बलिं नीत्वा श्रीकृष्णबलदेवयोः ।  
पपात चरणोपान्ते धर्षितः सन्कृताञ्जलिः ॥ ३१ ॥  
यम उवाच -  
हे हरे हे कृपासिन्धो राम राम महाबल ।  
असङ्ख्यब्रह्माण्डपती परिपूर्णतमौ युवाम् ॥ ३२ ॥  
देवौ पुराणौ पुरुषौ महान्तौ  
     सर्वेश्वरौ सर्वजगज्जनेशौ ।  
अद्यैव सर्वोपरि वर्तमानौ  
     गिरा निजाज्ञां वदतं परेशौ ॥ ३३ ॥  
श्रीभगवानुवाच -  
गुरुपुत्रं लोकपाल आनयस्व महामते ।  
राज्यं कुरु यथान्यायं मदुक्तं मानयन् क्वचित् ॥ ३४ ॥  
श्रीनारद उवाच -  
तदैव तेनोपानीतं गुरुपुत्रं हरिः स्वयम् ।  
गृहीत्वाऽवन्तिकामेत्य ददौ श्रीगुरवे शिशुम् ॥ ३५ ॥  
गुर्वाशिषा संयुतौ तौ नत्वा तं हि कृताञ्जली ।  
रथमारुह्य मथुरामागतौ यदुपूजितौ ॥ ३६ ॥  
एकदा सबलः कृष्णः सर्वकारणकारकः ।  
पाण्डवान्संस्मरन्भक्तानक्रूरभवनं ययौ ॥ ३७ ॥  
अक्रूरः सहसोत्थाय परिरभ्य मुदान्वितः ।  
उपचारैः षोडशभिः पूजयित्वाऽथ तौ नृप ॥ ३८ ॥  
कृताञ्जलिः पुरः स्थित्वा जातपूर्णमनोरथः ।  
उवाचानन्दजनितां मुञ्चन्बाष्पकलां नृप ॥ ३९ ॥  
अक्रूर उवाच -  
युवाभ्यां रामकृष्णाभ्यां ताभ्यां नित्यं नमो नमः ।  
याभ्यां मार्गे यदुक्तं मे पूर्णं तच्च कृतं प्रभू ॥ ४० ॥  
लोकाभिरामौ जनभूषणोत्तमौ  
     चान्तर्बहिःसर्वजगत्प्रदीपकौ ।  
गोविप्रसाधुश्रुतिधर्मदेवता-  
     रक्षार्थमद्यैव यदोः कुले गतौ ॥ ४१ ॥  
कंसादिदैत्येन्द्रविनाशहेतवे  
     गोलोकलोकात्परिपूर्णतेजसौ ।  
समागतौ भारतभूमिमण्डले  
     युवां परेशौ सततं नतोऽस्म्यहम् ॥ ४२ ॥  
श्रीभगवानुवाच -  
त्वमार्यवृद्धो धृतिमानहं तव पुरः शिशुः ।  
सन्तो नः स्वात्मनः श्लाघ्यं कुर्वन्ति हि महामते ॥ ४३ ॥  
पाण्डवानां हि कुशलं द्रष्टुं गच्छ गजाह्वयम् ।  
शीघ्रमागच्छ तान्दृष्ट्वा सर्वान् दानपते भवान् ॥ ४४ ॥  
श्रीनारद उवाच -  
एवमुक्त्वा तदाऽक्रूरं भगवान् भक्तवत्सलः ।  
सबलः शौरिभवनमाययौ सर्वकार्यकृत् ॥ ४५ ॥  
कौरवेन्द्रपुरं गत्वाऽक्रूरो दृष्ट्वाऽथ पाण्डवान् ।  
पुनरागत्य कृष्णाय वार्तां सर्वामवर्णयत् ॥ ४६ ॥  
अक्रूर उवाच -  
विना युवां कोऽपि न पाण्डवानां  
     सहायकृत्कौरव दुःखभोगिनाम् ।  
मृते च पाण्डौ भवतोः पदाम्बुजे  
     विलग्नचित्ता हि पृथात्मजा ये ॥ ४७ ॥  
श्रीनारद उवाच -  
इति श्रुत्वाऽक्रूरमुखाच्छ्रीकृष्णो भगवान्हरिः ।  
अर्धं राज्यं पाण्डवेभ्यः कौरवाणां बलाद्ददौ ॥ ४८ ॥  
अथोक्तं वचनं स्मृत्वा तदोद्धवसमन्वितः ।  
महामङ्गलसंयुक्तं कुब्जाया भवनं ययौ ॥ ४९ ॥  
दृष्ट्वाराच्छ्रीहरिं प्राप्तं कुब्जा रूपवती त्वरम् ।  
भक्त्या समर्हयामास पाद्याद्यैः प्राणवल्लभम् ॥ ५० ॥  
हेमरत्नखचित्कुड्ये कुब्जाया भवनोत्तमे ।  
बभौ हरी रूपवत्या वैकुण्ठे रमया यथा ॥ ५१ ॥  
परिपूर्णतमः साक्षाच्छ्रीकृष्णो भगवान्स्वयम् ।  
यस्याः पतिरभूद्‌राजन्नहो तस्यास्तपो महत् ॥ ५२ ॥  
तत्र स्थित्वा हरिर्देवो दिनान्यष्टौ विदेहराट् ।  
आययौ शौरिभवनं लीलामानुषविग्रहः ॥ ५३ ॥  
इति श्रीकृष्णचरितं मथुरायां विदेहराट् ।  
सर्वपापहरं पुण्यमायुर्वर्द्धनमुत्तमम् ॥ ५४ ॥  
चतुष्पदार्थदं नॄणां श्रीकृष्णवशकारकम् ।  
मया ते कथितं पृष्टं किं भूयः श्रोतुमिच्छसि ॥ ५५ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
यदुसौख्यं नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
