मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - अष्टपञ्चाशत्तमोऽध्यायः  
कृष्णाह्वाने मृतानां कंसादि भ्रातृगणानां वैकुण्ठात्  
उग्रसेनसभागमनं तथा कंसाय तेषां उपदेशः -  
  
श्रीगर्ग उवाच -  
ततः सर्वे समाहूताः श्रीकृष्णेन महात्मना ॥  
वैकुण्ठादाययुः शीघ्रं कंसाद्या नव भ्रातरः ॥१॥  
दृष्ट्वा तानागतान्सर्वे विस्मयं परमं ययुः ॥  
ते समागत्य श्रीकृष्णं बलं प्रद्युम्नमेव च ॥२॥  
अनिरुद्धं च कंसाद्या नेमुः सर्वे पृथक्पृथक् ॥  
ददर्श चोग्रसेनस्तु सुधर्मायां सुतान्नृप ॥३॥  
शक्रसिंहासनस्थो वै रुचिमत्या समन्वितः ॥  
कंसादीन्स्वसुतान्प्रीतः कृष्णाकारांश्चतुर्भुजान् ॥४॥  
शङ्खचक्रगदापद्मैर्भूषितान्पीतवाससः ॥  
कृष्णपार्श्वे स्थितान्पुत्रानाह्वयामास भूपतिः ॥५॥  
ततः कृष्णस्तु भगवान्कंसादीन्प्राह सस्मितः ॥  
पश्य स्वमातापितरौ युष्माकं दर्शनोत्सुकौ ॥६॥  
गत्वा समीपे हे वीरा यूयं नमत भक्तितः ॥  
इति कृष्णस्य वचनं कृष्णभृत्या निशम्य च ॥७॥  
ऊचुः प्रहर्षिताः सर्वे कङ्कन्यग्रोधकादयः ॥  
कंसाद्या ऊचुः -  
ईदृशाः पितरोऽस्माकमीदृश्यो मातरश्च वै ॥८॥  
बहवश्चाभवन्नाथ भ्रमतां तव मायया ॥  
हरिः पिता तु जीवस्य श्रुतिरेषा सनातनी ॥९॥  
तस्माच्चान्यं न पश्यामो वयं त्वन्निकटे स्थिताः ॥  
पुरा विलोकितस्त्वं वै सङ्ग्रामे बलसंयुतः ॥१०॥  
पश्चाञ्जातौ द्वारकायां न दृष्टौ कार्ष्णिकार्ष्णिजौ ॥  
तस्माद्‌द्रष्टुं चतुर्व्यूहं वयमत्र समागताः ॥११॥  
श्रीकृष्णो बलभद्रश्च श्रीप्रद्युम्न उषापतिः ॥  
परिपूर्णतमा एते ह्यहोऽस्माभिर्विलोकिताः ॥१२॥  
केन पूर्वेण पुण्येन दृष्टो यो दुर्लभः सताम् ॥  
परिपूर्णश्चचतुर्व्यूहो न जानीमो वयं किल ॥१३॥  
हे सङ्कर्षण हे कृष्ण हे प्रद्युम्न उषापते ॥  
मूढानां नः कुबुद्धीनामपराधं क्षमस्व च ॥१४॥  
गच्छ गोविन्द वैकुण्ठं शून्यं ते धाम सुन्दरम् ॥  
धन्या त्वया द्वारका तु वैकुण्ठाच्च कृताधिका ॥१५॥  
यदर्चितं ब्रह्मशचीशवह्निभि-  
     रादित्यगौरीशमरुद्यमादिभिः ॥  
पौलस्त्यतारेशजलेशपूजितं  
     पादारविन्दं सततं भजामहे ॥१६॥  
मुनीन्द्रलक्ष्मीसुरभक्तसात्वतैः  
     सुपूजितं चन्दनगन्धधूपकैः ॥  
लाजाक्षतैश्चाङ्कुरपूगचर्चितं  
     पादारविन्दं सततं भजामहे ॥१७॥  
गर्ग उवाच -  
इत्युक्त्वा ते च कंसाद्या वैकुण्ठं प्रययुर्नृप ॥  
सर्वेषां पश्यतां राजा विस्मितोऽभूत्सभार्यया ॥१८॥  
इति श्रीगर्गसंहितायां हयमेधखण्डे  
कंसादिदर्शनं नामाष्टपञ्चाशत्तमोऽध्यायः ॥५८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
