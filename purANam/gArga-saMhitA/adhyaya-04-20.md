मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - विंशोऽध्यायः  
प्रलम्बवधम् -  
  
श्रीनारद उवाच -  
इति कृष्णस्तवं श्रुत्वा मान्धाता नृपसत्तमः ।  
अयोध्यां प्रययौ वीरो नत्वा श्रीसौभरिं मुनिम् ॥ १ ॥  
इदं मया ते कथितं गोपीनां चरितं शुभम् ।  
महापापहररं पुण्यं किं भूयः श्रोतुमिच्छसि ॥ २ ॥  
बहुलाश्व उवाच -  
श्रुतं तव मुखाद्ब्रह्मन् गोपीनां वर्णनं परम् ।  
यमुनायाश्च पञ्चाङ्गं महापातकनाशनम् ॥ ३ ॥  
श्रीकृष्णः सबलः साक्षाद्‌गोलोकाधिपतिः प्रभुः ।  
अग्रे चकार कं लीलां ललितां व्रजमण्डले ॥ ४ ॥  
श्रीनारद उवाच -  
एकदा चारयन्गाः स्वाः सबलो गोपबालकैः ।  
भाण्डीरे यमुनातीरे बाललीलां चकार ह ॥ ५ ॥  
विहारं कारयन् बालैः वाह्यवाहकलक्षणम् ।  
विजहार वने कृष्णो दर्शयन्गा मनोहराः ॥ ६ ॥  
तत्रागतो गोपरूपी प्रलम्बः कंसनोदितः ।  
न ज्ञातो बालकैः सोपि हरिणा विदितोऽभवत् ॥ ७ ॥  
विहारे विजयं रामं नेतुं कोऽपि न मन्यते ।  
ऊवाह तं प्रलम्बोऽसौ भाण्डीराद्यमुनातटम् ॥ ८ ॥  
अवरोहरणतो दैत्यो मथुरां गन्तुमुद्यतः ।  
दधार घनवद्रूपं गिरीन्द्र इव दुर्गमः ॥ ९ ॥  
बभौ बलो दैत्यपृष्ठे सुन्दरो लोलकुण्डलः ।  
आकाशस्थः पूर्णचन्द्रः सतडिज्जलदो यथा ॥ १० ॥  
दैत्यं भयङ्करं वीक्ष्य बलदेवो महाबलः ।  
रुषाऽहनन्मुष्टिना तं शिरस्यद्रिं यथाऽद्रिभित् ॥ ११ ॥  
विशीर्णमस्तको दैत्यो यथा वज्रहतो गिरिः ।  
पपात भूमौ सहसा चालयन् वसुधातलम् ॥ १२ ॥  
तज्ज्योतिर्निर्गतं दीर्घं बले लीनं बभूव ह ।  
तदैव ववृषुर्देवाः पुष्पैर्नन्दनसम्भवैः ॥ १३ ॥  
अभूज्जय जयारावो दिवी भूमौ नृपेश्वर ।  
एवं श्रीबलदेवस्य चरितं परमाद्‌भुतम् ।  
मया ते कथितं राजन् किं भूयः श्रोतुमिच्छसि ॥ १४ ॥  
बहुलाश्व उवाच -  
कोऽयं दैत्यः पूर्वकाले प्रलम्बो रणदुर्मदः ।  
बलदेवस्य हस्तेन मुक्तिं प्राप कथं मुने ॥ १५ ॥  
श्रीनारद उवाच -  
शिवस्य पूजनार्थं हि यक्षराट् स्ववने शुभे ।  
कारयामास पुष्पाणां रक्षां यक्षैरितस्ततः ॥ १६ ॥  
तदप्यस्यापि जगृहुः पुष्पाणि प्रस्फुरन्ति च ।  
ततः क्रुद्धो ददौ शापं यक्षराड् धनदो बली ॥ १७ ॥  
ये गृह्णन्त्यस्य पुष्पाणि स्वे चान्ये सुरमानवाः ।  
भवितारोऽसुराः सर्वे मच्छापात् सहसा भुवि ॥ १८ ॥  
हूहूसुतोऽथ विजयो विचरन् तीर्थभूमिषु ।  
वनं चैत्ररथं प्राप्तो गायन् विष्णुगुणान्पथि ॥ १९ ॥  
वीणापाणिरजानन्वै गन्धर्वः सुमनांसि च ।  
गृहीत्वा सोऽसुरो जातो गन्धर्वत्वं विहाय तत् ॥ २० ॥  
तदैव शरणं प्राप्तः कुबेरस्य महात्मनः ।  
नत्वा तत्प्रार्थनां चक्रे कृताञ्जलिपुटः शनैः ॥ २१ ॥  
तस्मै प्रसन्नो राजेन्द्र कुबेरोऽपि वरं ददौ ।  
त्वं विष्णुभक्तः शान्तात्मा मा शोकं कुरु मानद ॥ २२ ॥  
द्वापरान्ते च ते मुक्तिः बलदेवस्य हस्ततः ।  
भविष्यति न सन्देहो भाण्डीरे यमुनातटे ॥ २३ ॥  
श्रीनारद उवाच -  
हूहूसुतः स गन्धर्वः प्रलम्बोऽभून्महासुरः ।  
कुबेरस्य वराद्राजन् परं मोक्षं जगाम ह ॥ २४ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
प्रलम्बवधो नाम विंशोऽध्यायः ॥ २० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
