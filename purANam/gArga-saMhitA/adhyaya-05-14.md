मागचा अध्याय  
पुढचा अध्याय  
श्रीगर्गसंहिता  
मथुराखण्डः - चतुर्दशोऽध्यायः  
नन्देन सह उद्धवस्य मिलनं कृष्णस्य कुशलवर्णनम् -  
  
श्रीनारद उवाच -  
एवं प्रेमभरान् गोपान् श्रीकृष्णविरहातुरान् ।  
उवाच प्रेमसंयुक्त उद्धवो गतविस्मयः ॥ १ ॥  
उद्धव उवाच -  
अहं श्रीकृष्णोदासोऽस्मि तत्प्रियस्तद्‌रहस्करः ।  
भवतां कुशलं द्रष्टुं प्रेषितो हरिणा त्वरम् ॥ २ ॥  
पुरीं गत्वाऽथ हरये निवेद्य विरहं तु वः ।  
तं प्रसन्नं करिष्यामि तदङ्घ्रौ नेत्रवारिभिः ॥ ३ ॥  
नात्वा हरिं हि भवतां समीपं हे व्रजौकसः ।  
आगमिष्याम्यहं शीघ्रं शपथो न मृषा मम ॥ ४ ॥  
यूयं प्रसन्ना भवत मा शोकं कुरुताथ वै ।  
अस्मिन्व्रजेऽपि गोपाला द्रक्ष्यथ श्रीपतिं हरिम् ॥ ५ ॥  
श्रीनारद उवाच -  
एवमाश्वास्य गोपालान् रथस्थो यदुनन्दनः ।  
श्रीदामाद्यैश्व गोपालैः सहितो हर्षपूरितः ॥ ६ ॥  
विवेश नन्दनगरं सूर्ये सिन्धुगते सति ।  
आगतं ह्युद्धवं श्रुत्वा नन्दराजो महामतिः ।  
परिरभ्य मुदा शीघ्रं पूजयामास हर्षितः ॥ ७ ॥  
कशिपुस्थं स्थितं शान्तमुद्धवं कृतभोजनम् ।  
कशिपुस्थो नन्दराजः प्राह गद्‌गदया गिरा ॥ ८ ॥  
नन्द उवाच -  
कच्चित्सखा मे पुरि शूरसेन  
     आस्ते स्वपुत्रैः कुशली महामते ।  
कंसे मृते यादवपुङ्गवानां  
     जातं सखे सौख्यमतः परं भुवि ॥ ९ ॥  
कच्चित्कदाचित्सबलो हि माधवः  
     स्मरत्यसौ वा जननीं यशोमतीम् ।  
गोपालगोवर्धनगोगणान्व्रजं  
     वृन्दावनं वा पुलिनं तरङ्गिणीम् ॥ १० ॥  
हा दैव कस्मिन्समये स्वनन्दनं  
     बिम्बाधरं सुन्दरमम्बुजेक्षणम् ।  
द्रक्ष्याम्यहं मन्दिरचत्वाराजिरे  
     ऽर्भकैर्लुठन्तं सबलं मुहुर्मुहुः ॥ ११ ॥  
कुञ्जो निकुञ्जो यमुना महानदी  
     गोवर्धनोऽरण्यमिदं वनानि ।  
गृहैर्लतावृक्षगवां गणैः सह  
     विना मुकुन्दं विषवत्त्विदं जगत् ॥ १२ ॥  
धिग्जीवनं मे शयनं च भोजनं  
     कृष्णं विना पद्मदलायतेक्षणम् ।  
चन्द्रं विना भूमितले चकोरव-  
     ज्जीवामि तस्यागमनाशया भृशम् ॥ १३ ॥  
हर्तुं भुवो भरमतीव दैवतैः  
     सम्प्रार्थितं पूर्णतमं महामते ।  
जातं सतां रक्षणतत्परं स्वयं  
     मन्ये हि कृष्णं सबलं परात्परम् ॥ १४ ॥  
श्रीनारद उवाच -  
संस्मृत्य संस्मृत्य हरिं परेशं  
     बभूव तूष्णीं नवनन्दराजः ।  
शिरो निधायाप्युपबर्हणे स्वे  
     ह्युत्कण्ठरोमाञ्चितविह्वलाङ्गः ॥ १५ ॥  
श्रीनन्दनेत्राम्बुजवारिसन्तती  
     राजंस्तदा कृष्णसखस्य पश्यतः ।  
शय्यां सवस्त्रामुपबर्हणान्तां  
     कृत्वाऽऽर्द्रतां प्राङ्गण आचचाल ॥ १६ ॥  
श्रुत्वोद्धवं श्रीमथुरापुरागतं  
     कपाटमेत्याशु यशोमती सती ।  
शृण्वन्त्यलं स्वस्य सुतस्य वर्णनं  
     स्नेहस्रवत् सुस्तननेत्रपङ्कजा ॥ १७ ॥  
विहाय लज्जां घृणया सुतस्य  
     सा पप्रच्छ सर्वं कुशलं तदोद्धवम् ।  
आप्रोक्ष्य वस्त्रेण दृगश्रुतसन्ततिं  
     स्थिते च नन्दे हरिभावविह्वले ॥ १८ ॥  
श्रीयशोदोवाच -  
क्वचित्स्मरति मां कृष्णो नन्दराजमथापि वा ।  
भ्रातरं नन्दराजस्य सन्नन्दं दर्शनोत्सुकम् ॥ १९ ॥  
नन्दानवोपनन्दांश्च वृषभानून् व्रजेषु षट् ।  
येषामारोहमास्थाय बालकेलिर्वने वने ॥ २० ॥  
कन्दुकक्रीडया रेमे सानन्दं नन्दनन्दनः ।  
तान्गोपान् स्नेहसंयुक्तान्कदाचित्स्मरति स्वतः ॥ २१ ॥  
एकोऽयं मे सुतः प्राप्तो न सुता बहवश्च मे ।  
सोऽपि मां जननीं दीनां ययौ त्यक्त्वा दिगन्तरम् ॥ २२ ॥  
अहो कष्टं स्नेहवतां दुर्निवारं महामते ।  
किं करोमि विना पुत्रं कथं जीवामि मानद ॥ २३ ॥  
मातर्मह्यं देहि दधि मातर्हैयङ्गवं नवम् ।  
एवं वदन्स मधुरं हठं चक्रे सदा गृहे ॥ २४ ॥  
मध्याह्ने स कथं कृष्णो भोजनं कर्तुमर्हति ।  
ममात्मजोऽयं श्रीकृष्णो जीवनं व्रजवासिनाम् ।  
व्रजे धनं कुले दीपो मोहनो बाललीलया ॥ २५ ॥  
लालनैः पालनैस्तस्य दिनं मे क्षणवद्‌गतम् ।  
तद्दिनं कल्पवज्जातं विनाऽहो नन्दनन्दनम् ॥ २६ ॥  
वत्सान्वारयितुं कृष्णो ग्रामसीम्नि नदीतटे ।  
न कारितोऽर्भकैः सार्द्धं स चाहो मथुरां गतः ॥ २७ ॥  
हे मोहनेति दूरात्तमङ्कं नीत्वाऽथ लालनम् ।  
चकार नन्दराजोऽयं तं विना खिन्नतां गतः ॥ २८ ॥  
अहो दाम्ना मया बद्धो निर्मोहिन्यैकदा शिशुः ।  
भाण्डे भग्नीकृते दध्नः शोचमि चरितं च तत् ॥ २९ ॥  
तत्प्राङ्गणं सर्वसभा च मन्दिरं  
     द्वारश्च वीथीर्व्रजहर्म्यपृष्ठयः ।  
शून्यं समस्तं मम जीवनं धि-  
     ग्विना मुकुन्दं विषवत्विदं जगत् ॥ ३० ॥  
श्रीनारद उवाच -  
यशोदानन्दयोर्वीक्ष्य परमं प्रेमलक्षणम् ।  
उद्धवो नितरां राजन् विस्मितोऽभूद्‌गतस्मयः ॥ ३१ ॥  
उद्धव उवाच -  
रोममात्रं मम तनौ जिह्वा चेज्जायते त्वहो ।  
युवयोस्तदपि श्लाघां कर्तुं नालं महाप्रभू ॥ ३२ ॥  
परिपूर्णतमे साक्षाच्छ्रीकृष्णे पुरुषोत्तमे ।  
ईदृशी च कृता भक्तिर्युवाभ्यां प्रेमलक्षणा ॥ ३३ ॥  
तीर्थाटनतपोदानसाङ्ख्ययोगैश्च दुर्लभा ।  
शाश्वती युवयोः प्राप्ता या भक्तिः प्रेमलक्षणा ॥ ३४ ॥  
मा शोकं कुरु हे नन्द हे यशोदे व्रजेश्वरि ।  
पत्रद्वयं गृहाणाशु कृष्णदत्तं न संशयः ॥ ३५ ॥  
सहाग्रजो नन्दसूनुः कुशल्यास्ते यदोः पुरि ।  
यादवानां महत्कार्यं कृत्वाऽथ सबलः प्रभुः ॥ ३६ ॥  
ह्रस्वकालेन चात्रापि भगवानागमीष्यति ।  
परिपूर्णतमं विद्धि श्रीकृष्णं नन्दनन्दनम् ।  
कंसादीनां वधार्थाय भक्तानां रक्षणाय च ॥ ३७ ॥  
ब्रह्मणा प्रार्थितः कृष्णोऽवततार गृहे तव ।  
जातमात्रोऽद्‌भुतां लीलां चकार सबलो हरिः ॥ ३८ ॥  
पूतनाप्राणहरणं शकटस्य निपातनम् ।  
तृणावर्तनिपातश्च यमलार्जुनभञ्जनम् ॥ ३९ ॥  
स्वमुखे च यशोदायै विश्वरूपस्य दर्शनम् ।  
वृन्दावने च भगवान् गोवत्सांश्चारयन् प्रभुः ॥ ४० ॥  
वधं चकार गोपानां पश्यतां बकवत्सयोः ।  
अघासुरस्य च वधो धेनुकस्य विमर्दनम् ॥ ४१ ॥  
मर्दनं कालियस्यापि वह्निपानं चकार ह ।  
प्रलम्बस्य वधं पश्चाद्‌‌बलदेवश्चकार ह ॥ ४२ ॥  
गोवर्धनं समुत्पाट्य हस्तेनैकेन लीलया ।  
युष्माकं पश्यतां बिभ्रत्पुष्करं गजराडिव ॥ ४३ ॥  
चूडामणिं शङ्खचूडाज्जहार जगतां पतिः ।  
अरिष्टस्य वधं कृत्वा केशिनं निजघान ह ॥ ४४ ॥  
व्योमासुरं महादैत्यं मुष्टिना तं ममर्द ह ।  
तथा वै मथुरायां तु चक्रे चित्रं महामते ॥ ४५ ॥  
विकथ्यमानं रजकं करेणाभिजघान तम् ।  
प्रचण्डं कंसकोदण्डं मध्यतस्तद्‌बभञ्ज ह ।  
इक्षुदण्डं यथा नागः सर्वेषां पश्यतां नृणाम् ॥ ४६ ॥  
द्विपं कुवलयापीडं नागायुतसमं बले ।  
शुण्डादण्डे सङ्गृहीत्वा पातयामास भूतले ॥ ४७ ॥  
चाणूरं मुष्टिकं कूटं शलं तोशलमेव च ।  
पातयामास भूपृष्ठे मल्लयुद्धेन माधवः ॥ ४८ ॥  
कसं मदोत्कटं दैत्यं नागलक्षसमं बले ।  
मञ्चाद्गृहीत्वा तं कृष्णो भ्रामयित्वा भुजौजसा ॥ ४९ ॥  
पातयामास भूपृष्ठे कमण्डलुमिवार्भकः ।  
इभोपरि यथा सिंहस्तस्योपरि पपात सः ॥ ५० ॥  
कंसानुजांश्च कङ्कादीन् बलदेवो महाबलः ।  
ममर्द मुद्‌गरेणाशु मृगान्वै मृगराडिव ॥ ५१ ॥  
गुरवे दक्षिणां दातुं समुत्पत्य महार्णवे ।  
शङ्खरूपं पञ्चजनं निजघान हरिः स्वयम् ॥ ५२ ॥  
अद्‌भुतानि चरित्राणि चैतानि श्रीहरिं विना ।  
कः करोति महानन्द तस्मै श्रीहरये नमः ॥ ५३ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
नन्दराजोद्धवमेलनं नाम चतुर्दशोऽध्यायः ॥ १४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
