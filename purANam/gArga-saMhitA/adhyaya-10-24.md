मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुर्विंशोऽध्यायः  
अनिरुद्धस्य राजपुरविजयम् -  
  
गर्ग उवाच -  
इतीदं वचनं श्रुत्वानिरुद्धस्तु मुदान्वितः ॥  
निवेश्य कृष्णपदयोः स्वमनः प्राह तं मुनिम् ॥१॥  
गतः शत्रुश्च मे मोहस्त्वद्वाक्येनासिना विभो ॥  
अद्य त्वं गच्छ कृष्णस्य पुरीं पुत्रेण संयुतः ॥२॥  
तस्य वाक्यं समाकर्ण्य मुदा सान्दीपनिर्मुनिः ॥  
कृष्णदत्तेन पुत्रेण रथस्थो द्वारकां ययौ ॥३॥  
स पुर्यां रामकृष्णाभ्यामादरेण निवासितः ॥  
पूजितो यादवैः सर्वैर्भोजेन्द्रेण विधानतः ॥४॥  
अथ प्रद्युम्नतनयः श्यामकर्णं महोज्ज्वलम् ॥  
स्वर्णशृङ्खलया बद्धे मुमोच विजयाय च ॥५॥  
हयश्च शीघ्रं प्रव्रजन्नृपेन्द्र  
     यशो ब्रुवान्‌ राजपुरे गतः सः ॥  
यत्रानुशाल्वो नृपतिश्च राज्यं  
     शाल्वस्य भ्राता कुरुते च नित्यम् ॥६॥  
तत्र वै तुरगं प्राप्तमनुशाल्वो यदृच्छया ॥  
गृहीत्वा वाचयामास तत्पत्रं च प्रहर्षितः ॥७॥  
आभिप्रायं निरीक्ष्यैव तिरश्चीनेन चक्षुषा ॥  
स्वसैनिकान्प्रत्युवाच रुषा प्रस्फुरिताधरः ॥८॥  
दिष्ट्या दिष्ट्या शत्रवो मे सर्वे चात्र समागताः ॥  
घातयिष्यामि तान्सर्वान्यैर्मे भ्राता च मारितः ॥९॥  
इत्युक्त्वा सेनया युक्तो निश्चक्राम पुराद्बहिः ॥  
अक्षौहिणीभिर्दशभिस्तृणीकृत्य तु यादवान् ॥१०॥  
तदैव वृष्णयः सर्वे दृष्ट्वा सेनां समागताम् ॥  
बाणवर्षां प्रमुञ्चन्तीं मुमुचुस्ते शरांश्च वै ॥११॥  
उभयोः सेनयोर्युद्धं ततः समभवन्मृधे ॥  
खड्गैर्बाणैर्गदाभिश्च शक्तिभिर्भिन्दिपालकैः ॥१२॥  
पलायमानां स्वां सेनामनुशाल्वो महाबलः ॥  
वारयित्वा नदन् युद्धे चाजगाम रथेन वै ॥१३॥  
तमागतं विलोक्याथ दीप्तिमान्कृष्णनन्दनः ॥  
तेन सार्द्धं रणं कर्त्तुं तदैव सम्मुखोऽभवत् ॥१४॥  
दीप्तिमन्तं रणे वीक्ष्य धनुषा दशभिः शरैः ॥  
तताडामर्षितः सोऽपि द्विपं द्वीपी नखैरिव ॥१५॥  
ताडितस्तैः शरौघैस्तु रुधिरोक्षितबाहुना ॥  
नीत्वा शरासनं सद्यो बाणाञ्जग्राह रोषतः ॥१६॥  
निधाय किल कोदण्डे दश बाणान्मुमोच ह ॥  
ते शरास्तच्छरीरं वै भित्वा राजन्बहिर्गताः ॥१७॥  
यथा तृणगृहं राजन्सहसा पन्नगाशनाः ॥  
तैर्बाणैर्निहतो युद्धेऽनुशाल्वो मूर्च्छितोऽभवत् ॥१८॥  
तत्रागत्य हरेः पुत्रो भानुः सर्वान्‌ रिपूञ्छरैः ॥  
नीहाराभ्रान्भानुरिव छिन्नभिन्नांश्चकार ह ॥२०॥  
ततश्च दुद्रुवुः सर्वेऽनुशाल्वस्य तु सैनिकाः ॥  
तदैव तस्य मन्त्री वै प्रचण्डो ताम रोषतः ॥२१॥  
शक्त्या जघान समरे सत्यभामात्मजं नृप ॥  
भानोश्च हृदयं भित्त्वा सा विवेश महीतले ॥२२॥  
स चापि मूर्च्छितो भूत्त्वा निपपात रथाद्‌रणे ॥  
स एवं कौतुकं वीक्ष्य साम्बस्तत्र रुषा ज्वलन् ॥२३॥  
शीघ्रं गृहीत्वा कोदण्डमाजगाम रथेन वै ॥  
प्रचण्डस्य रथं साम्बः सतुरङ्गं ससारथिम् ॥२४॥  
सध्वजं शतबाणैश्च सर्वं चूर्णीचकार ह ॥  
रथे भग्ने गदां नीत्वा प्रचण्डो रणदुर्मदः ॥२५॥  
आजगाम रिपुं हन्तुं पतङ्ग इव पावकम् ॥  
आगतं तं विलोक्याथ चन्द्रार्काकारवर्चसा ॥२६॥  
शरेणैकेन साम्बस्तु जहार तच्छिरो मृधे ॥  
हाहाकारस्तदैवासीत्तत्सेनयां नृपेश्वर ॥२७॥  
अथोत्थितोऽनुशाल्वस्तु मूर्च्छां त्यक्त्वा मुहूर्ततः ॥  
ददर्श मन्त्रिणं तत्र साम्बेन निहतं मृधे ॥२८॥  
निरीक्ष्य रथमारुह्य धन्वी खड्गी च दंशितः ॥  
शिलीमुखैश्चतुर्भिश्च साम्बस्य चतुरो हयान् ॥२९॥  
द्वाभ्यां केतुं त्रिभिः सूतं पञ्चभिश्च शरासनम् ॥  
त्रिंशद्‌भिश्च शरैर्यानं जघान समरे नृपः ॥३०॥  
स छिन्नधन्वा विरथो हताश्वो हतसारथिः ॥  
रथं चान्यं समारुह्य रेजे जाम्बवतीसुतः ॥३१॥  
ततो गृहीत्वा कोदण्डं शतबाणैरमर्षितः ॥  
तताड स रिपुं युद्धे सर्पं पक्षैर्यथा विराट् ॥३२॥  
यानस्तस्यापि भग्नोऽभूत्तुरङ्गाः पञ्चतां गताः ॥  
सूतो मृत्युं गतो युद्धेऽनुशाल्वो मूर्च्छितोऽभवत् ॥३३॥  
ततस्तत्सैनिकाः सर्वे गृध्रपक्षैः स्फुरत्प्रभैः ॥  
आशीविषसमैर्बाणैः साम्बं जघ्नू रुषान्विताः ॥३४॥  
साम्बमेकं रणे वीक्ष्य मधुः कृष्णसुतो रुषा ॥  
पारावतसमेनापि हयेनागतवान्मृधे ॥३५॥  
साकं साम्बेन तान्सर्वान्निस्त्रिंशेन रिपून्खलान् ॥  
प्रहरार्द्धेन राजेन्द्र मारयन्विचचार ह ॥३६॥  
ततोऽनुशाल्व उत्थाय दृष्ट्वा स्वस्य पराजयम् ॥  
सलिलेन शुचिर्भूत्वा हन्तुं सर्वान्मनो दधे ॥३७॥  
ब्रह्मास्त्रं सन्दधे रोषान्मयदैत्येन शिक्षितम् ॥  
अजानंस्तस्य नाशं च सम्प्राप्ते प्राणसङ्कटे ॥३८॥  
तस्यापि दारुणं तेजो त्रींल्लोकान्प्रदहन्महत् ॥  
चचार ह्यन्तरिक्षे च द्वादशादित्यसन्निभम् ॥३९॥  
तत्तेजसा दुर्विषहेण सर्वे  
     सन्दह्यमाना यदवश्च भीताः ॥  
प्राद्युम्निपार्श्वं प्रययुर्ब्रुवन्तो  
     रक्षस्व दुःखान्नृहरे महात्मन् ॥४०॥  
ततः कृत्वाभयं राजन् वीरो रुक्मावतीसुतः ॥  
ब्रह्मास्त्रेण तु ब्रह्मस्त्रं जहार प्रधने रुषा ॥४१॥  
वह्न्यस्त्रं सोऽपि चिक्षेप वह्निना पूरितं नभः ॥  
दह्यमाना च भूस्तत्र ज्वालाभिरिव खाण्डवम् ॥४२॥  
ततोऽनिरुद्धो बलवान् वारुणास्त्रं पुनर्दधे ॥  
प्रचण्डमेघधाराभिर्वह्निः शीतलतां गतः ॥४३॥  
मण्डूकाः कोकिलाश्चैव मयूराः सारसादयः ॥  
प्रत्यनन्दन्महामेघैर्वर्षां ज्ञात्वा पुनः पुनः ॥४४॥  
ततोऽनुशाल्वो मायावी पवनास्त्रं समादधे ॥  
दृष्ट्वानिरुद्धो युयुधे पर्वतास्त्रेण सर्वतः ॥४५॥  
ततो भारसहस्राढ्यं नीत्वा सोऽपि गदां मृधे ॥  
अनिरुद्धं शूरमणीं क्रुद्धो वचनमब्रवीत् ॥४६॥  
त्वत्सैन्ये नास्ति राजेन्द्र गदायुद्धविशारदाः ॥  
यदि चास्ति तर्हि मह्यं तं तु शीघ्रं प्रदर्शय ॥४७॥  
इति तद्वाक्यमाकर्ण्य गदाधारी गदो महान् ॥  
उवाच चाग्रतो भूत्वानिरुद्धस्य प्रपश्यतः ॥४८॥  
अत्र वै बहवः सन्ति सर्वशस्त्रविशारदाः ॥  
मानं मा कुरु दैत्येन्द्र त्वमेकाकी रणेऽसि हि ॥४९॥  
न मन्यसे त्वं मद्वाक्यं मया साकं रणेऽसुर ॥  
कुरु पूर्वं गदायुद्धं ततोऽन्यान्द्रष्टुमर्हसि ॥५०॥  
इत्युक्त्वा स गदां नीत्वा लक्षभारमयीं दृढाम् ॥  
तथानुशाल्वं जघ्ने तु मूर्ध्नि वक्षस्थले नृप ॥५१॥  
अनुशाल्वस्तु गदया जघान समरे गदम् ॥  
ततोऽन्योन्यं गदाभ्यां च जघ्नतुः क्रोधमूर्च्छितौ ॥५२॥  
ततो गदः समुत्थाप्यानुशाल्वं गगनेऽक्षिपत् ॥  
भ्रामयित्वा शतगुणं निपपात महीतले ॥५३॥  
ततोऽनुशाल्व उत्थाय गृहीत्वा रोहिणीसुतम् ॥  
भूमौ ममर्द राजेन्द्र तदद्‌भुतमिवाभवत् ॥५४॥  
गदो गजं गृहीत्वैकमनुशाल्वोपरि चाक्षिपत् ॥  
तमायान्तं गजं नीत्वा चिक्षेप स बलानुजे ॥५५॥  
जानुभिर्मुष्टिभिर्घोरैः प्रहारैस्तौ च जघ्नतुः ॥  
मर्दितौ तावुभौ मह्यां पतितौ मूर्च्छनां गतौ ॥५६॥  
इति श्रीगर्गसंहितायां हयमेधखण्डे  
राजपुरविजयो नाम चतुर्विंशोऽध्यायः ॥२४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
