मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - सप्तमोऽध्यायः  
राजससेवाकथनम् -  
  
श्रीवेदव्यास उवाच -  
ब्राह्मे मुहूर्ते चोत्थाय कशिपोश्च मुदा नृप ॥  
गुरोर्नाम च गोविन्दनामानि प्रवदन्मुहुः ॥१॥  
भूमिं नत्वा न्यसेत्पादं जलं स्पृष्ट्वा हरेर्जनः ॥  
उपविश्यासने शीघ्रं सकामो यो यथासुखम् ॥२॥  
हस्तावुत्सङ्ग आधाय श्वासजित्प्राणमास्थितः ॥  
ज्ञानमुद्राधरं शान्तं श्रीगुरुं स्वस्तिकासनम् ॥३॥  
ध्यात्वा कृष्णं परं ध्यायेद्‌भक्त एकाग्रमानसः ॥  
किशोरं श्यामलं हृद्यं वंशीवेत्रविभूषितम् ॥४॥  
एवं कृत्वा हरेर्ध्यानं पुनर्गच्छेद्‌बहिःस्थलम् ॥  
तच्छौचं शृणु राजेन्द्र गृहस्थस्य यथातथम् ॥५॥  
अश्वक्रान्तेति मन्त्रेण मृत्स्नया च जलेन च ॥  
एका लिङ्गे गुदे तिस्रस्तथा वामकरे दश ॥६॥  
एतच्चतुर्गुणं प्रोक्तं यतीनां हरिसेविनाम् ॥  
तदर्धं रोगिपान्थानां स्त्रीशूद्राणां तदर्धकम् ॥८॥  
शौचकर्मविहीनस्य सकला निष्फलाः क्रियाः ॥  
मुखशुद्धिविहीनस्य मन्त्रा न फलदाः स्मृताः ॥९॥  
आयुर्बलं यशो वर्चः प्रजाः पशुवसूनि च ॥  
ब्रह्मप्रज्ञां च मेधां च त्वन्नो देहि वनस्पते ॥१०॥  
इति मन्त्रं समुच्चार्य कुर्याद्वै दन्तधावनम् ॥  
हरितहर्यमन्त्रेण सूर्यं नत्वा कृताञ्जलिः ॥११॥  
प्रणमेद्धरिभक्तांश्च प्रह्लादादीन्समाहितः ॥  
तुलसीमृत्तिकां नीत्वा ततः स्नानं समाचरेत् ॥१२॥  
पठितव्यं प्रयत्नेन श्रीगङ्गायमुनाष्टकम् ॥  
अयोध्या मथुरा माया काशी काञ्ची अवन्तिका ॥१३॥  
पुरी द्वारावती चैव सप्तैता मोक्षदायिकाः ॥  
शालिग्रामो महायोगे शम्भलो हरिमन्दिरे ॥१४॥  
नन्दिग्रामः कौशले तु त्रयो ग्रामाः प्रकीर्तिताः ॥  
दण्डकं सैधवारण्यं जम्बुमार्गं च पुष्कलम् ॥१५॥  
उत्पलावर्तमारण्यं नैमिषं कुरुजाङ्गलम् ॥  
अर्बुदं हेमवन्तं च नवारण्यानि वै विदुः ॥१६॥  
एतानि तीर्थनामानि समुच्चार्य पुनः पुनः ॥  
इत्थं स्नात्वा ततो बिभ्रदम्बरं क्षौममुत्तमम् ॥१७॥  
द्वादशांस्तिलकान् बिभ्रदष्टमुद्राधरः परः ॥  
कृतसन्ध्यः शुचिर्मौनी गत्वा श्रीकृष्णमन्दिरम् ॥१८॥  
घण्टावाद्यं जयारावं तलशब्दं विधाय च ॥  
उत्तष्ठोत्तिष्ठ गोविन्द योगनिद्रां विहाय च ॥१९॥  
उक्त्वापीमां स्मृतिं राजन् भक्त उत्थापयेद्धरिम् ॥  
मङ्गलार्तिं समादाय भ्रामयंस्तन्मुखोपरि ॥२०॥  
निवेद्य बहुपक्वान्नं नत्वा नत्वा पुनः पुनः ॥  
ततः स्नानं कारयित्वा देशकालप्रभाववित् ॥२१॥  
शृङ्गारं भाववित्कृत्वा वस्त्रभूषणमङ्गलैः ॥  
आर्तिक्यं तु ततः कृत्वा भोज्यान्नं च विधाय च ॥२२॥  
ततो धृत्वा महाभोगं नानारसमयं परम् ॥  
महाभोगार्तिकं कृत्वा कारयेच्छयनं हरेः ॥२३॥  
ततः प्रसादं परमं तुलसीगन्धमिश्रितम् ॥  
भुञ्जीत यो हरेर्नित्यं स कृतार्थो न संशयः ॥२४॥  
राजभोगार्तिकं कृत्वा कारयेच्छयनं हरेः ॥  
शङ्खनादेन विधिवद्‌भोगं धृत्वा यथाविधि ॥२५॥  
ततः सन्ध्यार्तिकं कृत्वा दुग्धादीन्विनिवेद्य च ॥  
ततः प्रदोषसमये पुनरार्तिकमाचरेत् ॥२६॥  
धृत्वा भोगं परं मिष्टं कारयेच्छयनं हरेः ॥  
राजसी चैव राजेन्द्र रजसेवेयमस्ति वै ॥२७॥  
सर्वं श्रीकृष्णचण्द्रस्य सेवासंलग्नमानसः ॥  
तारयित्वा कुलशतं याति चात्यन्तिकं पदम् ॥२८॥  
जन्माष्टमी च कृष्णस्य श्रीरामनवमी तथा ॥  
राधाष्टम्यन्नकूटं च द्वादशी वामनस्य च ॥२९॥  
चतुर्दशी नृसिंहस्य तथानन्तचतुर्दशी ॥  
एषु कालेषु कृष्णस्य महापूजां समाचरेत् ॥३०॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
राजससेवावर्णनं नाम सप्तमोऽध्यायः ॥७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
