मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - त्रयोदशोऽध्यायः  
देवनारीरूपा-सखीगणोपाख्यानम् -  
  
श्रीनारद उवाच -  
अथ देवाङ्गनानां च गोपीनां वर्णनं शृणु ।  
चतुष्पदार्थदं नॄणां भक्तिवर्धनमुत्तमम् ॥ १ ॥  
बभूव मालवे देशे गोपो नन्दो दिवस्पतिः ।  
भार्यासहस्रसंयुक्तो धनवान् नीतिमान्परः ॥ २ ॥  
तीर्थयात्राप्रसङ्गेन मथुरायां समागतः ।  
नन्दराजं व्रजाधीशं श्रुत्वा श्रीगोकुलं ययौ ॥ ३ ॥  
मिलित्वा गोपराजं स दृष्ट्वा वृन्दावनश्रियम् ।  
नन्दराजाज्ञया तत्र वासं चक्रे महामनाः ॥ ४ ॥  
योजनद्वयमाश्रित्य घोषं चक्रे गवां पुनः ।  
मुदं प्राप व्रजे राजन् ज्ञातिभिः स दिवस्पतिः ॥ ५ ॥  
तस्य देवलवाक्येन सर्वा देवजनस्त्रियः ।  
जाताः कन्या महादिव्या ज्वलदग्निशिखोपमाः ॥ ६ ॥  
श्रीकृष्णं सुन्दरं दृष्ट्वा मोहिताः कन्यकाश्च ताः ।  
दामोदरस्य प्राप्त्यर्थं चक्रुर्माघव्रतं परम् ॥ ७ ॥  
अर्धोदयेऽर्के यमुनां नित्यं स्नात्वा व्रजाङ्गनाः ।  
उच्चैर्जगुः कृष्णलीलां प्रेमानन्दसमाकुलाः ॥ ८ ॥  
तासां प्रसन्नः श्रीकृष्णो वरं ब्रूहीत्युवाच ह ।  
ता ऊचुस्तं परं नत्वा कृताञ्जलिपुटाः शनैः ॥ ९ ॥  
गोप्य ऊचुः -  
योगीश्वराणां किल दुर्लभस्त्वं  
     सर्वेश्वरः कारणकारणोऽसि ।  
त्वं नेत्रगामी भवतात्सदा नो  
     वंशीधरो मन्मथमन्मथाङ्गः ॥ १० ॥  
तथाऽस्तु चोक्त्वा हरिरादिदेवः  
     तासां तु यो दर्शनमाततान ।  
भूयात्सदा ते हृदि नेत्रमार्गे  
     तथा स आहूत इवाशु चित्ते ॥ ११ ॥  
परिपूर्णतमः साक्षाच्छ्रीकृष्णो नान्य एव हि ।  
एककार्यार्थमागत्य कोटिकार्यं चकार ह ॥ १२ ॥  
परिकरीकृतपीतपटं हरिं  
     शिखिकिरीटनतीकृतकन्धरम् ।  
लकुटवेणुकरं चलकुण्डलं  
     पटुतरं नतवेषधरं भजे ॥ १३ ॥  
भक्त्यैव वश्यो हरिरादिदेवः  
     सदा प्रमाणं किल चात्र गोप्यः ।  
साङ्ख्यं च योगं न कृतं कदापि  
     प्रेम्णैव यस्य प्रकृतिं गताः स्युः ॥ १४ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
देवजनस्त्री उपाख्यानं नाम त्रयोदशोऽध्यायः ॥ १३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
