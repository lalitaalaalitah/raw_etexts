पुढचा अध्याय  
श्रीगर्गसंहिता  
वृन्दावनखण्ड - अष्टमोऽध्यायः  
ब्रह्मणः कृष्णस्वरूपदर्शनम् -  
  
श्रीनारद उवाच -  
अदृष्ट्वा वत्सकानेत्य वत्सपान् पुलिने हरिः ।  
उभौ विचिन्वन् विपिने मेने कर्म विधेः कृतम् ॥ १ ॥  
ततो गवां गोपिकानां मुदं कर्तुं स लीलया ।  
सर्वं तु विश्वकृच्चक्रे ह्यात्मानमुभयायितम् ॥ २ ॥  
यावद्‌वत्सपवत्सानां वपुः पाणिपदादिकान् ।  
यावद्यष्टिविषाणादीन् यावच्छीलगुणादिकान् ॥ ३ ॥  
यावद् भूषणवस्त्रादीन् तावच्छ्रीहरिणा स्वतः ।  
सर्वं विष्णुमयं विश्वमिति वाक्यं प्रदर्शितम् ॥ ४ ॥  
आत्मवत्सानात्मगोपैश्चारयन् क्रीडया हरिः ।  
प्राविशन्नन्दनगरमस्तङ्गिरिगते रवौ ॥ ५ ॥  
तत्तद्‌गोष्ठे पृथङ्नीत्वा तत्तद्‌वत्सान् प्रवेश्य च ।  
कृष्णोऽभवत्तत्तदात्मा तत्तद्‌गेहं प्रविष्टमान् ॥ ६ ॥  
श्रुत्वा वंशीरवं गोप्यः सम्भ्रमाच्छीघ्रमुत्थिताः ।  
पयांसि पाययामासुः लालयित्वा सुतान् पृथक् ॥ ७ ॥  
स्वान् स्वान् वत्सान् तथा गावो रम्भमाणान्निरीक्ष्य च ।  
लिहन्त्यो जिह्वयाङ्गानि पयांसि च ह्यपाययन् ॥ ८ ॥  
अभवन्मातरः सर्वा गोप्यो गावो हरेरहो ।  
अतिस्नेहञ्च ववृधे पूर्वतो हि चतुर्गुणम् ॥ ९ ॥  
स्वपुत्रा लालयित्वा तु मज्जनोन्मर्दनादिभिः ।  
पश्चाद्‌गोप्यश्च कृष्णस्य दर्शनं कर्तुमाययुः ॥ १० ॥  
अनेकानां तु बालानामुद्‌वाहाः कृष्णरूपिणाम् ।  
बभूवुस्ता व्रजे वध्वो रताः कृष्णे तु कोटिशः ॥ ११ ॥  
वत्सपालमिषेणापि स्वात्मानं ह्यात्मना हरेः ।  
पालितो वत्सरश्चैको बभूव व्रजमण्डले ॥ १२ ॥  
सरामश्चैकदा वत्सान् चारण्यं चारयन् ययौ ।  
हायनापूरणीष्वत्र पञ्चपासु च रात्रिषु ॥ १३ ॥  
तत्रापि दूराच्चरतश्च गावो  
     वत्सानुपव्रज्य गिरेश्च शृङ्‌गात् ।  
लिहन्ति चाङ्‌गानि विलोकयन्त्यो  
     ह्यपाययंस्ता अमृतानि सद्यः ॥ १४ ॥  
गोवर्धनादधो वत्सान् पीतदुग्धान् विलोक्य च ।  
स्नेहावृत्ताः स्थिता गाश्च गोपाला ददृशुर्नृप ॥ १५ ॥  
ततः क्रोधेन महता पर्वतादवतीर्य च ।  
ताडनार्थे स्वपुत्राणामाजग्मुः कृच्छ्रतो द्रुतम् ॥ १६ ॥  
यदाऽऽगता समीपे तु पुत्राणां गोपनायकाः ।  
स्वान्स्वान् सुतान् तदोन्नीय ह्यङ्के कृत्वा मिलन्ति वै ॥ १७ ॥  
यथा युवानो वृद्धाश्च स्नेहादश्रुपरिप्लुताः ।  
स्वान्स्वान् पौत्रान् गृहीत्वा तु ह्युपविष्टा मिलन्ति हि ॥ १८ ॥  
एवं प्रेमपरान् सर्वान् दृष्ट्वा सङ्कर्षणो बलः ।  
बहुप्रकारं सन्देहं कृत्वा मनसि सोऽब्रवीत् ॥ १९ ॥  
अहो किं वत्सरात्प्राप्तो न ज्ञातोऽपि व्रजे मया ।  
अतिस्नेहस्तु सर्वेषां वर्धते च दिने दिने ॥ २० ॥  
मेयं माया समायाता देवगन्धर्वरक्षसाम् ।  
नान्या मे मोहिनी माया विना कृष्णस्य साम्प्रतम् ॥ २१ ॥  
एवं विचार्य रामस्तु लोचने स्वे न्यमीलयत् ।  
भूतं भव्यं भविष्यच्च दिव्याक्षाभ्यां ददर्श ह ॥ २२ ॥  
सर्वान् वत्सांस्तथा गोपान् वंशीवेत्रविभूषितान् ।  
बर्हिपक्षधरान् श्यामान् भृग्वङ्‌घ्रि कृतकौतुकान् ॥ २३ ॥  
जालकानां मणीनाञ्च गुञ्जानां स्रग्भिरेव च ।  
पद्मानां कुमुदानाञ्च ह्येषां स्रग्भिर्विभूषितान् ॥ २४ ॥  
उष्णीषैर्मुकुटैर्दिव्यैः कुण्डलैरलकैर्वृतान् ।  
आनन्दवर्षान् कुर्वाणान् शरत्पद्मदृशैरपि ॥ २५ ॥  
कोटिकन्दर्पलावण्यान् नासामौक्तिकशोभितान् ।  
शिखाभूषणसंयुक्तान् पाणिभूषणभूषितान् ॥ २६ ॥  
द्विभुजान् पीतवस्त्रैश्च काञ्चीकटकनूपुरैः ।  
प्रभातरविकोटीनां शोभाभिः शोभितान् शुभान् ॥ २७ ॥  
उत्तरे गिरिराजस्य यमुनायाश्च दक्षिणे ।  
आचष्ट वृन्दकारण्ये सर्वान् कृष्णं हलायुधः ॥ २८ ॥  
ज्ञात्वा कृष्णकृतं कर्म तथा विधिकृतं बलः ।  
पुनर्वत्सान् वत्सपाँश्च पश्यन् कृष्णमुवाच ह ॥ २९ ॥  
ब्रह्मानन्तो धर्म इन्द्रः शिवश्च  
     सेवन्ते तं भक्तियुक्ताः सदैते ।  
स्वात्मारामः पूर्णकामः परेशः  
     स्रष्टुं शक्तः कोटिशोऽण्डानि यः खे ॥ ३० ॥  
श्रीनारद उवाच -  
एवं ब्रुवति श्रीरामे तावत् तत्रागतो विधिः ।  
ददर्श कृष्णं रामञ्च वत्सकैर्वत्सपैः समम् ॥ ३१ ॥  
अहो कृष्णेन चानीता यत्र सर्वे धृता मया ।  
इति ब्रुवन् ययौ स्थाने तत्र सर्वान् ददर्श सः ॥ ३२ ॥  
दृष्ट्वा प्रसुप्तान् सर्वांस्तु स आगत्य व्रजे पुनः ।  
वत्सपालैर्हरिं वीक्ष्य मनसि प्राह विस्मितः ॥ ३३ ॥  
अहो विचित्रं ते सर्वे कुत्र स्थानात्समागताः ।  
क्रीडन्तो पूर्ववच्चात्र साकं कृष्णेन क्रीडनैः ॥ ३४ ॥  
मत्त्रुटिर्वत्सरश्चैको व्यतीतोऽभून्महीतले ।  
सर्वे प्रसन्नतां प्राप्ता न ज्ञातः केनचित्क्वचित् ॥ ३५ ॥  
एवं सम्मोहयन् ब्रह्मा मोहनं विश्वमोहनम् ।  
स्वमाययान्धकारेण स्वगात्रं नैव दृष्टवान् ॥ ३६ ॥  
वत्सपालापहरणात्किमभूज्जगतः पतेः ।  
अहो खद्योतवद्वेधा श्रीकृष्णरविसम्मुखे ॥ ३७ ॥  
एवं विमुह्यति सति जडीभूते च ब्रह्मणि ।  
स्वमायां कृपयाऽऽकृष्य कृष्णः स्वं दर्शनं ददौ ॥ ३८ ॥  
एवं तत्र सकृद्‌ब्रह्मा गोवत्सान् गोपदारकान् ।  
सर्वानाचष्ट श्रीकृष्णं भक्त्या विज्ञानलोचनैः ॥ ३९ ॥  
ददर्शाथ विधिस्तत्र बहिरन्तः शरीरतः ।  
स्वात्मना सहितं राजन् सर्वं विष्णुमयं जगत् ॥ ४० ॥  
एवं विलोक्य ब्रह्मा तु जडो भूत्वा स्थिरोऽभवत् ।  
वृन्दावद्‌वृन्दकारण्ये प्रदृश्येत यथा तथा ॥ ४१ ॥  
स्वात्मनो महिमां द्रष्टुं ह्यनीशेऽपि च ब्रह्मणि ।  
चच्छाद सपदि ज्ञात्वा मायाजवनिकां हरिः ॥ ४२ ॥  
ततः प्रलब्धनयनः स्रष्टा सुप्त इवोत्थितः ।  
उन्मील्य नयने कृच्छ्राद्ददर्शेदं सहात्मना ॥ ४३ ॥  
समाहितस्तत्र भूत्वा सद्योऽपश्यद्दिशो दश ।  
श्रीमद्‌वृन्दावनं रम्यं वासन्तीलतिकान्वितम् ॥ ४४ ॥  
शार्दूलबालकैर्यत्र क्रीडन्ति मृगबालकाः ।  
श्येनैः कपोता नकुलैः सर्पा वैरविवर्जिताः ॥ ४५ ॥  
ततश्च वृन्दकारण्ये सपाणिकवलं विधिः ।  
वत्सान् सखीन् विचिन्वन्तमेकं कृष्णं ददर्श सः ॥ ४६ ॥  
दृष्ट्वा गोपालवेषेण गुप्तं गोलोकवल्लभम् ।  
ज्ञात्वा साक्षात् हरिं ब्रह्मा भीतोऽभूत्स्वकृतेन च ॥ ४७ ॥  
तं प्रसादयितुं राजन् ज्वलन्तं सर्वतो दिशम् ।  
लज्जयावाङ्‌मुखो भूत्वा ह्यवतीर्य स्ववाहनात् ॥ ४८ ॥  
शनैरुपससारेशं प्रसीदेति वदन् नमन् ।  
स्रवद्‌वर्षाश्रुदत्तार्घः स पपाताथ दण्डवत् ॥ ४९ ॥  
उत्थाप्याश्वास्य तं कृष्णः प्रियः प्रिय इव स्पृशन् ।  
सुरान् सुभुवि दूरस्थानालुलोक सुधाऽऽर्द्रदृक् ॥ ५० ॥  
ततो जयजयेत्युच्चैः स्तुवतां नमतां समम् ।  
तद्दयादृष्टदृष्टानां सानन्दः सम्भ्रमोऽभवत् ॥ ५१ ॥  
दृष्ट्वा हरिं तत्र समास्थितो विधि-  
     र्ननाम तं भक्तिमनाः कृताञ्जलिः ।  
स्तुतिं चकाराशु स दण्डवल्लुठन्  
     प्रहृष्टरोमा भुवि गद्गदाक्षरः ॥ ५२ ॥  
इति श्रीगर्गसंहितायां वृन्दावनखण्डे  
ब्रह्मणः श्रीकृष्णदर्शनवर्णनं नाम अष्टमोऽध्यायः ॥ ८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
