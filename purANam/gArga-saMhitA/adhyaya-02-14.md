पुढचा अध्याय  
श्रीगर्गसंहिता  
वृन्दावनखण्ड - चतुर्दशोऽध्यायः  
कालियोपाख्यान वर्णनम् -  
  
वैदेह उवाच -  
राजोवाच -  
द्वीपे रमणके ब्रह्मन् सर्पान् अन्यान्विना कथम् ।  
एतन्मे ब्रूहि सकलं कालियस्याभवद्‌भयम् ॥ १ ॥  
श्रीनारद उवाच -  
तत्र नागान्तको नित्यं नागसङ्घं जघान ह ।  
गतक्षोभं चैकदा ते तार्क्ष्यं प्राहुर्भयातुराः ॥ २ ॥  
नागाः ऊचुः -  
हे गरुत्मन् नमस्तुभ्यं त्वं साक्षाद्‌विष्णुवाहनः ।  
अस्मानत्सि यदा सर्पान् कथं नो जीवनं भवेत् ॥ ३ ॥  
तस्माद्‌बलिं गृहाणाशु मासे मासे गृहात्पृथक् ।  
वनस्पतिसुधान्नानां उपचारैर्विधानतः ॥ ४ ॥  
गरुड उवाच -  
एकः सर्पस्तु मे देयोभवद्‌भिर्वा गृहात्पृथक् ।  
कथं पचामि तमृते बलिं वीटकवत्परम् ॥ ५ ॥  
श्रीनारद उवाच -  
तथास्तु चोक्तास्ते सर्वे गरुडाय महात्मने ।  
गोपीथायात्मजो राजन् नित्यं दिव्यं बलिं ददुः ॥ ६ ॥  
कालियस्य गृहस्यापि समयोऽभूद्‌यदा नृप ।  
तदा तार्क्ष्यबलिं सर्वं बुभुजे कालियो बलात् ॥ ७ ॥  
तदाऽऽगतः प्रकुपितो वेगतः कालियोपरि ।  
चकार पादविक्षेपं गरुडश्चण्डविक्रमः ॥ ८ ॥  
गरुडाङ्घ्रिप्रहारेण कालियो मूर्छितोऽभवत् ।  
पुनरुत्थाय जिह्वाभिः प्रावलीढन् मुखं श्वसन् ॥ ९ ॥  
प्रसार्य स्वं फणशतं कालियः फणिनां वरः ।  
व्यदशद्‌गरुडं वेगाद्दद्‌भिर्विषमयैर्बली ॥ १० ॥  
गृहीत्वा तं च तुण्डेन गरुडो दिव्यवाहनः ।  
भूपृष्ठे पोथयामास पक्षाभ्यां ताडयन्मुहुः ॥ ११ ॥  
तुण्डाद्‌विनिर्गतः सर्पः तत्पक्षान्विचकर्ष ह ।  
तत्पादौ वेष्टयंस्तुद्यन् फूत्कारं व्यदधन्मुहुः ॥ १२ ॥  
तेषां तु दर्शनं पुण्यं सर्वकामफलप्रदम् ।  
शुक्लपक्षे मैथिलेन्द्र दशम्यामाश्विनस्य तत् ॥ १३ ॥  
कुपितो गरुडस्तं वै नीत्वा तुण्डेन कालियम् ।  
निपात्य भूम्यां सहसा तत्तनुं विचकर्ष ह ॥ १४ ॥  
तदा दुद्राव तत्तुण्डात् कालियो भयविह्वह्लः ।  
तमन्वधावत् सहसा पक्षिराट् चण्डविक्रमः ॥ १५ ॥  
सप्त द्वीपान् सप्तखण्डान् सप्तसिन्धूंस्ततः फणी ।  
यत्र यत्र गतस्तार्क्ष्यं तत्र तत्र ददर्श ह ॥ १६ ॥  
भूर्लोकं च भुवर्लोकं स्वर्लोकं प्रगतः फणी ।  
महर्लोकं ततो धावन् जनलोकं जगाम ह ॥ १७ ॥  
यत्रैव गरुडे प्राप्तेऽ धोऽधो लोकं पुनर्गतः ।  
श्रीकृष्णस्य भयात्केऽपि रक्षां तस्य न सन्दधुः ॥ १८ ॥  
कुत्रापि न सुखे जाते कालियोऽपि भयातुरः ।  
जगाम देवदेवस्य शेषस्य चरणान्तिके ॥ १९ ॥  
नत्वा प्रणम्य तं शेषं परिक्रम्य कृताञ्जलिः ।  
दीनो भयातुरः प्राह दीर्घपृष्ठ प्रकम्पितः ॥ २० ॥  
कालिय उवाच -  
हेभूमिभर्तर्भुवनेश भूमन्  
     भूभारहृत्त्वं ह्यसि भूरिलीलः ।  
मां पाहि पाहि प्रभविष्णुपूर्णः  
     परात्परस्त्वं पुरुषः पुराणः ॥ २१ ॥  
श्रीनारद उवाच -  
दीनं भयातुरं दृष्ट्वा कालियं श्रीफणीश्वरः ।  
वाचा मधुरया प्रीणन् प्राह देवोजनार्दनः ॥ २२ ॥  
शेष उवाच -  
हे कालिय महाबुद्धे श्रृणु मे परमं वचः ।  
कुत्रापि न हि ते रक्षा भविष्यति न संशयः ॥ २३ ॥  
आसीत्पुरा मुनिः सिद्धः सौभरिर्नाम नामतः ।  
वृन्दारण्ये तपस्तप्तो वर्षाणामयुतं जले ॥ २४ ॥  
मीनराजविहारं यो वीक्ष्य गेहस्पृहोऽभवत् ।  
स उवाह महाबुद्धिः मान्धातुस्तनुजाशतम् ॥ २५ ॥  
तस्मै ददौ हरिः साक्षात् परां भागवतीं श्रियम् ।  
वीक्ष्य तां नृप मान्धाता विस्मितोऽभूद्‌गतस्मयः ॥ २६ ॥  
यमुनान्तर्जले दीर्घं सौभरेस्तपतस्तपः ।  
पश्यतस्तस्य गरुडो मीनराजं जघान ह ॥ २७ ॥  
मीनान्सुदुःखितान् दृष्ट्वा दुःसहा दीनवत्सलः ।  
तस्मिन् शापौ ददौ क्रुद्धः सौभरिर्मुनिसत्तमः ॥ २८ ॥  
सौभरिरुवाच -  
मीनानद्यतनाद् अत्र यद्यत्सि त्वं बलाद्विराट् ।  
तदैव र्पाणनाशस्ते भूयान्मे शापतस्त्वरम् ॥ २९ ॥  
शेष उवाच -  
तद्दिनात्तत्र नायाति गरुडः शापविह्वलः ।  
तस्मात् कालिय गच्छाशु वृन्दारण्ये हरेर्वने ॥ ३० ॥  
कालिन्द्यां च निजं वासं कुरु मद्वाक्यनोदितः ।  
निर्भयस्ते भयं तार्क्ष्यान् न भविष्यति कर्हिचित् ॥ ३१ ॥  
श्रीनारद उवाच -  
इत्युक्तः कालियो भीतः सकलत्रः सपुत्रकः ।  
कालिन्द्यां वासकृद् राजन् श्रीकृष्णेन विवासितः ॥ ३२ ॥  
इति श्रीगर्गसंहितायां वृन्दावनखण्डे  
कालियोपाख्यान वर्णनं नाम चतुर्दशोऽध्यायः ॥ १४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
