मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - पञ्चदशोऽध्यायः  
नन्दपत्न्या विश्वरूपदर्शनं श्रीकृष्णनामकरणम् -  
  
प्रेङ्खे हरिं कनकरत्नमये शयानं  
     श्यामं शिशुं जनमनोहरमन्दहासम् ।  
दृष्ट्यार्तिहारि मषिबिन्दुधरं यशोदा  
     स्वाङ्के चकार धृतकज्जलपद्मनेत्रम् ॥ १ ॥  
पादं पिबन्तमतिचञ्चलमद्‌भुताङ्गं  
     वक्त्रैर्विनीलनवकोमलकेशबन्धैः ।  
श्रीमन्नृकेशरिनखस्फुरदरर्द्धचन्द्रं  
     तं लालयन्त्यतिघृणा मुदमाप गोपी ॥ २ ॥  
बालस्य पीतपयसो नृप जृम्भितस्य  
     तत्त्वानि चास्य वदने सकलेऽविराजन् ।  
माता सुराधिपमुखैः प्रयुतं च सर्वं  
     दृष्ट्वा परं भयमवाप निमीलिताक्षी ॥ ३ ॥  
राजन्परस्य परिपूर्णतमस्य साक्षा-  
     त्कृष्णस्य विश्वमखिलं कपटेन सा हि ।  
नष्टस्मृतिः पुनरभूत्स्वसुते घृणार्ता  
     किं वर्णयामि सुतपो बहु नन्दपत्न्याः ॥ ४ ॥  
श्रीबहुलाश्व उवाच -  
नन्दो यशोदया सार्द्धं किं चकार तपो महत् ।  
येन श्रीकृष्णचन्द्रोऽपि पुत्रीभूतो बभूव ह ॥ ५ ॥  
श्रीनारद उवाच -  
अष्टानां वै वसूनां च द्रोणो मुख्यो धरापतिः ।  
अनपत्यो विष्णुभक्तो देवराज्यं चकार ह ॥ ६ ॥  
एकदा पुत्रकाङ्क्षी च ब्रह्मणा नोदितो नृप ।  
मन्दराद्रिं गतस्तप्तुं धरया भार्यया सह ॥ ७ ॥  
कन्दमूलफलाहारौ ततः पर्णाशनौ ततः ।  
जलभक्षौ ततस्तौ तु निर्जलौ निर्जने स्थितौ ॥ ८ ॥  
वर्षाणामर्बुदे याते तपस्तत्तपतोर्द्वयोः ।  
ब्रह्मा प्रसन्नस्तावेत्य वरं ब्रूहीत्युवाच ह ॥ ९ ॥  
वल्मीकान्निर्गतो द्रोणो धरया भर्यया सह ।  
नत्वा विधिं च सम्पूज्य हर्षितः प्राह तं प्रभुम् ॥ १० ॥  
श्रीद्रोण उवाच -  
परिपूर्णतमे कृष्णे पुत्रीभूते जनार्दने ।  
भक्तिः स्यादावयोर्ब्रह्मन्सततं प्रेमलक्षणा ॥ ११ ॥  
ययाञ्जसा तरन्तीह दुस्तरं भवसागरम् ।  
नान्यं वरं वाञ्छितं स्यादावयोस्तपतोर्विधे ॥ १२ ॥  
श्रीब्रह्मोवाच -  
युवाभ्यं याचितं यन्मे दुर्घटं दुर्लभं वरम् ।  
तथापि भूयात्सफलं युवयोरन्यजन्मनि ॥ १३ ॥  
श्रीनारद उवाच -  
द्रोणो नन्दोऽभवद्‌भूमौ यशोदा सा धरा स्मृता ।  
कृष्णो ब्रह्मवचः कर्तुं प्राप्तो घोषे पितुः पुरात् ॥ १४ ॥  
सुधाखण्डात्परं मिष्टं श्रीकृष्णचरितं शुभम् ।  
गन्धमादनशृङ्गे वै नारायणमुखाच्छ्रुतम् ॥ १५ ॥  
कृपया च कृतार्थोऽहं नरनारायणस्य च ।  
मया तुभ्यं च कथितं किं भूयः श्रोतुमिच्छसि ॥ १६ ॥  
श्रीबहुलाश्व उवाच -  
नन्दगेहे हरिः साक्षाच्छिशुरूपः सनातनः ।  
किं चकार बलेनापि तन्मे ब्रूहि महामुने ॥ १७ ॥  
श्रीनारद उवाच -  
एकदा शिष्यसहोतो गर्गाचार्यो महामुनिः ।  
शौरिणा नोदितः साक्षादाययौ नन्दमन्दिरम् ॥ १८ ॥  
नन्दः सम्पूज्य विधिवत्पाद्याद्यैर्मुनिसत्तमम् ।  
ततः प्रदक्षिणीकृत्य साष्टाङ्गं प्रणनाम ह ॥ १९ ॥  
श्रीनन्द उवाच -  
अद्य नः पितरो देवाः सन्तुष्टा अग्नयश्च नः ।  
पवित्रं मन्दिरं जातं युष्मच्चरणरेणुभिः ॥ २० ॥  
मत्पुत्रनामकरणं कुरु द्विज महामुने ।  
पुण्यैस्तीर्थैश्च दुष्प्राप्यं भवदागमनं प्रभो ॥ २१ ॥  
श्रीगर्ग उवाच -  
ते पुत्रनामकरणं करिष्यामि न संशयः ।  
पूर्ववार्तां गदिष्यामि गच्छ नन्द रहःस्थलम् ॥ २२ ॥  
श्रीनारद उवाच -  
उत्थाप्य गर्गो नन्देन बालाभ्यां च यशोदया ।  
एकान्ते गोव्रजे गत्वा तयोर्नाम चकार ह ।  
सम्पूज्य गणनाथादीन् ग्रहान्संशोध्य यत्नतः ।  
नन्दं प्राह प्रसन्नाङ्गो गर्गाचार्यो महामुनिः ॥ २४ ॥  
रोहिणीनन्दनस्यास्य नामोच्चारं शृणुष्व च ।  
रमन्ते योगिनो ह्यस्मिन्सर्वत्र रमतीति वा ॥ २५ ॥  
गुणैश्च रमयन् भक्ताण्स्तेन रामं विदुः परे ।  
गर्भसङ्कर्षणादस्य सङ्कर्षण इति स्मृतः ॥ २६ ॥  
सर्वावशेषाद्यं शेषं बलाधिक्याद्‌बलं विदुः ।  
स्वपुत्रस्यापि नामानि शृणु नन्द ह्यतन्द्रितः ॥ २७ ॥  
सद्यः प्राणिपवित्राणि जगतां मङ्गलानि च ।  
ककारः कमलाकान्त ऋकारो राम इत्यपि ॥ २८ ॥  
षकारः षड्गुणपतिः श्वेतद्वीपनिवासकृत् ।  
णकारो नारसिंहोऽयमकारो ह्यक्षरोऽग्निभुक् ॥ २९ ॥  
विसर्गौ च तथा ह्येतौ नरनारायणावृषी ।  
सम्प्रलीनाश्च षट् पूर्णा यस्मिञ्छुद्धे महात्मनि ॥ ३० ॥  
परिपूर्णतमे साक्षात्तेन कृष्णः प्रकीर्तितः ।  
शुक्लो रक्तस्तथा पीतो वर्णोऽस्यानुयुगं धृतः ॥ ३१ ॥  
द्वापरान्ते कलेरादौ बालोऽयं कृष्णतां गतः ।  
तस्मात्कृष्ण इति ख्यातो नाम्नायं नन्दनन्दनः ॥ ३२ ॥  
वसवश्चेन्द्रियाणीति तद्देवश्चित्तमेव हि ।  
तस्मिन्यश्चेष्टते सोऽपि वासुदेव इति स्मृतः ॥ ३३ ॥  
वृषभानुसुता राधा या जाता कीर्तिमन्दिरे ।  
तस्याः पतिरयं साक्षात्तेन राधापतिः स्मृतः ॥ ३४ ॥  
परिपूर्णतमः साक्षाच्छ्रीकृष्णो भगवान्स्वयम् ।  
असङ्ख्यब्रह्माण्डपतिः गोलोके धाम्नि राजते ॥ ३५ ॥  
सोऽयं तव शिशुर्जातो भारावतरणाय च ।  
कंसादीनां वधार्थाय भक्तानां रक्षणाय च ॥ ३६ ॥  
अनन्तान्यस्य नामानि वेदगुह्यानि भारत ।  
लीलाभिश्च भविष्यन्ति तत्कर्मसु न विस्मयः ॥ ३७ ॥  
अहोभाग्यं तु ते नन्द साक्षाच्छ्रीपुरुषोत्तमः ।  
त्वद्‌गृहे वर्तमानोऽयं शिशुरूपः परात्परः ॥ ३८ ॥  
इत्युक्त्वाथ गते गर्गे स्वात्मानं पूर्णमाशिषाम् ।  
मेने प्रमुदितः पत्न्या नन्दराजो महामतिः ॥ ३९ ॥  
अर्थ गर्गो ज्ञानिवरो ज्ञानदो मुनिसत्तमः ।  
कालिन्दीतीरशोभाढ्यां वृषभानुपुरं गतः ॥ ४० ॥  
छत्रेण शोभितं विप्रं द्वितीयमिव वासवम् ।  
दण्डेन राजितं साक्षाद्धर्मराजमिव स्थितम् ॥ ४१ ॥  
तेजसा द्योतितदिशं साक्षात्सूर्यमिवापरम् ।  
पुस्तकीमेखलायुक्तं द्वितीयमिव पद्मजम् ॥ ४२ ॥  
शोभितं शुक्लवासोभिर्देवं विष्णुमिव स्थितम् ।  
तं दृष्ट्वा मुनिशार्दूलं सहसोत्थाय सादरम् ॥ ४३ ॥  
प्रणम्य शिरसा सद्यः सम्मुखोऽभूत् कृताञ्जलिः ।  
मुनिं च पीठके स्थाप्य पाद्याद्यैरुपचारवित् ॥ ४४ ॥  
पूजयामास विधिवच्छ्रीगर्गं ज्ञानिनां वरम् ।  
ततः प्रदक्षिणीकृत्य वृषभानुवरो महान् ॥ ४५ ॥  
श्रीवृषभानुरुवाच -  
सतां पर्यटनं शान्तं गृहिणां शान्तये स्मृतम् ।  
नृणामन्तस्तमोहारी साधुरेव न भास्करः ॥ ४६ ॥  
तीर्थीभूता वयं गोपा जातास्त्वद्दर्शनात्प्रभो ।  
तीर्थानि तीर्थीकुर्वन्ति त्वादृशाः साधवः क्षितौ ॥ ४७ ॥  
हे मुने राधिकानाम कन्या मे मङ्गलायना ।  
कस्मै वराय दातव्या वद त्वं मे सुनिश्चितम् ॥ ४८ ॥  
त्वं पर्यटन्नर्क इव त्रिलोकीं दिव्यदर्शनः ।  
वरोऽनया समो यो वै तस्मै दास्यामि कन्यकाम् ॥ ४९ ॥  
श्रीनारद उवाच -  
हस्तं गृहीत्वा श्रीगर्गो वृषभानोर्महामुनिः ।  
जगाम यमुनातीरं निर्जनं सुन्दरस्थलम् ॥ ५० ॥  
कालिन्दीजलकल्लोककोलाहलसमाकुलम् ।  
तत्रोपवेश्य गोपेशं मुनीन्द्रः प्राह धर्मवित् ॥ ५१ ॥  
श्रीगर्ग उवाच -  
हे गोप गुप्तमाख्यानं कथनीयं न च त्वया ।  
परिपूर्णतमः साक्षाच्छ्रीकृष्णो भगवान्स्वयम् ॥ ५२ ॥  
असङ्ख्यब्रह्माण्डपतिर्गोलोकेशः परात्परः ।  
तस्मात्परो वरो नास्ति जातो नन्दगृहे पतिः ॥ ५३ ॥  
श्रीवृषभानुरुवाच -  
अहोभाग्यमहोभाग्यं नन्दस्यापि महामुने ।  
श्रीकृष्णस्यावतारस्य सर्वं त्वं वद कारणम् ॥ ५४ ॥  
श्रीगर्ग उवाच -  
भुवो भारावताराय कंसादीनां वधाय च ।  
ब्रह्मणा प्राथितः कृष्णो बभूव जगतीतले ॥ ५५ ॥  
श्रीकृष्णपट्टराज्ञी या गोलोके राधिकाभिधा ।  
त्वद्‌गृहे सापि सञ्जाता त्वं न जानासि तां पराम् ॥ ५६ ॥  
श्रीनारद उवाच -  
तदा प्रहर्षितो गोपो वृषभानुः सुविस्मितः ।  
कलावतीं समाहूय तया सार्द्धं विचार्य च ॥ ५७ ॥  
राधाकृष्णानुभावं च ज्ञात्वा गोपवरः परः ।  
आनन्दाश्रुकलां मुञ्चन्पुनराह महामुनिम् ॥ ५८ ॥  
श्रीवृषभानुरुवाच -  
तस्मै दास्यामि हे ब्रह्मन् कन्यां कमललोचनाम् ।  
त्वया पन्था दर्शितो मे त्वया कार्योऽयमुद्वहः ॥ ५९ ॥  
श्रीगर्ग उवाच -  
अहं न कारयिष्यामि विवाहमनयोर्नृप ।  
तयोर्विवाहो भविता भाण्डीरे यमुनातटे ॥ ६० ॥  
वृन्दावनसमीपे च निर्जने सुन्दरस्थले ।  
परमेष्ठी समागत्य विवाहं कारयिष्यति ॥ ६१ ॥  
तस्माद्‌राधां गोपवर विद्ध्यर्धाङ्गीं वरस्य च ।  
लोके चूडामणिः साक्षाद्‌राज्ञीं गोलोकमन्दिरे ॥ ६२ ॥  
यूयं सर्वेऽपि गोपाला गोलोकादागता भुवि ।  
तथा गोपीगणा गोपा गोलोके राधिकेच्छया ॥ ६३ ॥  
यद्दर्शनं दुर्लभमेव दुर्घटं  
     देवैश्च यज्ञैर्न च जन्मभिः किमु ।  
सविग्रहां तां तव मन्दिराजिरे  
     लक्ष्यन्ति गुप्तां बहुगोपगोपिकाः ॥ ६४ ॥  
श्रीनारद उवाच -  
तदा च विस्मितौ राजन् दम्पती हर्षितौ परम् ।  
राधाकृष्णप्रभावं च श्रुत्वा श्रीगर्गमूचतुः ॥ ६५ ॥  
दम्पती ऊचतुः -  
राधाशब्दस्य हे ब्रह्मन् व्याख्यानं वद तत्त्वतः ।  
त्वत्तो न संशयच्छेत्ता कोऽपि भूमौ महामुने ॥ ६६ ॥  
श्रीगर्ग उवाच -  
सामवेदस्य भावार्थं गन्धमादनपर्वते ।  
शिष्येणापि मया तत्र नारायणमुखाच्छ्रुतम् ॥ ६७ ॥  
रमया तु रकारः स्यादाकारस्त्वादिगोपिका ।  
धकारो धरया हि स्यादाकारो विरजा नदी ॥ ६८ ॥  
श्रीकृष्णस्य परस्यापि चतुर्द्धा तेजसोऽभवत् ।  
लीलाभूः श्रीश्च विरजा चतस्रः पत्न्य एव हि ॥ ६९ ॥  
सम्प्रलीनाश्च ताः सर्वा राधायां कुञ्जमन्दिरे ।  
परिपूर्णतमां राधां तस्मादाहुर्मनिषिणः ॥ ७० ॥  
श्रीनारद उवाच -  
राधाकृष्णेति हे गोप ये जपन्ति पुनः पुनः ।  
चतुष्पदार्थं किं तेषां साक्षात्कृष्णोऽपि लभ्यते ॥ ७१ ॥  
तदातिविस्मितो राजन् वृषभानुः प्रियायुतः ।  
राधाकृष्णप्रभावं तं ज्ञात्वाऽऽनन्दमयो ह्यभूत् ॥ ७२ ॥  
इत्थं गर्गो ज्ञानिवरः पूजितो वृषभानुना ।  
जगाम स्वगृहं साक्षान्मुनीन्द्रः सर्ववित्कविः ॥ ७३ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
नन्दपत्न्याः विश्वरूपदर्शनं श्रीकृष्णनामकरणं नाम पञ्चदशोऽध्यायः ॥ १५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
