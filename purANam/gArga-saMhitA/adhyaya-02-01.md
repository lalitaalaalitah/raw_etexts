पुढचा अध्याय  
श्रीगर्गसंहिता  
वृन्दावनखण्ड - प्रथमोऽध्यायः  
वृन्दावनागमनोद्योगवर्णनम् -  
  
कृष्णातीरे कोकिलाकेलिकीरे  
     गुञ्जापुञ्जे देवपुष्पादिकुञ्जे ।  
कम्बुग्रीवौ क्षिप्तबाहू चलन्तौ  
     राधाकृष्णौ मङ्गलं मे भवेताम् ॥ १ ॥  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरुवे नमः ॥ २ ॥  
श्रीनारद उवाच -  
एकदोपद्रवं वीक्ष्य नन्दो नन्दान्सहायकान् ।  
वृषभानूपनन्दांश्च वृषभानुवरांस्तथा ॥ ३ ॥  
समाहूय परान्वृद्धान् सभायां तानुवाच ह ।  
नन्द उवाच -  
किं कर्तव्यं तु वदतोत्पाताः सन्ति महावने ॥ ४ ॥  
श्रीनारद उवाच -  
तेषां श्रुत्वाथ सन्नन्दो गोपो वृद्धोतिमन्त्रवित् ।  
अङ्के नीत्वा रामकृष्णौ नन्दराजमुवाच ह ॥ ५ ॥  
सन्नन्द उवाच -  
उत्थातव्यमितोऽस्माभिः सर्वैः परिकरैः सह ।  
गन्तव्यं चान्यदेशेषु यत्रोत्पाता न सन्ति हि ॥ ६ ॥  
बालस्ते प्राणवत्कृष्णो जीवनं व्रजवासिनाम् ।  
व्रजे धनं कुले दीपो मोहनो बाललीलया ॥ ७ ॥  
हा बक्या शकटेनापि तृणावर्तेन बालकः ।  
मुक्तोऽयं द्रुमपातेन ह्युत्पातं किमतः परम् ॥ ८ ॥  
तस्माद्‌वृन्दावनं सर्वैः गन्तव्यं बालकैः सह ।  
उत्पातेषु व्यतीतेषु पुनराग्मनं कुरु ॥ ९ ॥  
नन्द उवाच -  
कतिक्रोशैर्विस्तृतम् तद्‌वनं वृन्दावनं व्रहात् ।  
तल्लक्षणं तत्सुखं च वद बुद्धिमतां वर ॥ १० ॥  
सन्नन्द उवाच -  
प्रागुदीच्यां बर्हिषदो दक्षिणस्यां यदोः पुरात् ।  
पश्चिमायां शोणितपुरान् माथुरं मण्डलं विदुः ॥ ११ ॥  
विंशद्‌योजनविस्तीर्णं सार्धं यद्योजनेन वै  
माथुरं मण्डलं दिव्यं व्रजमाहुर्मनीषिणः ॥ १२ ॥  
मथुरायां शौरिगृहे गर्गाचार्यमुखाच्छ्रुतम् ।  
माथुरं मण्डलं दिव्यं तीर्थराजेन पूजितम् ॥ १३ ॥  
वनेभ्यस्तत्र सर्वेभ्यो वनं वृन्दावनं वरम् ।  
परिपूर्णतमस्यापि लीलाक्रीडं मनोहरम् ॥ १४ ॥  
वैकुण्ठान्नापरो लोको न भूतो न भविष्यति ।  
एकं वृन्दावनं नाम वैकुण्ठाच्च परात्परम् ॥ १५ ॥  
यत्र गोवर्धनो नाम गिरिराजो विराजते ।  
कालिन्दीनिकटे यत्र पुलिनं मङ्गलायनम् ॥ १६ ॥  
बृहत्सानुर्गिरिर्यत्र यत्र नन्दीश्वरो गिरिः ।  
क्रोशानां च चतुर्विंशद्‌विस्तृतैः काननैर्वृतम् ॥ १७ ॥  
पशव्यं गोपगोपीनां गवां सेव्यं मनोहरम् ।  
लताकुञ्जावृतं तद्वै वनं वृन्दावनं स्मृतम् ॥ १८ ॥  
नन्द उवाच -  
कदा व्रजोऽयं सन्नन्द तीर्थराजेन पूजितः ।  
एतद्वेदितुमिच्छामि परं कौतुहलं हि मे ॥ १९ ॥  
सन्नन्द उवाच -  
शङ्खासुरो महादैत्यः पुरा नैमित्तिके लये ।  
स्वपतो ब्रह्मणः सोऽपि वेदध्रुग्दैत्यपुङ्गवः ॥ २० ॥  
जित्वा देवान् ब्रह्मलोकाद्धृत्वा वेदान् गतोऽर्णवे ।  
गतेषु तेषु वेदेषु देवानां च गतं बलम् ॥ २१ ॥  
तदा साक्षाद्धरिः पूर्णो धृत्वा मात्स्यं वपुः पुरम् ।  
नैमित्तिकलयाम्भोधौ युयुधे तेन यज्ञराट् ॥ २२ ॥  
शूलं चिक्षेप हरये शङ्खो दैत्यो महाबलः ।  
स्वचक्रेण हरिः साक्षात्तच्छूलं शतधाकरोत् ॥ २३ ॥  
हरिं तताड शिरसा शङ्खो विष्णुमुरःस्थले ।  
तस्य मूर्द्धप्रहारेण न चचाल परात्परः ॥ २४ ॥  
तदा गदां समादाय मत्स्यरूपधरो हरिः ।  
पृष्ठे जघान तं दैत्यं शङ्खरूपं महाबलम् ॥ २५ ॥  
गदाप्रहारव्यथितः किञ्चिद्‌व्याकुलमानसः ।  
पुनरुत्थाय सर्वेशं मुष्टिना स तताड ह ॥ २६ ॥  
तदा विष्णुः स्वचक्रेण सशृङ्गं तच्छिरो दृढम् ।  
जहार कुपितः साक्षाद्‌भगवान् कमलेक्षणः ॥ २७ ॥  
जित्वा शङ्खं देववरैः सार्धं विष्णुर्व्रजेश्वर ।  
प्रयागमेत्य स हरिर्वेदान् तान् ब्रह्मणे ददौ ॥ २८ ॥  
यज्ञं चकार विधिवत्सर्वदेवगणैः सह ।  
प्रयागं च समाहूय तीर्थराजं चकार ह ॥ २९ ॥  
तत्साक्षादक्षयवटः कृतो लीलातपत्रवत् ।  
मुनिभानुसुतेऽथोर्मिचामरैस्तं विरेजतुः ॥ ३० ॥  
तदैव सर्वतीर्थानि जम्बूद्वीपस्थितानि च ।  
नीत्वा बलिं समाजग्मुस्तीर्थराजाय धीमते ॥ ३१ ॥  
तीर्थराजं च सम्पूज्य नत्वा तीर्थानि सर्वतः ।  
स्वधामानि ययुर्नन्द हरौ देवैर्गते सति ॥ ३२ ॥  
तदै नारदः प्राप्तो मुनीन्द्रः कलहप्रियः ।  
सिंहासने भ्राजमानं तीर्थराजमुवाच ह ॥ ३३ ॥  
श्रीनारद उवाच -  
तीर्थैः प्रपूजितस्त्वं वै तीर्थराज महातपः ।  
तुभ्यं च सर्वतीर्थानि मुख्यानीह बलिं ददुः ॥ ३४ ॥  
व्रजाद्‌वृन्दावनादीनि नागतानीह ते पुरः ।  
तीर्थानां राजराजस्त्वं प्रमत्तैस्तैस्तिरस्कृतः ॥ ३५ ॥  
इति प्रभाष्य तं साक्षाद्‌गते देवर्षिसत्तमे ।  
तीर्थराजस्तदा क्रुद्धो हरिलोकं जगाम ह ॥ ३६ ॥  
नत्वा हरिं परिक्रम्य पुरः स्थित्वा कृताञ्जलिः ।  
सर्वतीर्थैः परिवृतः श्रीनाथं प्राह तीर्थराट् ॥ ३७ ॥  
तीर्थराज उवाच -  
हे देवदेव प्राप्तोऽहं तीर्थराजस्त्वया कृतः ।  
बलिं ददुर्मे तीर्थानि मथुरामण्डलं विना ॥ ३८ ॥  
प्रमत्तैर्व्रजतीर्थैश्च तैरहं तु तिरस्कृतः ।  
तस्मात्तुभ्यं च कथितं प्राप्तोऽहं तव मन्दिरे ॥ ३९ ॥  
श्रीभगवानुवाच -  
धरायां सर्वतीर्थानां त्वं कृतस्तीर्थराण्मया ।  
किन्तु स्वस्य गृहस्यापि न कृतो राट् त्वमेव हि ॥ ४० ॥  
किं त्वं मे मन्दिरं लिप्सुः मत्तवद्‌भाषसे वचः ।  
तीर्थराज गृहं गच्छ शृणु वाक्यं शुभं च मे ॥ ४१ ॥  
मथुरामण्डलं साक्षातन्मन्दिरं मे परात्परम् ।  
लोकत्रयात्परं दिव्यं प्रलयेऽपि न संहृतम् ॥ ४२ ॥  
सन्नन्द उवाच -  
इति श्रुत्वा तीर्थराजो विस्मितोऽभूद्‌गतस्मयः ।  
आगत्य नत्वा सम्पूज्य माथुरं व्रजमण्डलम् ॥ ४३ ॥  
ततः प्रदक्षिणीकृत्य स्वधाम गतवान् पुनः ।  
धराया मानभङ्गार्थं पूर्व मे तत्प्रदर्शितम् ।  
मया तवाग्रे कथितं किं भूयः श्रोतुमिच्छसि ॥ ४४ ॥  
नन्द उवाच -  
धराया मानभङ्गार्थं केन पूर्वं प्रदर्शितम् ।  
एतन्मे वद गोपेश माथुरं व्रजमण्डलम् ॥ ४५ ॥  
सन्नन्द उवाच -  
आदौ वाराहकल्पेऽस्मिन् हरिर्वाराहरूपधृक् ।  
रसातलात्समुद्धृत्य गां बभौ दंष्ट्रया प्रभुः ॥ ४६ ॥  
गच्छन्तं वारिवृन्देषु भगवन्तं रमेश्वरम् ।  
दंष्ट्राग्रे शोभिता पृथ्वी प्राह देवं जनार्दनम् ॥ ४७ ॥  
धरोवाच -  
देव कुत्र स्थले त्वं वै स्थापनां मे करिष्यसि ।  
जलपूर्णं जगत्सर्वं दृश्यते वद हे प्रभो ॥ ४८ ॥  
वाराह उवाच -  
यदा वृक्षाः प्रदृष्टा हि भवन्त्युद्वेगता जले ।  
तदा ते स्थापना भूयात्पश्यन्ती गच्छ भूरुहान् ॥ ४९ ॥  
धरोवाच -  
स्थावराणां तु रचना ममोपरि समास्थिता ।  
अन्यास्ति किं वा धरणी त्वहं हि धारणामयी ॥ ५० ॥  
सन्नन्द उवाच -  
वदन्तीत्थं ददर्शाग्रे जले वृक्षान् मनोहरान् ।  
वीक्ष्य पृथ्वी हरिं प्राह सर्वतो विगतविस्मया ॥ ५१ ॥  
धरोवाच -  
देव कस्मिंस्थले वृक्षाः सन्ति ह्येते सपल्लवाः ।  
इदं मनसि मे चित्रं वद यज्ञपते प्रभो ॥ ५२ ॥  
वाराह उवाच -  
माथुरं मण्डलं दिव्यं दृश्यतेऽग्रे नितम्बिनि ।  
गोलोकभूमिसंयुक्तं प्रलयेऽपि न संहृतम् ॥ ५३ ॥  
सन्नन्द उवाच -  
तच्छ्रुत्वा विस्मिता पृथ्वी गतमाना बभूव ह ।  
तस्मान्नन्द महाबाहो व्रजोऽयं सर्वतोऽधिकः ॥ ५४ ॥  
श्रुत्वेदं व्रजमाहात्म्यं जीवन्मुक्तो भवेन्नरः ।  
तीर्थराजात्परं विद्धि माथुरं व्रजमण्डलम् ॥ ५५ ॥  
इति श्रीगर्गसंहितायां वृन्दावनखण्डे नारदबहुलाश्व संवादे  
वृन्दावन आगमनोद्योगवर्णनं नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
