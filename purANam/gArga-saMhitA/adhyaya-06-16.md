मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - षोडशोऽध्यायः  
सिद्धाश्रमप्रभावे गोपीगणानां राधारूपदर्शनम् -  
  
श्रीनारद उवाच -  
सिद्धाश्रमस्य माहात्म्यं श्रुणु राजन् महामते ।  
यस्य स्मरणमात्रेण सर्वपापैः प्रमुच्यते ॥ १ ॥  
यत्स्पर्शनाद्धरेः साक्षात् न वियोगो भवेत्क्वचित् ।  
तं च सिद्धाश्रमं नाम वदन्तीह पुराविदः ॥ २ ॥  
दर्शनाद्यस्य सालोक्यं सामीप्यं स्पर्शनात्तथा ।  
सारूप्यं स्नानतो याति सायुज्यं तन्निवासतः ॥ ३ ॥  
तत्तीर्थस्यापि माहात्म्यं श्रुत्वा चन्द्राननामुखात् ।  
राधा स्नातु मनश्चक्रे कृष्णविक्षेपविह्वला ॥ ४ ॥  
श्रीसिद्धाश्रमयात्रायां सूर्यपर्वणि माधवे ।  
राधा स्नातुं मनश्चक्रे उत्थाय कदलीवनात् ॥ ५ ॥  
गोपीनां शतयूथेन सर्वगोपगणैः सह ।  
शतवर्षे व्यतीते तु श्रीदाम्नः शापकारणात् ॥ ६ ॥  
श्रीराधा शिबिकारूढा छत्रचामरवीजिता ।  
आनर्तेषु महातीर्थं ययौ सिद्धाश्रमं सती ॥ ७ ॥  
तत्रैव भगवान् साक्षाद्‌यादवैः परिमण्डितः ।  
स्त्रीणां षोडशसाहस्रैर्यात्रार्थं चाययौ नृप ॥ ८ ॥  
बलिष्ठा ये च गोपालाः कोटिशः शस्त्रपाणयः ।  
सिद्धाश्रमं ते जुगुपुः सर्वतो राधिकाज्ञया ॥ ९ ॥  
शतयूथास्तथा गोप्यो वेत्रहस्ता महाबलाः ।  
सिद्धाश्रमे च विधिवत्स्नान्तीं राधां सिषेविरे ॥ १० ॥  
द्वारकावासिनां तेषां स्थितानां स्नानमिच्छताम् ।  
शस्त्रवेत्रैस्ताडितानां विविशुर्भगवत्स्त्रियः ॥ ११ ॥  
केयं स्नातीति पप्रच्छुर्यस्या वैभवमद्धुतम् ।  
यद्‌गौरवात्त्रसन्तीह सर्वे यादवपुङ्गवा ॥ १२ ॥  
अहो कस्य प्रिया चेयं का नाम कुत्र वासिनी ।  
त्वम् सर्वज्ञो हि भगवान् वद नो देवकीसुत ॥ १३ ॥  
श्रीभगवानुवाच -  
बृषभानुसुता साक्षाद्‌राधेयं कीर्तिनन्दिनी ।  
व्रजेश्वरी मद्दयिता गोपिकाधीश्वरी वरा ॥ १४ ॥  
स्नातुं सिद्धाश्रमं प्राप्ता व्रजाद्‌गोपीगणैः सह ।  
यद्‌गौरवात्त्रसन्त्येते तस्या वैभवमद्‌भुतम् ॥ १५ ॥  
श्रीकृष्णस्य वचः श्रुत्वा सत्यभामाऽथ भामिनी ।  
शनैः प्राह सपत्नीनां रूपयौवनगर्विता ॥ १६ ॥  
किं नु राधा रूपवती नाहं रूपवती किमु ।  
बहुभिर्याचिता पूर्वं रूपौदार्यगुणार्चिता ॥ १७ ॥  
मद्‌रूपकारणात्सख्यः शतधन्वा मृतोऽभवत् ।  
अक्रूरः कृतवर्मा च पुरा तौ द्वौ पलायितौ ॥ १८ ॥  
दिने दिने स्वर्णभारानष्टौ स सृजति स्वतः ।  
दुर्भिक्षमार्यरिष्टानि सर्वाधिव्याधयोऽशुभाः ॥ १९ ॥  
न सन्ति मायिनस्तत्र यत्रास्तेऽभ्यर्चितो मणिः ।  
मत्पित्रा पारिबर्हेऽपि दत्तः साक्षात्स्यमन्तकः ॥ २० ॥  
तेन जातं मद्‌गृहेऽपि सर्वं वैभवमद्‌भुतम् ।  
प्रेम्णा परेण श्रीकृष्ण-गरुडोपरिगामिनी ॥ २१ ॥  
भौमासुरमहायुद्धं दृष्टं प्राग्ज्योतिषं पुरम् ।  
ममापि कृपया यूयं तत्पुराच्च समागताः ॥ २२ ॥  
प्राप्ताः श्रीकृष्णपत्नीत्वं सर्वा एव न संशयः ।  
मद्‌गौरवाच्च शक्राय छत्रं दत्तमनेन वै ॥ २३ ॥  
कुण्डले देवमात्रे च दत्ते वै मत्प्रियेच्छया ।  
ऐरावतभवा नागा भौमासुरसमृद्धयः ॥ २४ ॥  
मदिच्छया समानीताः श्रीकृष्णेन महात्मना ।  
मत्कारणान्महावैरं शक्रेऽपि कृतवान् हरिः ॥ २५ ॥  
मद्द्वारे वर्तते नित्यं वृक्षेन्द्रः पारिजातकः ।  
पातिव्रत्येनैव मया श्रीकृष्णोऽयं वशीकृतः ॥ २६ ॥  
सर्वोपस्करसंयुक्तो नारदाय समर्पितः ।  
मत्समानं न कस्यास्तु गौरवं वैभवं तथा ॥ २७ ॥  
रूपौदार्यं न कस्यास्तु राधयाः किमु वर्णनम् ।  
यद्‌रूपोपरि चैद्याद्या अनेन युयुधुर्युधि ॥ २८ ॥  
हे सुभ्रु रुक्मिणी सा त्वं कथं रूपवती न हि ।  
सा गोपकन्यका सख्यो यूयं वै राजकन्यकाः ।  
धन्या मान्याश्च सर्वा वै यूयं मानवतीवराः ॥ २९ ॥  
एवं तु सत्यभामायां वदन्त्यां मैथिलेश्वर ।  
भूत्वा मानवती सर्वा रुक्मिण्याद्याः स्त्रियो वराः ॥ ३० ॥  
कुलकौशलशीलार्थ-रूपयौवनगर्विताः ।  
श्रीकृष्णं मानदं प्राहुरष्ट पट्टमहास्त्रियः ॥ ३१ ॥  
राज्ञ्य ऊचुः -  
श्रुतं तव मुखात्पूर्वं राधारूपं परं स्मृतम् ।  
यस्यां रक्तः सदा त्वं वै त्वयि रक्ता च या सदा ॥ ३२ ॥  
तां राधां द्र्ष्टुमिच्छामस्त्वत्प्रियां व्रजवासिनीम् ।  
त्वद्वियोगेन सङ्खिन्नां स्नातुं चात्र समागताम् ॥ ३३ ॥  
श्रीनारद उवाच -  
तथाऽस्तु चोक्त्वा श्रीकृष्णः पट्टस्त्रीपरिवेष्टितः ।  
षोडशस्त्रीसहस्राढ्यो द्रष्टुं राधां जगाम ह ॥ ३४ ॥  
श्रीहेमशिबिरे रम्ये पताकाध्वजमण्डिते ।  
चन्द्रमण्डलशोभाढ्ये वितानतनिते शुभे ॥ ३५ ॥  
मुक्ताजवनिका यत्र वस्त्रैरास्तरणं शुभम् ।  
मालतीमकरन्दाढ्यं सर्वतो गन्धसङ्कुलम् ॥ ३६ ॥  
तेन श्रृङ्गावली चक्रे कलं कोलाहलं परम् ।  
तत्र राधा पट्टराज्ञी श्रीकृष्णहृतमानसा ॥ ३७ ॥  
हंसाभैर्व्यजनैर्दिव्यैर्वीज्यमाना सखीजनैः ।  
छत्रदोलाधरैस्तत्र व्रजद्‌भिस्तामितस्ततः ॥ ३८ ॥  
बालार्ककुण्डलधरा विद्युद्दाममनोहरा ।  
कोटिचन्द्रप्रतीकाशा तन्वी कोमलविग्रहा ॥ ३९ ॥  
अङ्गुल्यग्रैः शोभनैः स्वैः पुष्पभूमिं मनोहरम् ।  
शनैः शनैः पादपद्मं धारयन्त्यतिकोमलम् ॥ ४० ॥  
दूरात् तां राधिकां प्रेक्ष्य कृष्णपत्न्यः सहस्रशः ।  
जग्मुर्मूर्छां महाराज तद्‌रूपेणातिमोहिताः ॥ ४१ ॥  
तत्तेजसा हतरुचः सूर्यात्तारागणा यथा ।  
गतरूपाभिमानास्ता ऊचुः सर्वाः परस्परम् ॥ ४२ ॥  
अहो एतादृशं रूपं त्रिलोक्यां न हि चाद्‌भुतम् ।  
श्रुतं यथा तथा दृष्टमद्वितीयं मनोहरम् ॥ ४३ ॥  
एवं वदत्यस्तां प्राप्ताः श्रीकृष्णस्य पुरःसराः ।  
गोपीनां राजपुत्रीणां नेत्राणि परिरेभिरे ॥ ४४ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
राधारूपदर्शनं नाम षोडशोऽध्यायः ॥ १६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
