मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - पञ्चदशोऽध्यायः  
नागेन्द्रकण्ठा-सखीगणोपाख्यानम् -  
  
श्रीनारद उवाच -  
व्रजे शोणपुराधीशो गोपो नन्दो धनी महान् ।  
भार्याः पञ्चसहस्राणि बभूवुस्तस्य मैथिल ॥ १ ॥  
जाता मत्स्यवरात्तास्तु समुद्रे गोपकन्यकाः ।  
तथाऽन्याश्च त्रिवाचापि पृथिव्या दोहनान्नृप ॥ २ ॥  
बर्हिष्मतीपुरन्ध्र्यो या जाता जातिस्मराः पराः ।  
तथाऽन्याप्सरसोऽभूवन् वरान्नारायणस्य च ॥ ३ ॥  
तथा सुतलवासिन्यो वामनस्य वरात्स्त्रियः ।  
तथा नागेन्द्रकन्याश्च जाताः शेषवरात्परात् ॥ ४ ॥  
ताभ्यो दुर्वाससा दत्तं कृष्णापञ्चाङ्गमद्‌भुतम् ।  
तेन सम्पूज्य यमुनां वव्रिरे श्रीपतिं वरम् ॥ ५ ॥  
एकदा श्रीहरिस्ताभिर्वृन्दारण्ये मनोहरे ।  
यमुनानिकटे दिव्ये पुंस्कोकिलतरुव्रजे ॥ ६ ॥  
मधुपध्वनिसंयुक्ते कूजत्कोकिलसारसे ।  
मधुमासे मन्दवायौ वसन्तलतिकावृते ॥ ७ ॥  
दोलोत्सवं समारेभे हरिर्मदनमोहनः ।  
कदम्बवृक्षे रहसि कल्पवृक्षे मनोहरे ॥ ८ ॥  
कालिन्दीजलकल्लोलकोलाहलसमाकुले ।  
तद्दोलाखेलनं चक्रुः ता गोप्यः प्रेमविह्वलाः ॥ ९ ॥  
राधया कीर्तिसुतया चन्द्रकोटिप्रकाशया ।  
रेजे वृन्दावने कृष्णो यथा रत्या रतीश्वरः ॥ १० ॥  
एवं प्राप्ताश्च याः सर्वाः श्रीकृष्णं नन्दनन्दनम् ।  
परिपूर्णतमं साक्षात्तासां किं वर्ण्यते तपः ॥ ११ ॥  
नागेन्द्रकन्या याः सर्वाः चैत्रमासे मनोहरे ।  
बलभद्रं हरिं प्राप्ताः कृष्णातीरे तु ताः शुभा ॥ १२ ॥  
इदं मया ते कथितं गोपीनां चरितं शुभम् ।  
सर्वपापहरं पुण्यं किं भूयः श्रोतुमिच्छसि ॥ १३ ॥  
श्रीबहुलाश्व उवाच -  
यमुनायाश्च पञ्चाङ्गं दत्तं दुर्वाससा मुने ।  
गोपीभ्यो येन गोविन्दः प्राप्तस्तद्ब्रूहि मां प्रभो ॥ १४ ॥  
श्रीनारद उवाच -  
अत्रैवोदाहरन्तीममितिहासं पुरातनम् ।  
यस्य श्रवणमात्रेण पापहानिः परा भवेत् ॥ १५ ॥  
अयोध्याधिपतिः श्रीमान् मान्धाता राजसत्तमः ।  
मृगयां विचरन् प्राप्तः सौभरेराश्रमं शुभम् ॥ १६ ॥  
वृन्दावने स्थितं साक्षात्कृष्णातीरे मनोहरे ।  
नत्वा जामातरं राजा सौभरिं प्राह मानदः ॥ १७ ॥  
मान्धातोवाच -  
भगवन् सर्ववित्साक्षात्त्वं परावरवित्तमः ।  
लोकानां तमसोऽन्धानां दिव्यसूर्य इवापरः ॥ १८ ॥  
इह लोके भवेद्‌राज्यं सर्वसिद्धिसमन्वितम् ।  
अमुत्र कृष्णसारूप्यं येन स्यात्तद्वदाशु मे ॥ १९ ॥  
सौभरिरुवाच -  
यमुनायाश्च पञ्चागं वदिष्यामि तवाग्रतः ।  
सर्वसिद्धिकरं शश्वत्कृष्णसारूप्यकारकम् ॥ २० ॥  
यावत्सूर्य उदेति स्म यावच्च प्रतितिष्ठति ।  
तावद्‌राज्यप्रदं चात्र श्रीकृष्णवशकारकम् ॥ २१ ॥  
कवचं च स्तवं नाम्नां सहस्रं पटलं तथा ।  
पद्धतिं सूर्यवंशेन्द्र पञ्चाङ्गानि विदुर्बुधाः ॥ २२ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमान्धातृसंवादे बर्हिष्मतीपुरन्ध्र्यप्सरः सुतलवासिनी  
नागेन्द्रकन्योपाख्यानं नाम पञ्चदशोऽध्यायः ॥ १५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
