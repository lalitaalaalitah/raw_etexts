मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकोनत्रिंशोऽध्यायः  
हिरण्यखण्डविजयम् -  
  
श्री नारद उवाच -  
प्रद्युम्नोऽथ महाबाहुर्जित्वाऽऽरादुत्तरान्कुरुन् ॥  
हिरण्मयं नाम खण्डं जेतुं कार्ष्णिर्जगाम ह ॥१॥  
यत्र सीमागिरिर्दीर्घः स्रोतो नाम स्फुरद्द्युतिः ॥  
तत्र कूर्मो हरिः साक्षादर्यमा यस्य देशिकः ॥२॥  
पुष्पमालानदीतीरे नाम्ना चित्रवनं महत् ॥  
सपुष्पफलभाराढ्यं कन्दमूलनिधिः स्वतः ॥३॥  
वानराः सन्ति तत्रापि वंशजा नलनीलयोः ॥  
न्यस्ताः श्रीरामचन्द्रेण त्रेतायां मैथिलेश्वर ॥४॥  
सैन्यघोषं च तं श्रुत्वा युद्धकामा विनिर्गताः ॥  
प्रद्युम्नसैन्ये चोत्पेतुर्भ्रूभङ्गैः क्रोधमूर्च्छिताः ॥५॥  
नखैर्दन्तैश्च लाङ्गूलैर्गजानश्वान्नरान्नृप ॥  
लाङ्गूलैश्च रथान्बध्वा चिक्षिपुश्चाम्बरे बलात् ॥६॥  
विजयध्वजनाथस्य विजयश्चार्जुनस्य च ॥  
रथं बद्ध्वाथ लाङ्गूले केचिदुत्पेतुरम्बरे ॥७॥  
कपिध्वजध्वजे साक्षात्कपीन्द्रो भगवान्प्रभुः ॥  
क्रोधाढ्यः फाल्गुनसखः समग्रं सर्वतो दिशम् ॥८॥  
लाङ्गूलेन च तान्बद्ध्वा पातयामास भूतले ॥  
तदा प्रहर्षिताः सर्वे ज्ञात्वा श्रीरामकिङ्कराः ॥९॥  
नेमुस्तं सर्वतो राजन् कृताञ्जलिपुटाः शनैः ॥  
केचिदालिङ्गनं चक्रुः केचिदुत्पेतुरोजसा ॥१०॥  
केचिच्चुचुम्बुर्लाङ्गूलं केचित्पादं च वानराः ॥  
तानालिङ्ग्य महावीराः स्पृष्ट्वा सत्पाणिना पुनः ॥११॥  
दत्वाऽऽशिषं तत्कुशलं पप्रच्छाथाञ्जनीसुतः ॥  
नत्वा तं वानराः सर्वे जग्मुश्चित्रवनं नृप ॥१२॥  
हनुमानर्जुनस्यापि ध्वजे ह्यन्तरधीयत ॥  
मकराख्यात्ततो देशात्प्रद्युम्नो मीनकेतनः ॥१३॥  
ययौ वृष्णिवरैः सार्द्धं दुन्दुभीन् वादयन्मुहुः ॥  
मकरस्य गिरेः पार्श्वे दुन्दुभिध्वनिभिस्ततः ॥१४॥  
मधुभक्ष्या मधुकराः कोटिशः प्रोथिताः किल ॥  
तैर्दंशितं बलं सर्वं हस्तिचीत्कारसंयुतम् ॥१५॥  
तदा कार्ष्णिर्महाबाहुः पवनास्त्रं समादधे ॥  
तद्‌वातताडीता राजन्गतास्तेऽपि दिशो दश ॥१६॥  
तत्र देशे जना राजन् सर्वे वै मकराननाः ॥  
ततस्तु डिण्डिभो देशस्तत्र हस्तिमुखा जनाः ॥१७॥  
एवं देशांस्ततः पश्यंस्त्रिशृङ्गविषयान्गतः ॥  
कार्ष्णिर्ददर्श तत्रापि मनुष्या शृङ्गधारिणः ॥१८॥  
त्रिशृङ्गस्य गिरेः पार्श्वे नगरीं स्वर्णचर्चिकाम् ॥  
हेमसौधमयीं दिव्यां रत्नप्राकारमण्डिताम् ॥१९॥  
हिरण्यवर्णैः पुरुषैः स्त्रीजनैश्च तडिद्द्युभिः ॥  
नागैश्च नागकन्याभिः पुरीं भोगवतीमिव ॥२०॥  
चन्द्रकान्तानदीतीरे शोभितां मङ्गलालयाम् ॥  
कार्ष्णिः समाययौ राजन् यथा शक्रोऽमरावतीम् ॥२१॥  
तत्र राजा महावीरो नाम्ना देवसखो बली ॥  
स मन्मुखाद्‌बलं श्रुत्वा बलिं नीत्वा हिरण्मयम् ॥२२॥  
प्रद्युम्नं पूजयामास भक्त्या परमया पुनः ॥  
तं पप्रच्छ महाबाहुः प्रद्युम्नो भगवान्हरिः ॥२३॥  
चन्द्रवत्ते कथं शोभा सर्वेषां च वदाशु मे ॥  
देवसखा उवाच -  
अर्यम्णा पितृपतिना कूर्मरूपस्य मापतेः ॥२४॥  
अङ्घ्रीप्रक्षलितौ तेन वारिणाभून्महानदी ॥  
श्वेतपर्वतशृङ्गाच्चावतरन्ती यदूत्तम ॥२५॥  
प्रमेधाख्यो मनुसुतो गोपालो गुरुणा कृतः ॥  
जघान कपिलां रात्रावसितां सिंहशङ्कया ॥२६॥  
वसिष्ठेन तदा शप्तः शूद्रत्वं समुपागतः ॥  
कुष्ठेन पीडिततनुः पर्यटंस्तीर्थमाचरन् ॥२७॥  
अस्यां नद्यां यदा स्नातो गलत्कुष्ठान्मनोः सुतः ॥  
मुक्तोऽभूच्चन्द्रवत्तस्य देहशोभा बभूव ह ॥२८॥  
चन्द्रकान्ता नदी चेयं प्रसिद्धाऽभूद्धिरण्मये ॥  
तस्यां मुक्तो यतः स्नात्वा गलत्कुष्ठान्मनोः सुतः ॥२९॥  
ततः स्नानं च कर्तारो वयं सर्वे नृपोत्तम ॥  
रूपेण चन्द्रतुल्याः कौ भवामोऽत्र न संशयः ॥३०॥  
श्रीनारद उवाच -  
इति श्रुत्वा महाबाहु प्रद्युम्नो यादवैः सह ॥  
चन्द्रकान्तां नदीं स्नात्वा ददौ दानान्यनेकशः ॥३१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
हिरण्मयखण्डविजयो नामैकोनत्रिंशोऽध्यायः ॥२९॥  
  
GO TOP
