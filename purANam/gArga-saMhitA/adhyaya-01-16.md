मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - षोडशोऽध्यायः  
श्रीकृष्ण-राधिका विवाहवर्णनम् -  
  
श्रीनारद उवाच -  
गाश्चारयन् नन्दनमङ्कदेशे  
     संलालयन् दूरतमं सकाशात् ।  
कलिन्दजातीरसमीरकम्पितं  
     नन्दोऽपि भाण्डीरवनं जगाम ॥ १ ॥  
कृष्णेच्छया वेगतरोऽथ वातो  
     घनैरभून्मेदुरमम्बरं च ।  
तमालनीपद्रुमपल्लवैश्च  
     पतद्‌भिरेजद्‌भिरतीव भाः कौ ॥ २ ॥  
तदान्धकारे महति प्रजाते  
     बाले रुदत्यङ्कगतेऽतिभीते ।  
नन्दो भयं प्राप शिशुं स बिभ्र-  
     द्धरिं परेशं शरणं जगाम ॥ ३ ॥  
तदैव कोट्यर्कसमूहदीप्ति-  
     रागच्छतीवाचलती दिशासु ।  
बभूव तस्यां वृषभानुपुत्रीं  
     ददर्श राधां नवनन्दराजः ॥ ४ ॥  
कोटीन्दुबिम्बद्युतिमादधानां  
     नीलाम्बरां सुन्दरमादिवर्णाम् ।  
मञ्जीरधीरध्वनिनूपुराणा-  
     माबिभ्रतीं शब्दमतीव मञ्जुम् ॥ ५ ॥  
काञ्चीकलाकङ्कणशब्दमिश्रां  
     हाराङ्गुलीयाङ्गदविस्फुरन्तीम् ।  
श्रीनासिकामौक्तिकहंसिकीभिः  
     श्रीकण्ठचूडामणिकुण्डलाढ्याम् ॥ ६ ॥  
तत्तेजसा धर्षित आशु नन्दो  
     नत्वाथ तामाह कृताञ्जलिः सन् ।  
अयं तु साक्षात्पुरुषोत्तमस्त्वं  
     प्रियास्य मुख्यासि सदैव राधे ॥ ७ ॥  
गुप्तं त्विदं गर्गमुखेन वेद्मि  
     गृहाण राधे निजनाथमङ्कात् ।  
एनं गृहं प्रापय मेघभीतं  
     वदामि चेत्थं प्रकृतेर्गुणाढ्यम् ॥ ८ ॥  
नमामि तुभ्यं भुवि रक्ष मां त्वं  
     यथेप्सितं सर्वजनैर्दुरापम् ।  
श्रीराधोवाव -  
अहं प्रसन्ना तव भक्तिभवा-  
     न्मद्दर्शनं दुर्लभमेव नन्द ॥ ९ ॥  
श्रीनन्द उवाच -  
यदि प्रसन्नासि तदा भवेन्मे  
     भक्तिर्दृढा कौ युवयोः पदाब्जे ।  
सतां च भक्तिस्तव भक्तिभाजां  
     सङ्गः सदा मेऽथ युगे युगे च ॥ १० ॥  
श्रीनारद उवाच -  
तथास्तु चोक्त्वाथ हरिं कराभ्यां  
     जग्राह राधा निजनाथमङ्कात् ।  
गतेऽथ नन्दे प्रणते व्रजेशे  
     तदा हि भाण्डीरवनं जगाम ॥ ११ ॥  
गोलोकलोकाच्च पुरा समागता  
     भूमिर्निजं स्वं वपुरादधाना ।  
या पद्मरागादिखचित्सुवर्णा  
     बभूव सा तत्क्षणमेव सर्वा ॥ १२ ॥  
वृन्दावनं दिव्यवपुर्दधानं  
     वृक्षैर्वरैः कामदुघैः सहैव ।  
कलिन्दपुत्री च सुवर्णसौधैः  
     श्रीरत्नसोपानमयी बभूव ॥ १३ ॥  
गोवर्धनो रत्नशिलामयोऽभू-  
     त्सुवर्णशृङ्गैः परितः स्फुरद्‌भिः ।  
मत्तालिभिर्निर्झरसुन्दरीभि-  
     र्दरीभिरुच्चाङ्गकरीव राजन् ॥ १४ ॥  
तदा निकुञ्जोऽपि निजं वपुर्दध-  
     त्सभायुतं प्राङ्गणदिव्यमण्डपम् ।  
वसन्तमाधुर्यधरं मधुव्रतै-  
     र्मयूरपारावतकोकिलध्वनिम् ॥ १५ ॥  
सुवर्णरत्नादिखचित्पटैर्वृतं  
     पतत्पताकावलिभिर्विराजितम् ।  
सरः स्फुरद्‌भिर्भ्रमरावलीढितै-  
     र्विचर्चितं काञ्चनचारुपङ्कजैः ॥ १६ ॥  
तदैव साक्षात्पुरुषोत्तमोत्तमो  
     बभूव कैशोरवपुर्घनप्रभः ।  
पीताम्बरः कौस्तुभरत्नभूषणो  
     वंशीधरो मन्मथराशिमोहनः ॥ १७ ॥  
भुजेन सङ्गृह्य हसन्प्रियां हरि-  
     र्जगाम मध्ये सुविवाहमण्डपम् ।  
विवाहसम्भारयुतः समेखलं  
     सदर्भमृद्‌वारिघटादिमण्डितम् ॥ १८ ॥  
तत्रैव सिंहासन उद्‌गते वरे  
     परस्परं सम्मिलितौ विरेजतुः ।  
परं ब्रुवन्तौ मधुरं च दम्पती  
     स्फुरत्प्रभौ खे च तडिद्‌घनाविव ॥ १९ ॥  
तदाम्बराद्‌देववरो विधिः प्रभुः  
     समागतस्तस्य परस्य सम्मुखे ।  
नत्वा तदङ्घ्री ह्युशती गिराभिः  
     कृताञ्जलिश्चारु चतुर्मुखो जगौ ॥ २० ॥  
श्रीब्रह्मोवाच -  
अनादिमाद्यं पुरुषोत्तमोत्तमं  
     श्रीकृष्णचन्द्रं निजभक्तवत्सलम् ।  
स्वयं त्वसङ्ख्याण्डपतिं परात्परं  
     राधापतिं त्वां शरणं व्रजाम्यहम् ॥ २१ ॥  
गोलोकनाथस्त्वमतीव लीलो  
     लीलावतीयं निजलोकलीला ।  
वैकुण्ठनाथोऽसि यदा त्वमेव  
     लक्ष्मीस्तदेयं वृषभानुजा हि ॥ २२ ॥  
त्वं रामचन्द्रो जनकात्मजेयं  
     भूमौ हरिस्त्वं कमलालयेयम् ।  
यज्ञावतारोऽसि यदा तदेयं  
     श्रीदक्षिणा स्त्री प्रतिपत्निमुख्या ॥ २३ ॥  
त्वं नारसिंहोऽसि रमा तदेयं  
     नारायणस्त्वं च नरेण युक्तः ।  
तदा त्वियं शान्तिरतीव साक्षा-  
     च्छायेव याता च तवानुरूपा ॥ २४ ॥  
त्वं ब्रह्म चेयं प्रकृतिस्तटस्था  
     कालो यदेमां च विदुः प्रधानाम् ।  
महान्यदा त्वं जगदङ्कुरोऽसि  
     राधा तदेयं सगुणा च माया ॥ २५ ॥  
यदान्तरात्मा विदितश्चतुर्भि-  
     स्तदा त्वियं लक्षणरूपवृत्तिः ।  
यदा विराड्देहधरस्त्वमेव  
     तदाखिलं वा भुवि धारणेयम् ॥ २६ ॥  
श्यामं च गौरं विदितं द्विधा मह-  
     स्तवैव साक्षात्पुरुषोत्तमोत्तम ।  
गोलोकधामाधिपतिं परेशं  
     परात्परं त्वां शरणं व्रजाम्यहम् ॥ २७ ॥  
सदा पठेद्यो युगलस्तवं परं  
     गोलोकधामप्रवरं प्रयाति सः ।  
इहैव सौन्दर्यसमृद्धिसिद्धयो  
     भवन्ति तस्यापि निसर्गतः पुनः ॥ २८ ॥  
यदा युवां प्रीतियुतौ च दम्पती  
     परात्परौ तावनुरूपरूपितौ ।  
तथापि लोकव्यवहारसङ्ग्रहा-  
     द्विधिं विवाहस्य तु कारयाम्यहम् ॥ २९ ॥  
श्रीनारद उवाच -  
तदा स उत्थाय विधिर्हुताशनं  
     प्रज्वाल्य कुण्डे स्थितयोस्तयोः पुरः ।  
श्रुतेः करग्राहविधिं विधानतो  
     विधाय धाता समवस्थितोऽभवत् ॥ ३० ॥  
स वाहयामास हरिं च राधिकां  
     प्रदक्षिणं सप्तहिरण्यरेतसः ।  
ततश्च तौ तं प्रणमय्य वेदवि-  
     त्तौ पाठयामास च सप्तमन्त्रकम् ॥ ३१ ॥  
ततो हरेर्वक्षसि राधिकायाः  
     करं च संस्थाप्य हरेः करं पुनः ।  
श्रीराधिकायाः किल पृष्ठदेशके  
     संस्थाप्य मन्त्रांश्च विधिः प्रपाठयन् ॥ ३२ ॥  
राधा कराभ्यां प्रददौ च मालिकां  
     किञ्जल्किनीं कृष्णगलेऽलिनादिनीम् ।  
हरेः कराभ्यां वृषभानुजा गले ।  
     ततश्च वह्निं प्रणमय्य वेदवित् ॥ ३३ ॥  
संवासयामास सुपीठयोश्च तौ  
     कृताञ्जली मौनयुतौ पितामहः ।  
तौ पाठयामास तु पञ्चमन्त्रकं  
     समर्प्य राधां च पितेव कन्यकाम् ॥ ३४ ॥  
पुष्पाणि देवा ववृषुस्तदा नृप  
     विद्याधरीभिर्ननृतुः सुराङ्गनाः ।  
गन्धर्वविद्याधरचारणाः कलं  
     सकिन्नराः कृष्णसुमङ्गलं जगुः ॥ ३५ ॥  
मृदङ्गवीणामुरुयष्टिवेणवः  
     शङ्खानका दुन्दुभयः सतालकाः ।  
नेदुर्मुहुर्देववरैर्दिवि स्थितै-  
     र्जयेत्यभून्मङ्गलशब्दमुच्चकैः ॥ ३६ ॥  
उवाच तत्रैव विधिं हरिः स्वयं  
     यथेप्सितं त्वं वद विप्र दक्षिणाम् ।  
तदा हरिं प्राह विधिः प्रभो मे  
     देहि त्वदङ्घ्र्योर्निजभक्तिदक्षिणाम् ॥ ३७ ॥  
तथास्तु वाक्यं वदतो विधिर्हरेः  
     श्रीराधिकायाश्च पदद्वयं शुभम् ।  
नत्वा कराभ्यां शिरसा पुनः पुन-  
     र्जगाम गेहं प्रणतः प्रहर्षितः ॥ ३८ ॥  
ततो निकुञ्जेषु चतुर्विधान्नं  
     दिव्यं मनोज्ञं प्रियया प्रदत्तम् ।  
जघास कृष्णः प्रहसन्परात्मा  
     कृष्णेन दत्तं क्रमुकं च राधा ॥ ३९ ॥  
ततः करेणापि करं प्रियाया  
     हरिर्गृहीत्वा प्रचचाल कुञ्जे ।  
जगाम जल्पन्मधुरं प्रपश्यन्  
     वृन्दावनं श्रीयमुनां लताश्च ॥ ४० ॥  
श्रीमल्लताकुञ्जनिकुञ्जमध्ये  
     निलीयमानं प्रहसन्तमेव ।  
विलोक्य शाखान्तरितं च राधा  
     जग्राह पीताम्बरमाव्रजन्ती ॥ ४१ ॥  
दुद्राव राधा हरिहस्तपद्मा  
     झङ्कारमङ्घ्र्योः प्रतिकुर्वती कौ ।  
निलीयमाना यमुनानिकुञ्जे  
     पुनर्व्रजन्ती हरिहस्तमात्रात् ॥ ४२ ॥  
यथा तमालः कलधौतवल्ल्या  
     घनो यथा चञ्चलया चकास्ति ।  
नीलोऽद्रिराजो निकषाश्मखन्या  
     श्रीराधयाऽऽद्यस्तु तया रमण्या ॥ ४३ ॥  
श्रीरासरङ्गे जनवर्जिते परे  
     रेमे हरी रासरसेन राधया ।  
वृन्दावने भृङ्गमयूरकूज-  
     ल्लते चरत्येव रतीश्वरः परः ॥ ४४ ॥  
श्रीराधया कृष्णहरिः परात्मा  
     ननर्त गोवर्द्धनकन्दरासु ।  
मत्तालिषु प्रस्रवणैः सरोभि-  
     र्विराजितासु द्युतिमल्लतासु ॥ ४५ ॥  
चकार कृष्णो यमुनां समेत्य  
     वरं विहारं वृषभानुपुत्र्या ।  
राधाकराल्लक्षदलं सपद्मं  
     धावन्गृहीत्वा यमुनाजलेषु ॥ ४६ ॥  
राधा हरेः पीतपटं च वंशीं  
     वेत्रं गृहीत्वा सहसा हसन्ती ।  
देहीति वंशीं वदतो हरेश्च  
     जगाद राधा कमलं नु देहि ॥ ४७ ॥  
तस्यै ददौ देववरोऽथ पद्मं  
     राधा ददौ पीततटं च वंशीम् ।  
वेत्रं च तस्मै हरये तयोः पुन-  
     र्बभूव लीला यमुनातटेषु ॥ ४८ ॥  
ततश्च भाण्डीरवने प्रियाया-  
     श्चकार शृङ्गारमलं मनोज्ञम् ।  
पत्रावलीयावककज्जलाद्यैः  
     पुष्पैः सुरत्नैर्व्रजगोपरत्नः ॥ ४९ ॥  
हरेश्च शृङ्गारमलं प्रकर्तुं  
     समुद्यता तत्र यदा हि राधा ।  
तदैव कृष्णस्तु बभूव बालो  
     विहाय कैशोरवपुः स्वयं हि ॥ ५० ॥  
नन्देन दत्तं शिशुमेव यादृशं  
     भूमौ लुठन्तं प्ररुदन्तमाययौ ।  
हरिं विलोक्याशु रुरोद राधिका  
     तनोषि मायां नु कथं हरे मयि ॥ ५१ ॥  
इत्थं रुदन्तीं सहसा विषण्णा-  
     माकाशवागाह तदैव राधाम् ।  
शोचं नु राधे इह मा कुरु त्वं  
     मनोरथस्ते भविया हि पश्चात् ॥ ५२ ॥  
श्रुत्वाथ राधा हि हरिं गृहीत्वा  
     गताऽऽशु गेहे व्रजराजपत्न्याः ।  
दत्त्वा च बालं किल नन्दपत्न्या  
     उवाच दत्तः पथि ते च भर्त्रा ॥ ५३ ॥  
उवाच राधां नृप नन्दगेहिनी  
     धन्याऽसि राधे वृषभानुकन्यके ।  
त्वया शिशुर्मे परिरक्षितो भया-  
     न्मेघावृते व्योम्नि भयातुरो वने ॥ ५४ ॥  
सम्पूजिता श्लाघितसद्‌गुणा सा  
     सुनन्दिता श्रीवृषभानुपुत्री ।  
तदा ह्यनुज्ञाप्य यशोमतीं सा  
     शनैः स्वगेहं हि जगाम राधा ॥ ५५ ॥  
इत्थं हरेर्गुप्तकथा च वर्णिता  
     राधाविवाहस्य सुमङ्गलावृता ।  
श्रुत्वा च यैर्वा पठिता च पाठिता  
     तान्पापवृन्दा न कदा स्पृशन्ति ॥ ५६ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
श्रीराधिकाविवाहवर्णनं नाम षोडशोऽध्यायः ॥ १६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
