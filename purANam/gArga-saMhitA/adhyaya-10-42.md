मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - द्विचत्वारिशोऽध्यायः  
रासक्रीडा -  
  
श्रीगर्ग उवाच -  
हेमंते मासि पूर्वस्मिन्‌राकायां राधिकेश्वरः ॥  
वंशीं वशकरीं दघ्मौ यथा वृन्दावने पुरा ॥१॥  
ध्वनिर्बभूव तस्याश्च सर्वेषामाहरन्मनः ॥  
निशम्य गोप्यः संखिन्नाः कामखेदेन तत्रसुः ॥२॥  
रुंधन्नंबुभृतश्चमत्कृतिपरं  
     कुर्वन्मुहुस्त्वंबरं  
ध्यानाद्धंतनयन्सनंदनमुखा-  
     न्विस्मेरयन्वेधसम् ॥  
औत्सुक्याद्‌बलिभिर्बलिं चटुलय-  
     न्भोगेंद्रमाघूर्णयन्-  
भिंदन्नंडकटाहभित्तिमभितो  
     बभ्राम वंशीध्वनिः ॥३॥  
अथोदगाच्चंद्रमास्तु चर्षणीनां शुचो मृजन् ॥  
यथा प्रियाया राजेंद्र विदेशादागतः प्रियः ॥४॥  
तदैव यमुना राजंस्तनुं दिव्यं दधार ह ॥  
वृन्दावनं गिरींद्रञ्च व्रजभूमिञ्च मानद ॥५॥  
कृष्णा नदी जयति यत्र मणींद्रमुक्ता-  
     माणिक्यशुभ्रहरिता करतोलिकाभिः ॥  
वैदूर्यनीलकहरिद्धरिवज्रपीत-  
     सोपानमण्डपयुताभिरतिस्फुरन्ती ॥६॥  
स्वच्छंदसूत्पतितमत्स्यगणैर्वहंती  
     सच्छ्यामलेन वपुषाघगणं हरंती ॥  
उत्तुंगलोललहरी कमलैर्लसंती  
     कृष्णा नदी जयति कृष्णगृहे लुठंती ॥७॥  
गोवर्धनं भज गिरीं शतचंद्रयुक्तं  
     मंदारचन्दनलतावृतकल्पवृक्षम् ॥  
श्रीरासमण्डलयुतं मणिमंडपाढ्यं  
     कोटीरमंजुलनिकुंजकुटीरकोटिम् ॥८॥  
वृन्दावनं च यमुनातटनीरतीर-  
     संपृक्तमंदगमनैरतिगंधवातैः ॥  
तत्कंपितं च सुरभीकृतसर्वदेशं  
     श्रीखंडकुंकुममृदागुरुचर्चितं तम् ॥९॥  
जुष्टं वसन्तनवपल्लवपुष्परंगै-  
     र्मंदारचन्दनसुचम्पकनीपनिंबैः ॥  
आम्रातकाम्रपनसागुरुनागरंगैः  
     श्रीतालपिप्पलवटैर्नवनारिकेलैः ॥१०॥  
खर्जूरश्रीफललवंगविराजमान-  
     मंजीरशालकतमालकदंबयुक्तम् ॥  
सन्तानकुंदबदरीकदलीसिताढ्यं  
     श्रीशाल्मलीबकुलकेतकिसच्छिरीषम् ॥११॥  
सन्मोदिनीजलजवृन्दमनोहराभं  
     वृन्दारकं वरवनं तुलसीलताढ्याम् ॥  
श्रीमल्लिकामृतलतामधुमाधवीभिः  
     संराजितं स्मर नृपेंद्र व्रजस्य मध्ये ॥१२॥  
वंशीवटं च कलकंठविहंगमैश्च  
     कृष्णातटे च पुलिनं किल बालुकाढ्याम् ॥  
श्रीपाटलैर्मधुककिंशुकसत्प्रियालै-  
     रौदुंबरैः क्रमुकद्राक्षकपित्थयुक्तम् ॥१३॥  
श्रीकोविदारपिचुमंदलतार्जुनैश्च  
     प्लक्षैरशोकसरलैः सुरदारुभिश्च ॥  
जंबूसुवेत्रनलकुब्जकस्वर्णयूथी-  
     पुन्नागनागकुटजैः कुरबैर्वृतं च ॥१४॥  
चक्राह्वसारसशुकैः सितराजहंसैः  
     कारंडवैश्च जलकुक्कुटकूजितं च ॥१५॥  
दात्यूहकोकिलकपोतकनीलकण्ठै-  
     र्नृत्यन्मयूरकलराववृतं स्मर त्वम् ॥१६॥  
श्यामाचकोरकलखंजनसारिकाभिः  
     पारावतैर्भ्रमरतित्तिरतित्तिरीभिः ॥  
श्रीकांचनीमधुलतामधुयूथिकाभिः  
     संवेष्टितं हरिणमर्कटमर्कटीभिः ॥१७॥  
श्रीपद्मरागशिखरं च निकुंजगेहं  
     श्रीकौस्तुभेंद्रमणिराजिविराजमानम् ॥  
कोटींदुमंडलवितानगणैश्च हैमैः  
     श्रीपट्टसूत्ररचितैर्मणितोरणाढ्यम् ॥१८॥  
मुक्तावृतैः कनकपीतपतत्पताकैः  
     पारावतैः सितपतत्रिभिरावृतञ्च ॥  
मंदारकुन्दकरवीरकयूथिकानां  
     मालाविचित्ररचितं नवचंपकानाम् ॥१९॥  
नागेशपद्महरिचंदनपल्लवानां  
     श्रीमालतीकुरबकांचनयूथिकानाम् ॥  
मालाभिरावृतमनंगहरं गृहं त-  
     त्सद्‌रत्नदर्पणवृतं सितचामरैश्च ॥२०॥  
सिंहासनैश्च नवपल्लवपुष्पयुक्तैः  
     शय्यासनैः कनकविद्रुमपादवृन्दैः ॥  
श्रीचंदनागुरुजलैर्मकरंदसंघैः  
     कस्तूरिकामुदितकुंकुमचर्चितं तत् ॥२१॥  
एजद्‌वसंततरुपल्लवमेव वातैः  
     शीतैर्गजेंद्रगमनैः सुरभीकृतांगम् ॥  
एतादृशं हरिनिकुंजगृहं स्मर त्वं  
     सन्नम्रशाखतरुयुक्तमतीव पुष्पैः ॥२२॥  
श्रीवेणुगीतं बहुकामवर्द्धनं  
     निशम्य सर्वा व्रजयोषितो नृप ॥  
श्रीकृष्णकांतेन गृहीतमानसा  
     विसृज्य कर्माणि समाययुर्वने ॥२३॥  
रुद्धा याः पतिभी राजन्कृष्णेन हृतमानसाः ॥  
स्थूलं शरीरं तास्त्यक्त्वा त्वरं कृष्णांतिकं ययुः ॥२४॥  
सिंहासने हेमदुकूलसंयुते  
     मध्ये स्थितं सुन्दरनन्दनन्दनम् ॥  
श्रीसुन्दरी राधिकया समं परं  
     गले दधानं मधुमालतीस्रजम् ॥२५॥  
श्यामं प्रभातार्ककिरीटिनं हरिं  
     स्फुरत्प्रभं श्रीमुरलीमनोहरम् ॥  
पीतांबरं मन्मथराशिमोहनं  
     व्रजस्त्रियस्तं ददृशुः समागताः ॥२६॥  
दृष्ट्वा प्रियाः प्रियतमं मत्स्यकुण्डलिनं हरिम् ॥  
गोप्यो मूर्च्छां गताः सद्यो भूप चालक्षितोद्यमाः ॥२७॥  
सांत्वयामास ताः कृष्णो मिष्टवाक्यैः सुधासमैः ॥  
तदा गोप्यो वनोद्देशे सर्वाश्चैतन्यतां गताः ॥२८॥  
कृष्णं गद्‌गदया वाचा स्तुत्वा भीताः स्त्रियो वराः ॥  
त्यक्त्वा विरहजं दुःखं गोविंदं ददृशुः प्रियम् ॥२९॥  
वृन्दावने भ्राजमाने मालतीवनसंकुले ॥  
दिव्यद्रुमलताजाले मधुपध्वनिनादिते ॥३०॥  
विचचार हरिः साक्षाद्देवो मदनमोहनः ॥  
पद्माभं पद्महस्तेन गृहीत्वा राधिकाकरम् ॥३१॥  
प्रहसन्भगवान्साक्षादाययौ यमुनातटम् ॥  
कृष्णातीरे निकुंजे वै श्रीकृष्णो निषसाद ह ॥३२॥  
तस्मिन्गृहे मधुपतेः शृणु गोपिकानां  
     श्रीकृष्णचन्द्रचरणस्मरणावृतानाम् ॥  
झंकारनूपुरझणत्करकंकणानां  
     मंजीररत्नविचलत्कटिकिंकिणीनाम् ॥३३॥  
स्मेरद्युतिस्फुटचमत्कृतगंडदेशैः  
     श्रीदंतपंक्तिविलसत्तडितालिलेशैः ॥  
कोटीरहारहरितांगदभूषितानां  
     बालार्कमंडलविकुंडलमंडितानाम् ॥३४॥  
तासां तु कापि युवती कथिता च मुग्धा  
     मध्यापि कापि तरुणी रुचिरा प्रगल्भा ॥  
काचित्तरुं विनयती मधुरं हसंती  
     काचित्सखी मदयुता सुवने व्रजंती ॥३५॥  
संताड्य तामपि करेण तु काप्यधाव-  
     त्संगृह्य कापि भुवने कमलैर्जघान ॥  
काचिच्छ्लथत्कनकहारमुपाजहार  
     काचित्प्रमुक्तकबरी तु विहारमत्ता ॥३६॥  
श्रीजाह्नवी च यमुना मधु माधवी च  
     शीला रमा शशिमुखी विरजा सुशीला ॥  
चन्द्रानना च ललिता त्वचला विशाखा  
     मायाऽल्प एव कथिता भवने त्वसंख्याः ॥३७॥  
लीलातपत्रमतिमौक्तिकदामजालं  
     नीत्वा चलंति मणिभूमिषु तत्र काश्चित् ॥  
श्रीचामरव्यजनदंडधरा वयस्याः  
     काश्चिद्‌व्रजंति धृतपीतपतत्पताकाः ॥३८॥  
नृत्यंति तत्र हरिवेषधरास्तु काश्चि-  
     द्वीणाकरा मधुरतालमृदंगहस्ताः ॥  
वंशीधराश्च वृषभानुसुताः सुवेषाः  
     केयूरकुण्डलयुता मणिवेत्रहस्ताः ॥३९॥  
सद्धावभावरसतालयुतस्मिताक्तै-  
     र्झंकारनूपुरयुतैर्विशदैः कटाक्षैः ॥  
संगीतनृत्यविदितैर्भ्रुकुटीविभंगै  
     राधां हरिं च सततं परितोषयंत्यः ॥४०॥  
तस्मिन्निकुञ्जभवने यमुनातटेऽपि  
     वंशीवटे वनधरानिकटे हरिं तम् ॥  
श्रीराधया च गिरिराजतटं व्रजंतं  
     नंदात्मजं च नटवेषधरं स्मर त्वम् ॥४१॥  
श्रीपद्मरागनखदीप्तिपदारविन्दं  
     झंकारनूपुरधरं स्फुरदंगदेशम् ॥  
कुर्वंतमेव तु पदारुणभूमिदेशं  
     श्रीमत्परागसुरुचालमितस्ततस्तु ॥४२॥  
लक्ष्मीकराब्जपरिलालितजानुदेशं  
     रंभोरु पीतवसनं तु कृशोदराभम् ॥  
रोमावलिभ्रमरनाभिसरस्त्रिरेखं  
     कांचीधरं भृगुपदं मणीकौस्तुभाढ्यम् ॥४३॥  
श्रीवत्सहाररुचिरं नवमेघनीलं  
     पीतांबरं करिकरस्फुटबाहुदण्डम् ॥  
रत्नांगदं च मणीकंकणपद्महस्तं  
     श्रीराजहंसवरकंधरशोभमानम् ॥४४॥  
श्रीकम्बुकण्ठललितं विलसत्कपोलं  
     मध्यं तु निम्नचिबुकं किल कुन्ददंतम् ॥  
बिंबाधरं स्मितलसच्छुकचंचुनासं  
     पीयूषकल्पवचनं प्रचलत्कटाक्षम् ॥४५॥  
श्रीपुण्डरीकदलनेत्रमनंगलीलं  
     भ्रूमण्डलस्मितगुणावृतकामचापम् ॥  
विद्युच्छटोच्छलितरत्नकिरीटकोटिं  
     मार्तंडमंडलविकुण्डमंडिताभम् ॥४६॥  
वंशीधरं त्वहिविलोलगुडालकाढ्यं  
     राधापतिं सजलपद्ममुखं चलंतम् ॥  
कंदर्पकोटिघनमानहरं कृशांगं  
     वंशीवटे नटवरं भज सर्वथा त्वम् ॥४७॥  
आरक्तरक्तनखचन्द्रपदाब्जशोभां  
     मञ्जीरनूपुररणत्कटिकिंकिणीकाम् ॥  
श्रीघंटिकाकनककंकणशब्दमुक्तां  
     राधां दधामि तरुपुञ्जनिकुञ्जमध्ये ॥४८॥  
नीलांबरैः कनकरश्मितटस्फुरद्‌भिः  
     श्रीभानुजातटमरुद्‌गतिचंचलांगैः ॥  
सूक्ष्मस्वरूपललितैरतिगौरवर्णां  
     रासेश्वरीं भज मनोहरमंदहासाम् ॥४९॥  
बालार्कमंडलमहांगदरत्नहारां  
     ताटंकतोरणमणींद्रमनोहराभाम् ॥  
श्रीकण्ठभालसुमनोनवपंचदाम्नीं  
     रत्नांगुलीयललितां व्रजराजपत्नीम् ॥५०॥  
चूडामणिद्युतिलसत्स्फुरदर्द्धचंद्रां  
     ग्रैवेयकालपनपत्रविचित्ररूपाम् ॥  
श्रीपट्टसूत्रमणीपट्टचलद्‌द्विदाम्नीं  
     स्फूर्ज्जत्सहस्रदलपद्मधरां भजस्व ॥५१॥  
श्रीबाहुकंकणलसत्कुचरत्नदीप्तिं  
     श्रीनासिकाभरणभूषितगण्डदेशाम् ॥  
सद्यौवनालसगतिं कलसर्पवेणीं  
     मध्येंदुकोटिवदनां स्फुटचंपकाभाम् ॥५२॥  
सद्धावभावसहितां नवपद्मनेत्रां  
     स्फूर्ज्जत्स्मितद्युतिकलां प्रचलत्कटाक्षाम् ॥  
कृष्णप्रियां ललितकुन्तलपुंजलाभां  
     मंदारहारमधुरभ्रमरीरवाढ्याम् ॥५३॥  
श्रीखंडकुंकुममृदागुरुवारिसिक्तां  
     श्रीबिंदुकीरुचिरपत्रविचित्रचित्राम् ॥  
संतानपत्ररुचिरामलमंजनाभां  
     रासेश्वरीं गजगतिं भज पद्मिनीं ताम् ॥५४॥  
एतादृशीं रतिवरां तु समेत्य कृष्णो  
     गच्छन्निकुञ्जवनजालविलोकानाय ॥  
धावंति तत्र मणिछत्रधराश्च गोप्यो  
     नीत्वा तथा चमरचारुपतत्पताकाः ॥५५॥  
षड्‌रागमेव वरधैवतमध्यमाद्यै-  
     र्गायंतमादिपुरुषं भज नन्दपुत्रम् ॥  
षट्‌त्रिंशतस्तदनुवर्त्तितरागिणीनां  
     वंशीवरेण ललितेन वरं व्रजंतम् ॥५६॥  
शृङ्गारवीरकरुणाद्‌भुतहास्यरौद्र-  
     बीभत्सशांतकभयानकनित्ययुक्तम् ॥  
भक्तप्रियं व्रजवधूमुखपद्मभृंगं  
     योगीन्द्रहृत्कमलविस्फुरदंघ्रियुग्मम् ॥५७॥  
क्षेत्रज्ञमादिपुरुषं स्वधियज्ञरूपं  
     सर्वेश्वरं सकलकारणकारणेशम् ॥  
कृष्णं हरिं प्रकृतिपूरषयोः पुमांसं  
     सर्वं निरस्तकपटं निजतेजसेह ॥५८॥  
यं वै स्तुवंति शिवधर्मसुरेशशेष-  
     लोकेशसिद्धिदगणेशसुरादयोऽपि ॥  
राधारमाप्रकृतिभूविरजास्वराद्या  
     वेदा भजंति सततं तमहं भजामि ॥५९॥  
इति श्रीगर्गसंहितायां हयमेधखण्डे  
रासक्रीडायां द्विचत्वारिंशोऽध्यायः ॥४२॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
