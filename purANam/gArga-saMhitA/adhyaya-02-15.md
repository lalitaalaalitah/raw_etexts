पुढचा अध्याय  
श्रीगर्गसंहिता  
वृन्दावनखण्ड - पञ्चदशोऽध्यायः  
राधाकृष्णप्रेमोद्योगवर्णनम् -  
  
श्रीनारद उवाच -  
इदं मया ते कथितं कालियस्यापि मर्दनम् ।  
श्रीकृष्णचरितं पुण्यं किं भूयः श्रोतुमिच्छसि ॥ १ ॥  
बहुलाश्व उवाच -  
श्रीकृष्णस्य कथां श्रुत्वा भक्तस्तृप्तिं न याति हि ।  
यथाऽमरः सुधां पीत्वा यथालिः पद्मकर्णिकाम् ॥ २ ॥  
रासं कर्तुं हरौ जाते शिशुरूपे महात्मनि ।  
भाण्डीरे देववागाह श्रीराधां खिन्नमानसाम् ॥ ३ ॥  
शोचं मा कुरु कल्याणि वृन्दारण्ये मनोहरे ।  
मनोरथस्ते भविता श्रीकृष्णेन महात्मनि ॥ ४ ॥  
इत्थं देवगिरा प्रोक्तो मनोरथमहार्णवः ।  
कथं बभूव भगवान् वृन्दारन्ये मनोहरे ॥ ५ ॥  
कथं श्रीराधया सार्धं रासक्रीडां मनोहराम् ।  
चकार वृन्दकारण्ये परिपूर्णतमः स्वयम् ॥ ६ ॥  
श्रीनारद उवाच -  
साधु पृष्टं त्वया राजन् भगवच्चरितं शुभम् ।  
गुप्तं वदामि देवैश्च लीलाख्यानं मनोहरम् ॥ ७ ॥  
एकदा मुख्यसख्यौ द्वे विशाखाललिते शुभे ।  
वृषभानोर्गृहं प्राप्य तां राधां जग्मतू रहः ॥ ८ ॥  
सख्यावूचतुः -  
यं चिन्तयसि राधे त्वं यद्गुणं वदसि स्वतः ।  
सोऽपि नित्यं समायाति वृषभानुपुरेऽर्भकैः ॥ ९ ॥  
प्रेक्षणीयस्त्वया राधे दर्शनीयोऽतिसुन्दरः ।  
पश्चिमायां निशीथिन्यां गोचारणविनिर्गतः ॥ १० ॥  
राधोवाच -  
लिखित्वा तस्य चित्रं हि दर्शयाशु मनोहरम् ।  
तर्हि तत्प्रेक्षणं पश्चात्करिष्यामि न संशयः ॥ ११ ॥  
श्रीनारद उवाच -  
अथ सख्यौ व्यलिखतां चित्रं नन्दशिशोः शुभम् ।  
नवयौवनमाधुर्यं राधायै ददतुस्त्वरम् ॥ १२ ॥  
तद्‌दृष्ट्वा हर्षिता राधा कृष्णदर्शनलालसा ।  
चित्रं करे प्रपश्यन्ती सुष्वापानन्दसङ्कुला ॥ १३ ॥  
ददर्श कृष्णं भवने शयाना  
     नृत्यन्तमाराद्‌वृषभानुपुत्री ॥ १४ ॥  
तदैव राधा शयनात्समुत्थिता  
     परस्य कृष्णस्य वियोगविह्वला ।  
सञ्चिन्तयन्ती कमनीयरूपिणं  
     मेने त्रिलोकीं तृणवद्‌विदेहराट् ॥ १५ ॥  
तर्ह्याव्रजन्तं स्ववनाद्‌व्रजेश्वरं  
     सङ्कोचवीथ्यां वृषाभानुपत्तने ।  
गवाक्षमेत्याशु सखीप्रदर्शितं  
     दृष्ट्वा तु मूर्च्छां समवाप सुन्दरी ॥ १६ ॥  
कृष्णोऽपि दृष्ट्वा वृषभानुनन्दिनीं  
     सुरूपकौशल्ययुतां गुणाश्रयाम् ।  
कुर्वन्मनो रन्तुमतीव माधवो  
     लीलातनुः स प्रययौ स्वमन्दिरम् ॥ १७ ॥  
एवं ततः कृष्णवियोगविह्वलां  
     प्रभूतकामज्वरखिन्नमानसाम् ।  
संवीक्ष्य राधां वृषभानुनन्दिनीं  
     उवाच वाचं ललिता सखी वरा ॥ १८ ॥  
ललितोवाच -  
कथं त्वं विह्वला राधे मूर्च्छिताऽतिव्यथां गता ।  
यदीच्छसि हरिं सुभ्रु तस्मिन् स्नेहं दृढं कुरु ॥ १९ ॥  
लोकस्यापि सुखं सर्वमधिकृत्यास्ति साम्प्रतम् ।  
दुःखाग्निहृत्प्रदहति कुम्भकाराग्निवत् शुभे ॥ २० ॥  
श्रीनारद उवाच -  
ललितायाश्च ललितं वचं श्रुत्वा व्रजेश्वरी ।  
नेत्रे उन्मील्य ललितां प्राह गद्‌गदया गिरा ॥ २१ ॥  
राधोवाच -  
व्रजालङ्कारचरणौ न प्राप्तौ यदि मे किल ।  
कदचिद्विग्रहं तर्हि न हि स्वं धारयाम्यहम् ॥ २२ ॥  
श्रीनारद उवाच -  
इति श्रुत्वा वचस्तस्या ललिता भयविह्वला ।  
श्रीकृष्णपार्श्वं प्रययौ कृष्णातीरे मनोहरे ॥ २३ ॥  
माधवीजालसंयुक्ते मधुरध्वनिसङ्कुले ।  
कदम्बमूले रहसि प्राह चैकाकिनं हरिम् ॥ २४ ॥  
ललितोवाच -  
यस्मिन् दिने च ते रूपं राधया दृष्टमद्‌भुतम् ।  
तद्दीनात्स्तम्भतां प्राप्ता पुत्रिकेव न वक्ति किम् ॥ २५ ॥  
अलङ्कारस्त्वर्चिरिव वस्त्रं भर्जरजो यथा ।  
सुगन्धि कटुवद्यस्या मन्दिरं निर्जनं वनम् ॥ २६ ॥  
पुष्पं बाणं चन्द्रबिम्बं विषकन्दमवेहि भोः ।  
तस्यै सन्दर्शनं देहि राधायै दुःखनाशनम् ॥ २७ ॥  
ते साक्षिणं किं विदितं न भूतले  
सृजस्यलं पासि हरस्यथो जगत् ।  
यदा समानोऽसि जनेषु सर्वतः  
तथापि भक्तान् भजसे परेश्वर ॥ २८ ॥  
श्रीनारद उवाच -  
इति श्रुत्वा हरिः साक्षाल्ललितं ललितावचः ।  
उवाच भगवान् देवो मेघगम्भीरया गिरा ॥ २९ ॥  
श्रीभगवानुवाच -  
सर्वं हि भावं मनसः परस्परं  
     नह्येकतो भामिनि जायते तअतः ।  
प्रेमैव कर्तव्यमतो मयि स्वतः  
     प्रेम्णा समानं भुवि नास्ति किञ्चित् ॥ ३० ॥  
यथा हि भाण्डीरवने मनोरथो  
     बभूव तस्या हि तथा भविष्यति ।  
अहैतुकं प्रेम च सद्‌भिराश्रितं  
     तच्चापि सन्तः किल निर्गुणं विदुः ॥ ३१ ॥  
ये राधिकायां मयि केशवे मनाक्  
     भेदं न पश्यन्ति हि दुग्धशौक्लवत् ।  
त एव मे ब्रह्मपदं प्रयान्ति  
     तदहैतुकस्फूर्जितभक्तिलक्षणाः ॥ ३२ ॥  
ये राधिकायां मयि केशवे हरौ  
     कुर्वन्ति भेदं कुधियो जना भुवि ।  
ते कालसूत्रं प्रपतन्ति दुःखिता  
रम्भोरु यावत्किल चन्द्रभास्करौ ॥ ३३ ॥  
श्रीनारद उवाच -  
इत्थं श्रुत्वा वचः कृत्स्नं नत्वा तं ललिता सखी ।  
राधां समेत्य रहसि प्राह प्रहसितानना ॥ ३४ ॥  
ललितोवाच -  
त्वमिच्छसि यथा कृष्णं तथा त्वां मधुसूदनः ।  
युवयोर्भेदरहितं तेजस्त्वैकं द्विधा जनैः ॥ ३५ ॥  
तथापि देवि कृष्णाय कर्म निष्कारणं कुरु ।  
येन ते वाञ्छितं भूयाद्‌भक्त्या परमया सति ॥ ३६ ॥  
श्रीनारद उवाच -  
इति श्रुत्वा सखीवाक्यं राधा रासेश्वरी नृप ।  
चन्द्राननां प्राह सखीं सर्वधर्मविदां वराम् ॥ ३७ ॥  
श्रीकृष्णस्य प्रसन्नार्थं परं सौभाग्यवर्धनम् ।  
महापुण्यं वाञ्छितदं पूजनं वद कस्यचित् ॥ ३८ ॥  
त्वया भद्रे धर्मशास्त्रं गर्गाचार्यमुखाच्छ्रुतम् ।  
तस्माद्‌व्रतं पूजनं वा ब्रूहि मह्यं महामते ॥ ३९ ॥  
इति श्रीगर्गसंहितायां वृन्दावनखण्डे  
राधाकृष्णप्रेमोद्योगवर्णनं नाम पञ्चदशोऽध्यायः ॥ १५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
