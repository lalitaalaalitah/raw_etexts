मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकषष्टितमोऽध्यायः  
एकादशीमाहात्म्यम् -  
  
वज्रनाभिरुवाच -  
ब्रह्मन्नारायणो कृष्णो भगवान्प्रकृतेः परः ।  
तस्य रूपं कथं श्यामं तन्मे व्याख्यातुमर्हसि ॥ १ ॥  
त्वादृशा मुनयो बह्मञ्जानन्ति चरितं हरेः ।  
तथा कृष्णस्य देवस्य न वयं कर्ममोहिताः ॥ २ ॥  
सूत उवाच -  
इत्याकर्ण्य वचस्तेन संस्तुतः स मुनिर्मुने ।  
तत्त्वज्ञानाय तत्त्वज्ञः करुणः प्रत्यभाषत ॥ ३ ॥  
गर्ग उवाच -  
श्यामं तु शृङ्गाररसस्य रूपं  
     श्रीकृष्णदेवं कथितं मुनीन्द्रैः ।  
लावण्यसङ्घाच्च तथोज्ज्वलत्वा-  
     च्छ्यामं सुरूपं हि तथा हरेश्च ॥ ४ ॥  
यथा दूरतो दृश्यते श्यामरूपं  
     घटायास्तथेदं नदस्यापि गर्ते ।  
यथाऽऽकाशरूपं महच्छ्यामलं वा  
     जलं चाम्बरं चोज्ज्वलं नापि कृष्णम् ॥ ५ ॥  
यथा धौतवस्त्रे परे श्यामला हि  
     छविर्दृश्यते चैव भावैः परस्य ।  
तथा कोटिकन्दर्पलीलाशयत्वा-  
     द्धरेः श्यामरूपं तु सन्तो वदन्ति ॥ ६ ॥  
वज्रनाभिरुवाच -  
तव वाक्यान्मुनिश्रेष्ठ सन्देहश्च गतो मम ।  
अग्रे ब्रह्मन्कलिर्घोर आगमिष्यति भूतले ॥ ७ ॥  
तस्मिन्मर्त्याः कीदृशाश्च भविष्यन्ति मुने वद ।  
त्वं जानासि भविष्यं च तस्मात्त्वां प्रणमाम्यहम् ॥ ८ ॥  
कलेर्दशसहस्राणि जगन्नाथस्तु तिष्ठति ।  
तदर्द्धं जाह्नवीतोयं तदर्द्धं ग्रामदेवताः ॥ ९ ॥  
ततः सर्वे भविष्यन्ति पापिनः कलिमोहिताः ।  
नरकांस्ते प्रयास्यन्ति सर्वे चाल्पायुषो नराः ॥ १० ॥  
विप्राः स्वकन्यां दास्यन्ति ब्राह्मणाय च मौल्यतः ।  
क्षत्रियाश्चैव पुत्रीं स्वां मारयिष्यन्ति लोलुपाः ॥ ११ ॥  
मृषा कुर्वन्ति वाणिज्यं वैश्या ब्रह्मस्वतत्पराः ।  
शूद्राश्च म्लेच्छसङ्गेन दूषयिष्यन्ति ब्राह्मणान् ॥ १२ ॥  
ब्राह्मणा शास्त्रहीनाश्च राज्यहीनाश्च क्षत्रियाः ।  
वैश्याश्च द्रव्यहीना वै शूद्रा नाथस्य दुःखदाः ॥ १३ ॥  
दिने व्यवायनिरता विरता धर्मकर्मणि ।  
स्त्रियः स्वच्छन्दगामिन्यः पुरुषा योनिलम्पटाः ॥ १४ ॥  
पितॄणामर्चनं चैव वेदानामृत्विजां तथा ।  
विष्णोश्च वैष्णवानां च तुलस्याश्च गवां तथा ॥ १५ ॥  
न प्रायेण करिष्यन्ति मानवाः कलिमोहिताः ।  
गणिकासु परस्त्रीषु परवित्तेषु मोहिताः ॥ १६ ॥  
एकवर्णा भविष्यन्ति महाशूद्रसमाः किल ।  
सस्यहीना भवेत्पृथ्वी शिलावृष्ट्या निरन्तरम् ॥ १७ ॥  
फलहीनोऽपि वृक्षश्च जलहीना सरित्तथा ।  
प्रजाभिस्ताडितो भूपो भूपेन ताडिताः प्रजाः ॥ १८ ॥  
राजोवाच -  
केनोपायेन जीवानां कलौ मुक्तिर्भविष्यति ।  
तन्ममाख्याहि विप्रेन्द्र त्वं परावरवित्तमः ॥ १९ ॥  
गर्ग उवाच -  
युधिष्ठिरो विक्रमश्च तथा वै शालिवाहनः ।  
विजयाभिनन्दनश्चैव तथा नागार्जुनो नृपः ॥ २० ॥  
तथा कल्किश्च भगवानेते वै शकबन्धिनः ।  
करिष्यन्ति कलौ भूपा धर्मस्थापनमेव च ॥ २१ ॥  
अभूद्युधिष्ठिरो राजा भविष्यन्ति नृपाश्च ते ।  
अधर्मं नाशयिष्यन्ति भूत्वा वै चक्रवर्तिनः ॥ २२ ॥  
वामनश्च विधिः शेषः सनको विष्णुवाक्यतः ।  
धर्मार्थहेतवे चैते भविष्यन्ति द्विजाः कलौ ॥ २३ ॥  
विष्णुस्वामी वामनांशस्तथा माध्वस्तु ब्रह्मणः ।  
रामानुजस्तु शेषांशो निम्बार्कः सनकस्य च ॥ २४ ॥  
एते कलौ युगे भाव्याः सम्प्रदायप्रवर्तकाः ।  
संवत्सरे विक्रमस्य चत्वारः क्षितिपावनाः ॥ २५ ॥  
सम्प्रदायविहीना ये मन्त्रास्ते निष्फलाः स्मृताः ।  
तस्माच्च गमनं ह्यस्ति सम्प्रदाय नरैरपि ॥ २६ ॥  
पापक्षयकरी यत्र श्रीकृष्णस्य कथा भवेत् ।  
वैष्णवैर्विप्रमुख्यैश्च नारायणपरायणैः ॥ २७ ॥  
कृते तु लिप्यते देशस्त्रेतायां ग्राम एव च ।  
द्वापरे च कुलं प्रोक्तं कलौ कर्तैव लिप्यते ॥ २८ ॥  
ध्यायन्कृते यजन् यज्ञैस्त्रेतायां द्वापरेऽर्चयन् ।  
यदाप्नोति तदाप्नोति कलौ सङ्कीर्त्य केशवम् ॥ २९ ॥  
कृते यद्दशभिर्वर्षैस्त्रेतायां हायनेन च ।  
द्वापरे चैकमासेन ह्यहोरात्रेण तत्कलौ ॥ ३० ॥  
घोरे कलियुगे प्राप्ते सर्वधर्मविवर्जिते ।  
वासुदेवपरा मर्त्यास्ते कृतार्था न संशयः ॥ ३१ ॥  
ते सभाग्या मनुष्येषु कृतार्था नृप निश्चितम् ।  
स्मरन्ति स्मारयन्ते ये हरेर्नामानि वै कलौ ॥ ३२ ॥  
कृषिश्च सर्ववचनो णकारश्चात्मवाचकः ।  
सर्वात्मा च परं ब्रह्म तेन कृष्णः प्रकीर्तितः ॥ ३३ ॥  
सञ्जप्य ब्रह्म परमं वेदसारं परात्परम् ।  
परं नास्तीति नास्तीति कृष्ण इत्यक्षरद्वयम् ॥ ३४ ॥  
तावद्‌गर्भे वसेत्कामी तावती यमयातना ।  
तावद्‌गृही च भोगार्थी यावत्कृष्णं न सेवते ॥ ३५ ॥  
नश्वरो विषमः सत्यं भोगश्च बन्धवो भुवि ।  
स्वयं त्यक्ताः सुखायैव दुःखाय त्याजिताः परैः ॥ ३६ ॥  
श्रुत्वा दैवान्महन्निन्दां श्रीकृष्णस्मरणाद्‌बुधः ।  
मुच्यते सर्वपापेभ्यो नान्यथा रौरवं व्रजेत् ॥ ३७ ॥  
न काष्ठे विद्यते देवो न शिलायां न काञ्चने ।  
यत्र भावस्तत्र हरिस्तस्माद्‌भावं हि कारयेत् ॥ ३८ ॥  
सकृदुच्चरितं येन कृष्ण इत्यक्षरद्वयम् ।  
बद्धः परिकरस्तेन मोक्षाय गमनं प्रति ॥ ३९ ॥  
सरोगता साधुजनेषु वैरं  
     परोपतापो द्विजवेदनिन्दा ।  
अत्यन्तकोपः कटुका च वाणी  
     नरस्य चिह्नं नरके गतस्य ॥ ४० ॥  
स्वर्गागतानामिह जीवलोके  
     चत्वारि चिह्नानि सदा वसन्ति ।  
दानप्रसङ्गो मधुरा च वाणी  
     देवार्चनं ब्राह्मणपूजनं च ॥ ४१ ॥  
राजोवाच -  
व्रतेषु किं वरं ब्रह्मन्सत्सु तीर्थेषु किं महत् ।  
देवेषु पूजनीयेषु को मुख्यः कथयस्व नः ॥ ४२ ॥  
गर्ग उवाच -  
एकादशी वरा ह्यस्ति व्रतेषु यदुनन्दन ।  
भागीरथी च तीर्थेषु देवभक्तेषु वैष्णवः ॥ ४३ ॥  
सुरेषु विष्णुर्भगवान्पूजनीयेषु श्रीगुरुः ।  
इमां वार्तां न मन्यन्ते कुम्भिपाके पतन्ति ते ॥ ४४ ॥  
राजोवाच -  
एकादश्यास्तु महात्म्यमन्येषां चैव मे मुने ।  
कथयस्व प्रसादेन गुरुदेव नमोऽस्तु ते ॥ ४५ ॥  
गर्ग उवाच -  
कथयिष्याम्यहं सर्वं शृणुष्व यदुनन्दन ।  
एकादश्यां न भोक्तव्यमन्नं चैव फलं तथा ॥ ४६ ॥  
यथोक्तविधिना कुर्य्यादेकादशीं मुदा नरः ।  
तदा सा तस्य फलदा भवेत नृपसत्तम ॥ ४७ ॥  
व्रजनाभिरुवाच -  
फलाहारं च कुर्वन्ति ये नरा हरिवासरे ।  
तेषां गतिः का भवति तन्नो वर्णय विस्तरात् ॥ ४८ ॥  
ऋषिरुवाच -  
समस्तं चोपवासेन यथोक्तं लभते फलम् ।  
फलाहारेण चार्द्धं स्यात्किञ्चिन्न्यूनं जलेन च ॥ ४९ ॥  
अन्नान्सर्वान्वर्जयित्वा गोधूमाद्यान्नृपेश्वर ।  
एकादश्यां प्रकुर्वीत फलाहारं मुदा नरः ॥ ५० ॥  
अन्नं भुनक्ति यो राजन्नेकादश्यां नराधमः ।  
इह लोके स चाण्डालो मृतः प्राप्नोति दुर्गतिम् ॥ ५१ ॥  
दधि दुग्धं तथा मिष्टं कूटं कर्कटिकां तथा ।  
वास्तूकं पद्ममूलं च रसालं जानकीफलम् ॥ ५२ ॥  
गङ्गाफलं पत्रनिम्बून्दाडिमञ्च विशेषतः ।  
शृङ्गाटकं नागरङ्गं सैन्धवं कदलीफलम् ॥ ५३ ॥  
आम्रातकमार्द्रकं च तूलं च बदरीफलम् ।  
जम्बूफलमामलकं पटोलं त्रिकुशं तथा ॥ ५४ ॥  
रतालूं शर्कराकन्दमिक्षुदण्डं तथैव च ।  
द्राक्षादीनि हि चान्यानि पवित्रं च फलं तथा ॥ ५५ ॥  
एकवारं च राजेन्द्र भोक्तव्यं हरिवासरे ।  
तृतीये प्रहरेऽतीते प्रस्थस्य च पलस्य च ॥ ५६ ॥  
द्विजाय चार्द्धन्दातव्य-मर्द्धमात्मनि भोजनम् ।  
द्विवारं जलमश्नीयादेकवारं फलं तथा ॥ ५७ ॥  
समाचरेज्जागरणं पूजयित्वा जनार्दनम् ।  
द्विवारं वा त्रिवारं वा यो नरो हरिवासरे ॥ ५८ ॥  
करोति च फलाहारं तस्य किञ्चित्फलं न हि ।  
अन्नभुक्तेन यत्पापं जातं पञ्चदशैर्दिनैः ॥ ५९ ॥  
एकादश्युपवासेन तत्सर्वं विलयं भवेत् ।  
भोजनं ब्राह्मणे दत्त्वा ह्युपवासं समाचरेत् ॥ ६० ॥  
श्रुत्वा तस्याश्च माहात्म्यं सर्वपापैः प्रमुच्यते ।  
द्रव्यार्थी लभते द्रव्यं सुतार्थी लभते सुतम् ।  
मोक्षार्थी लभते मोक्षमेकादश्या व्रतेन वै ॥ ६१ ॥  
इति श्रीमद्‌गर्गसंहितायामश्वमेधखण्डे  
एकादशीमाहात्म्यं नामैकषष्टितमोऽध्यायः ॥ ६१ ॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
