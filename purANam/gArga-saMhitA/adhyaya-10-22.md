मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - द्वाविंशोऽध्यायः  
यादवसैन्यस्य अवन्तिकागमनम् -  
  
गर्ग उवाच -  
यदुप्रवीरस्य तुरङ्गमो वै  
     विलोकयन्‌ राजपुरं जगाम ॥  
निरिक्ष्य मार्गे सफरां नदीं च  
     ह्यवन्तिकाया विपिने स्थितोऽभूत् ॥१॥  
तदैव तत्रागतवान्महात्मा  
     सान्दीपनिः कृष्णगुरुर्द्विजेन्द्रः ॥  
स्नातुं गृहाच्छ्रीतुलसीस्रजाढ्यः  
     सधौतवस्त्रः प्रजपन्हि कृष्णम् ॥२॥  
ददर्श तत्रापि जलं पिबन्तं  
     तुरङ्गमं वै धवलं सपत्रम् ॥  
वाक्यं ब्रुवन्नेष क्रतोश्च वाजी  
     विमोचितः केन नृपेश्वरेण ॥३॥  
तत्र स्नानं प्रकुर्वन्तं दृष्ट्वा बिन्न्दु नृपात्मजम् ॥  
हयस्यार्थे मुनिर्गत्वा नोदयामास तं नृप ॥४॥  
ततः सवीरैर्बहुभिश्च राजन्‌  
     राजाधिदेवीतनयश्च शूरः ॥  
जग्राह वाहं सहसा निरीक्ष्य  
     नत्वा गुरुं तद्वचसा प्रसन्नः ॥५॥  
हयं गृहीत्वा गुरवे दर्शयामास हर्षितः ॥  
स पत्रं वाचयित्वाऽऽह नृपं सान्दीपनिर्मुदा ॥६॥  
सान्दीपनिरुवाच -  
उग्रसेनस्य तुरगं विद्धि प्राद्युम्निपालितम् ॥  
यदृच्छयाऽऽगतं राजन्कार्ष्णिजोऽत्रागमिष्यति ॥७॥  
आगमिष्यन्ति बहवो यादवा युद्धशालिनः ॥  
मित्रविन्दात्मजाश्चैव पश्यन्तस्ते तुरङ्गमम् ॥८॥  
पूजनीयास्त्वया सर्वे कृष्णचन्द्रस्य नन्दनाः ॥  
मद्वाक्याद्युद्धबुद्धिं त्वं त्यक्त्वा देहि तुरङ्गमम् ॥९॥  
इति श्रुत्वा गुरोर्वाक्यं धन्वी शूरो नृपात्मजः ॥  
हयं नेतुं मनो यस्य तत्र तूष्णीं बभूव ह ॥१०॥  
तदैव यदुसेनायाः शब्दोऽभूल्लोकमानहा ॥  
महानादं दुन्दुभीनां टङ्कारं धनुषां तथा ॥११॥  
चीत्कारं दन्तिनां चैव हयानां हेषणं तथा ॥  
झणत्कारं रथानां च वीराणां गर्जनं तथा ॥१२॥  
शतघ्नीनां महाशब्दं लोकानां भयदायकम् ॥  
श्रुत्वा राजकुमारस्तु विस्मयं परमं गतः ॥१३॥  
ततः समागताः सर्वै रथिभिश्च गजैर्हयैः ॥  
भोजवृष्ण्यन्धकमधुशूरसेनदशार्हकाः ॥१४॥  
रजोभिश्च नभो व्याप्तं कुर्वतश्चलितां महीम् ॥  
केन नीतः कुत्र गतो हयः सर्वेऽब्रुवन्वचः ॥१५॥  
ततश्च ददृशुः सर्वे घोटकं बद्धचामरम् ॥  
महाद्‌भुते चोपवने पुष्पितद्रुमसङ्कुले ॥१६॥  
गृहीतं लीलया तत्र नृपपुत्रेण बिन्दुना ॥  
दृष्ट्वानिरुद्धं निकटे गत्वा सर्वे ह्यवर्णयन् ॥१७॥  
इति श्रुत्वाऽनिरुद्धस्तु विस्मितः प्रहसन्नृप ॥  
उद्धवं प्रेषयामास बिन्दोः पार्श्वे च धर्मवित् ॥१८॥  
ततः पुर्यां महाराज चासीत्कोलाहलो महान् ॥  
भयभीता जनाः सर्वे सेनां वीक्ष्य भयङ्कराम् ॥१९॥  
अथ वै भ्रातरं द्र्ष्टुं ह्यनुबिन्दुर्भयान्वितः ॥  
कोटिवीरगणैः सार्द्धं स्वपुर्या निर्ययौ बहिः ॥२०॥  
दृष्ट्वा यज्ञहयं तत्र सपत्रं च पयःप्रभम् ॥  
भ्रात्रा गृहीतं च भयान्निषेधं स चकार ह ॥२१॥  
अनुबिन्दुरुवाच -  
यदूनां कृष्णदेवानां भ्रातर्मोचय घोटकम् ॥  
सम्बन्धस्य मिषेणापि कुलकौशलहेतवे ॥२२॥  
यादवानां बलं पश्य देवदैत्यनरासुराः ॥  
पुरा यज्ञे राजसूये सर्वे भ्रातर्न्विनिर्जिताः ॥२३॥  
इति तद्वाक्यमाकर्ण्य बिन्दुर्ज्येष्ठोऽवधर्षितः ॥  
आगतं ह्युद्धवं दृष्ट्वा हयस्थं प्रत्युवाच ह ॥२४॥  
बिन्दुरुवाच -  
मया गृहीतस्तुरगो मित्राणां मिलनाय च ॥  
तस्मान्निमन्त्रिताः सर्वे स्थितिं कुरुत चात्र वै ॥२५॥  
इति श्रुत्वोद्धवो राजन्बिन्दुं संश्लाघ्य हर्षितः ॥  
अनिरुद्धस्य निकटे गत्वा सर्वमुवाच ह ॥२६॥  
श्रुत्वानिरुद्धस्तद्वाक्यं भूत्वा राजन् प्रसन्नधीः ॥  
सेनयावन्तिकायां च नदीतीरेऽवसत्किल ॥२७॥  
अनेके शिबिरा राजंस्तत्र वै दशयोजने ॥  
नानावर्णाः सकलशा ह्यभूवन्नद्‌भुताः शुभाः ॥२८॥  
भक्ष्यं भोज्यं च लेह्यं च चोष्यमेतैश्च भोजनैः ॥  
आगतेभ्यश्च सर्वेभ्यो बिन्दुरर्हणमाहरत् ॥२९॥  
तथा चैव तृणान्नादीन्पशुभ्यो दत्तवान्नृपः ॥  
ईदृग्विधं च सत्कारं वृष्णीनां स चकार ह ॥३०॥  
नृपो राजाधिदेवी च द्वौ तथा नृपनन्दनौ ॥  
भृशं मुमुदिरे सर्वे वीक्ष्य सर्वान्हरेः सुतान् ॥३१॥  
ततो निशायां किल कार्ष्णिपुत्रो  
     विद्यागुरं च स्वपितामहस्य ॥  
आहूय नत्वाऽऽसनमेव दत्त्वा  
     प्रत्याह कृत्वा वरपूजनं च ॥३२॥  
भगवन्द्वारकायां च कृष्णवाक्यात्क्रतूत्तमम् ॥  
करोति हयमेधाख्यं चक्रवर्ती यदूत्तमः ॥३३॥  
तस्मिन्क्रतुवरे ब्रह्मन्कृपां कृत्वा ममोपरि ॥  
त्वं तु गच्छ मुनिश्रेष्ठ पुत्रेण च समन्वितः ॥३४॥  
अनिरुद्धस्य वचनं श्रुत्वा सान्दीपनिर्मुनिः ॥  
कृष्णदर्शनकाङ्क्षी च चलितुं स मनो दधे ॥३५॥  
इति श्रीगर्गसंहितायां हयमेधखण्डे  
अवन्तिकागमनं नाम द्वाविंशोऽध्यायः ॥२२॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
