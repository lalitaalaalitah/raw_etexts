मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चत्रिंशोऽध्यायः  
दानवैः सह युद्धे यादवानां जयम् -  
  
गर्ग उवाच -  
अथ वै तत्र सङ्ग्रामेऽनुशाल्वो दुर्मुखेन च ॥  
युयुधे चेन्द्रनीलस्तु दुर्नेत्रेण दुरात्मना ॥१॥  
हेमाङ्गदो दुर्मदेन दुःस्वभावेन सारणः ॥  
एवं परस्परं युद्धं बभूव रणमण्डले ॥२॥  
सारणो गदया दैत्यं मारयामास वेगतः ॥  
हेमाङ्गदस्त्रिभिर्बाणैस्तताड दुर्मदं मृधे ॥३॥  
स स्वबाणैर्मृधे तं तु सोऽपि शक्त्या जघान तम् ॥  
इन्द्रनीलश्च दुर्नेत्रं जघान लीलया शैरैः ॥४॥  
दुर्मुखं चानुशाल्वो वै चकार विरथं शरैः ॥  
स चान्यं रथामारुह्य चक्रे तं विरथं शरैः ॥५॥  
परिघेणानुशाल्वस्तु जघान दुर्मुखं मृधे ॥  
दुर्नेत्रे दुःस्वभावे च दुर्मुखे दुर्मदे हते ॥६॥  
अवशेषा दुद्रुवुर्वै दैत्याः प्राणपरीप्सया ॥  
ततः पपात चाकाशाद्‌राजपुत्रश्च विभ्रमन् ॥७॥  
मूर्च्छितोऽभूद्‌रणे राजन्नुद्वमन् रुधिरं मुखात् ॥  
रथश्चाङ्गारवत्तस्य भग्नोऽभूत्तुरगा हताः ॥८॥  
ततश्च बल्वलः क्रुद्धः पुत्रं दृष्ट्वा च मूर्च्छितम् ॥  
मुमोच धनुषा बाणाननिरुद्धाय वेगतः ॥९॥  
तानागतान्दश शरान्दृष्ट्वा रुक्मवतीसुतः ॥  
स्वबाणैस्तीक्ष्णधारैश्च चिच्छेद स्वर्णभूषितैः ॥ १०॥  
ततो दैत्यो रुषाविष्टश्चापे धृत्वा पुनः शरम् ॥  
उवाच माधवं युद्धे प्रद्युम्नं शकुनिर्यथा ॥११॥  
बल्वल उवाच -  
अनेन बाणेन यदुप्रवीर  
     धनुर्धरं त्वां रणमानिनं च ॥  
मृधे हनिष्ये न वदाम्यसत्यं  
     रक्षस्व प्राणान्यदि जीवितेच्छा ॥१२॥  
सोऽपि श्रुत्वा स्वकोदण्डे शरमेकं निधाय च ॥  
प्रत्याह प्रहसन्वाक्यं प्रद्युम्नः शकुनिं यथा ॥१३॥  
अनिरुद्ध उवाच -  
कः केन हन्यते जन्तुस्तथा कः केन रक्ष्यते ॥  
हनिष्यति सदा कालस्तथा रक्षति दुःखतः ॥१४॥  
अहं करोमि कर्ताहं हर्ताहं पालकोऽप्यहम् ॥  
यो वदेच्चेदृशं वाक्यं स विनश्यति कालतः ॥१५॥  
नाहं त्वां तु विजेष्यामि न विजेष्यसि त्वं तु माम् ॥  
त्वां मां जेष्यति विश्वात्मा कालोरूपो जगत्पतिः ॥१६॥  
न जाने कस्य कुरुते जयं वा च पराजयम् ॥  
कालस्तं मनसा वन्दे विजयार्थे च दानव ॥१७॥  
तस्मादेव हि मनसा कालं हि बलिनां वरम् ॥  
मद्वाक्याच्च महाऽज्ञानं विहाय त्वं रणं कुरु ॥१८॥  
इति तस्य वचः श्रुत्वा बल्वलो विस्मयान्वितः ॥  
तमाह तोषितः प्रीतो यथा त्वाष्ट्रो मरुत्पतिम् ॥१९॥  
बल्वल उवाच -  
कर्म प्रधानं भूमध्ये कर्मैव गुरुरीश्वरः ॥  
उच्चावचत्वं भवति कर्मणा वै यदूत्तम ॥२०॥  
सहस्रेषु गवां वत्सः यथा विन्दति मातरम् ॥  
तथा शुभाशुभं येन कृतं तिष्ठत्सु पश्यति ॥२१॥  
ततो जेष्यामि सङ्ग्रामे भवन्तं दृढकर्मणा ॥  
मया कृतश्च शपथः प्रतीकारं कुरु त्वरम् ॥२२॥  
अनिरुद्ध उवाच -  
प्रधानं मन्यसे कर्म विना कालेन तत्फलम् ॥  
न विद्यते यथा पाके कृते स्याद्विघ्नता क्वचित् ॥२३॥  
पाकप्रकारे पाकश्च विना कर्त्रा न जायते ॥  
तस्माद्वदन्ति कर्तारं कर्मकालात्परं वरम् ॥२४॥  
स कर्ता कृष्णचन्द्रस्तु गोलोकेशः परात्परः ॥  
येन वै निर्मिताः सर्वे ब्रह्मविष्णुशिवादयः ॥२५॥  
बल्वल उवाच -  
श्रीकृष्णपौत्र धन्यस्त्वमृषीन् वाक्यैर्विडम्बयन् ॥  
त्रिभिर्गुणैः पृथग्भूतः स्वभावो दुस्त्यजो नृणाम् ॥२६॥  
सावधानतया चाद्य पश्य प्राणहरं शरम् ॥  
सम्प्राप्तं यादवश्रेष्ठ कृत्वा युद्धे मनः स्वकम् ॥२७॥  
इत्युक्त्वा व्यसृजन्मायां स्वबाणेन मयस्य च ॥  
तदाभवत्तमस्तीव्रं तत्र कोऽपि न लक्ष्यते ॥२८॥  
न च स्वीयो न पारक्यो विदामास जनान्बहून् ॥  
शिलाः पर्वततुङ्गाभाः पतन्ति सुभटोपरि ॥२९॥  
वार्भिर्हताश्च सर्वेऽपि व्याकुलाश्च समन्ततः ॥  
विद्युतो विलसन्त्यत्र गर्जन्ति वारिदा भृशम् ॥३०॥  
वर्षन्ति रुधिरं चोष्णं मुञ्चन्ति सशकृञ्जलम् ॥  
गगनात्पतमानानि कबन्धानि शिरांसि च ॥३१॥  
तदा व्याकुलिताः सर्वे परस्परभयातुराः ॥  
पलायनपरा जाताः सङ्ग्रामे च यदूत्तमाः ॥३२॥  
तदानिरुद्धः प्रधने स्मृत्वा कृष्णपदद्वयम् ॥  
मायां तां स विधूयाथ मोहनास्त्रेण लीलया ॥३३॥  
तदा दिशः प्रसेदुस्ताः सूर्यस्त्वपरिवेषवान् ॥  
मेघा यथागतं याताश्चपलाः शान्तिमागताः ॥३४॥  
तदा दैत्यश्च पुरतो दृश्यते दानवैर्युतः ॥  
नानायुधधरो राजन्मायावी चण्डविक्रमः ॥३५॥  
ब्रह्मास्त्रं सन्दधे क्रुद्धो यादवानां वधाय च ॥  
ब्रह्मास्त्रेण तु ब्रह्मास्त्रं जहार माधवः पुनः ॥३६॥  
ततश्च बल्वलः क्रुद्धो गान्धर्वीं मोहिनीं पराम् ॥  
विजयार्थे च सङ्ग्रामे मायां सोऽपि चकार ह ॥३७॥  
गन्धर्वनगरं यत्र दृश्यते नृपसत्तम ॥  
न दृश्यते च सङ्ग्रामः स्वर्णसौधानि कोटिशः ॥३८॥  
बभूवुस्तत्र गन्धर्व्यो नृत्यन्त्यो गानतत्पराः ॥  
वीणातालमृदङ्गैश्च कलकण्ठैश्च कन्दुकैः ॥३९॥  
हावभावकटाक्षैश्च कटिवेणीनिदर्शनैः ॥  
तोषयन्त्यो जनान्सर्वान्सुन्दर्यः कञ्जलोचना: ॥४०॥  
तासां दृष्ट्वा च सौन्दर्यं यादवाः स्मरविह्वलाः ॥  
ऊचुः परस्परं सर्वे धृत्वा शस्त्राणि भूतले ॥४१॥  
वयं कुत्रागताः सर्वे स्वर्लोके किं तु दैवतः ॥  
यत्र नृत्यन्ति सुन्दर्यः कलकण्ठ्यो मनोहराः ॥४२॥  
आसां लावण्यजलधौ वयं मग्नाः स्मरातुराः ॥  
कथं भविष्यति जयो रणं चात्र न दृश्यते ॥४३॥  
इति ब्रुवत्सु सर्वेषु बल्वलः क्रोधपूरितः ॥  
शीघ्रं निस्त्रिंशमादय हन्तुं सर्वान्समाययौ ॥४४॥  
आगत्य खड्गेन यदुप्रवीरा-  
     न्विमोहितान्सोऽपि सहस्रशश्च ॥  
जघान युद्धे यदि ते निपेतु-  
     र्दृष्ट्वानिरुद्धस्तु रुषा तमूचे ॥४५॥  
किं करिष्यसि सङ्ग्रामेऽधर्मं सद्‌भिर्विगर्हितम् ॥  
मोहितानां मारणे च न श्लाघा ते भविष्यति ॥४६॥  
यदि शक्तिः शरीरेऽस्ति मया सार्धं रणं कुरु ॥  
इति तद्वाक्यमाकर्ण्य बल्वलो बलदर्पितः ॥  
आजगाम पदातिर्वै खड्गचर्मधरो नदन् ॥४७॥  
तमापतन्तं स निरीक्ष्य रोषाद्‌-  
     रथादवप्लुत्य मनोजपुत्रः ॥  
कृतान्तदण्डेन जघान दैत्यं  
     यथा महेन्द्रो भिदुरेण शैलम् ॥४८॥  
निर्भिन्नहृदयो दैत्यः पपात चालयन्महीम् ॥  
चतुर्वासरपर्यन्न्तं मूर्च्छितोऽभूद्‌रणाङ्गणे ॥४९॥  
तदा निपतिते दैत्ये माया शान्तिं गता स्वतः ॥  
युद्धं प्रदृश्यते तत्र यादवा विस्मयं गताः ॥५०॥  
इति श्रीगर्गसंहितायां हयमेधखण्डे  
ऽनिरुद्धजयो नाम पञ्चत्रिंशोऽध्यायः ॥३५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
