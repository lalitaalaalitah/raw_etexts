मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकविंशोऽध्यायः  
कौरव-सम्मेलनम् -  
  
श्रीनारद उवाच -  
दुर्योधने गते तत्र हाहाकारो महानभूत् ॥  
तदा देवव्रतो भीष्मो गाङ्गेयः प्रययौ त्वरम् ॥१॥  
यदूनां पश्यतां तेषां धनुष्टङ्कारयन्मुहुः ॥  
भस्मीकर्तुं यदुबलं वनं वह्निरिव ज्वलन् ॥२॥  
सर्वधर्मभृतां श्रेष्ठो महाभागवतः कविः ॥  
वीरयूथाग्रणीर्येन रामोऽपि युधि तोषितः ॥३॥  
शिरस्त्री मुकुटी गौरः सितश्मश्रुः पितामहः ॥  
यथा षोडशवर्षीयो युद्धान्तं विचरन्बलात् ॥४॥  
बाणैर्निपातयामासानिरुद्धस्य बलं महत् ॥  
करिणश्छिन्नशिरसो हयास्ते भिन्नकन्धराः ॥५॥  
खड्गहस्ता भिन्नबाणैः पत्तयोऽपि द्विधाभवन् ॥  
रथाश्चूर्णीकृता येन हतसूताश्वनायकाः ॥६॥  
अधोमुखा ऊर्ध्वमुखाश्छिन्नपादा नृपात्मजाः ॥  
खड्गहस्तधनुर्हस्ताः पतिताश्छिन्नबाहवः ॥७॥  
केचिद्वै छिन्नकवचा निपेतुर्भूमिमण्डले ॥  
अश्वैर्वीरैर्रथैर्नागैः पतितैः स्वर्णभूषितैः ॥८॥  
युद्धमण्डलमारेजे वनं वृक्षैर्हतैर्यथा ॥  
शस्त्रदन्ता बाणकेशा ध्वजवस्त्रा करिस्तना ॥९॥  
रथाङ्गकुशला राजन्महामारीव भूर्बभौ ॥  
क्षतजस्रावसम्भूता रथाश्वनरवाहिनी ॥१०॥  
आपगाभून्महादुर्गा नरैर्वैतरणी यथा ॥  
कूष्माण्डोन्मादवेताला नदन्तो भैरवं स्वनम् ॥११॥  
हरमालार्थमागत्य जगृहुर्नृशिरांसि च ॥  
रथेनातिपताकेनानिरुद्धो धन्विनां वरः ॥१२॥  
स्वबलं पतितं दृष्ट्वा प्रागाद्‌भीष्मं मृधे महान् ॥  
प्रलयाब्धिमहावर्तभीमसङ्घर्षनादिनीम् ॥१३॥  
धनुर्ज्यां तस्य चिच्छेद बाणेनैकेन कार्ष्णिजः ॥  
तुण्डया तीक्ष्णया राजन् गरुडः सर्पिणीं यथा ॥१४॥  
भीष्मोऽन्यद्धनुरादाय सज्जं कृत्वा तदात्मवान् ॥  
सर्वेषां पश्यतां तत्र ब्रह्मास्त्रं सन्दधे मृधे ॥१५॥  
ततः प्रादुष्कृतं तेजः प्रचण्डं वीक्ष्य माधवः ॥  
स्वबलस्यापि रक्षार्थं ब्रह्मास्त्रं सन्दधे स्वयम् ॥१६॥  
द्वादशादित्यसङ्काशे युयुधाते परस्परम् ॥  
त्रींल्लोकान्दहती द्वीपेऽनिरुद्धस्तं जहार ह ॥१७॥  
गाङ्गेयस्यापि कोदण्डं तडिद्वर्णं यदूत्तमः ॥  
चिच्छेद सायकैः सूर्यो नीहारमीव रश्मिभिः ॥१८॥  
भीष्मो गृहीत्वाथ गदां लक्षभारमयीं दृढाम् ॥  
प्राहिणोदनिरुद्धाय सिंहनादं तदाकरोत् ॥१९॥  
गृहीत्वा वामहस्तेन गरुत्मानिव पन्नगीम् ॥  
प्रद्युम्नो भगवान्साक्षात्प्राहिणोत्स्वगदां हृदि ॥२०॥  
गदाप्रहारव्यथितो मूर्च्छितः पतितो रथात् ॥  
बभौ सूर्यो यथाऽऽकाशाद्‌गाङ्गेयो मृधमण्डले ॥२१॥  
कृपाचार्योऽपि तत्रैवानिरुद्धाय महात्मने ॥  
शक्तिं चिक्षेप सहसा रुषा प्रस्फुरिताधरः ॥२२॥  
दीप्तिमान्कृष्णपुत्रस्तु पथि चिच्छेद तां नृप ॥  
खड्गेन शितधारेण कुवाक्येनेव मित्रताम् ॥२३॥  
द्रोणाचार्यो महाबाहुर्भानूपरि रुषान्वितः ॥  
चिक्षेप पार्वतं चास्त्रं धनुष्टङ्कारयन्मुहुः ॥२४॥  
पतन्तः पर्वता व्योम्नश्चूर्णयन्तो द्विषद्‌बलम् ॥  
तेषां पातेन राजेन्द्र हाहाकारो महानभूत् ॥२५॥  
तदा हरेः सुतो भानुर्वायव्यास्त्रं समादधे ॥  
तद्वातेनाद्रयः सर्वे उड्डीता ह्यभवन् रणात् ॥२६॥  
बाह्लीकस्तु तदा क्रुद्धो वह्न्यस्त्रं सन्दधे ततः ॥  
भस्मीभूतं बलं जातं वह्निनेव महद्वनम् ॥२७॥  
पार्जन्यमाददे तत्र साम्बो जाम्बवतीसुतः ॥  
तेन शान्तिं गतो वह्निर्ज्ञानेनेव त्वहङ्कृतिः ॥२८॥  
कर्णस्ततो मधुं हित्वा साम्बोपरि रुषान्वितः ॥  
जघान बाणविंशत्या जगर्ज घनवद्‌बली ॥२९॥  
तद्‌बाणैः सरथः साम्बो बभ्राम घटिकाद्वयम् ॥  
क्रोशं पुनः प्रपतितः किञ्चिद्व्याकुलमानसः ॥३०॥  
पुनर्गदां समादाय रथं त्यक्त्वा समेत्य सः ॥  
तताड गदया कर्णं साम्बो जाम्बवीसुतः ॥३१॥  
गदाप्रहारव्यथितः पतितो धरणीतले ॥  
मूर्च्छां प्राप रणे राजन्कर्णो वीरो महाबलः ॥३२॥  
साम्बोऽपि स्वधनुर्नीत्वा रथमारुह्य वेगतः ॥  
शलं जघान विंशत्या सोमदत्तं च पञ्चभिः ॥३३॥  
द्रौणिं च दशभिर्बाणैर्धौम्यं षोडशभिस्तथा ॥  
लक्ष्मणं दशभिस्तत्र शकुनिं पञ्चभिस्तथा ॥३४॥  
दुःशासनं च विंशत्या विंशत्या सञ्जयं पृथक् ॥  
भूरिं बाणशतै राजन्यज्ञकेतुं शतैः शितैः ॥३५॥  
बाणैर्जघान समरे जगर्ज घनवद्बली ॥  
दशभिर्दशभिर्नेतॄनेकैकेन गजान् हयान् ॥३६॥  
पञ्चभिः पञ्चभिर्वीरान् बाणैः साम्बस्तताड ह ॥  
वीक्ष्य जाम्बवतीसूनोः साम्बस्य करलाघवम् ॥३७॥  
स्वे परे सैनिकाः सर्वे विस्मयं परमं गताः ॥  
तदा भीष्मः समुत्थाय गृहीत्वा धनुरुत्तमम् ॥३८॥  
चिच्छेद दशभिर्बाणैः साम्बकोदण्डमुत्तमम् ॥  
भीष्मो महाबलो वीरो द्रोणाचार्यश्च सायकैः ॥३९॥  
कर्णः सद्यो यदुबलं जघ्नुर्ज्ञानं यथा गुणाः ॥  
दुर्योधनः पुनर्योद्धुं रथमारुह्य मानदः ॥४०॥  
अक्षौहिणीभिर्दशभिर्नादयन्नाययौ मृधे ॥४१॥  
देवौ पुरणौ पुरुषौ तदावि-  
     र्बभूवतुर्मैथिल रामकृष्णौ ॥  
सुपर्णतालध्वजशालियानौ  
     प्रद्योतयन्तौ परितौ हि शस्तौ ॥४२॥  
तदा जयारावसमाकुलाः सुरा  
     गन्धर्वमुख्याश्च जगुर्मनोहरम् ॥  
सुरनका दुन्दुभयो विनेदुः  
     श्रीलाजपुष्पैर्ववृषुः सुरस्त्रियः ॥४३॥  
तदैव नेमुर्यदवः परेश्वरौ  
     दुर्योधनाद्याः कुरवस्तु सर्वतः ॥  
निघाय शस्त्राणि ददुर्बलिं परं  
     सर्वे प्रसन्नाः कृतहस्तसम्पुटाः ॥४४॥  
प्रद्युम्नमुख्यान् स्वसुतान् मदोद्धतान्  
     निर्भर्त्स्य वाग्भिः परमेश्वरो हरिः ॥  
प्रणम्य देवव्रतमुख्यकौरवान्  
     समेत्य दुर्योधनमूचतुः परौ ॥४५॥  
श्रीरामकृष्णावूचतुः -  
राजन् यदेभिः किल बालबुद्धिभि-  
     स्तत्क्षम्यतां मा भव दुर्मनाः स्वतः ॥  
यदा तु किञ्चित्परुषं प्रकीर्तितं  
     प्रकीर्ततां नौ भवतां नृपेश्वर ॥४६॥  
माभूत्कुरूणां भुवि यादवानां  
     कदापि किञ्चित्कलिरेव राजन् ॥  
सम्बन्धिनो ज्ञातय एव सर्वे  
     निचौलवस्त्रान्तरवत्प्रियार्थाः ॥४७॥  
श्रीनारद उवाच -  
पूजितौ कुरुभिः शश्वद्‌रामकृष्णौ सुरेश्वरौ ॥  
प्रद्युम्नाद्यैः सयदुभी रेजतुर्मैथिलेश्वर ॥४८॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
श्रीरामकृष्णागमनं नामैकविंशोऽध्यायः ॥२१॥  
  
GO TOP
