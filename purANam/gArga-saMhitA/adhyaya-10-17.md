मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - सप्तदशोऽध्यायः  
स्त्रीराज्यविजयम् -  
  
गर्ग उवाच -  
अथानिरुद्धस्य हयो विमुक्तो  
     यदुप्रवीरैश्च महोज्ज्वलाङ्गः ॥  
उशीनराद्वीरवरान्प्रपश्य-  
     न्विनिर्गतः सोऽपि शनैः शनैश्च ॥१॥  
एवं स विचरन्‌ राजन्‌ राष्ट्रे राष्ट्रे हयोत्तमः ॥  
नृपैश्च बहुभी राजन्गृहीतश्च विमोचितः ॥२॥  
इन्द्रनीलं जितं श्रुत्वा तथा हेमाङ्गदं नृपम् ॥  
नृपाश्चान्ये मण्डलेशाः प्राप्तं न जगृहुर्हयम् ॥३॥  
वीरहीनान्बहून्देशान्विलोक्य तुरगोत्तमः ॥  
यदृच्छया नृपश्रेष्ठ स्त्रीराज्यं तु जगाम ह ॥४॥  
राजन्यकन्या काचिद्वै सुरूपा नाम सुन्दरी ॥  
राज्यं सा कुरुते स्वैरं राजा तत्र न जीवति ॥५॥  
तत्र देशे स्त्रियं प्राप्य यस्तां भजति कामतः ॥  
ऊर्ध्वं संवत्सराद्‌राजन्न कदापि स जीवति ॥६॥  
तत्पुरे तुरगो गत्वा ह्युद्याने पुष्पसङ्कुले ॥  
लवङ्गलतिकवृन्दे स्वेलागन्धसमाकुले ॥७॥  
पक्षिभिर्मधुपैर्घुष्टे स्थितोऽभूच्चिञ्चिणीतले ॥  
ददृशुः स्त्रीजनाः सर्वे श्यामकर्णं मनोहरम् ॥८॥  
ब्राह्मणाः क्षत्रिया वैश्याः शूद्रा द्र्ष्टुं समागताः ॥  
हयं दृष्ट्वा स्त्रियो गत्वा स्वामिनीमवदन्नृप ॥९॥  
श्रुत्वा राज्ञी रथे स्थित्वा छत्रचामरवीजिता ॥  
नारीकोटिसमायुक्ता हयं द्र्ष्टुं समाययौ ॥१०॥  
अश्वं दृष्ट्वा च तत्पत्रं वाचयित्वा रुषान्विता ॥  
पुनः पुरे हयं बद्ध्वा युद्धं कर्तुं मनो दधे ॥११॥  
काश्चिन्नार्यो गजारूढा रथारूढाः समाययुः ॥  
हयारूढास्तथा काश्चिद्दंशिताः शस्त्रसंयुताः ॥१२॥  
ताः सर्वा कुपिता वीक्ष्य शस्त्रवर्षं प्रकुर्वतीः ॥  
आगतो ह्यनिरुद्धस्तु हेमाङ्गदमुवाच ह ॥१३॥  
अनिरुद्ध उवाच -  
राजन्नेताश्च का नार्यो युद्धं कर्तुं समागताः ॥  
विस्तरेणापि कथय येन मे स्याच्छिवं त्विह ॥१४॥  
हेमाङ्गद उवाच -  
अत्र देशे च कुरुते राज्ञी राज्यं नृपेश्वर ॥  
न जीवति नृपो राज्ये तस्मात्स्त्रीभिः समन्विता ॥१५॥  
हयं गृहीत्वा ते सा च सङ्ग्रामं कर्तुमागता ॥  
इति श्रुत्वानिरुद्धस्तु राजानमिदमब्रवीत् ॥१६॥  
अनिरुद्ध उवाच -  
कस्मात्स्त्री कुरुते राज्यं राजा कस्मान्न जीवति ॥  
एतां विस्तरतो वार्तां यत्त्वं जानासि तद्वद ॥१७॥  
इति तद्वाक्यमाकर्ण्य राजा हेमाङ्गदोऽब्रवीत् ॥  
संस्मरन् याज्ञवल्क्यस्य स्वगुरोश्च पदाम्बुजम् ॥१८॥  
यादवेन्द्र पुरावृत्तं याज्ञवल्क्यमुखाच्छ्रुतम् ॥  
चम्पकायां मया पूर्वं कथयिष्यामि तच्छृणु ॥१९॥  
पुरा कृतयुगे राजन्नत्र देशे बभूव ह ॥  
नारीपाल इति ख्यातो राजा तु मण्डलेश्वरः ॥ ॥२०॥  
तस्यासीन्मोहिनी भार्या सिंहलद्वीपसम्भवा ॥  
पद्मिनी हंसगमना पूर्णचन्द्रनिभानना ॥२१॥  
तस्याः सौन्दर्यजलधौ मग्नो भूत्वा महीपतिः ॥  
अहर्निशमविज्ञाय रेमे तां शतवत्सरैः ॥२२॥  
न चाकार प्रजानां वै न्यायं कामेन मोहितः ॥  
तदा सर्वाः प्रजा राजन्बभूवुर्दुःखपीडिताः ॥२३॥  
प्रजानां कदनं वीक्ष्य मोहिनी नृपवल्लभा ॥  
न्यायं चकार सर्वासां स्वशक्त्या यादवेश्वर ॥२४॥  
एकदा तं नृपं द्र्ष्टुमष्टावक्रो महामुनिः ॥  
आजगाम नृपस्यापि प्राप्तश्चान्तःपुरे किल ॥२५॥  
तमागतं मुनिं दृष्ट्वा नृपः स्त्रीलग्नमानसः ॥  
विजहास कुरुपोऽयं कस्मात्प्राप्त इति ब्रुवन् ॥२६॥  
ततो रुषा मुनिः प्राह शृणु मूढ नपुंसक ॥  
मुनीनां स्त्रीजितो भूत्वापमानं किं करिष्यसि ॥२७॥  
त्वद्देशे च सदा राज्यं नार्यः कुर्वन्तु नित्यशः ॥  
न जीवति नृपो राज्ये तस्माद्‌गच्छ त्वमालयात् ॥२८॥  
अत्र देशे स्त्रियं प्राप्य यस्तां भजति नित्यशः ॥  
स तु संवत्सरान्ते वै न जीवति न संशयः ॥२९॥  
गर्ग उवाच -  
इत्युक्त्वा स्वाश्रमं सोऽपि प्रययौ मुनिसत्तमः ॥  
गते मुनौ नृपस्तत्र क्लीबोऽभूत्तस्य शापतः ॥३०॥  
सर्वं मुनिकृतं ज्ञात्वा गर्हयामास भूपतिः ॥  
आत्मानमात्मना चैव स दीनो दुःखदुःखितः ॥३१॥  
नारीपाल उवाच -  
किं कृतं मन्दभाग्येन स्त्रीजितेन मया ह्यहो ॥  
मुनीनां पूजनं त्यक्त्वा तथा निरययायिनम् ॥३२॥  
अद्य मां पापिनं दुष्टं यमदूतैर्विलोकितम् ॥  
दृष्ट्वा वैतरणीयोग्यं कः प्रतापात्प्रमोक्ष्यति ॥३३॥  
इत्युक्त्वा स गृहं त्यक्त्वा विचचार वने वने ॥  
भजन्विमुक्तिदं विष्णुं लेभे चान्ते हरेः पदम् ॥३४॥  
अत्र देशे च राजानो राज्यं शापभयान्विताः ॥  
न करिष्यन्ति नार्य्यश्च करिष्यन्ति न संशयः ॥३५॥  
श्रीगर्ग उवाच -  
एवं तयोः कथतोर्नार्यः क्रुद्धाः समागताः ॥  
व्यमुञ्चन्धनुषैर्बाणान्पुंश्चल्यः क्रोधपूरिताः ॥३६॥  
ताः स्त्रीर्वीक्ष्यानिरुद्धस्तु विस्मितोऽभुद्‌भयान्वितः ॥  
कथं करिष्ये युद्धं वै स्त्रीभिः सार्द्धमिति ब्रुवन् ॥३७॥  
तदैव तस्य निकटे सुरूपा मण्डलेश्वरी ॥  
स्त्रीभिः प्राप्ता चानिरुद्धं दृष्ट्वा वचनमब्रवीत् ॥३८॥  
राज्ञ्युवाच  
तिष्ठ तिष्ठ रणे वीर कुरु युद्धं मया सह ॥  
सेनायुक्तस्तथापि त्वं किं शोचसि वृथा रणे ॥३९॥  
अहं त्वां मानिनं जित्वा प्रधने वृष्णिभिर्युतम् ॥  
क्रीडामृगं करिष्यामि मदनज्वरपीडिता ॥४०॥  
इति तस्या वचः श्रुत्वानिरुद्धो भयविह्वलः ॥  
प्रत्याह दीनया वाचा सर्वविन्मण्डलेश्वरीम् ॥४१॥  
तुरगं कृष्णचन्द्रस्य सर्वदेवदेवेश्वरस्य च ॥  
मह्यं प्रयच्छ हे राज्ञि क्रतोरर्थे तु स्वेच्छया ॥४२॥  
नाहं करिष्ये युद्धं वै त्वया सार्द्धं वरानने ॥  
गच्छ द्वारावतीं तस्माद्दर्शनार्थं हरेश्च वै ॥४३॥  
यन्नामस्मरणाद्‌भद्रे नरो याति कृतार्थताम् ॥  
तस्य वै दर्शनस्यापि फलं किं कथयामि ते ॥४४॥  
इति सा चानिरुद्धेन बोधिता निपुणेन वै ॥  
पूर्ववार्तां स्मरन्त्याह ब्रह्माणं मोहिनी यथा ॥४५॥  
सुरूपोवाच  
अहं पुराभवं देव स्वर्वेश्या पूर्वजन्मनि ॥  
मोहिनी नाम विख्याता कञ्जाङ्गा कञ्जलोचना ॥४६॥  
एकदा हंसयानेन व्रजन्तं पद्मसम्भवम् ॥  
दृष्ट्वा तन्निकटे गत्वा भज मामित्युवाच ह ॥४७॥  
यदा न जगृहे ब्रह्मा शापं दत्वा तदा ह्यहम् ॥  
गत्वा ककुद्मतीतीरे चकार दुष्करं तपः ॥४८॥  
तपसा तोषितो ब्रह्मा तपोऽन्ते च समागतः ॥  
तपस्विनीं प्रसन्नात्मा वरं ब्रूहीत्युवाच ह ॥४९॥  
तच्छ्रुत्वा मोहिनी प्राह देवदेव नमोऽस्तु ते ॥  
वरं वरय लोकेश दीनां मां तपसि स्थिताम् ॥५०॥  
यदि मां त्वं न गृह्णासि दुःखितां शरणागताम् ॥  
तदा रोषेण त्यक्ष्यामि तपसा च कृशां तनुम् ॥५१॥  
इति श्रुत्वा विधिः प्राह शोकं मा कुरु भामिनि ॥  
अन्यजन्मनि ते भद्रे भविष्यति मनोरथः ॥ ५२॥  
अहं पौत्रो भविष्यामि द्वारकायां हरेश्च वै ॥  
सुवर्णश्चानिरुद्धाख्यः स्त्रीराज्ये त्वं भविष्यसि ॥५३॥  
ततो गृह्णामि त्वां भद्रे नानृतं वचनं मम ॥  
इति श्रुत्वा च तद्वाक्यं जाताहं पृथिवीतले ॥५४॥  
ब्रह्मा त्वं यादवश्रेष्ठ मदर्थे च समागतः ॥  
गर्ग उवाच -  
वाक्यं तस्याः समाकर्ण्य यादवा विस्मयं ययुः ॥५५॥  
अनिरुद्धस्तु धर्मात्मा प्रत्याह विमलं वचः ॥  
अनिरुद्ध उवाच -  
गच्छ श्रीद्वारकां भद्रे तत्र गृह्णामि त्वां प्रियाम् ॥  
अद्य यास्यामि तुरगं राजन्येभ्यश्च पालयन् ॥५६॥  
ततः सा तस्य वाक्येन प्रमिलां मन्त्रिणीं वराम् ॥  
राज्ये कृत्वा तुरङ्गं च दत्त्वा द्वारावतीं ययौ ॥५७॥  
इति श्रीगर्गसंहितायां हयमेधखण्डे  
स्त्रीराज्यविजयो नाम सप्तदशोऽध्यायः ॥१७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
