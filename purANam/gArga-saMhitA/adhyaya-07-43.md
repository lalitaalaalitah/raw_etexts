मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - त्रिचत्वारिंशोऽध्यायः  
वेदनगरवर्णनम् -  
  
श्रीनारद उवाच -  
इत्थं खण्डं तु भद्राश्चं जित्वा श्रीयादवेश्वरः ॥  
यदुभीः सैनिकैः सार्द्धमिलावृतमथाययौ ॥१॥  
विभाति यत्रैव गिरीन्द्रराजो  
     भूपद्मगोलस्य च कर्णिकेव ॥  
स्फुरद्द्युतिः स्वर्णमयः सुमेरुः  
     सुरालयो मैथिल रत्नसानुः ॥२॥  
तं सर्वतो मन्दरमेरुसुन्दरौ  
     सुपार्श्व एवं कुमुदश्चतुर्थकः ॥  
विभाति सैको गिरिभिर्नगेश्वर-  
     श्चतुष्पदार्थैश्च मनोरथा इव ॥३॥  
जाम्बूनदं जम्बुभवं हि यत्र  
     यतः स्वतः सिद्धिभवं सुवर्णम् ॥  
यत्रारुणोदाख्यनदी च जाता  
     यद्वारिपानाद्भुवि नामयित्वम् ॥४॥  
कदम्बजा मधुधाराश्च पञ्च  
     यासां तु पानेन नृणां कदापि ॥  
शीतोष्णवैवर्ण्यपरिश्रमाद्या  
     दौर्गन्ध्यभावा न भवन्ति राजन् ॥५॥  
यदुद्‌भवाः कामदुघा नदाश्च  
     रत्नान्नवासःशुभभूषणानि ॥  
शय्यासनादीनि फलानि यानि  
     दिव्यानि तानि त्वथ चार्पयन्ति ॥६॥  
एवं च यत्रोर्ध्ववनं प्रसिद्धं  
     सङ्कर्षणो यत्र विराजतेऽथ ॥  
शिवः सदासौ रमते प्रियाभिः  
     स्त्रीभावतां यान्ति जनास्तु तत्र ॥७॥  
हैमाम्बुजैः शीतवसन्तवायुभिः  
     काश्मीरवृक्षैश्च लवङ्गजालैः ॥  
देवद्रुमामोदमदान्धषट्पदै-  
     रिलावृतं खण्डमतीव रेजे ॥८॥  
पश्यन् भुवं स्वर्णमयीं मनोहरां  
     वैदूर्यरत्नाङ्कुरवृन्दचित्रिताम् ॥  
इलावृतं पूर्णमलङ्कृतैः सुरै-  
     र्विजित्य खण्डं जगृहे बलिं हरिः ॥९॥  
श्रीशोभनो नाम पुरा कृतेन  
     जामातृकोऽभून्मुचुकुन्दभूभृतः ॥  
एकादशीं यः समुपोष्य भारते  
     प्राप्तः स देवैः किल मन्दराचले ॥१०॥  
अद्यापि राज्यं कुरुते कुबेरवद्‌-  
     राज्ञः सुतोऽसौ किल चन्द्रभागया ॥  
नीत्वा बलिं देववरस्य सम्मुखे  
     समाययौ मैथिल सुन्दरः परः ॥११॥  
प्रदक्षिणीकृत्य हरिं यदूत्तमं  
     पादारविन्दे पतितोऽथ शोभनः ॥  
भक्त्या प्रणम्याशु बलिं महात्मने  
     दत्वा ययौ मैथिल मन्दराचलम् ॥१२॥  
बहुलाश्व उवाच -  
शोभने च नृपे याते भगवान्मधुसूदनः ॥  
अग्रे चकार किं देवो वद देवर्षिसत्तम ॥१३॥  
श्रीनारद उवाच -  
सरोवरं परं दिव्यं तस्मिन्मन्दरसानुनि ॥  
सौवर्णपङ्कजं वीक्ष्य किरीटी प्राह माधवम् ॥१४॥  
अर्जुन उवाच -  
काञ्चनीभिर्लताभिश्च सौवर्णेः पङ्कजैर्वृतम् ॥  
वद मां देवकीपुत्र कस्येदं कुण्डमद्‌भुतम् ॥१५॥  
श्रीभगवानुवाच -  
पृथुः पूर्वो राजराजः स्वायम्भुवकुलोद्‌भवः ॥  
तताप स तपो दिव्यं तस्येदं कुण्डमद्‌भुतम् ॥१६॥  
अस्य पीत्वा जलं सद्यः सर्वपापैः प्रमुच्यते ॥  
स्नात्वा तद्धाम परमं याति पार्थ नरेतरः ॥१७॥  
श्रीनारद उवाच -  
अत्रैव भगवान्साक्षात्तपोभूमिं जगाम ह ॥  
सरूपास्तत्र नृत्यन्ति सर्वास्ता ह्यष्टसिद्धयः ॥१८॥  
ता वीक्ष्य चोद्धवः प्राह भगवन्तं सनातनम् ॥  
उद्धव उवाच -  
कस्येयं सुतपोभूमिर्मन्दराचलसन्निधौ ॥  
मूर्तिमत्यो विराजन्त्यः काः स्त्रियो वद हे प्रभो ॥१९॥  
श्रीभगवानुवाच -  
स्वायम्भुवेन मनुना तपश्चात्र कृतं पुरा ॥  
तस्येयं सुतपोभूमिरद्यापि श्रेयसी बहु ॥२०॥  
सदात्रैव हि वर्तन्ते नारीरूपाष्टसिद्धयः ॥  
अत्र प्राप्तस्य कस्यापि ततस्ताश्च भवन्ति हि ॥२१॥  
अत्र क्षणेन तपसा देवत्वं याति मानवः ॥  
तपोभूमेश्च माहात्म्यं वक्तुं नालं चतुर्मुखः ॥२२॥  
श्रीनारद उवाच -  
इत्युक्त्वा भगवान्कृष्णः स्वसैन्यपरिवारितः ॥  
जगाम प्रोत्कटान्देशान्दुन्दुभीन्नादयन्मुहुः ॥२३॥  
हिरण्यकशिपुर्दैत्यो यत्र तेपे तपः पुरा ॥  
यत्र लीलावती नाम वर्तते काञ्चनी पुरी ॥२४॥  
लीलावतीश्वरः साक्षाद्वीतिहोत्रो हुतासनः ॥  
नित्यं राज्यं प्रकुरुते मूर्तिमान् भुवि सुव्रतः ॥ २५॥  
सोऽपि श्रीकृष्णचन्द्राय पुरुषाय महात्मने ॥  
बलिं दत्वा परां शश्वत्स्तुतिं चक्रे धनञ्जयः ॥२६॥  
इत्थं पश्यन्देवदेवः सर्वं वर्षमिलावृतम् ॥  
जगाम वेदनगरं जम्बूद्वीपं मनोरमम् ॥२७॥  
मूर्तिमान् यत्र निगमो दृश्यते सर्वदैव हि ॥  
तत्सभायां सदा वाणी वीणापुस्तकधारिणी ॥२८॥  
गायन्ती कृष्णचरितं सुभगं मङ्गलायनम् ॥  
उर्वशीपूर्वचित्याद्या नृत्यन्त्यप्सरसो नृप ॥२९॥  
हावभावकटाक्षैश्च तोषयन्त्यः श्रुतीश्वरम् ॥  
अहं विश्वावसुश्चैव तुम्बरुश्च सुदर्शनः ॥३०॥  
तथा चित्ररथो ह्येते वादित्राणि मुहुर्मुहुः ॥  
वेणुवीणामृदङ्गानि मुरुयष्टियुतानि च ॥३१॥  
तालदुन्दुभिभिः सार्द्धं वादयन्ति यथाविधि ॥  
ह्रस्वदीर्घप्लुतोदात्तानुदात्तस्वरिता नृप ॥३२॥  
सानुनासिकभेदश्च तथा निरनुनासिकः ॥  
एतैरष्टादशैर्भैदैर्गीयन्ते श्रुतयः परैः ॥३३॥  
मूर्तिमन्तो विराजन्ते तत्र वेदपुरे नृप ॥  
अष्टौ तालाः स्वराः सप्त तथा ग्रामत्रयं नृप ॥३४॥  
वसन्ति वेदनगरे मूर्तिमन्तः सदैव हि ॥  
भैरवो मेघमल्लारो दीपको मालकंसकः ॥३५॥  
श्रीरागश्चापि हिण्डोलो रागाः षट् सम्प्रकीर्तिताः ॥  
पञ्चभिश्च प्रियाभिश्च तनुजैरष्टभिः पृथक् ॥३६॥  
मूर्तिमन्तस्तु ते तत्र विचरन्ति नरेश्वर ॥  
भैरवो बभ्रूवर्णश्च मालकंसः शुकद्युतिः ॥३७॥  
मयूरद्युतिसंयुक्तो मेघमल्लार एव हि ॥  
सुवर्णाभो दीपकश्च श्रीरागोऽरुणवर्णभृत् ॥  
हिण्डोलो दिव्यहंसाभो राजते मिथिलेश्वर ॥३८॥  
बहुलाश्व उवाच -  
तालानां च स्वराणां च ग्रामाणां मुनिसत्तम ॥  
नृत्यानां कति भेदा वै नामभिः सहितान् वद ॥३९॥  
श्रीनारद उवाच -  
रूपकश्चञ्चरीकश्च तालः परमठः स्मृतः ॥  
विराटकमठश्चैव मल्लकश्च झटिज्जुटा ॥४०॥  
निषादर्षभगान्धार-षड्जमध्यमधैवताः ॥  
पञ्चमश्चेत्यमी राजन् स्वराः सप्त प्रकीर्तिताः ॥४१॥  
माधुर्यमथ गान्धारं ध्रौव्यं ग्रामत्रयं स्मृतम् ॥  
रासं च ताण्डवं नाट्यं गान्धर्वं कैन्नरं तथा ॥४२॥  
वैद्याधरं गौह्यकं च नृत्यमाक्रूरसं नृप ॥  
हावभावानुभावैश्च दशभिश्चाष्टभेदवत् ॥४३॥  
सारेगमपधनीति स्वरगम्यं पदं स्मृतम् ॥  
एतत्ते कथितं राजन् किं भूयः श्रोतुमिच्छसि ॥४४॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
वेदनगरवर्णनं नाम त्रिचत्वारिंशोऽध्यायः ॥४३॥  
  
GO TOP
