मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकचत्वारिंऽशोध्यायः  
शकुनिदैत्यवधम् -  
  
श्रीनारद उवाच -  
दैत्यान शेषान् समानीय नानायुद्धधरो बली ॥  
उच्चैःश्रवसमूहाय हयं दिव्य मनोहरम् ॥१॥  
धनुष्टङ्कारयन्वीरः शकुनिः क्रोधमूर्च्छितः ॥  
आययौ सम्मुखे योद्धुं श्रीकृष्णस्यापि सम्मुखे ॥२॥  
पुनः प्राप्तं दैत्यसैन्यं शकुनिं युद्धदुर्मदम् ॥  
तं वीक्ष्य वृष्णयः सर्वे जगृहुः स्वायुधानि च ॥३॥  
दैत्यानां यदुभिः सार्द्धं घोरं युद्धं बभूव ह ॥  
वीरैः संयुयुधुर्वीराः सिंहाः सिंहैरिवाहवे ॥४॥  
सर्वेषामग्रतः प्राप्तः कोदण्डं नादयन्मुहुः ॥  
शकुनिर्मेघवद्‌राजन् चक्रे नाराचदुर्दिनम् ॥५॥  
बाणान्धकारे सञ्जाते भगवान् गरुडध्वजः ॥  
शार्ङ्‌गी शार्ङ्‌गेण धनुषा यथेन्द्रेण घनो बभौ ॥६॥  
श्रीकृष्णो भगवान्साक्षाच्छकुनेरसुरस्य च ॥  
चिच्छेद बाणपटलं बाणेनैकेन लीलया ॥७॥  
आकृष्य कर्णपर्यन्तं कोदण्डं शकुनिर्मृधे ॥  
तताड दशभिर्बाणैः श्रीकृष्णहृदि मैथिल ॥८॥  
प्रलयाब्धिमहावर्त-भीमसङ्घर्षनादिनीम् ॥  
धनुर्ज्यां शकुनैः शौरिश्चिच्छेद दशभिः शरैः ॥ ९॥  
मायावी शकुनिर्दैत्यः शतरुपी बभूव ह ॥  
युयोध हरिणा युद्धे सर्वेषां पश्यतां नृप ॥१०॥  
सहस्राणि स्वरूपाणि धृत्वा साक्षाद्धरिः स्वयम् ॥  
युयुधे तेन दैत्येन तदद्भुतनिवाभवत् ॥११॥  
मयदैत्येन रचितं त्रिशूलं ज्वलनप्रभम् ॥  
भ्रामयित्वाथ हरये प्राहिणोद्दैत्यराड् बली ॥१२॥  
ततः क्रुद्धो महाबाहुः परिपूर्णतमो हरिः ॥  
चिच्छेद तं तीक्ष्णतुण्डं पन्नगं गरुडो यथा ॥१३॥  
ततः क्रुद्धो महाबाहुर्गदां चिक्षेप मूर्द्धनि ॥  
हयात्तं पातयामास गदया वज्रकल्पया ॥१४॥  
गदाप्रहारव्यथितः क्षणं मूर्च्छां गतोऽसुरः ॥  
गृहीत्वा स्वां गदां युद्धे युयुधे माधवेन वै ॥१५॥  
तयोर्युद्धमभूद्‌घोरं गदाभ्यां रणमण्डले ॥  
अभुच्चटचटारावो वज्रनिष्पेषवत्किल ॥१६॥  
श्रीकृष्णगदया तस्य चूर्णीभूता गदा भुवि ॥  
विरेजेऽङ्‌गारवत्तत्र सर्वेषां पश्यतां मृधे ॥१७॥  
गिरिदर्यां यथा सिंहौ वने मत्तौ गजावुभौ ॥  
रणमध्ये तथा तौ द्वौ युयुधाते परस्परम् ॥१८॥  
श्रीकृष्णं नोदयामास शकुनिः शतयोजनम् ॥  
हरिस्तं प्रेषयामास सहस्रयोजनं भुवि ॥१९॥  
गृहीत्वा भुजयोस्तं वै जङ्घाभ्यां भुवनेश्वरः ॥  
पातयामास भूपृष्ठे कमण्डलुमिवार्भकः ॥२०॥  
किञ्चिद्व्यथां गतो दैत्यो गृहीत्वा जारुधिङ्गिरिम् ॥  
प्राहिणोच्च दुराचारः शकुनिर्युद्धदुर्मदः ॥२१॥  
समागतं गिरिं वीक्ष्य भगवान्कमलेक्षणः ॥  
जयशब्दं प्रकुर्वन्तावन्योन्यं ताडयन् गिरिम् ॥२२॥  
चूर्णयामासतू राजंस्तथा चन्द्रावतीं पुरीम् ॥  
तदा दैत्योऽतिसङ्क्रुद्धो गृहीत्वा खड्गचर्मणी ॥२३॥  
आययौ सम्मुखे राजञ्छ्रीकृष्णस्य महात्मनः ॥  
शार्ङ्‌गी शांर्ङ्‌गं सङ्गृहीत्वाथार्द्धचन्द्रमुखं शरम् ॥२४॥  
सन्दधे सहसा युद्धे ग्रीष्ममार्तण्डसन्निभम् ॥  
शार्ङ्‌गमुक्तो दिव्यबाणो द्योतयन्मण्डलं दिशाम् ॥२४॥  
शकुनेर्मस्तकं छित्त्वा भूमिं भित्वा तलं गतः ॥  
व्यसुर्भूत्वा तदा दैत्यः पतितो रणमण्डले ॥२६॥  
भूमिस्पर्शात्सजीवोऽभूत्क्षणमात्रेण मैथिल ॥  
करेणादाय मुण्डं स्वं स्वकबन्धे निधाय सः ॥२७॥  
युद्धं कर्तुं समुत्तस्थौ तदद्‌भुतमिवाभवत् ॥  
इत्थं कृष्णेन निहतः सप्तवारं महासुरः ॥२८॥  
भूमिस्पर्शात्सजीवोऽभूद्‌राहुवत्पुनरुत्थितः ॥  
एकाकी यादवकुलं संहारं कर्तुमुद्यतः ॥२९॥  
विवेशाशु महादैत्यो वने वह्निरिव प्रभुः ॥  
सतुरङ्गान्महावीरा-न्सशस्त्रानुत्कटान् गजान् ॥३०॥  
सङ्गृहीत्वा भुजाभ्यां खं प्राक्षिपल्लक्षयोजनम् ॥  
कांश्चिद्‌गजान्मुखे धृत्वा स्कन्धयोरुभयोरपि ॥३१॥  
कक्षयोरुभयोर्दैत्यो बभौ कालाग्निरुद्रवत् ॥  
पद्‌भ्यां कराभ्यां दैत्यस्य त्रासं याते महामृधे ॥३२॥  
हाहाकारो महानासीच्छ्रीकृष्ण्स्य महात्मनः ॥  
तदैव भगवान्साक्षाच्छ्रीकृष्णो विश्वरक्षकः ॥  
सुदर्शनास्त्रं प्रायुङ्क्त साधूनां रक्षणाय वै ॥३३॥  
तद्धस्तमुक्तं निशितं सुदर्शनं  
     लयार्ककोटिद्युतिमज्ज्वलत्प्रभम् ॥  
जहार सद्यः शकुनेर्दृढं शिरो  
     यथा च वृत्रस्य पविर्महामृधे ॥३४॥  
तावद्गृहीत्वा शकुनिं महामृधे  
     चिक्षेप सद्यो मृतमम्बरे बलात् ॥  
उत्क्षेपणं भोः कुरुतेषुभिर्दिवि  
     यदून् गिरा श्रीपतिरित्युवाच ॥३५॥  
श्रीनारद उवाच -  
इत्थं हरेर्वचः श्रुत्वा सर्वे यादवपुङ्गवाः ॥  
अम्बरात्प्रपतन्तं ते तेडुर्बाणैः स्फुरत्प्रभैः ॥३६॥  
दैत्यो दीप्तिमतो बाणैरम्बरे शतयोजनम् ॥  
गतः कन्दुकवद्‌राजन्नूर्ध्वं लोकस्य पश्यतः ॥३७॥  
साम्बस्यापि स बाणेन सहस्रं योजने गतः ॥  
पुनस्तमापतन्तं खाञ्जघान त्विषुणार्जुनः ॥३८॥  
तेन बाणेन दैत्येन्द्रो योजनं चायुतं गतः ॥  
अनिरुद्धस्य बाणेन लक्षयोजनमास्थितः ॥३९॥  
प्रद्युम्नस्यापि बाणेन नियुतं योजनं गतः ॥  
पुनस्तमापतन्तं खाद्विक्ष्य योगेश्वरेश्वरः ॥४०॥  
बाणं समादधे तेन गतः खे कोटियोजनम् ॥  
एवं खे संस्थिते दैत्ये व्यतीते प्रहरद्वये ॥४१॥  
द्वितीयेनापि बाणेन तं जघान हरिः स्वयम् ॥  
सबाणस्तं भ्रामयित्वा दिक्षु वै कोटियोजनम् ॥४२॥  
समुद्रे पातयामास वातः पद्ममिव प्रभुः ॥  
एवं मृते तदा दैत्ये तज्ज्योतिर्निर्गतं स्फुरत् ॥४३॥  
सर्वतोऽपि भ्रमद्‌राजन् श्रीकृष्णे लीनतां गतम् ॥  
तदा जयजयारावो दिवि भूमाववर्तत ॥४४॥  
विद्याधर्यश्च गधर्व्यो ननृतुः खे सुखान्विताः ॥  
जगुः किन्नरगन्धर्वास्तुष्टुवुः सिद्धचारणाः ॥४५॥  
ऋषयो मुनयः सर्वे प्रशशंसुर्हरिं परम् ॥  
ब्रह्मरुद्रेन्द्रसूर्याद्याः सर्वे तत्र समागताः ॥४६॥  
श्रीकृष्णस्योपरि सुराः पुष्पवर्षं प्रचक्रिरे ॥४७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
शकुनिदैत्यवधो नामैकचत्वारिंशोऽध्यायः ॥४१॥  
  
GO TOP
