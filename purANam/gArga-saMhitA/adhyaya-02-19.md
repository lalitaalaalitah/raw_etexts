पुढचा अध्याय  
श्रीगर्गसंहिता  
वृन्दावनखण्ड - एकोनविंशोऽध्यायः  
रासक्रीडा वर्णनम् -  
  
बहुलाश्व उवाच -  
राधायै दर्शनं दत्त्वा कृत्वा प्रेमपरीक्षणम् ।  
अग्रे चकार कां लीलां भगवानात्मलीलया ॥ १ ॥  
श्रीनारद उवाच -  
माधवो माधवे मासि माधवीभिः समाकुले ।  
वृन्दावने समारेभे रासं रासेश्वरः स्वयम् ॥ २ ॥  
वैशाखमासि पञ्चम्यां जाते चन्द्रोदये शुभे ।  
यमुनोपवने रेमे रासेश्वर्या मनोहरः ॥ ३ ॥  
पुरा मैथिल गोलोकाद् भूमिर्या कौ समागता ।  
सर्वा बभूव सौवर्णपद्मरागमयी त्वरम् ॥ ४ ॥  
वृन्दावनं दिव्यवपुः दधत् कामदुघैर्द्रुमैः ।  
माधवीभिर्लताभिश्च प्राक्षिपन्नन्दनन्दनम् ।  
रत्नसोपानसम्पन्ना स्फुरत्सौवर्णतोलिका ।  
रराज यमुना राजन् हंसपद्मादिसङ्कुला ॥ ६ ॥  
रत्नधातुमयः श्रीमद्‌रत्नशृङ्गस्फुरद्द्युतिः ।  
सपक्षिगणसंयुक्तो लतापुष्पमनोहरः ॥ ७ ॥  
निर्झरैः सुन्दरीभिश्च दरीभिर्भ्रमरीवृतः ।  
रेजे गोवर्धनो नाम गिरिराजः करीन्द्रवत् ॥ ८ ॥  
सर्वे निकुञ्जाः परितो रेजुर्दिव्यवपुर्धराः ।  
सभामण्डपवीथीभिः प्राङ्गणस्तम्भपङ्क्तिभिः ॥ ९ ॥  
पतत्पताकैर्दिव्याभैः सौवर्णैः कलशैर्नृप ।  
स्वेतारुणैः पुष्पदलैः पुष्पमन्दिरवर्तिभिः ॥ १० ॥  
वसन्तमाधुर्यधराः कूजत्कोकिलसारसाः ।  
पारावतैर्मयूरैश्च यत्र तत्र निकूजिताः ॥ ११ ॥  
राधाकृष्णकथां पुण्यां गायमानैर्मधुव्रतैः ।  
पतद्‌भिर्मधुमत्तैश्च कुञ्जाः सर्वे विराजिताः ॥ १२ ॥  
पुलिने शीतलो वायुः मन्दगामी वहत्यलम् ।  
सहस्रदलपद्मानां रजो विक्षेपयन्मुहुः ॥ १३ ॥  
काश्चिद्‌गोलोकवासिन्यः काश्चिच्छय्योपकारिकाः ।  
शृङ्गारप्रकराः काश्चित्काश्चित्वै द्वारपालिकाः ॥ १४ ॥  
पार्षदाख्याः सखिजनाः छत्रचामरपाणयः ।  
पुष्पाभरणकारिण्यः श्रीवृन्दावनपालिकाः ॥ १५ ॥  
गोवर्धननिवासिन्यः काश्चित्कुञ्जविधायिकाः ।  
तन्निकुञ्जनिवासिन्यो नर्तक्यो वाद्यतत्पराः ॥ १६ ॥  
सर्वा वै चन्द्रवदनाः किशोरवयसा नृप ।  
आसां द्वादशयूथाश्चा जग्मुः श्रीकृष्णसन्निधिम् ॥ १७ ॥  
तथैव यमुना साक्षाद्‌यूथीभूत्वा समाययौ ।  
श्वेताम्बरा श्वेतवर्णा मुक्ताभरणभूषिता ॥ १८ ॥  
तथाऽऽययौ कृष्णपत्नी नाम्ना या मधुमाधवी ।  
पद्मवर्णा पुष्पभूषा यूथीभूत्वा शुभाम्बरा ॥ २१ ॥  
तथैव विरजा साक्षाद्‌यूथीभूत्वा समाययौ ।  
हरिद्‌वस्त्रा गौरवर्णा रत्नालङ्कारभूषिता ॥ २२ ॥  
ललिताया विशाखाया मायायूथः समाययौ ।  
एवं स्वष्टसखीनां च सखीनां किल षोडश ॥ २३ ॥  
द्वात्रिंशच्च सखीनां च यूथा सर्वे समाययुः ।  
रराज भगवान् राजन् स्त्रीगणै रासमण्डले ॥ २४ ॥  
वृन्दावने यथाऽऽकाशे चन्द्रस्तारागणैर्यथा ।  
पीतवासःपरिकरो नटवेषो मनोहरः ॥ २५ ॥  
वेत्रभूद्‌वादयन् वंशीं गोपीनां प्रीतिमावहन् ।  
मयूरपक्षभृन्मौली स्रग्वी कुण्डलमण्डितः ॥ २६ ॥  
राधया शुशुभे रासे यथा रत्या रतीश्वरः ।  
एवं गायन् हरिः साक्षात्सुन्दरीगणसंवृतः ॥ २७ ॥  
यमुनापुलिनं पुण्यमाययौ राधया युतः ।  
गृहीत्वा हस्तपादेन पद्माभं स्वप्रियाकरम् ॥ २८ ॥  
निषसाद हरिः कृष्णातीरे नीरमनोहरे ।  
पुनर्जल्पन् सुमधुरं पश्यन् वृन्दावनं प्रियम् ॥ २९ ॥  
चलन् हसन् राधिकया कुञ्जं कुञ्जं चचार ह ।  
कुञ्जे निलीयमानं तं त्वरं त्यक्त्वा प्रियाकरम् ॥ ३० ॥  
विलोक्य शाखान्तरितं राधा जग्राह माधवम् ।  
राधा दुद्राव तद्धस्ताज्झङ्कारं कुर्वती पदे ॥ ३१ ॥  
निलीयमाना कुञ्जेषु पश्यतो माधवस्य च ।  
धावन् हरिर्गतो यावत्तावद्‌राधा ततो गता ॥ ३२ ॥  
वृक्षपार्श्वे हस्तमात्रादितश्चेतश्च धावती ।  
तमालो हेमवल्ल्येव घनश्चञ्चलया यथा ॥ ३३ ॥  
हेमखन्येव नीलाद्री रेजे राधिकया हरिः ।  
राधया विश्वमोहिन्या बभौ मदनमोहनः ॥ ३४ ॥  
वृन्दावने रासरङ्गे रत्येव मदनो यथा ।  
धृत्वा रूपाणि तावन्ति यावन्ति व्रजयोषितः ॥ ३५ ॥  
ननर्त रासरङ्गेऽसौ रङ्गभूम्यां नटो यथा ।  
गायन्त्यश्चापि नृत्यन्त्यः सर्वा गोप्यो मनोहराः ॥ ३६ ॥  
विरेजुः कृष्णचन्द्रैश्च यथा शक्रैः सुराङ्गनाः ।  
वारां विहारं कृष्णायां चकार मधुसूदनः ॥ ३७ ॥  
सर्वैर्गोपीगणैः सार्धं यक्षीभिर्यक्षराडिव ।  
कबरीकेशपाशाभ्यां प्रसूनैः प्रच्युतैः शुभैः ।  
चित्रवर्णैर्बभौ कृष्णो यथोष्णिङ्‌मुद्रिता तथा ॥ ३८ ॥  
मृदङ्गतालैर्मधुरध्वनिस्वनै-  
     र्जगुर्यशस्ता मधुसूदनस्य ।  
प्रापुर्मुदं पूर्णमनोरथाश्चल-  
     त्प्रसूनहारा हरिणा गतव्यथाः ॥ ३९ ॥  
श्रीहस्तसन्ताडितवारिबिन्दुभिः  
     स्फारासमस्फूर्जितशीकरद्युभिः ।  
वृन्दावनेशो व्रजसुन्दरीभी  
     रेजे गजीभिर्गजराडिव स्वयम् ॥ ४० ॥  
विद्याधर्यो देवगन्धर्वपत्न्यः  
     पश्यन्त्यस्ता रासरङ्गं दिविस्थाः ।  
देवैः सार्धं चक्रिरे पुष्पवर्षं  
     मोहं प्राप्ताः प्रश्लथद्‌वस्त्रनीव्यः ॥ ४१ ॥  
इति श्रीगर्गसंहितायां वृन्दावनखण्डे  
रासक्रीडावर्णनं नामैकोनविंशोऽध्यायः ॥ १९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
