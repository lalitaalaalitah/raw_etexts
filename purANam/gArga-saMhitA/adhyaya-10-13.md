मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रयोदशोऽध्यायः  
दिग्विजयार्थं यदुसैन्यस्य अभियानम् -  
  
श्रीगर्ग उवाच -  
अथ नत्वा गुरून्सोऽपि प्रायात्प्रष्टुं च देवकीम् ॥  
रोहिणीं रुक्मिणीं भामामन्याः सर्वा हरिप्रियाः ॥१॥  
नत्वा रतिं रुक्मिवतीमहं गच्छाम्युवाच ह ॥  
राज्ञाऽऽदिष्टः पालनार्थं हयस्य सह यादवैः ॥२॥  
ताश्च गद्‌गदभाषिण्यस्तं परिष्वज्य कर्ष्णिजम् ॥  
आशिषं प्रददू राजंस्तस्मै च प्रणताय वै ॥३॥  
नत्वा ताश्च ययौ सोऽपि भार्याणां भवनानि च ॥  
तमागतं स्वभर्तारं तिस्त्रः पत्न्यो विलोक्य च ॥४॥  
आदरं तस्य ताश्चक्रुर्विरहात्खिन्नमानसाः ॥  
आश्वासयित्वा ताः सोऽपि चाजगाम सभां किल ॥५॥  
आथाध्वरार्थे राजेन्द्र मुनिभिः कृतमङ्गलः ॥  
सर्वान्नृषीन्गुरूंशचैव नृपेन्द्रं शूरमेव च ॥ ६॥  
वसुदेवं च हलिनं कृष्णं स्वपितरं तथा ॥  
अन्यांश्च यादवान्पूज्याननिरुद्धः प्रणम्य च ॥७॥  
पूजितो नागरैः सर्वैर्धनुष्याणिः शरी नृप ॥  
बद्धगोधाङ्गुलित्राणः कवची कुण्डलावृतः ॥८॥  
उपानद्गूढपादश्च पञ्चास्यसमविक्रमः ॥  
करवालधरश्चर्मी किरीटी शक्तिहस्तकः ॥९॥  
महावीरः सुवर्णस्य ह्यलङ्कारैरलङ्कृतः ॥  
पुरन्दररथेनापि निर्ययौ स्वपुराद्बहि: ॥१०॥  
गीतवादित्रघोषेण ब्रह्मघोषेण कार्ष्णिजम् ॥  
यास्यन्तं चामरैर्युक्तं ददृशुः पुरवासिनः ॥११॥  
ततः श्रीकृष्णचन्द्रेण प्रेषिता उद्धवादयः ॥  
भोजवृष्ण्यन्धकमधुशूरसेनदशार्हकाः ॥१२॥  
अथ राजा यदून्प्राहानिरुद्धस्य च यादवाः ॥  
सहायार्थं तु प्रधने वदतात्कः प्रयास्यति ॥१३॥  
उग्रसेनवचः श्रुत्वा साम्बो जाम्बवतीसुतः ॥  
सर्वेषां पश्यतां नत्वा नृपं वचनमब्रवीत् ॥१४॥  
साम्ब उवाच -  
अनिरुद्धस्य राजेन्द्र सहायमहमेव च ॥  
महारणे च शत्रुभ्यः करिष्ये सर्वदा किल ॥१५॥  
यद्यहं तस्य रक्षां वै न करिष्ये रणाङ्गणे ॥  
प्रतिज्ञां मम राजेन्न्द्र शृणुष्व सत्यवादिनः ॥१६॥  
त्याज्यां तु दशमीविद्धां यः कृत्वैकादशीं नरः ॥  
प्रयाति यां गतिं राजंस्तामहं प्राप्नुयां ध्रुवम् ॥१७॥  
गोहन्तॄणां गतिर्या तु या गतिर्ब्रह्मघातिनाम् ॥  
सा गतिर्मम भूयाद्वै न कुर्यां कर्म चेदिदिम् ॥१८॥  
गर्ग उवाच -  
इत्युक्त्वा वचनं सोऽपि ययौ चान्तःपुरं ततः ॥  
नत्वा च मातरं सर्वमभिप्रायं न्यवदेयत् ॥१९॥  
श्रुत्वा सा तं परिष्वज्य विरहादाशिषं ददौ ॥  
ततो मातॄस्तु ताः सर्वा नत्वा पत्नीगृहं गतः ॥२०॥  
सा तमायान्तमालोक्य लक्ष्मणा वरलक्षणा ॥  
दत्त्वासनं बाष्पकण्ठी न तु किञ्चिदुवाच ह ॥२१॥  
आश्वासयित्वा तां साम्बो ह्यभिप्रायमवर्णयत् ॥  
इति श्रृत्वा पतिं प्राह विरहात्खिन्नमानसा ॥२२॥  
लक्ष्मणोवाच -  
अनिरुद्धस्य तुरगो रक्षणीयस्त्वया पते ॥  
युद्धं हि सम्मुखं कार्यं विमुखं न कदाचन ॥२३॥  
त्वद्भ्रातॄणां स्त्रियः सन्ति मानवत्यः सहस्रशः ॥  
सङ्ग्रामे यदि ते नाथ निशम्य च पराजयम् ॥२४॥  
स्मितानना भविष्यन्ति दृष्ट्वा मां च तव प्रियाम् ॥  
तदा दुःखतमेनाथ मरणं तु भविष्यति ॥२५॥  
श्रुत्वैतद्वचनं साम्बो प्रत्युवाच प्रियां हसन् ॥  
साम्ब उवाच -  
प्रधने मम सम्प्राप्तं त्रैलोक्यं सम्मुखं किल ॥२६॥  
श्रोष्यसे त्वं मया भद्रे सर्वं च विदलीकृतम् ॥  
यदि साम्बो रणाच्छूरो विमुखो जायते शुभे ॥२७॥  
तदा सोऽस्तु स्वपापेन ब्रह्मविप्रविनिन्दकः ॥  
पुनस्त्वहं न पश्यामि चन्द्राकारं तवाननम् ॥२८॥  
गर्ग उवाच -  
इत्याश्वास्य प्रियां साम्बो द्वितीयां च प्रयत्नतः ॥  
अभिमन्युं सुभद्रां च मिलित्वा निर्ययौ गृहात् ॥२९॥  
चापी नैस्त्रिंशकः सज्जो स्यन्दनी यादवैर्वृतः ॥  
प्राप्तश्चोपवने साम्बोऽनिरुद्धो यत्र वर्तते ॥३०॥  
ततः स्वभ्रातरः सर्वे श्रीकृष्णेन गदादयः ॥  
प्रेषिता आत्मजाश्चैव भानुदीप्तिमदादयः ॥३१॥  
सर्वे हि धन्विनः शूरा दंशिता युद्धकोविदाः ॥  
चतुरङ्गबलोपेता निर्जग्मुः कोटिशः पुरात् ॥३२॥  
तालहंसमीनबर्हिमृगराजध्वजै रथैः ॥  
दिव्यैश्च कनकाङ्गैश्च चतुर्वाजिसमन्वितैः ॥३३॥  
महोच्चैर्देवधिष्ण्याभैश्छत्रचामरसंयुतैः ॥  
सूर्याभैश्च सुवर्णस्य कुम्भैर्जालकतोरणैः ॥३४॥  
रेजुः सर्वे कृष्णसुताः कुशस्थल्या विनिर्गताः ॥  
ततश्च निर्ययू राजन्हेमनीडाश्च हस्तिनः ॥३५॥  
गोमूत्रचयसिन्दूरकस्तूरीपत्रभृन्मुखाः ॥  
अञ्जनाभा कज्जलाभा घनश्यामा मदच्युताः ॥३६॥  
राजीवमूलसदृशाः शुक्लदन्ता मृगद्विपाः ॥  
महोच्चाः पर्वताकारा रणद्घण्टा महोद्‌भटाः ॥३७॥  
ऐरावतकुलेभाश्च तिस्रः शुण्डाश्च पाण्डुराः ॥  
चतुर्दन्तास्तु कृष्णेन भौमान्नीताश्च निर्ययुः ॥३८॥  
ध्वजयुक्ता लक्षगजा लक्षदुन्दुभिसंयुताः ॥  
लक्षाः शून्या महामात्यैः स्वर्णकम्बलमण्डिताः ॥३९॥  
ततः शूरैश्च संयुक्ता गजेन्द्रा एककोटयः ॥  
इतस्ततो विरेजुस्ते बलेऽब्धौ मकरा यथा ॥४०॥  
उत्पाट्य गुल्माञ्छुण्डैश्च क्षेपयन्तो नभस्तले ॥  
महीं पादैः कपयन्त आर्द्रीकृत्य मदैरपि ॥४१॥  
प्रासाददुर्गशैलाङ्गान्पातयन्तः शिरःस्थलैः ॥  
रिपूणां च बलं सर्वं खण्डयन्तो महबलाः ॥४२॥  
श्यामपीतकृष्णशुक्लरक्तवर्णैश्च कम्बलैः ॥  
सुवर्णशृङ्खलैर्युक्ता रेजुरेतादृशा गजाः ॥४३॥  
ततस्तुरङ्गमा ये वै नारदेन विलोकिताः ॥  
ते सर्वे निर्गता राजन्स्वर्णहारैश्च संयुताः ॥४४॥  
केचिद्वै चञ्चलाङ्गाश्च धूम्रवर्णा मनोहराः ॥  
श्यामवर्णाः पद्मवर्णाः कृष्णवर्णाः सुकन्धराः ॥४५॥  
दुग्धाभा घोटकाः केचित्तथा कीलालसन्निभाः ॥  
हरिद्राभाः कुङ्कुमाभाः पालाशकुसुमप्रभाः ॥४६॥  
केचिच्चित्रविचित्राङ्गाः स्फटिकाङ्गा मनोजवाः ॥  
हरिद्वर्णास्ताम्रवर्णाः कौसुम्भाभाः शुकप्रभाः ॥४७॥  
इन्द्रगोपनिभा गौरा दिव्याः पूर्णेन्दुसन्निभाः ॥  
सिन्दूराङ्गाश्चाग्निवर्णा रविबालसमप्रभाः ॥४८॥  
एते तुरङ्गमा राजन्सर्वदेशात्समागताः ॥  
पुर्यां कृष्णप्रतापेन ते तु सर्वे विनिर्गताः ॥४९॥  
कृष्णस्य वाजिशालासु ये वर्तन्ते च ते हयाः ॥  
वैकुण्ठवासिनश्चैव श्वेतद्वीपनिवासिनः ॥५०॥  
केचिन्मयूरवर्णाश्च नीलकण्ठनिभास्तथा ॥  
विद्युद्वर्णास्तार्क्ष्यवर्णाः सर्वे पक्षैरलङ्कृताः ॥५१॥  
शिखामणिधराः शुक्लचामरैः समलङ्कृताः ॥  
स्रग्भिर्मुक्ताफलानां च रक्तवस्त्रैर्विभूषिताः ॥५२॥  
स्वर्णेन मण्डिताः पुच्छमुखपट्टस्फुरत्प्रभाः ॥  
सर्वाङ्गसुन्दरा दिव्या निर्गतास्ते सहस्रशः ॥५३॥  
न स्पृशन्तः पदैर्भूमिं ह्येते कृष्णहया नृप ॥  
चञ्चला वायुवेगाश्च मनोवेगा मनोहराः ॥५४॥  
बुद्बुदेष्वतिगाश्चैव पक्वसूत्रेषु भूपते ॥  
लूताजालेषु केचिद्वै चलन्तः पारदं ह्यनु ॥५५॥  
स्फारा वारिषु दृश्यन्ते निराधारा नृपेश्वर ॥  
अन्येऽपि निर्गता राजन्म्लेच्छदेशभवा हयाः ॥५६॥  
शतयोजनगाश्चैव कोटिशः कोटिशो नृप ॥  
गर्तदुर्गनदीसौधशैलादींश्च हरेर्हयाः ॥  
उल्लङ्घयन्तो नृपते सवीरास्ते तुरङ्गमाः ॥५७॥  
ततश्च निर्ययुः सर्वे द्वारकायाः पदातिनः ॥  
धन्विनो दंशिताः शूरा महाबलपराक्रमाः ॥५८॥  
खड्गचर्मधरा उच्चा लौहकञ्चुकमण्डिताः ॥  
सङ्ग्रामे बहुशत्रूणां जेतारो गजसन्निभाः ॥५९॥  
इत्थं विनिर्गतं सैन्यं यादवानां निरीक्ष्य च ॥  
देवदैत्यनराः सर्वे विस्मयं परमं गताः ॥६०॥  
इति श्रीगर्गसंहितायां हयमेधखण्डे  
यदुसैन्यनिर्गमनं नाम त्रयोदशोऽध्यायः ॥१३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
