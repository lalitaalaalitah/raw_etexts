मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - द्वादशोऽध्यायः  
शङ्खोद्धारमाहात्म्यम् -  
  
श्रीनारद उवाच -  
शङ्खोद्धारे तीर्थमुख्ये स्वर्णदानं ददाति यः ।  
सगच्छेद्वैष्णवं लोकं सर्वोपद्रववर्जितम् ॥ १ ॥  
श्रीकृष्णभक्तः शान्तात्मा त्रितो नाम महामुनिः ।  
तीर्थयात्राप्रसङ्गेन प्राप्त आनर्तभूमिषु ॥ २ ॥  
दृष्ट्वा शुभं सरः स्नात्वा हरेः पूजां चकार ह ।  
तत्पूजायां महाशङ्खं सुन्दरैर्लक्षणैर्वृतम् ॥ ३ ॥  
चोरयामास कक्षीवांस्तस्य शिष्योऽतिलोभतः ।  
पूजाशङ्खं गतं वीक्ष्य क्रुद्धः प्राह त्रितो मुनिः ॥ ४ ॥  
येन नीतस्तु मे शङ्खः स शङ्खो भवतु ध्रुवम् ।  
तदैव शङ्खरूपोऽभूत्कक्षीवाञ्छापपीडितः ॥ ५ ॥  
तत्पादययोर्निपतितः पाहि मामित्युवाच ह ।  
शीघ्रं शान्तस्त्रितः प्राह दुर्मते किं कृतं त्वया ।  
स्तेयदोषाद्भुङ्क्ष्व पापं मद्वचो नो मृषा भवेत् ॥ ६ ॥  
भज श्रीकृष्णपादाब्जं स ते मोक्षं करिष्यति ।  
इत्युक्त्वाऽथ गते राजंस्त्रिते देवे महामुनौ ॥ ७ ॥  
सरोवरे निपतितः कक्षीवाञ्छङ्खरूपधृक् ।  
प्रवदन् कृष्ण कृष्णेति शतवर्षं स्थितोऽभवत् ॥ ८ ॥  
परिपूर्णतमः साक्षाद्‌‌भगवान् भक्तवत्सलः ।  
आगत्य सरसस्तीरं माभैष्टेत्यभयं ददौ ॥ ९ ॥  
तां मेघनादगम्भीरां गिरां श्रुत्वा जलेचरः ।  
चुक्रोश पहि पाहीति देवदेव जगत्पते ॥ १० ॥  
भुजगेन्द्रभोगरुचा भुजेन भगवान् प्रभुः ।  
शङ्खं भक्तं गजमिव प्रोज्जहार दयापरः ॥ ११ ॥  
तदैव दिव्यरूपोऽभूच्छङ्खरूपं विहाय सः ।  
कृताञ्जलिर्हरिं नत्वा स्तुतिं चक्रे तदा च सः ॥ १२ ॥  
कक्षीवानुवाच -  
वासुदेव नमस्तेऽस्तु गोविन्द पुरुषोत्तम ।  
दीनवत्सल दीनेश द्वारकेश परेश्वर ॥ १३ ॥  
ध्रुवे ध्रुवपदं दात्रे प्रह्लादस्यार्तिहारिणे ।  
गजस्योद्धारिणे तुभ्यं बलेर्बलिविदे नमः ॥ १४ ॥  
द्रौपदीचीरसन्तानकारिणे हरये नमः ।  
गराग्निवनवासेभ्यः पाण्डवानां सहायिने ॥ १५ ॥  
यादवत्राणकर्त्रे च शक्रादाभीररक्षिणे ।  
गुरुमातृद्विजानां च पुत्रदात्रे नमो नमः ॥ १६ ॥  
जरासन्धनिरोधार्तनृपाणां मोक्षकारिणे ।  
नृगस्योद्धारिणे साक्षात्सुदाम्नो दैन्यहारिणे ॥ १७ ॥  
वासुदेवाय कृष्णाय नमः सङ्कर्षणाय च ।  
प्रद्युम्नायानिरुद्धाय चतुर्व्यूहाय ते नमः ॥ १८ ॥  
त्वमेव माता च पिता त्वमेव  
     त्वमेव बन्धुश्च सखा त्वमेव ।  
त्वमेव विद्या द्रविणं त्वमेव  
     त्वमेव सर्वं मम देवदेव ॥ १९ ॥  
श्रीनारद उवाच -  
एवं स्तुत्वा हरिं राजन् कक्षीवान् प्रेमपूरितः ।  
विमानवरमास्थाय यादवानां च पश्यताम् ॥ २० ॥  
विभ्राजयन् दश दिशः शतसूर्यसमप्रभः ।  
जगाम वैष्णवं लोकं सर्वोपद्रववर्जितम् ॥ २१ ॥  
शङ्खोद्धारः कृतो यस्मिन् हरिणा मैथिलेश्वर ।  
तस्मात्तीर्थं महापुण्यं शङ्खोद्धारप्रथां गतम् ॥ २२ ॥  
शङ्खोद्धारकथामेतां यः श्रृणोति नरोत्तमः ।  
शङ्खोद्धारस्नानफलं लभते वै न संशयः ॥ २३ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
शङ्खोद्धारमाहात्म्यं नाम द्वादशोऽध्यायः ॥ १२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
