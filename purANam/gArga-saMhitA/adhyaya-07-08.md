मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - अष्टमोऽध्यायः  
द्युमान् तथा शक्तवधम् -  
  
श्रीनारद उवाच -  
निर्गतः शिशुपालोऽसौ सबलश्चन्द्रकापुरात् ॥  
पितरौ तौ तिरस्कृत्य स्वभावो ह्यसतामयम् ॥१॥  
वाहिनीध्वजिनीभ्यां च द्युमच्छक्तौ विनिर्गतौ ॥  
पृतनाक्षौहिणीभ्यां तौ रङ्गपिङ्गौ च मन्त्रिणौ ॥२॥  
शिशुपालमहासैन्यं प्रलयाब्धिसमं नृप ॥  
संवीक्ष्य यदवस्तर्तुं चाजग्मुः कृष्णपोतकाः ॥३॥  
वाहिनीसहितः पश्चाद्द्युमान्नामा महाबलः ॥  
युयुधे यादवैः सार्द्धं शिशुपालप्रणोदितः ॥४॥  
द्वयोश्च सैन्ययोर्बाणैरन्धकारोऽभवद्‌रणे ॥  
हयपादरजोवृन्दैः प्रोत्थितैश्छादयन्नभः ॥५॥  
हयाश्च नृप धावन्तः प्रोत्पतन्तो द्विपान्प्रति ॥  
द्विपाश्च सक्षता युद्धे पातयन्तः पदैर्द्विषः ॥६॥  
शुण्डादण्डस्य फूत्कारैर्मर्दयन्त इतस्ततः ॥  
कस्तूरीपत्रसिन्दूर-रक्तकम्बलमण्डिताः ॥७॥  
बाणैर्गदाभिः परिघैः खड्गैः शूलैश्च शक्तिभिः ॥  
छिन्नाङ्गाः पत्तयः पेतुश्छिन्नबाह्वङ्घ्रिजानवः ॥८॥  
कश्चित्तीक्ष्णासिना राजन् हयान्युद्धे द्विधाकरोत् ॥  
केचिद्दन्तान् सङ्गृहीत्वा कुम्भेषु करिणां गताः ॥९॥  
अमात्यं हस्तिवाहं च मर्दयन्तो मृगेन्द्रवत् ॥  
उल्लङ्घयन्त सहसा गजवृन्दं महाबलाः ॥१०॥  
खड्गप्रहारं कुर्वन्तो विदार्य परसैनिकान् ॥  
हयस्पृष्टा न दृश्यन्ते दृश्यन्ते ते नटा इव ॥११॥  
सैन्यवेगं च शत्रूणां दृष्ट्वाक्रूरः समाययौ ॥  
चकार दुर्दिनं बाणैर्बाणौघैश्चापि निर्गतैः ॥  
छादयामास चाक्रूरं वर्षासूर्यमिवाम्बुदः ॥१२॥  
छित्वा तद्‌बाणपटलमसिना गान्दिनीसुतः ॥  
शक्त्या तताड तं वीरं द्युमन्तं क्रोधमूर्छितम् ॥१३॥  
तत्प्रहारेण भीन्नाङ्गो मूर्छितो घटिकाद्वयम् ॥  
पुनरुत्थाय युयुधे शिशुपालसखा बली ॥१४॥  
गृहीत्वाथ गदां गुर्वीं लक्षभारविनिर्मिताम् ॥  
तताड हृदि चाक्रूरं जगर्ज घनवद्द्युमान् ॥१५॥  
अक्रूरे तत्प्रहारेण किञ्चिद्व्याकुलमानसे ॥  
युयुधानस्तदा प्रागाज्ज्याशब्दं कारयन्मुहुः ॥१६॥  
शिरस्तस्याशु चिच्छेद बाणेनैकेन लीलया ॥  
पतिते द्युमति ह्याजौ वीरास्तस्य विदुद्रुवुः ॥१७॥  
तदैव शक्तः सम्प्राप्तो दृष्ट्वा सेनां पलायिताम् ॥  
शूलं चिक्षेप सहसा युयुधानाय धीमते ॥१८॥  
युयुधानश्च बाणौघैस्तच्छूलं शतधाकरोत् ॥  
शक्तो गृहीत्वा परिघं युयुधानं तताड ह ॥१९॥  
युयुधानोऽर्जुनसखः क्षणं मूर्च्छामवाप ह ॥  
तदैव वीरः सम्प्राप्तः कृतवर्मा महाबलः ॥२०॥  
शक्तस्यापि रथं साश्वं बाणैश्चूर्णीचकार ह ॥  
शक्तोऽपि चूर्णयामास गदया तद्‌रथं परम् ॥२१॥  
कृतवर्मा रथं त्यक्त्वा शक्तं जग्राह रोषतः ॥  
पातयित्वा भूजाभ्यां तं चिक्षेप नृप योजनम् ॥२२॥  
शक्ते च पतिते युद्धे शिशुपालप्रणोदितौ ॥  
रङ्गपिङ्गौ मन्त्रिणौ तौ पृतनाऽक्षौहिणीयुतौ ॥२३॥  
बाणवर्षं प्रकुर्वन्तौ मर्दयन्तावरीन्मृधे ॥  
आजग्मतुर्मैथिलेन्द्र यथा वातहुताशनौ ॥२४॥  
उद्‌भटं तद्‌बलं वीक्ष्य यादवेन्द्रपितुः समः ॥  
आदाय चापं सदसि प्रद्युम्नो वाक्यमब्रवीत् ॥२५॥  
प्रद्युम्न उवाच -  
अहं गमिष्यामि पुरो रङ्गपिङ्गमृधे जनाः ॥  
रङ्गपिङ्गौ च दृश्येते महाबलपराक्रमौ ॥२६॥  
श्रीनारद उवाच -  
एतच्छ्रुत्वा महाबाहुर्भानुः कृष्णसुतो बली ॥  
सर्वेषामग्रतो भूत्वा भ्रातरं प्राह नीतिवत् ॥२७॥  
भानुरुवाच -  
त्रैलोक्यं दृश्यते प्राप्तं यदा ते सम्मुखे प्रभो ॥  
तदा ते चापटङ्कारो भविष्यति न संशयः ॥२८॥  
केवलेनापि खड्गेन शिरसी रङ्गपिङ्गयोः ॥  
छित्वा चात्र प्रवेक्ष्यामि कलिङ्गशकलाविव ॥२९॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
द्युमच्छक्तवधो नामाष्टमोऽध्यायः ॥८॥  
  
GO TOP
