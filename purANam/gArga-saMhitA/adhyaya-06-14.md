मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - चतुर्दशोऽध्यायः  
रत्नाकर-रैवतक-पर्वत माहात्म्यम् -  
  
श्रीनारद उवाच -  
द्वारावत्या समुद्रस्य माहात्म्यं श्रुणु मानद ।  
सर्वपापहरं पुण्यं तत्स्नानफलदं स्मृतम् ॥ १ ॥  
माधव्यां पूर्णमास्यां यो व्रती स्नात्वा नदीपतिम् ।  
नत्वा सम्पूज्य विधिवद्‌रत्नदानं करोति यः ॥ २ ॥  
तस्य देहे त्रयो देवा निवसन्ति महीपते ।  
यस्य दर्शनमात्रेण नरो याति कृतार्थताम् ॥ ३ ॥  
तद्देहस्पर्शनात्सद्यो ब्रह्महत्या प्रमुच्यते ।  
यत्र यत्र गतः सोऽपि तत्र तत्र च भूः शुभा ॥ ४ ॥  
दृष्ट्वा तं च मृतः पापी जगद्वधकरोऽपि हि ।  
छिनत्ति पापपटलं परं मोक्षं प्रयाति हि ॥ ५ ॥  
रैवतस्याथ शैलस्य माहात्म्यं श्रृणु मानद ।  
सर्वपापहरं पुण्यं मुक्तिभुक्तिप्रदायकम् ॥ ६ ॥  
गौतमस्य सुतो धीमान् मेधावी नाम वैष्णवः ।  
विन्ध्याचले तपस्तेपे वर्षाणामयुतं शतम् ॥ ७ ॥  
तं द्रष्टुमागतः साक्षादपान्तरतमो मुनिः ।  
नोच्चचालासनात्सोऽपि मेधावी तपसोत्कटः ॥ ८ ॥  
अपान्तरतमस्तं वै शशाप क्रोधपूरितः ।  
सतामभक्त पापात्मन् स्वतपोबलगर्वितः ॥ ९ ॥  
शैलवत्ते स्थितिश्चात्र त्वं शैलो भव दुर्मते ।  
इत्युक्त्वाऽथ गते साक्षाद् अपान्तरतमे मुनौ ॥ १० ॥  
मेधावी शैलतां प्राप्तः श्रीशैलस्य सुतोऽभवत् ।  
जातिस्मरो महाबुद्धिर्विष्णुभक्तेः प्रभावतः ॥ ।११ ॥  
एकदा मन्मुखाच्छ्रुत्वा माहात्म्यं द्वारकापुरः ।  
प्रोवाच सोऽपि राजानं रैवतं गच्छ सत्वरम् ॥ १२ ॥  
वद मत्प्रार्थनामुक्तां त्वं महादीनवत्सलः ।  
सोऽयं महाबलो राजा प्रसन्नो यदि वा भवेत् ॥ १३ ॥  
तेन नीतस्य मे वासो भविष्यति हरेः पुरि ।  
इति श्रुत्वा मया विष्णुभक्तानां शान्तिकारिणा ॥ १४ ॥  
रैवतायशु कथितं तथोक्तं परमं वचः ।  
स प्रसन्नः प्राह राजन्नत्र कोऽपि न पर्वतः ॥ १५ ॥  
तत्स्थापनां करिष्यामि समुत्पाट्य भुजाबलात् ।  
समुन्नीय द्वारकायां प्रतिज्ञामकरोदिमाम् ॥ १६ ॥  
एतस्मिंस्तच्चोरयितुं प्रयाते नृपसत्तमे ।  
तत्पूर्वस्मादहं प्राप्तः श्रीशैलस्य पुरे नृप ॥ १७ ॥  
कलिप्रियेणापि मया श्रीशैलाय महात्मने ।  
कथितः सर्ववृत्तान्तो नृपचौर्यसमन्वितः ॥ १८ ॥  
श्रीशैलः पुत्रमोहेन निर्भर्त्स्येति क्व यासि हि ।  
सुमेरुं गिरिराजं च हिमवन्तं नगेश्वरम् ॥ १९ ॥  
श्रीशैलः प्राह धर्मात्मा पुत्रस्नेहसमाकुलः ।  
एको दैवेन दत्तोऽयं न पुत्रा बहवश्च मे ॥ २० ॥  
तं हर्तुमागते राज्ञि रैवते वै महाबले ।  
विदेशं याति पुत्रो मे तेन राज्ञा महात्मना ॥ २१ ॥  
पुत्रस्नेहाभिभूतोऽहं युवयोः शरणं गतः ।  
जित्वा तं रैवतं शीघ्रं पुत्रं मां दातुमर्हथ ॥ २२ ॥  
जातेश्च कारणात्तौ द्वौ सुमेरुश्च हिमाचलः ।  
शैललक्षैः परिवृतौ योद्धुमाजग्मतुर्द्रुतम् ॥ २३ ॥  
ततो भुजाभ्यां उत्पाट्य हनुमानिव तं गिरिम् ।  
ऊर्ध्वं कृत्वा बलाद्‌राजा यदा गन्तुं मनो दधे ॥ २४ ॥  
तदैव चागतान्वीक्ष्य गिरीञ्छस्त्रास्त्रधारिणः ।  
अट्टहासं चकोरोच्चैस्तडित्पातमिवात्मनः ॥ २५ ॥  
ननाद तेन ब्रह्माण्डं सप्तलोकेर्बिलैः सह ।  
तदैव तेषां शस्त्राणि हस्तेभ्यो न्यपतन्स्वतः ॥ २६ ॥  
निःशस्त्रास्ते यदा शैलाः कुर्वन्तः प्रध्वनिं मुहुः ।  
गच्छन्तं सगिरिं जघ्नुः मुष्टिभिर्जानुभिः पथि ॥ २७ ॥  
यथा पुरा हनूमन्तमनुयाता महाबलम् ।  
तैस्ताडितोऽपि न जहौ गिरिं राजा कराग्रतः ॥ २८ ॥  
मन्मुखाच्छ्रीहरिः श्रुत्वा शैलोद्योगं नृपोपरि ।  
सद्यो भक्तसहायार्थं भगवान् भक्तवत्सलः ॥ २९ ॥  
आगत्याकाशमार्गेऽपि दत्त्वा तेजः स्वकं परम् ।  
माभैष्टेत्यभयं दत्त्वा त्वरमन्तरधीयत ॥ ३० ॥  
गते हरौ भगवति भगवत्तेजसाऽन्वितः ।  
एकहस्ते गिरिं धृत्वा मुष्टिना वज्रघातिना ॥ ३१ ॥  
सुमेरुं सन्तताडाशु वज्रीव बलवत्तरः ।  
तस्य मुष्टिप्रहारेण मेरुर्विह्वलतां गतः ॥ ३२ ॥  
हिमवन्तं बाहुवेगात्पातयित्वा महीतले ।  
ममर्द पद्‌भ्यां चान्यांश्च विन्ध्यादीन्‌रणदुर्मदः ॥ ३३ ॥  
विन्ध्यादयश्च ते सर्वे पादघातेन मर्दिताः ।  
भयभीता रणं त्यक्त्वा दुद्रुवुस्ते दिशो दश ॥ ३४ ॥  
एवं जित्वा शैलसङ्घं तं शैल शैलसन्निभः ।  
रैवतोऽपि जयारावैरानर्तेषु न्यपातयत् ॥ ३५ ॥  
सोऽभूद्‌रैवतनामापि राजन् रैवतकोऽचलः ।  
हरिभक्तः शैलमुख्यो द्वारावत्यां विराजते ॥ ३६ ॥  
तस्य दर्शनमात्रेण ब्रह्महत्या प्रमुच्यते ।  
स्पर्शनाच्छतयज्ञानां फलमाप्नोति मानवः ॥ ३७ ॥  
यात्रां कृत्वा च यस्यापि परिक्रम्य नताननः ।  
भोजनं ब्राह्मणे दत्वा याति विष्णोः परं पदम् ॥ ३८ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
रत्नाकररैवतकाचलमाहात्म्यं नाम चतुर्दशोऽध्यायः ॥ १४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
