मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - अष्टमोऽध्यायः  
गिरिराजविभूतिवर्णनम् -  
  
श्रीबहुलाश्व उवाच -  
केषु केषु तदङ्गेषु किं किं तीर्थं समाश्रितम् ॥  
वद देव महादेव त्वं परावरवित्तमः ॥१॥  
श्रीनारद उवाच -  
यत्र यस्य प्रसिद्धिः स्यात्तदङ्गं परमं विदुः ॥  
क्रमतो नास्त्यङ्गचयो गिरिराजस्य मैथिल ॥२॥  
यथा सर्वगतं ब्रह्म सर्वाङ्गानि च तस्य वै ॥  
विभूतेर्भावतः शश्वत्तथा वक्ष्यामि मानद ॥३॥  
शृङ्गारमण्डलस्याधो मुखं गोवर्धनस्य च ॥  
यत्रान्नकूटं कृतवान् भगवान् व्रजवासिभिः ॥४॥  
नेत्रे वै मानसी गङ्गा नासा चन्द्रसरोवरः ॥  
गोविन्दकुण्डो ह्यधरश्चिबुकं कृष्णकुण्डकः ॥५॥  
राधाकुण्डं तस्य जिह्वा कपोलौ ललितासरः ॥  
गोपालकुण्डः कर्णश्च कर्णान्तः कुसुमाकरः ॥६॥  
मौलिचिह्ना शीला तस्य ललाटं विद्धि मैथिल ॥  
शिरश्चित्रशिला तस्य ग्रीवा वै वादनी शिला ॥७॥  
कान्दुकं पार्श्वदेशञ्च औष्णिषं कटिरुच्यते ॥  
द्रोणतीर्थं पृष्ठदेशे लौकिकं चोदरे स्मृतम् ॥८॥  
कदम्बखण्डमुरसि जीवः शृङ्गारमण्डलम् ॥  
श्रीकृष्णपादचिह्नं तु मनस्तस्य महात्मनः ॥९॥  
हस्तचिह्नं तथा बुद्धिरैरावतपदं पदम् ॥  
सुरभेः पादचिह्नेषु पक्षौ तस्य महात्मनः ॥१०॥  
पुच्छकुण्डे तथा पुच्छं वत्सकुण्डे बलं स्मृतम् ॥  
रुद्रकुण्डे तथा क्रोधं कामं शक्रसरोवरे ॥११॥  
कुबेरतीर्थे चोद्योगं ब्रह्मतीर्थे प्रसन्नताम् ॥  
यमतीर्थे ह्यहङ्कारं वदन्तीत्थं पुराविदः ॥१२॥  
एवमङ्गानि सर्वत्र गिरिराजस्य मैथिल ॥  
कथितानि मया तुभ्यं सर्वपापहराणि च ॥१३॥  
गिरिराजविभूतिं च यः शृणोति नरोत्तमः ॥  
स गच्छेद्धाम परमं गोलोकं योगिदुर्लभम् ॥१४॥  
समुत्थितोऽसौ हरिवक्षसो गिरि-  
     र्गोवर्धनो नाम गिरीन्द्रराजराट् ॥  
समागतो ह्यत्र पुलस्त्यतेजसा  
     यद्दर्शनाज्जन्म पुनर्न विद्यते ॥१५॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गिरिराजविभूतीवर्णनं नामाष्टमोऽध्यायः ॥ ८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
