पुढचा अध्याय  
श्रीगर्गसंहिता  
वृन्दावनखण्ड - दशमोऽध्यायः  
श्रीकृष्ण गोचारणवर्णनम् -  
  
श्रीनारद उवाच -  
गोपेच्छया रामकृष्णौ गोपालौ तौ बभूवतुः ।  
गाश्चारयन्तौ गोपालैः वयस्यैश्चेरतुर्वने ॥ १ ॥  
अग्रे पृष्ठे तदा गावः चरन्त्यः पार्श्वयोर्द्वयोः ।  
श्रीकृष्णस्य बलस्यापि पश्यन्त्यः सुन्दरं मुखम् ॥ २ ॥  
घण्टामञ्जीरझङ्कारं कुर्वन्त्यस्ता इतस्ततः ।  
किङ्किणीजालसंयुक्ता हेममालालसद्‌गलाः ॥ ३ ॥  
मुक्तागुच्छैर्बर्हिपिच्छैः लसत्पुच्छाच्छकेसराः ।  
स्फुरतां नवरत्नानां मालाजालैर्विराजिताः ॥ ४ ॥  
शृङ्गयोरन्तरे राजन् शिरोमणिमनोहराः ।  
हेमरश्मिप्रभास्फूर्ज्जत् शृङ्गपार्श्वप्रवेष्टनाः ॥ ५ ॥  
आरक्ततिलकाः काश्चित्पीतपुच्छारुणाङ्घ्रयः ।  
कैलासगिरिसङ्काशाः शीलरूपमहागुणाः ॥ ६ ॥  
सवत्सा मन्दगामिन्य ऊधोभारेण मैथिल ।  
कुण्डोध्न्यः पाटलाः काश्चित् लक्षन्त्यो भव्यमूर्तयः ॥ ७ ॥  
काश्चित्पीता विचित्राश्च श्यामाश्च हरितास्तथा ।  
ताम्रा धूम्रा घनश्यामा घनश्यामे गतेक्षणाः ॥ ८ ॥  
लघुशृङ्ग्यो दीर्घशृङ्ग्य उच्चशृङ्ग्यो वृषैः सह ।  
मृगशृङ्ग्यो वक्रशृङ्ग्यः कपिला मङ्गलायनाः ॥ ९ ॥  
शाद्वलं कोमलं कान्तं वीक्षन्त्योऽपि वने वने ।  
कोटिशः कोटिशो गावश्चरन्त्यः कृष्णपार्श्वयोः ॥ १० ॥  
पुण्यं श्रीयमुनातीरं तमालैः श्यामलैर्वनम् ।  
नीपैर्निम्बैः कदम्बैश्च प्रवालैः पनसैर्द्रुमैः ॥ ११ ॥  
कदलीकोविदाराम्रैः जम्बुबिल्वैर्मनोहरैः ।  
अश्वत्थैश्च कपित्थैश्च माधवीभिश्च मण्डितम् ॥ १२ ॥  
बभौ वृन्दावनं दिव्यं वसन्तर्तुमनोहरम् ।  
नन्दनं सर्वतोभद्रं क्षिपच्चैत्ररथं वनम् ॥ १३ ॥  
यत्र गोवर्धनो नाम सुनिर्झरदरीयुतः ।  
रत्नधातुमयः श्रीमान् मन्दारवनसङ्कुलः ॥ १४ ॥  
श्रीखण्डबदरीरम्भा देवदारुवटैर्वृतः ।  
पलाशप्लक्षाशोकैश्चारिष्टार्जुनकदम्बकैः ॥ १५ ॥  
पारिजातैः पाटलैश्च चम्पकैः परिशोभितः ।  
करञ्जजालकुञ्जाढ्यः श्यामैरिन्द्रयवैर्वृतः ॥ १६ ॥  
कलकण्ठैः कोकिलैश्च पुंस्कोकिलमयूरभृत् ।  
गाश्चारयन् तत्र कृष्णो विचचार वने वने ॥ १७ ॥  
वृन्दावने मधुवने पार्श्वे तालवनस्य च ।  
कुमुद्वने बाहुले च दिव्यकामवने परे ॥ १८ ॥  
बृहत्सानुगिरेः पार्श्वे गिरेर्नन्दीश्वरस्य च ।  
सुन्दरे कोकिलवने कोकिलध्वनिसङ्कुले ॥ १९ ॥  
रम्ये कुशवने सौम्ये लताजालसमन्विते ।  
महापुण्ये भद्रवने भाण्डीरोपवने नृप ॥ २० ॥  
लोहार्गले च यमुनातीरे तीरे वने वने ।  
पीतवासःपरिकरो नटवेषो मनोहरः ॥ २१ ॥  
वेत्रभृद्वादयन्वंशीं गोपीनां प्रीतिमावहन् ।  
मयूरपिच्छभृन्मौली स्रग्वी कृष्णो बभौ नृप ॥ २२ ॥  
अग्रे कृत्वा गवां वृन्दं सायङ्काले हरिः स्वयम् ।  
रागैः समीरयन्वंशीं श्रीनन्दव्रजमाविशत् ॥ २३ ॥  
वेणुवंशीध्वनिं श्रुत्वा श्रीवंशीवटमार्गतः ।  
गोरजोभिर्नभो व्याप्तं वीक्ष्य गेहाद्‌विनिर्गताः ॥ २४ ॥  
दूरीकर्तुं ह्याधिबाधामाहर्तुं सुखमुत्तमम् ।  
विस्मर्तुं न समर्थास्तं द्रष्टुं गोप्यः समाययुः ॥ २५ ॥  
सङ्कोचवीथीषु न सङ्गृहीतः  
     शनैश्चलन् गोगणसङ्कुलासु ।  
सिंहावलोको गजबाललीलै-  
     र्वधूजनैः पङ्कजपत्रनेत्रः ॥ २६ ॥  
सुमण्डितं मैथिलगोरजोभि-  
     र्नीलं परं कुन्तलमादधानः  
हेमाङ्गदी मौलिविराजमान  
     आकर्णवक्रीकृतदृष्टिबाणः ॥ २७ ॥  
गोधूलिभिर्मण्डितकुन्दहारः  
     कर्णोपरि स्फूर्जितकर्णिकारः ।  
पीताम्बरो वेणुनिनादकारः  
     पातु प्रभुर्वो हृतभूरिभारः ॥ २८ ॥  
इति श्रीगर्गसंहितायां वृन्दावनखण्डे  
श्रीकृष्ण गोचारणवर्णनं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
