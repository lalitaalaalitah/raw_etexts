मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - चतुर्थोऽध्यायः  
नन्द, गोपी परिचय -  
  
नन्दोपनन्दभवने श्रीदामा सुबलः सखा ।  
स्तोककृष्णोऽर्जुनोंऽशश्च नवनन्दगृहे विधे ॥ १ ॥  
विशालार्षभतेजस्वी देवप्रस्थवरूथपाः ।  
भविष्यन्ति सखायो मे व्रजे षड् वृषभानुषु ॥ २ ॥  
श्रीब्रह्मोवाच -  
कस्य वै नन्दपदवी कस्य वै वृषभानुता ।  
वद देवपते साक्षादुपनन्दस्य लक्षणम् ॥ ३ ॥  
श्रीभगवानुवाच -  
गाः पालयन्ति घोषेषु सदा गोवृत्तयोऽनिशम् ।  
ते गोपाला मया प्रोक्तास्तेषां त्वं लक्षणं श्रृणु ॥ ४ ॥  
नन्दःप्रोक्तः सगोपालैर्नवलक्षगवां पतिः ।  
उपनन्दश्च कथितः पञ्चलक्षगवां पतिः ॥ ५ ॥  
वृषभानुः स उक्तो यो दशलक्षगवां पतिः ।  
गवां कोटिर्गृहे यस्य नन्दराजः स एवहि ॥ ६ ॥  
कोट्यर्धं च गवां यस्य वृषभानुवरस्तु सः ।  
एतादृशौ व्रजे द्वौ तु सुचन्द्रो द्रोण एवहि ॥ ७ ॥  
सर्वलक्षणलक्ष्याढ्यौ गोपराजौ भविष्यतः ।  
शतचन्द्राननानां च सुन्दरीणां सुवाससाम् ।  
गोपीनां मद्‌व्रजे रम्ये शतयूथो भविष्यति ॥ ८ ॥  
श्रीब्रह्मोवाच -  
हे दीनबन्धो हे देव जगत्कारणकारण ।  
यूथस्य लक्षणं सर्वं तन्मे ब्रूहि परेश्वर ॥ ९ ॥  
श्रीभगवानुवाच -  
अर्बुदं दशकोटीनां मुनिभिः कथितं विधे ।  
दशार्बुदं यत्र भवेत्सोऽपि यूथः प्रकथ्यते ॥ १० ॥  
गोलोकवासिन्यः काश्चित्काश्चिद्वै द्वारपालिकाः ।  
शृङ्गारप्रकराः काश्चित्काश्चिच्छस्योपकारकाः ॥ ११ ॥  
पार्षदाख्यास्तथा काश्चिच्छ्रीवृन्दावनपालिकाः ।  
गोवर्धननिवासिन्यः काश्चित्कुञ्जविधायिकाः ॥ १२ ॥  
मे निकुञ्जनिवासिन्यो भविष्यन्ति व्रजे मम ।  
एवं च यमुनायूथो जाह्नवीयूथ एव च ॥ १३ ॥  
रमाया मधुमाधव्या विरजायास्तथैव च ।  
ललिताया विशाखाया मायायूथो भविष्यति ॥ १४ ॥  
एवं हृष्टसखीनां च सखीनां किल षोडश ।  
द्वात्रिंशच्च सखीनां च यूथा भाव्या व्रजे विधे ॥ १५ ॥  
श्रुतरूपा ऋषिरूपा मैथिलाः कोशलास्तथा ।  
अयोध्यापुरवासिन्यो यत्र सीतापुलिन्दकाः ॥ १६ ॥  
यासां मया बरो दत्तो पूर्वे पुर्वे युगे युगे ।  
तासां यूथा भविष्यन्ति गोपीनां मद्व्रजे शुभे ॥ १७ ॥  
श्रीब्रह्मोवाच -  
एताः कथं व्रजे भाव्याः केन पुण्येन कैर्वरैः ।  
दुर्लभं हि पदं तासां योगिभिः पुरुषोत्तम ॥ १८ ॥  
श्रीभगवानुवाच -  
श्वेतद्वीपे च भूमानं श्रुतयस्तुष्टुवुः परम् ।  
उशतीभिर्गिराभिश्च प्रसन्नोऽभूत्सहस्रपात् ॥ १९ ॥  
श्रीहरिरुवाच -  
वरं वृणीत यूयं वै यन्मनोवाञ्छितं महत् ।  
येषां प्रसन्नोऽहं साक्षात्तेषां किं दुर्लभं हि तत् ॥ २० ॥  
श्रुतय ऊचुः -  
वाङ्मनोगोचरातीतं ततो न ज्ञायते तु तत् ।  
आनन्दमात्रमिति यद्‌वदन्तीह पुराविदः ॥ २१ ॥  
तद्‌रूपं दर्शयास्माकं यदि देयो वरो हि नः ।  
श्रुत्वैतद्दर्शयामास स्वं लोकं प्रकृतेः परम् ॥ २२ ॥  
केवलानुभवानन्दमात्रमक्षरमव्ययम् ।  
यत्र वृन्दावनं नाम वनं कामदुघैर्द्रुमैः ॥ २३ ॥  
मनोरमनिकुञ्जाढ्यं सर्वर्तुसुखसंयुतम् ।  
यत्र गोवर्धनो नाम सुनिर्झरदरीयुतः ॥ २४ ॥  
रत्नधातुमयः श्रीमान् सुपक्षिगणसंवृतः ।  
यत्र निर्मलपानीया कालिन्दी सरितां वरा ।  
रत्नबद्धोभयतटी हंसपद्मादिसङ्कुला ॥ २५ ॥  
नानारासरसोन्मत्तं यत्र गोपीकदम्बकम् ।  
तत्कदम्बकमध्यस्थः किशोराकृतिरच्युतः ॥ २६ ॥  
दर्शयित्वा च ताः प्राह ब्रूत किं करवाणि वः ।  
दृष्टो मदीयो लोकोऽयं यतो नास्ति परं वरम् ॥ २७ ॥  
श्रीश्रुतय ऊचुः -  
कन्दर्पकोटिलावण्ये त्वयि दृष्टे मनांसि नः ।  
कामिनीभावमासाद्य स्मरक्षिप्तान्यसंशयम् ॥ २८ ॥  
यया त्वल्लोकवासिन्यः कामतत्त्वेन गोपिकाः ।  
भजन्ति रमणं मत्त्वा चिकीर्षाजनिनस्तथा ॥ २९ ॥  
श्रीहरिरुवाच -  
दुर्लभो दुर्घटश्चैव युष्माकं तु मनोरथः ।  
मयानुमोदितः सम्यक् सत्यो भवितुमर्हति ॥ ३० ॥  
आगामिनि विरिञ्चौ तु जाते सृष्ट्यर्थमुद्यते ।  
कल्पे सारस्वतेऽतीते व्रजे गोप्यो भविष्यथ ॥ ३१ ॥  
पृथिव्यां भारते क्षेत्रे माथुरे मम मण्डले ।  
वृन्दावने भविष्यामि प्रेयान्वो रासमण्डले ॥ ३२ ॥  
जारधर्मेण सुस्नेहं सुदृढं सर्वतोऽधिकम् ।  
मयि सम्प्राप्य सर्वा हि कृतकृत्या भविष्यथ ॥ ३३ ॥  
श्रीभगवानुवाच -  
ताश्च गोप्यो भविष्यन्ति पूर्वकल्पवरान्मम ।  
अन्यासां चैव गोपीनां लक्षणं शृणु तद्विधे ॥ ३४ ॥  
सुराणां रक्षणार्थाय राक्षसानां वधाय च ।  
त्रेतायां रामचन्द्रोऽभूद्‌वीरो दशरथात्मजः ॥ ३५ ॥  
सीतास्वयंवरं गत्वा धनुर्भङ्गं चकार सः ।  
उवाह जानकीं सीतां रामो राजीवलोचनः ॥ ३६ ॥  
तं दृष्ट्वा मैथिलाः सर्वाः पुरन्ध्र्यो मुमुहुर्विधे ।  
रहस्यूचुर्महात्मानं भर्ता नो भव हे प्रभो ॥ ३७ ॥  
तामाह राघवेन्द्रस्तु मा शोकं कुरुत स्त्रियः ।  
द्वापरान्ते करिष्यामि भवतीनां मनोरथम् ॥ ३८ ॥  
तीर्थं दानं तपः शौचं समाचरत तत्त्वतः ।  
श्रद्धया परया भक्त्या व्रजे गोप्यो भविष्यथ ॥ ३९ ॥  
इति ताभ्यो वरं दत्त्वा श्रीरामः करुणानिधिः ।  
कोसलान् प्रययौ धन्वी तेजसा जितभार्गवः ॥ ४० ॥  
मार्गे च कौसला नार्यो रामं दृष्ट्वातिसुन्दरम् ।  
मनसा वव्रिरे तं वै पतिं कन्दर्पमोहनम् ॥ ४१ ॥  
मनसापि वरं रामो ददौ ताभ्यो ह्यशेषवित् ।  
मनोरथं करिष्यामि व्रजे गोप्यो भविष्यथ ॥ ४२ ॥  
आगतं सीतया सार्धं सैनिकैः सहितं रघुम् ।  
अयोध्यापुरवासिन्यः श्रुत्वा द्रष्टुं समाययुः ॥ ४३ ॥  
वीक्ष्य तं मोहमापन्ना मूर्छिताः प्रेमविह्वलाः ।  
तेपुस्तपस्ताः सरयूतीरे रामधृतव्रताः ॥ ४४ ॥  
आकाशवागभूत्तासां द्वापरान्ते मनोरथः ।  
भविष्यति न सन्देहः कालिन्दीतीरजे वने ॥ ४५ ॥  
पितुर्वाक्याद्‌यदा रामो दण्डकाख्यं वनं गतः ।  
चचार सीतया सार्धं लक्ष्मणेन धनुष्मता ॥ ४६ ॥  
गोपालकोपासकाः सर्वे दण्डकारण्यवासिनः ।  
ध्यायन्तः सततं मां वै रासार्थं ध्यानतत्पराः ॥ ४७ ॥  
येषामाश्रममासाद्य धनुर्बाणधरो युवा ।  
तेषां ध्याने गतो रामो जटामुकुटमण्डितः ॥ ४८ ॥  
अन्याकृतिं ते तं वीक्ष्य परं विस्मितमानसाः ।  
ध्यानादुत्थाय ददृशुः कोटिकन्दर्पसन्निभम् ॥ ४९ ॥  
ऊचुस्तेऽयं तु गोपालो वंशीवेत्रे विना प्रभुः ।  
इत्थं विचार्य मनसा नेमुश्चक्रुः स्तुतिं पराम् ॥ ५० ॥  
वरं वृणीत मुनयः श्रीरामस्तानुवाच ह ।  
यथा सीता तथा सर्वे भूयाःस्म इति वादिनः ॥ ५१ ॥  
श्रीराम उवाच -  
यथा हि लक्ष्मणो भ्राता तथा प्रार्थ्यो वरो यदि ।  
अद्यैव सफलो भाव्यो भवद्‌भिर्मत्प्रसङ्गतः ॥ ५२ ॥  
सीतोपमेयवाक्येन दुर्घटो दुर्लभो वरः ।  
एकपत्नीव्रतोऽहं वै मर्यादापुरुषोत्तमः ॥ ५३ ॥  
तस्मात्तु मद्‌वरेणापि द्वापरान्ते भविष्यथ ।  
मनोरथं करिष्यामि भवतां वाञ्छितं परम् ॥ ५४ ॥  
इति दत्त्वा वरं रामस्ततः पञ्चवटीं गतः ।  
पर्णशाला समासाद्य वनवासं चकार ह ॥ ५५ ॥  
तद्दर्शनस्मररुजः पुलिन्द्यः प्रेमविह्वलाः ।  
श्रीमत्पादरजो धृत्वा प्राणांस्त्यक्तुं समुद्युताः ॥ ५६ ॥  
ब्रह्मचारीवपुर्भूत्वा रामस्तत्र समागतः ।  
उवाच प्राणसन्त्यागं मा कुरुत स्त्रियो वृथा ॥ ५७ ॥  
वृन्दावने द्वापरान्ते भविता वो मनोरथः ।  
इत्युक्त्वा ब्रह्मचारी तु तत्रैवान्तरधीयत ॥ ५८ ॥  
अथ रामो वानरेन्द्रै रावणादीन्निशाचरान् ।  
जित्वा लङ्कामेत्य सीता पुष्पकेण पुरीं ययौ ॥ ५९ ॥  
सीतां तत्त्याज राजेन्द्रो वने लोकापवादतः ।  
अहो सतामपि भुवि भवनं भूरि दुःखदम् ॥ ६० ॥  
यदा यदाकरोद्यज्ञं रामो राजीवलोचनः ।  
तदा तदा स्वर्णमयीं सीतां कृत्वा विधानतः ॥ ६१ ॥  
यज्ञसीतासमूहोऽभून्मन्दिरे राघवस्य च ।  
ताश्चैतन्यघना भूत्वा रन्तुं रामं समागताः ॥ ६२ ॥  
ता आह राघवेशेन्द्रो नाहं गृह्णामि हे प्रियाः ।  
तदोचुस्ताः प्रेमपरा रामं दशरथात्मजम् ॥ ६३ ॥  
कथं चास्मान्न गृह्णासि भजन्तीर्मैथिलीः सतीः ।  
अर्धाङ्गीर्यज्ञकालेषु सततं कार्यसाधनीः ॥ ६४ ॥  
धर्मिष्ठस्त्वं श्रुतिधरोऽधर्मवद्‌भाषसे कथम् ।  
करं गृहीत्वा त्यजसि ततः पापमवाप्यसि ॥ ६५ ॥  
श्रीराम उवाच -  
समीचीनं वचस्सत्यो युष्माभिर्गदितं च मे ।  
एकपत्नीव्रतोऽहं हि राजर्षिः सीतयैकया ॥ ६६ ॥  
तस्माद्‌यूयं द्वापरान्ते पुण्ये वृन्दावने वने ।  
भविष्यथ करिष्यामि युष्माकं तु मनोरथम् ॥ ६७ ॥  
श्रीभगवान् उवाच -  
ता व्रजेऽपि भविष्यन्ति यज्ञसीताश्च गोपिकाः ।  
अन्यासां चैव गोपीनां लक्षणं शृणु तद्विधे ॥ ६८ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
भगवद्‌ब्रह्म संवादे उद्योगप्रश्नवर्णनं नाम चतुर्थोऽध्यायः ॥ ४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
