मागचा अध्याय  
पुढचा अध्याय  
श्रीगर्गसंहिता  
मथुराखण्डः - एकविंशोऽध्यायः  
रागगणानां वाक्ये अपमानबोधितेन नारदेन सरस्वती-आराधना,  
साक्षात्कारः स्तवं तथा तत्कर्तृक-ताल-मान-स्वरेभ्यः सह ५५-  
कोटि प्रकारेण रागरागिणी शिक्षा -  
  
श्रीराधोवाच -  
धन्योऽयं मुनिशार्दूलस्त्वद्‌भक्ते प्रेमवान्महान् ।  
त्वत्सारूप्यं जगामासौ त्वमप्यश्रुमुखो यतः ॥ १ ॥  
अस्य देहक्रियां कर्तुं योग्योऽसि वृजिनार्दन ।  
तपसा चास्य देहोऽयं प्रस्फुरत्यमलाकृतिः ॥ २ ॥  
श्रीनारद उवाच -  
वदन्त्यां तत्र राधायां तद्देहोऽप्यभवत्सरित् ।  
वहन्ती पापहन्त्री च दृश्यते रोहिते गिरौ ॥ ३ ॥  
तद्देहस्यापि सरितं वीक्ष्य राधाऽतिविस्मिता ।  
नन्दराजात्मजं प्राह वृषभानुवरात्मजा ॥ ४ ॥  
श्रीराधोवाच -  
कथं जलत्वमापन्नो देहोऽयं वै महामुनेः ।  
एतन्मे संशयं देव छेत्तुमर्हस्यशेषतः ॥ ५ ॥  
श्रीभगवानुवाच -  
प्रेमलक्षणया भक्त्या संयुतोऽयं मुनीश्वरः ।  
तस्मादस्य तु देहोऽयं रम्भोरु द्रवतां गतः ॥ ६ ॥  
दृष्ट्वा त्वया मां वरदं हर्षितोऽभून्महामुनिः ।  
जलत्वं प्राप तद्देहो यथाऽहं द्रवतां पुरा ॥ ७ ॥  
श्रीराधोवाच -  
द्रवतां त्वं कथं प्राप्तो देवदेव दयानिधे ।  
एतत् चित्रं हि मे जातं सर्वं त्वं वद विस्तरात् ॥ ८ ॥  
श्रीभगवानुवाच -  
अत्रैवोदाहरन्तीमितिहासं पुरातनम् ।  
यस्य श्रवणमात्रेण पापहानिः परं भवेत् ॥ ९ ॥  
यन्नाभिपङ्कजाज्जातः पुरा ब्रह्मा प्रजापतिः ।  
असृजत्प्रकृतिं शश्वत्तपसा मद्वरोर्जितः ॥ १० ॥  
उत्सङ्गान्नारदो जज्ञे ब्रह्मणः सृजतः शुभः ।  
भक्त्युन्मत्तो मत्पदानि निजगौ पर्यटन्महीम् ॥ ११ ॥  
एकदा नारदं प्राह देवो ब्रह्मा प्रजापतिः ।  
प्रजाः सृज महाबुद्धे वृथा चङ्क्रमणं त्यज ॥ १२ ॥  
नारदस्तद्‌वचः श्रुत्वा प्राहेदं ज्ञानतत्परः ।  
न सृजामि पितः सृष्टिं शोकमोहादिकारिणीम् ॥ १३ ॥  
करिष्यामि हरेर्भक्तिं तत्कीर्तनसमन्विताम् ।  
त्वमपि सृष्टिरचनां त्यज दुःखातुरो भृशम् ॥ १४ ॥  
क्रुद्धः शशाप तं ब्रह्मा प्राह प्रस्फुरिताधरः ।  
सदा गानपरः कल्पं गन्धर्वो भव दुर्मते ॥ १५ ॥  
एवं तच्छापतो राधे गन्धर्व उपबर्हणः ।  
बभूव गन्धर्वपतिः कल्पमात्रं सुरालये ॥ १६ ॥  
एकदा ब्रह्मणो लोके स्त्रीभिः परिवृतो गतः ।  
सुन्दरीषु मनः कृत्वा जगौ तालविवर्जितम् ॥ १७ ॥  
पुनर्ब्रह्मा तं शशाप त्वं शूद्रो भव दुर्मते ।  
अथासौ ब्रह्मशापेन दासीपुत्रो बभूव ह ॥ १८ ॥  
सत्सङ्गेन पुरा राधे प्राप्तोऽभूद्ब्रह्मपुत्रताम् ।  
भक्त्युन्मत्तो मत्पदानि निजगौ पर्यटन्महीम् ॥ १९ ॥  
मुनीन्द्रो वैष्णवश्रेष्ठो मत्प्रियो ज्ञानभास्करः ।  
परं भागवतः साक्षान्नारदो मन्मनाः सदा ॥ २० ॥  
एकदा नारदो लोकान् पश्यन् वै गानतत्परः ।  
इलावृतं नाम खण्डं गतवान्सर्वतो गतिः ॥ २१ ॥  
यत्र जम्बूनदी श्यामा जम्बूफलरसोद्‌भवा ।  
तथा जाम्बूनदं नाम सुवर्णं भवति प्रिये ॥ २२ ॥  
तद्देशे वेदनगरं रत्नप्रासादनिर्मितम् ।  
ददर्श नारदो योगी दिव्यनारीनरैर्वृतम् ॥ २३ ॥  
कांश्चिद्वै पादरहितान् विगुल्फाञ्जानुवर्जितान् ।  
विजङ्घाञ्जघनव्यङ्गान् कृशोरुन्कुब्जमध्यकान् ॥ २४ ॥  
श्लथद्दन्तोन्नतस्कन्धान् नताननविकन्धरान् ।  
स्त्रीजनान्पुरुषांश्चासावङ्गभङ्गान्ददर्श ह ॥ २५ ॥  
अहो किमेतच्चित्रं हि सर्वान्दृष्ट्वाऽवदन्मुनिः ।  
सर्वे यूयं पद्ममुखा दिव्यदेहाः शुभाम्बराः ॥ २६ ॥  
किं देवा उपदेवा वा यूयं किं ऋषिसत्तमाः ।  
वादित्रसहिताः सर्वे रम्यगानपरायणाः ॥ २७ ॥  
अङ्गभङ्गाः कथं यूयं वदताशु ममैव हि ।  
इत्युक्तास्तेन ते सर्वे प्रत्यूचुर्दीनमानसाः ॥ २८ ॥  
रागा ऊचुः -  
महादुःखं मुने जातमस्माकं तनुषु स्वतः ।  
तस्याग्रे कथनीयं वै दूरीकर्त्तुं च यः क्षमः ॥ २९ ॥  
रागा वयं वेदपुरे वसामः सर्वदा मुने ।  
अङ्गभङ्गा वयं जाताः कारणं शृणु मानद ॥ ३० ॥  
जातो हिरण्यगर्भस्य पुत्रो नारदनामभाक् ।  
प्रेमोन्मत्तो विकालेन गायन् ध्रुवपदानि च ॥ ३१ ॥  
विचचार महीमेतां स्वेच्छया स महामुनिः ।  
विकाले तस्य गानैश्च विस्वरैस्तालवर्जितैः ।  
विगानैश्च वयं सर्वे अङ्गभङ्गा बभूविम ॥ ३२ ॥  
इति श्रुत्वाऽथ तद्वाक्यं नारदो विस्मितोऽभवत् ।  
उवाच गतमानोऽसौ रागान् परिहससन्निव ॥ ३३ ॥  
मुनिरुवाच -  
तस्य केन प्रकारेण ज्ञानं वै कालतालयोः ।  
भवेदिह स्वरैर्युक्तं वदताशु ममैव हि ॥ ३४ ॥  
रागा ऊचुः -  
वैकुण्ठस्य पतेः साक्षात् प्रिया मुख्या सरस्वती ।  
कुर्याच्छिक्षां यदा तस्मै तदा स्यात्कालविन्मुनिः ॥ ३५ ॥  
तेषां वाक्यं ततः श्रुत्वा नारदो दीनवत्सलः ।  
सरस्वत्याः प्रसादार्थं त्वरं शुभ्रं गिरिं ययौ ॥ ३६ ॥  
दिव्यवर्षशतं शश्वत्तपस्तेपे सुदुष्करम् ।  
निरन्नं निर्जलं वाणीध्यानयुक्तं व्रजेश्वरि ॥ ३७ ॥  
शुभ्रं नाम विसृज्याथ पवित्रीकृतभूधरम् ।  
नारदो नाम शैलोऽभूत्तपसा नारदस्य च ॥ ३८ ॥  
तपोऽन्ते आगतां साक्षाद्‌वाग्देवीं श्रीसरस्वतीम् ।  
विष्णोः प्रियां दिव्यवर्णामपश्यन्नारदो मुनिः ॥ ३९ ॥  
सहसोत्थाय तां नत्वा परिक्रम्य नताननः ।  
तद्‌रूपगुणमाधुर्यस्तुतिं चक्रे मुनीश्वरः ॥ ४० ॥  
श्रीनारद उवाच -  
नवार्कबिम्बद्युतिमुद्‌गलज्ज्वल-  
     त्ताटङ्ककेयूरकिरीटकङ्कणाम् ।  
स्फुरत्क्वणन्नुपुररावरञ्जितां  
     नमामि कोटीन्दुमुखीं सरस्वतीम् ॥ ४१ ॥  
वन्दे सदाऽहं कलहंस उद्‌गते  
     चलत्पदे चञ्चलचञ्चुसम्पुटे ।  
निर्धौतमुक्ताफलहारसञ्चयं  
     सन्धारयन्तीं सुभगां सरस्वतीम् ॥ ४२ ॥  
वराभयं पुस्तकवल्लकीयुतं  
     परं दधानां विमले करद्वये ।  
नमाम्यहं त्वां शुभदां सरस्वतीं  
     जगन्मयीं ब्रह्ममयीं मनोहराम् ॥ ४३ ॥  
तरङ्गितक्षौमसिताम्बरे परे  
     देहि स्वरज्ञानमतीव मङ्गले ।  
येनाद्वितीयो हि भवेयमक्षरे  
     सर्वोपरि स्यां पररागमण्डले ॥ ४४ ॥  
श्रीभगवानुवाच -  
स्तोत्रं जाड्यापहं दिव्यं प्रातरुत्थाय यः पठेत् ।  
नारदोक्तं सरस्वत्याः स विद्यावान् भवेदिह ॥ ४५ ॥  
ततः प्रसन्ना वाग्देवी नारदाय महात्मने ।  
देवदत्तां ददौ वीणां स्वरब्रह्मविभूषिताम् ॥ ४६ ॥  
रागैश्च रागिणीभिश्च तत्पुत्रैश्च तथैव च ।  
देशकालादिभेदैश्च तालमानस्वरैः सह ॥ ४७ ॥  
षट्पञ्चाशत्कोटिभेदैरन्तर्भेदैरसङ्ख्यकैः ।  
ग्रामैर्नृत्यैः सवादित्रैर्मूर्च्छनासहितैः शुभैः ॥ ४८ ॥  
वैकुण्ठस्य पतेः साक्षात्प्रिया मुख्या सरस्वती ।  
स्वरगम्यैः पदैः सिद्धैः पाठयामास नारदम् ॥ ४९ ॥  
अद्वितीयं रागकरं कृत्वा तं रासमण्डले ।  
वैकुण्ठं प्रययौ राधे वाग्देवी विष्णुवल्लभा ॥ ५० ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
नारदोपाख्यानं नामैकविंशोऽध्यायः ॥ २१ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
