मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - अष्टमोऽध्यायः  
अश्वमेधस्य अश्वनिर्णयम् -  
  
श्रीगर्ग उवाच -  
इति तद्वाक्यमाकर्ण्य स्पष्टाक्षरसमन्वितम् ॥  
राजर्षिः प्राह देवर्षिं विस्मितः प्रहसन्निव ॥१॥  
राजोवाच  
मुने यज्ञं करिष्येऽहं यज्ञयोग्यं तुरङ्गमम् ॥  
गत्वा ममाश्वशालायां हयानां त्वं विलोकय ॥२॥  
नृपस्य वचनं श्रुत्वा तथेत्युक्त्वा च नारदः ॥  
वाजिशालां ययौ तेन दुग्धाभाञ्जलसन्निभान् ॥३॥  
स गत्वा तत्र तुरगान्धूम्रवर्णान्मनोहरान् ॥  
श्यामवर्णान्कृष्णवर्णान्पद्मवर्णान्ददर्श वै ॥४॥  
तथा चान्यत्र शालायां मुग्धाभाञ्जलसन्निभान् ॥  
हरिद्राभान्कुङ्कुमाभान्पलाशकुसुमप्रभान् ॥५॥  
तथा चित्रविचित्राङ्गान्स्फटिकाङ्गान्मनोजवान् ॥  
तथा चान्यत्र शालायां कौसुम्भाङ्गाञ्शुकप्रभान् ॥६॥  
इन्द्रगोपनिभान्गौरान्दिव्यान्पूर्णशशिप्रभान् ॥  
सिन्दूराङ्गानग्निवर्णान्बालसूर्यसमान्नृप ॥७॥  
ईदृशांश्च हयान्दृष्ट्वा नारदो विस्मयान्वितः ॥  
उवाच कृष्णसहितमुग्रसेनं हसन्निव ॥८॥  
नारद उवाच -  
वाजिनस्ते महाराज सर्वे हि बहुसुन्दराः ॥  
ईदृशा नैव स्वर्लोके पृथिव्यां च रसातले ॥९॥  
वर्तते वाजिशालायां कृष्णस्य कृपया तव ॥  
एकोऽपि श्यामकर्णस्तु तेषां मध्ये न दृश्यते ॥१०॥  
श्रीगर्ग उवाच -  
निशम्य वाक्यं देवर्षेर्नृपस्तु दुःखितोऽभवत् ॥  
यज्ञो भविष्यति कथं मनसीति विचारयन् ॥११॥  
उदासीनं नृपं दृष्ट्वा भगवान्मधुसूदनः ॥  
अवोचत्प्रहसञ्शीघ्रं मेघगम्भीरया गिरा ॥१२॥  
श्रीकृष्ण उवाच -  
शृणु मद्वचनं राजन्सर्वं शोकं विहाय च ॥  
गत्वा ममाश्वशालां वै श्यामकर्णं विलोकय ॥१३॥  
इत्युदीरितमाकर्ण्य कृष्णेन च सुरर्षिणा ॥  
हरेश्च वाजिशालां हि जगाम नृपसत्तमः ॥१४॥  
ददर्श तां स गत्वा च यज्ञयोग्यान्सहस्रशः ॥  
श्यामकर्णान्पीतपुच्छांश्चन्द्रवर्णान्मनोजवान् ॥१५॥  
सर्वाङ्गसुन्दरान्दिव्याँस्तप्तहेममुखाञ्शुभान् ॥  
एतान्दृष्ट्वा हयान्‌ राजा विस्मयं परमं गतः ॥१६॥  
हर्षेण महता युक्तः कृष्णं नत्वाब्रवीद्वचः ॥  
राजोवाच  
श्यामकर्णाश्च बहुशो मया चाद्य निरीक्षिताः ॥१७॥  
दुर्लभं किं जगन्नाथ त्वद्‌भक्तानां धरातले ॥  
यथा मनोरथः पूर्वं प्रह्लादस्य ध्रुवस्य च ॥१८॥  
आसीत्त्वत्कृपया कृष्ण तथा मम मनोरथः ॥  
इति श्रुत्वा हरी राजन् शार्ङ्गी भूपमवोचत ॥१९॥  
श्रीकृष्ण उवाच -  
एकं त्वं श्यामकर्णानामश्वानां चन्द्रवर्चसाम् ॥  
गृहीत्वा नृपशार्दूल कुरु यज्ञं ममाज्ञया ॥२०॥  
गर्ग उवाच -  
श्रुत्वा वाक्यं हरिं प्राह करिष्येऽहं क्रतूत्तमम् ॥  
इत्युक्त्वा तेन सहितो नारदेन सभां ययौ ॥२१॥  
ततः कृष्णमनुज्ञाप्य नारदः सहतुम्बुरुः ॥  
राजानमाशिषं दत्वा स्वयम्भूसदनं ययौ ॥२२॥  
इति श्रीगर्गसंहितायामश्वमेधखण्डे  
तुरङ्गदर्शनं नामाष्टमोऽध्यायः ॥८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
