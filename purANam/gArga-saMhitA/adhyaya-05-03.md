मागचा अध्याय  
पुढचा अध्याय  
श्रीगर्गसंहिता  
मथुराखण्डः - तृतीयोऽध्यायः  
वृन्दावने अक्रूरागमनम् -  
  
श्रीनारद उवाच -  
अक्रूरो रथमारुह्य कर्तुं कार्यं नृपस्य वै ।  
प्रहर्षितो मैथिलेन्द्र प्रययौ नन्दगोकुलम् ॥ १ ॥  
परां भक्तिं ह्युपगतः श्रीकृष्णे पुरुषोत्तमे ।  
एवं विचारयन्बुद्ध्या पथि गच्छन्महामतिः ॥ २ ॥  
अक्रूर उवाच -  
किं भारते वा सुकृतं कृतं मया  
     निष्कारणं दानमलं क्रतूत्तमम् ।  
तीर्थाटनं वा द्विजसेवनं शुभं  
     येनाद्य द्रक्ष्यामि हरिं परेश्वरम् ॥ ३ ॥  
तपः सुतप्तं किमलं पुरा कृतं  
     सत्सेवनं भक्तियुतं मया कृतम् ।  
येनैव मे दर्शनमद्य दुर्लभं  
     श्रीकृष्णदेवस्य पुरो भविष्यति ॥ ४ ॥  
तेषां भवो वै सफलो महीतले  
     यन्नेत्रगामी भगवान्सुरेश्वरः ।  
कृत्वाऽथ तद्दर्शनमद्य दुर्लभं  
     सद्यः कृतार्थो भविताऽस्मि सर्वतः ॥ ५ ॥  
श्रीनारद उवाच -  
इत्थं सञ्चितयन्कृष्णं पश्यन्शकुनमुत्तमम् ।  
सन्ध्यायां गोकुलं प्राप्तो रथस्थो गान्दिनीसुतः ॥ ६ ॥  
कृष्णपादाब्जचिह्नानि यवाङ्कुशयुतानि च ।  
तद्‌रागयुक्परागाणि रजांसि स ददर्श कौ ॥ ७ ॥  
तद्दर्शन्नौत्सुक्यभक्तिभावानन्दसमाकुलः ।  
रथात्समुत्पत्य तेषु लुठंश्चाश्रु मुमोच सः ॥ ८ ॥  
येषां श्रीकृष्णदेवस्य भक्तिः स्याद्धृदि मैथिल ।  
तेषामाब्रह्मणः सर्वं तृणवज्जगतः सुखम् ॥ ९ ॥  
रथारुढस्ततोऽक्रूरः क्षणान्नन्दपुरं गतः ।  
घोषेषु सबलं कृष्णमागच्छन्तं ददर्श ह ॥ १० ॥  
देवौ पुराणौ पुरुषौ परेशौ  
     पद्मेक्षणौ श्यामलगौरवर्णौ ।  
यथेन्द्रनीलध्वजवज्रशैलौ  
     समाश्रितौ तौ पथि रामकृष्णौ ॥ ११ ॥  
बालार्कमौली वसनं तडिद्युती  
     वर्षाशरन्मेघरुचं दधानौ ।  
दृष्ट्वा स तूर्णं स्वरथाद्‌गतोऽधो  
     तयोर्नतो भक्तियुतः पपात ॥ १२ ॥  
तदाननं बाष्पकलाकुलेक्षणं  
     रोमाञ्चितं वीक्ष्य हरिः परेश्वरः ।  
दोर्भ्यां समुत्थाप्य घृणातुरोऽश्रु  
     मुमोच भक्तं परिरभ्य माधवः ॥ १३ ॥  
एवं मिलित्वा सबलश्च तं हरिः  
     सद्यः समानीय वरासनं ददौ ।  
निवेद्य गां चातिथये सुभोजनं  
     रसावृतं प्रेमयुतो ह्युपाहरत् ॥ १४ ॥  
तमाह नन्दः परिरभ्य दोर्भ्या-  
     महो कथं जीवसि कंसराज्ये ।  
गतत्रपो यो निजघान बालान्  
     स्वसुः कथं सोऽन्यजनेषु मोही ॥ १५ ॥  
गृहं गते नन्दवरे हरिस्तं  
     प्रपच्छ सर्वं कुशलं स्वपित्रोः ।  
तथा यदूनां किल बान्धवानां  
     कंसस्य सर्वां विपरीतबुद्धिम् ॥ १६ ॥  
अक्रूर उवाच -  
परश्वोऽहनि हे देव हन्तुं शौरिं समुद्यतः ।  
खड्गपाणिर्भोजराजो नारदेन निवारितः ॥ १७ ॥  
दुःखिता बान्धवाः सर्वे यादवा भयविह्वलाः ।  
सकुटुम्बाः कंसभयाद्‌भूमन्देशान्तरं गताः ॥ १८ ॥  
अद्यैव यादवान्हन्तुं देवाञ्जेतुं समुद्यतः ।  
अन्यत्किमपि कौ कर्तुमिच्छते दैत्यराड्बली ॥ १९ ॥  
तस्माद्‌भवद्‌भ्यां गन्तव्यं कुशलं कर्तुमव्ययम् ।  
भवन्तौ हि विना कार्यं किञ्चिन्न स्यात्सतां प्रभू ॥ २० ॥  
श्रीनारद उवाच -  
अथ तस्य वचः श्रुत्वा सबलो भगवान् हरिः ।  
नन्दराजमतेनाह गोपान् कार्यकरानिदम् ॥ २१ ॥  
श्रीभगवानुवाच -  
नन्दराजोऽपि सबलो वृद्धैर्गोपगणैरहम् ।  
नन्दा नवोपनन्दाश्च तथा षड् वृषभानवः ॥ २२ ॥  
मथुरां तु गमिष्यन्ति सर्वे प्रातः समुत्थिताः ।  
सर्वे तु गोरसं तस्माद्दधिदुग्धघृतादिकम् ॥ २३ ॥  
गृहीत्वैकत्र कर्तव्यं सोपायनमतः परम् ।  
रथांश्च शकटैः सार्द्धं समर्थान्कुरुताशु वै ॥ २४ ॥  
श्रीनारद उवाच -  
इति श्रुत्वा कार्यकरा गोपाः सर्वे गृहे गृहे ।  
शृण्वन्तीनां गोपिकानामूचुः सर्वं यथोदितम् ॥ २५ ॥  
तच्छ्रुत्वोद्विग्नहृदया गोप्यो विरहविह्वलाः ।  
परस्परं वाक्यमूचुः सर्वास्ता हि गृहे गृहे ॥ २६ ॥  
प्रस्थानस्य च वार्तेयं श्रीकृष्णस्य महात्मनः ।  
वृषभानुवरस्यापि गृहे प्राप्ता नृपेश्वर ॥ २७ ॥  
गमिष्यतो भर्तुरतीव दुःखिताः  
     श्रुत्वाऽथ वार्तां सदसि ह्यकस्मात् ।  
सम्प्राप मूर्च्छां वृषभानुनन्दिनी  
     रम्भेव भूमौ पतिता मरुद्धता ॥ २८ ॥  
काश्चित्परिम्लानमुखश्रियोऽभवन्  
     प्रकङ्कणीभूत कराङ्गुलीयकाः ।  
सद्यः श्लथद्भूषणकेशबन्धनाः  
     चित्रार्पितारम्भ इवावतस्थिरे ॥ २९ ॥  
श्रीकृष्ण गोविन्द हरे मुरारे  
     काश्चिद्‌वदन्त्यः स्वगृहेऽतिविह्वलाः ।  
विसृज्य कर्माणि गृहस्य सर्वतो  
     योगीव चानन्दगता नृपेश्वर ॥ ३० ॥  
काश्चित्समर्थास्तु परस्परं वचः  
     समेत्य राजन् युगपत्सखीजनम् ।  
उचुः स्खलद्‌‌गद्‌गदकण्ठवाचः  
     स्वतः स्रवद्‌बाष्पकलावहदृशः ॥ ३१ ॥  
गोप्य उचुः -  
अहोऽतिनिर्भोहिजनस्य चित्रं  
     परं चरित्रं गदितुं न योग्यम् ।  
मुखेन चान्यं हृदि भाव्यमन्य-  
     द्देवो न जानाति कुतो मनुष्यः ॥ ३२ ॥  
रासेऽपि यद्यद्‌गदितं तु तत्त-  
     द्‌विहाय गन्तुं समवस्थितोऽयम् ।  
गते पुरीं प्राणपतावहोऽस्मिन्  
     किं किं न कष्टं बत नोऽभविष्यत् ॥ ३३ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
अक्रूरागमनं नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
