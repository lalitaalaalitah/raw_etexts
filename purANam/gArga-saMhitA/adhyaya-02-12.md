पुढचा अध्याय  
श्रीगर्गसंहिता  
वृन्दावनखण्ड - द्वादशोऽध्यायः  
कालियमर्दनं तथा दावाग्निपानम् -  
  
बलं विनाथ गोपालैश् चारयन् गा हरिः स्वयम् ।  
कालिन्दीकूलमागत्य ययौ वारिविषावृतम् ॥ १ ॥  
कालियेन फणीन्द्रेण जलं यत्र विदूषितम् ।  
पीत्वा निपेतुर्वसवो गावो गोपा जलान्तिके ॥ २ ॥  
तदा तान् जीवयामास दृष्ट्या पीयूषपूर्णया ।  
आर्द्रचित्तो हरिः साक्षाद्‌भगवान् वृजिनार्दनः ॥ ३ ॥  
कटौ पीतपटं बद्ध्वा नीपमारुह्य माधवः ।  
पपातोत्तुङ्गविटपात्तत्तोये विषदूषिते ॥ ४ ॥  
उच्चचाल जलं दुष्टं कृष्णसङ्घातघूर्णितम् ।  
तत्सर्पमन्दिरे नद्यां भृङ्गीभूतं बभूव ह ॥ ५ ॥  
तदैव कालियः क्रुद्धः फणी फणशतावृतः ।  
दशन्दन्तैश्च भुजया चच्छाद नृप माधवम् ॥ ६ ॥  
कृष्णो दीर्घं वपुः कृत्वा बन्धनान्निर्गतश्च तम् ।  
पुच्छे गृहीत्वा सर्पेन्द्रं भ्रामयित्वा त्वितस्ततः ॥ ७ ॥  
जलेनिपात्य हस्ताभ्यां चिक्षेपाशु धनुःशतम् ।  
पुनरुत्थाय सर्पेन्द्रो लेलिहानो भयङ्करः ॥ ८ ॥  
वामहस्ते हरिं सर्पो रुषा जग्राह माधवम् ।  
हरिर्दक्षिणहस्तेन गृहीत्वा तं महाखलम् ॥ ९ ॥  
तज्जले पोथयामास सुपर्ण इव पन्नगम् ।  
सर्पो मुखशतं दीर्घं प्रसार्य पुनरागतः ॥ १० ॥  
पुच्छे गृहीत्वा तं कृष्णः चकर्षाशु धनुःशतम् ।  
कृष्णहस्ताद्‌विनिष्क्रम्य सर्पस्तं व्यदशत्पुनः ॥ ११ ॥  
तताड मुष्टिना सर्पं त्रैलोक्यबलधारकः ।  
कृष्णमुष्टिप्रहारेण मूर्च्छितो विगतस्मृतिः ॥ १२ ॥  
नतं कृत्वाऽऽननशतं स्थितोऽभूत् कृष्णसम्मुखे ।  
आरुह्य तत्फणिशतं मणिवृन्दमनोहरम् ॥ १३ ॥  
ननर्त नटवत्कृष्णो नटवेषो मनोहरः ।  
गायन् सप्तस्वरै रागं सङ्गीतं च सतालकम् ॥ १४ ॥  
पुष्पैर्देवेषु वर्षत्सु ताण्डवे नटराजवत् ।  
वादयन् स मुदा वीणाऽऽनकदुन्दुभिवेणुकान् ॥ १५ ॥  
सतालं पदविन्यासैस्तत्फणां सोज्ज्वलान् बहून् ।  
बभञ्ज श्वसतः कृष्णः कालियस्य महात्मनः ॥ १६ ॥  
तदैव नागपत्न्यस्ता आगता भयविह्वलाः ।  
नत्वा कृष्णपदं देवमूचुर्गद्‌गदया गिरा ॥ १७ ॥  
नागपत्न्य ऊचुः -  
नमः श्रीकृष्णचन्द्रय गोलोकपतये नमः ।  
असङ्ख्याण्डाधिपते परिपूर्णतमाय ते ॥ १८ ॥  
श्रीराधापतये तुभ्यं व्रजाधीशाय ते नमः ।  
नमः श्रीनन्दपुत्राय यशोदानन्दनाय ते ॥ १९ ॥  
पाहि पाहि परदेव पन्नगं  
    त्वत्परं न शरणं जगत्त्रये ।  
त्वम् पदात्परतरो हरिः स्वयं  
    लीलया किल तनोषि विग्रहम् ॥ २० ॥  
श्रीनारद उवाच -  
नागपत्नीस्तुतः कृष्णः कालियं विगतस्मयम् ।  
विससर्ज हरिः साक्षात्परिपूर्णतमः स्वयम् ॥ २१ ॥  
पाहीति प्रवदन्तं तं कालियं भगवान् हरिः ।  
प्रणतं सम्मुखे प्राप्तं प्राह देवो जनार्दनः ॥ २२ ॥  
श्रीभगवानुवाच -  
द्वीपं रमणकं गच्छ सकलत्रसुहृद्‌वृतः ।  
सुपर्णोद्यतनात्त्वां वै नाद्यान् मत्पादलाञ्छितम् ॥ २३ ॥  
श्रीनारद उवाच -  
सर्पः कृष्णं तु सम्पूज्य परिक्रम्य प्रणम्य तम् ।  
कलत्रपुत्रसहितो द्वीपं रमणकं ययौ ॥ २४ ॥  
अथ श्रुत्वा कालियेन सङ्ग्रस्तं नन्दनन्दनम् ।  
तत्राजग्मुर्गोपगणा नन्दाद्याः सकला जनाः ॥ २५ ॥  
जलाद्‌विनिर्गतं कृष्णं दृष्ट्वा मुमुदिरे जनाः ।  
आश्लिष्य स्वसुतं नन्दः परां मुदमवाप ह ॥ २६ ॥  
सुतं लब्ध्वा यशोदा सा सुतकल्याणहेतवे ।  
ददौ दानं द्विजातिभ्यः स्नेहस्नुतपयोधरा ॥ २७ ॥  
तत्रैव शयनं चक्रुर्गोपाः सर्वे परिश्रमात् ।  
कालिन्दीनिकटे राजन् गोपीगोपगणैः सह ॥ २८ ॥  
वेणुसङ्घर्षणोद्‌भूतो दावाग्निः प्रलयाग्निवत् ।  
निशीथे सर्वतो गोपान् दग्धुमागतवान् स्फुरन् ॥ २९ ॥  
गोपा वयस्याः श्रीकृष्णं सबलं शरणं गताः ।  
नत्वा कृताञ्जलिं कृत्वा तमूचुर्भयकातराः ॥ ३० ॥  
गोपा ऊचुः -  
कृष्ण कृष्ण महाबाहो शरणागतवत्सल ।  
पाहि पाहि वने कष्टाद्दावाग्नेः स्वजनान् प्रभो ॥ ३१ ॥  
श्रीनारद उवाच -  
स्वलोचनानि माभैष्ट न्यमीलयत माधवः ।  
इत्युक्त्वा वह्निमपिबद्देवो योगेश्वरेश्वरः ॥ ३२ ॥  
प्रातर्गोपगणैः सार्द्धं विस्मितैर्नन्दनन्दनः ।  
गोगणैः सहितः श्रीमद्‌व्रजमण्डलमाययौ ॥ ३३ ॥  
इति श्रीगर्गसंहितायां वृन्दावनखण्डे  
कालियदमनं दावाग्निपानं नाम द्वादशोऽध्यायः ॥ १२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
