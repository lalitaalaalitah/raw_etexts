मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - द्वादशोऽध्यायः  
होली-उत्सवम् -  
  
श्रीनारद उवाच -  
इदं मया ते कथितं गोपीनां चरितं शुभम् ।  
अन्यसां चैव गोपीनां वर्णनं शृणु मैथिल ॥ १ ॥  
वीतिहोत्रोऽग्निभुक् साम्बः श्रीकरो गोपतिः श्रुतः ।  
व्रजेशः पावनः शान्त उपनन्दा व्रजेभवाः ॥ २ ॥  
धनवन्तो रूपवन्तः पुत्रवन्तो बहुश्रुताः ।  
शीलादिगुणसम्पनाः सर्वे दानपरायणाः ॥ ३ ॥  
तेषां गृहेषु सञ्जाताः कन्यका देववाक्यतः ।  
काश्चिद्दिव्या अदिव्याश्च तथा त्रिगुणवृत्तयः ॥ ४ ॥  
भूमिगोप्यश्च सञ्जाताः पुण्यैर्नानाविधैः कृतैः ।  
राधिकासहचर्यस्ताः सख्योऽभूवन् विदेहराट् ॥ ५ ॥  
एकदा मानिनीं राधां ताः सर्वा व्रजगोपिकाः ।  
ऊचुर्वीक्ष्य हरिं प्राप्तं होलिकाया महोत्सवे ॥ ६ ॥  
गोप्य ऊचुः -  
रम्भोरु चन्द्रवदने मधुमानिनीशे  
     राधे वचः सुललितं ललने शृणु त्वम् ।  
श्रीहोलिकोत्सवविहारमलं विधातु-  
     मायाति ते पुरवने व्रजभूषणोऽयम् ॥ ७ ॥  
श्रीयौवनोन्मदविधूर्णितलोचनोऽसौ  
     नीलालकालिकलितां सकपोलगोलः ।  
सत्पीतकञ्चुकघनान्तमशेषमाराद्  
     आचालयन्ध्वनिमता स्वपदारुणेन ॥ ८ ॥  
बालार्कमौलिविमलाङ्गदहारमुद्य-  
     द्विद्युत्क्षिपन् मकरकुण्डलमादधानः ।  
पीताम्बरेण जयति द्युतिमण्डलोऽसौ  
     भूमण्डले सधनुषेव घनो दिविस्थः ॥ ९ ॥  
आबीरकुङ्कुमरसैश्च विलिप्तदेहो  
     हस्ते गृहीतनवसेचनयन्त्र आरात् ।  
प्रेक्ष्यंस्तवाशु सखि वाटमतीव राधे  
     त्वद्‌रासरङ्गरसकेलिरतः स्थितः सः ॥ १० ॥  
निर्गच्छ फाल्गुनमिषेण विहाय मानं  
     दातव्यमद्य च यशः किल होलिकायै ।  
कर्तव्यमाशु निजमन्दिररङ्गवारि-  
     पाटीरपङ्कमकरन्दचयं च तूर्णम् ॥ ११ ॥  
उत्तिष्ठ गच्छ सहसा निजमण्डलीभि-  
     र्यत्रास्ति सोऽपि किल तत्र महामते त्वम् ।  
एतादृशोऽपि समयो न कदापि लभ्यः  
     प्रक्षालितं करतलं विदितं प्रवाहे ॥ १२ ॥  
श्रीनारद उवाच -  
अथ मानवती राधा मानं त्यक्त्वा समुत्थिता ।  
सखीसङ्घैः परिवृता प्रकर्तुं होलिकोत्सवम् ॥ १३ ॥  
श्रीखण्डागुरुकस्तूरीहरिद्राकुङ्कुमद्रवैः ।  
पूरिताभिर्दृतीभिश्च संयुक्तास्ता व्रजाङ्गनाः ॥ १४ ॥  
रक्तहस्ताः पीतवस्त्राः कूजन् नूपुरमेखलाः ।  
गायन्त्यो होलिकागीतीः गालीभिर्हास्यसन्धिभिः ॥ १५ ॥  
आबीरारुणचूर्णानां मुष्टिभिस्ता इतस्ततः ।  
कुर्वन्त्यश्चारुणं भूमिं दिगन्तं चाम्बरं तथा ॥ १६ ॥  
कोटिशः कोटिशस्तत्र स्फुरन्त्याबीरमुष्टयः ।  
सुगन्धारुणचूर्णानां कोटिशः कोटिशस्तथा ॥ १७ ॥  
सर्वतो जगृहुः कृष्णं कराभ्यां व्रजगोपिकाः ।  
यथा मेघं च दामिन्यः सन्ध्यायां श्रावणस्य च ॥ १८ ॥  
तन्मुखं च विलिम्पन्त्योऽथाबीरारुणमुष्टिभिः ।  
कुङ्कुमाक्तदृतीभिस्तं आर्द्रीचक्रुर्विधानतः ॥ १९ ॥  
भगवनपि तत्रैव यावतीर्व्रजयोषितः ।  
धृत्वा रूपाणि तावन्ति विजहार नृपेश्वर ॥ २० ॥  
राधया शुशुभे तत्र होलिकाया महोत्सवे ।  
वर्षासन्ध्याक्षणे कृष्णः सौदामिन्या घनो यथा ॥ २१ ॥  
कृष्णोऽपि तद्धस्तकृताक्तनेत्रो  
     दत्वा स्वकीयं नवमुत्तरीयम् ।  
ताभ्यो ययौ नन्दगृहं परेशो  
     देवेषु वर्षत्सु च पुष्पवर्षम् ॥ २२ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
होलिकोत्सवे दिव्यत्रिगुणवृत्तिभूमिगोप्युपाख्यानं नाम द्वादशोऽध्यायः ॥ १२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
