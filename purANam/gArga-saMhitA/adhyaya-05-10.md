मागचा अध्याय  
पुढचा अध्याय  
श्रीगर्गसंहिता  
मथुराखण्डः - दशमोऽध्यायः  
रजक-तन्तुवायक-सुदामा-उपाख्यानम् -  
  
बहुलाश्व उवाच -  
श्रीकृष्णचरितं पुण्यं मया तव मुखाच्छ्रुतम् ।  
पुनः श्रोतुं मनश्चाद्य तृषितो वा जलं गतः ॥ १ ॥  
कंसस्य जन्मकर्माणि त्वयोक्तानि श्रुतानि मे ।  
केश्यादिदैत्यवर्याणां पूर्वजन्मकृतं श्रुतम् ॥ २ ॥  
कोऽयं तु रजकः पूर्वमवधीद्यं हरिः कथम् ।  
अहो यस्य महज्ज्योतिः कृष्णे लीनं बभूव ह ॥ ३ ॥  
श्रीनारद उवाच -  
त्रेतायुगे त्वयोध्यायां रामराज्ये विदेहराट् ।  
चाराणां शृण्वतां कश्चिद्‌रजको ह्यवदत्प्रियाम् ॥ ४ ॥  
नाहं बिभर्मि त्वां दुष्टामुशतीं परवेश्मगाम् ।  
स्त्रीलोभी बिभृयात्सीतां रामो नाहं भजे पुनः ॥ ५ ॥  
इति लोकाद्‌बहुमुखाद्‌वाक्यं श्रुत्वाऽथ राघवः ।  
सीतां तत्याज सहसा वने लोकापवादतः ॥ ६ ॥  
तस्मै दण्डं दातुमिच्छां न चक्रे राघवोत्तमः ।  
मथुरायां द्वापरान्ते रजकः स बभूव ह ॥ ७ ॥  
कुवाक्यदोषशान्त्यर्थं तं जघान हरिः स्वयम् ।  
तदपि प्रददौ मोक्षं तस्मै श्रीकरुणानिधिः ॥ ८ ॥  
दयालोः कृष्णचन्द्रस्य चरित्रं परमाद्‌भुतम् ।  
एतत्ते कथितं राजन् किं भूयः श्रोतुमिच्छसि ॥ ९ ॥  
बहुलाश्व उवाच -  
पुरा वै वायकः कोऽयं नितरां मुनिसत्तम ।  
यस्मै ददौ च सारूप्यं श्रीकृष्णो भगवान्हरिः ॥ १० ॥  
श्रीनारद उवाच -  
मिथिलानगरे पूर्वं वायको हरिभक्तिकृत् ।  
श्रीरामोद्वाहसमये सीरध्वजनृपाज्ञया ॥ ११ ॥  
रामलक्ष्मणवेषार्थं वासांसि रचयन् किल ।  
लघुसूत्रैः परिवयन् कुशलो वस्त्रकर्मसु ॥ १२ ॥  
कोटिकन्दर्पलावण्यौ सुन्दरौ रामलक्ष्मणौ ।  
तौ वीक्ष्य वायको राजन्मोहितोऽभून्महामनाः ॥ १३ ॥  
अहं स्वहस्तैर्वस्त्राणि तयोरङ्गेषु सर्वतः ।  
परिधानं कारयामि चक्रे चेत्थं मनोरथम् ॥ १४ ॥  
मनसाऽपि वरं रामो ददौ तस्मा अशेषवित् ।  
द्वापरान्ते भारते च भविष्यति मनोरथः ॥ १५ ॥  
श्रीरामस्य वरात्सोऽयं मथुरायां बभूव ह ।  
तयोर्वेषं कारयित्वा तत्सारूप्यं जगाम ह ॥ १६ ॥  
बहुलाश्व उवाच -  
सुदाम्ना मालिना ब्रह्मन् किं कृतं सुकृतं वद ।  
यद्गृहं जग्मतुः साक्षाद्‌रामकृष्णौ मनोहरौ ॥ १७ ॥  
श्रीनारद उवाच -  
राजराजवनं रम्यं नाम्ना चैत्ररथं शुभम् ।  
तस्य वै पुष्पबटुको हेममालीति नामभाक् ॥ १८ ॥  
विष्णुभक्तिरतः शान्तो दानी सत्सङ्गकृन्महान् ।  
श्रीविष्णुदेवप्राप्त्यर्थं देवपूजां चकार ह ॥ १९ ॥  
समाः पञ्चसहस्राणि पद्मानां च शतत्रयम् ।  
नित्यं नीत्वा धूर्जटये पुरो धृत्वा ननाम ह ॥ २० ॥  
एकदाऽतिप्रसन्नोऽभूत्त्र्यम्बकः करुणानिधिः ।  
मालाकार महाबुद्धे वरं ब्रूहीत्युवाच ह ॥ २१ ॥  
हेममाली तदा देवं नमस्कृत्य कृताञ्जलिः ।  
प्रदक्षिणीकृत्य पुरः स्थित्वा प्राह नताननः ॥ २२ ॥  
हेममाल्युवाच -  
परिपूर्णतमं कृष्णं क्वचिन्नो गृहमागतम् ।  
पश्यामि दृग्भ्यां तं साक्षात्त्वद्वरेण भवेदिदम् ॥ २३ ॥  
श्रीमहादेव उवाच -  
द्वापरान्ते भारते च मथुरायां महामते ।  
मनोरथस्ते सफलो भविष्यति न संशयः ॥ २४ ॥  
श्रीनारद उवाच -  
महेश्वरवरेणासौ हेममाली महामनाः ।  
मालाकारो द्वापरान्ते सुदामा सम्बभूव ह ॥ २५ ॥  
तस्मादस्य गृहं साक्षात् जग्मतू रामकेशवौ ।  
शिववाक्यामृतं कर्तुं किं भूयः श्रोतुमिच्छसि ॥ २६ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
रजकवायकसुदामोपाख्यानं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
