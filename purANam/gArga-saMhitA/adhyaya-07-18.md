मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - अष्टादशोऽध्यायः  
माथुर-शूरसेनविजयम् -  
  
श्रीनारद उवाच -  
अथ कार्ष्णिर्गयामेत्य फल्गुं स्नात्वा ससैनिकः ॥  
अन्यान्देशांस्ततो जेतुं प्रस्थानमकरोत्पुनः ॥१॥  
श्रुत्वा जितं जरासन्धं तदातङ्कान्नृपाः परे ॥  
उपायनं ददुस्ते वै भयार्ताः शरणं गताः ॥२॥  
गोमतीं सरयूं पुण्यामनुस्रोतं ततोऽगमत् ॥  
ततो भागीरथीतीरे काशीमभिजगाम ह ॥३॥  
पार्ष्णिग्राहः काशिराजो गृहीतो मृगयां गतः ॥  
सोऽपि तस्मै बलिं प्रादाच्छ्रुत्वा तस्य बलं महत् ॥४॥  
प्रद्युम्नः सैनिकैः सार्द्धं कोशलान्प्रगतो बली ॥  
अयोध्यानिकटे राजन्नन्दिग्रामे स्थितोऽभवत् ॥५॥  
कोशलेन्द्रो नग्नजिच्च तुरङ्गैश्च गजै रथैः ॥  
महाधनैः शम्बरारिमर्हयामास तत्त्ववित् ॥६॥  
उत्तरेशो दीपतमो नयपालाधिपो गजः ॥  
विशालेशो बर्हिणश्च एते वै तं बलिं ददुः ॥७॥  
नैमिषेशो हरेर्भक्तः श्रीकृष्णस्य प्रभाववित् ॥  
कृताञ्जलिपुटो भूत्वा ददौ तस्मै बलिं नृपः ॥८॥  
प्रयागं गतवान्कार्ष्णिस्त्रिवेणीं पापनाशिनीम् ॥  
स्नात्वा ददौ महादानं तीर्थराजप्रभाववित् ॥९॥  
गजा विंशतिसाहस्रमश्वानां दशलक्षकम् ॥  
रथानां च चतुर्लक्षं गवां तत्र दशार्बुदम् ॥१०॥  
हेममालासमायुक्तं हेमाम्बरसमन्वितम् ॥  
दशभारं सुवर्णानां मुक्तानां लक्षमेव हि ॥११॥  
द्विलक्षं नवरत्नानां वस्त्राणां दशलक्षकम् ॥  
काश्मीरकम्बलानां च द्विलक्षं नवकम्बलम् ॥१२॥  
ब्राह्मणेभ्यो ददौ कार्ष्णिस्तीर्थराजे हरिप्रिये ॥  
कारूषाधिपतिस्तत्र पौण्ड्रको नाम मैथिल ॥१३॥  
कृष्णशत्रुः सोऽपि कार्ष्णिं पूजयामास शङ्कितः ॥  
प्रद्युम्नं चागतं वीक्ष्य पाञ्चाले कान्यकुब्जके ॥१४॥  
भयं प्रापुर्नृपाः सर्वे दुर्गे दुर्गे कृतार्गलाः ॥  
विचेलुर्यादवात्सर्वे भयार्ता दुर्गमाश्रिताः ॥१५॥  
बिन्दुदेशाधिपो राजा दीर्घबाहुर्महाबलः ॥  
शम्बरारेः परं सन्धिं कर्तुं सैन्ये समाययौ ॥१६॥  
दीर्घबाहुरुवाच -  
यूयं सर्वे यादवेन्द्रा आगता जयिनो दिशाम् ॥  
मनोरथं मे कुरुतां भवेयं तुष्टमानसः ॥१७॥  
सजलस्यापि काचस्य पात्रस्य शरवेधतः ॥  
न क्षरेद्‌बिन्दुरेकोऽपि बाणस्तदधितिष्ठति ॥१८॥  
न पात्रं शकलीभूतं तन्मध्ये हस्तलाघवम् ॥  
ये कुर्वन्ति प्रतिज्ञां मे तेभ्यो दास्यामि कन्यकाः ॥१९॥  
यूयं सर्वे यादवेन्द्रा धनुर्वेदविशारदाः ॥  
मयापि नारदमुखाच्छ्रुता पूर्वं महाबलाः ॥२०॥  
सर्वेषां विस्मितानां च प्रद्युम्नो धन्विनां वरः ॥  
तथेत्युवाच सदसि बिन्दुदेशाधिपं नृप ॥२१॥  
दीर्घवंशौ सुविस्थाप्य गुणं बद्ध्वा तदन्तरे ॥  
गुणे बद्ध्वा काचकुम्भं सजलं पश्यतां सताम् ॥२२॥  
धनुर्गृहीत्वा तद्वीक्ष्य बाणं कार्ष्णिः समादधे ॥  
काचपात्रं शरो भित्वा तस्थौ मध्येऽर्द्धनिःसृतः ॥२३॥  
एकतो मुखपुङ्खाभ्यां रविरश्मिरिवाम्बुदे ॥  
काचपात्रे बभौ बाणस्तदद्‌भुतमिवाभवत् ॥२४॥  
न पात्रं शकलीभूतं त्रिकुशस्य फलं यथा ॥  
न चालनं कम्पनं च बिन्दुस्रावोऽपि नाभवत् ॥२५॥  
प्रद्युम्नो भगवान्बाणं द्वितीयं सन्दधे पुनः ॥  
सोऽपि पूर्वं समुत्सृज्य तत्र तस्थौ विदेहराट् ॥२६॥  
साम्बोऽपि धनुरादाय बाणान्पञ्च समाददे ॥  
काचपात्रं च ते भित्वा तस्थुस्तत्रार्धनिःसृताः ॥२७॥  
युयुधानो धनुर्नीत्वा बाणमेकं समाक्षिपत् ॥  
सर्वेषां पश्यतां तेषां पात्रं चूर्णीबभूव ह ॥२८॥  
उच्चकैर्जहसुः सर्वे यादवाः परसैनिकाः ॥  
त्वं महान्बाणधारीह कार्तवीर्यार्जुनो यथा ॥२९॥  
अर्जुनो भरतो रामस्त्रिपुरघ्नो हि वा भवान् ॥  
द्रोणो भीष्मोऽथवा कर्णो जामदग्न्य इवाभवत् ॥३०॥  
अन्यत्पात्रं समाधायानिरुद्धो धन्विनां वरः ॥  
अधो गत्वाऽथ तद्दृष्ट्वा बाणं चिक्षेप लाघवात् ॥३१॥  
सोऽपि पात्रतलं भित्वा तस्थौ तत्रापि निःसृतः ॥  
तत्पात्राद्धस्तपञ्चोर्ध्वं बद्ध्वा पाषाणमम्बरे ॥३२॥  
दीप्तिमान् धनुरादाय बाणमेकं समादधे ॥  
सोऽपि पात्रतलं भित्वा बाणमुत्सृज्य चाग्रतः ॥३३॥  
ताडयित्वा च पाषाणं पुनस्तत्र समाश्रितः ॥  
बाणवेगेन तदपि बिन्दुस्रावोऽपि नाभवत् ॥३४॥  
गतागतेन यावद्वै बिन्दुस्रावोऽपि नाभवत् ॥  
तदा वीराश्च ते सर्वे साधु साध्विति वादिनः ॥३५॥  
भानुर्धनुः सङ्गृहीत्वा वीक्ष्य मीलितलोचनः ॥  
आराच्चिक्षेप नाराचं सर्वेषां पश्यतां सताम् ॥३६॥  
सोऽपि पात्रं तदा भीत्त्वा पात्रं कृत्वा ह्यधोमुखम् ॥  
पुनरूर्ध्वमुखं कृत्वा तस्थौ तत्रार्द्धनिःसृतः ॥३७॥  
बाणवेगेन तदपि बिन्दुस्रावोऽपि नाभवत् ॥  
न पात्रं शकलीभूतं तदद्‌भुतमिवाभवत् ॥३८॥  
एवं श्रीकृष्णपुत्रा ये अष्टादश महारथाः ॥  
सर्वे ते बिभिदुः पात्रं जलस्रावोऽपि नाभवत् ॥३९॥  
बिन्दुदेशाधिपो राजा दीर्घबाहुः सुविस्मितः ॥  
तेभ्योऽदात्कन्यकाः सृष्टा अष्टादश सुलोचनाः ॥४०॥  
तेषां विवाहसमये शङ्खभेर्यानकादयः ॥  
नेदुर्जगुश्च गन्धर्वा ननृतुश्चाप्सरोगणाः ॥४१॥  
तेषामुपरि देवास्ते जयध्वनिसमाकुलाः ॥  
ववृषुः पुष्पवर्षाणि चक्रुः श्लाघां दिवी स्थिताः ॥४२॥  
गजान्षष्टिसहस्राणि हयानामर्बुदं तथा ॥  
दशलक्षं रथानां च दासीनां लक्षमेव च ॥४३॥  
शिबिकानां चतुर्लक्षं पारिबर्हे ददौ नृपः ॥  
ताः प्राहिणोद्द्वारावतीं बभौ कर्ष्णिर्यदूत्तमः ॥४४॥  
दीर्घबाहुमनुप्राप्य निषधान्प्रययौ ततः ॥  
निषधाधिपतिर्वीरसेनजिन्नाम मैथिल ॥४५॥  
उपायनं ददौ सोऽपि प्रद्युम्नाय महात्मने ॥  
तथाहि मद्राधिपतिः श्रीकृष्णेष्टो हरिप्रियः ॥४६॥  
पूजयामास सबलं बृहत्सेनो हरेः सुतम् ॥  
माथुरान्शूरसेनांश्च मधून्प्राप्तः ससैनिकः ॥४७॥  
स्वागतैः पूजितः कार्ष्णिर्मथुरायां ययौ पुनः ॥  
ततः प्रदक्षिणिकृत्य मथुरां सवनां किल ॥४८॥  
गोपान्गोपीं यशोदां च नन्दराजं व्रजेश्वरम् ॥  
वृषभानूपनन्दांश्च नत्वा कार्ष्णिर्बभौ नृप ॥४९॥  
बलिं च नन्दराजाय दत्वा दत्वा पुनः पुनः ॥  
तै पूजितः कतिदिनैः स्थितोऽभून्नन्दगोकुले ॥५०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
माथुरशूरसेनदेशविजयो नामाष्टादशोऽध्यायः ॥१८॥  
  
GO TOP
