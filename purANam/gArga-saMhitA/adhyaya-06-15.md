मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - पञ्चदशोऽध्यायः  
कपिटङ्क-नृगकूप-गोपीभूमि-माहात्म्यकथनम् -  
  
श्रीनारद उवाच -  
तस्मिन् गिरौ यज्ञतीर्थ रैवतेन कृतं पुरा ।  
यत्र कृत्वा यज्ञमेकं कोटियज्ञफलं लभेत् ॥ १ ॥  
कपिटङ्कं नाम तीर्थ कपिपातसमुद्‌भवम् ।  
गिरौ रैवतके राजन् सर्वपापप्रणाशनम् ॥ २ ॥  
भौमासुरसखो दुष्टो द्विविदो नाम वानरः ।  
मारितो यत्र रामेण मुष्टिना वज्रपातिना ॥ ३ ॥  
सद्यो मुक्तिं गतः सोऽपि सतां हेलनवानपि ।  
तत्र स्नातुं सदा देवा आगच्छन्ति नरेश्वर ॥ ४ ॥  
कलविङ्कस्य यात्रायां कोटिगोदानजं फलम् ।  
एतस्य द्विगुणं पुण्यं दण्डकाख्ये वने शुभे ॥ ५ ॥  
तस्माच्चतुर्गुणं पुण्यं सैन्धवाख्ये महावने ।  
जम्बुमार्गे पञ्चगुणं पुण्यं प्राप्नोति मानवः ॥ ६ ॥  
तस्माद्दशगुणं पुण्यं पुष्कराख्ये वने स्मृतम् ।  
तस्माद्दशगुणं पुण्यमुत्पलावर्तयात्रया ॥ ७ ॥  
तस्माच्च नैमिषारण्ये पुण्यं दशगुणं स्मृतम् ।  
तस्माच्छतगुणं पुण्यं कपिटङ्के विदेहराट् ॥ ८ ॥  
नृगकूपं द्वारकायां तिर्थानां तीर्थमुत्तमम् ।  
यस्य दर्शनमात्रेण विप्रावध्यात्प्रमुच्यते ॥ ९ ॥  
अज्ञानाद्ब्राह्मणस्यापि गां ददौ ब्राह्मणाय सः ।  
तेन पापेन कूपे वै कृकलासवपुर्द्धरः ॥ १० ॥  
नृगोऽपि दानिनां श्रेष्ठः पतितोऽथ चतुर्युगम् ।  
श्रीकृष्णेन तदुद्धारः कृतो वै पश्यतां सताम् ॥ ११ ॥  
तद्दिनान्नृगकूपं तु तीर्थीभूतं महीपते ।  
कार्तिके पूर्णिमायां तु तस्मिन् स्नानं समाचरेत् ॥ १२ ॥  
कोटिजन्मकृतात्पापान् मुच्यते नात्र संशयः ।  
एकं यत्रापि गोदानं करोति विधिवन्नरः ॥ १३ ॥  
कोटिगोदानजं पुण्यं लभते वै न संशयः ।  
गोपीभूमेश्च माहात्म्यं श्रुणु पापहरं परम् ॥ १४ ॥  
यस्य श्रवणमात्रेण कर्मबन्धात्प्रमुच्यते ।  
गोपीनां यत्र वासोऽभूत्तेन गोपीभुवः स्मृताः ॥ १५ ॥  
गोप्यङ्गरागसम्भूतं गोपीचन्दनमुत्तमम् ।  
गोपीचन्दनलिप्ताङ्गो गङ्गास्नानफलं लभेत् ॥ १६ ॥  
महानदीनां स्नानस्य पुण्यं तस्य दिने दिने ।  
गोपीचन्दनमुद्राभिर्मुद्रितो यः सदा भवेत् ॥ १७ ॥  
अश्वमेधसहस्राणि राजसूयशतानि च ।  
सर्वाणि तीर्थदानानि व्रतानि च तथैव च ।  
कृतानि तेन नित्यं वै स कृतार्थो न संशयः ॥ १८ ॥  
गङ्गामृद्‌द्विगुणं पुण्यं चित्रकूटरजः स्मृतम् ।  
तस्माद्दशगुणं पुण्यं रजः पञ्चवटीभवम् ॥ १९ ॥  
तस्माच्छतगुणं पुण्यं गोपीचन्दनकं रजः ।  
गोपीचन्दनकं विद्धि वृन्दावनरजःसमम् ॥ २० ॥  
गोपीचन्दनलिप्ताङ्गं यदि पापशतैर्युतम् ।  
तं नेतुं यमः शक्तो यमदूतः कुतः पुनः ॥ २१ ॥  
नित्यङ्करोति यः पापी गोपीचन्दनधारणम् ।  
स प्रयाति हरेर्धाम गोलोकं प्रकृतेः परम् ॥ २२ ॥  
सिन्धुदेशस्य राजाऽभूद्दीर्धबाहुरिति श्रुतः ।  
अन्यायवर्ती दुष्टात्मा वेश्यासङ्गरतः सदा ॥ २३ ॥  
तेन वै भारते वर्षे ब्रह्महत्याशतं कृतम् ।  
दश गर्भवतीहत्याः कृतास्तेन दुरात्मना ॥ २४ ॥  
मृगयायां तु बाणौघैः कपिलागोवधः कृतः ।  
सैन्धवं हयमारुह्य मृगयार्थी गतोऽभवत् ॥ २५ ॥  
एकदा राज्यलोभेन मन्त्री क्रुद्धो महाखलम् ।  
जघानारण्यदेशे तं तीक्ष्णधारेण चासिना ॥ २६ ॥  
भूतले पतितं मृत्युगतं वीक्ष्य यमानुगाः ।  
बद्ध्वा यमपुरीं निन्युर्हर्षयन्तः परस्परम् ॥ २७ ॥  
सम्मुखेऽवस्थितं वीक्ष्य पापिनं यमराड् बली ।  
चित्रगुप्तं प्राह तूर्णं का योग्या यातनाऽस्य वै ॥ २८ ॥  
चित्रगुप्त उवाच -  
चतुरशीतिलक्षेषु नरकेषु निपात्यताम् ।  
निःसन्देहं महाराज यावच्चन्द्रदिवाकरौ ॥ २९ ॥  
अनेन भारते वर्षे क्षणं न सुकृतं कृतम् ।  
दशगर्भवतीघातः कपिलागोवधः कृतः ॥ ३० ॥  
तथा वनमृगाणां च कृत्वा हत्याः सहस्रशः ।  
तम्मादयं महापापी देवताद्विजनिन्दकः ॥ ३१ ॥  
श्रीनारद उवाच -  
तदा यमाज्ञया दूता नीत्वा तं पापरूपिणम् ।  
सहस्रयोजनायामे तप्ततैले महाखले ॥ ३२ ॥  
स्फुरदत्युच्छलत्फेने कुम्भीपाके न्यपातयन् ।  
प्रलयाग्निसमो वह्निः सद्यः शीतलतां गतः ॥ ३३ ॥  
वैदेह तन्निपतनात्प्रह्लादक्षेपणाद्यथा ।  
तदैव चित्रमाचख्युः यमदूता महात्मने ॥ ३४ ॥  
अनेन सुकृतं भूमौ क्षणवन्न कृतं क्वचित् ।  
चित्रगुप्तेन सततं धर्मराजो व्यचिन्तयत् ॥ ३५ ॥  
सभायामागतं व्यासं सम्पूज्य विधिवन्नृप ।  
नत्वा पप्रच्छ धर्मात्मा धर्मराजो महामतिः ॥ ३६ ॥  
यम उवाच -  
अनेन पापिना पूर्वं न कृतं सुकृतं क्वचित् ।  
स्फुरदग्न्युच्छलत्फेने कुम्भीपाके महाखले ॥ ३७ ॥  
अस्य क्षेपणतो वह्निः सद्यः शीतलतां गतः ।  
इति सन्देहतश्चेतः खिद्यते मे न संशयः ॥ ३८ ॥  
श्रीव्यास उवाच -  
सूक्ष्मा गतिर्महाराज विदिता पापपुण्ययोः ।  
तथा ब्रह्मगतिः प्राज्ञैः सर्वशास्त्रविदां वरैः ॥ ३९ ॥  
दैवयोगादस्य पुण्यं प्राप्तं वै स्वयमर्थवत् ।  
येन पुण्येन शुद्धोऽसौ तच्छृणु त्वं महामते ॥ ४० ॥  
कस्यापि हस्ततो यत्र पतिता द्वारकामृदः ।  
तत्रैवायम् मृतः पापी शुद्धोऽभूत्तत्प्रभावतः ॥ ४१ ॥  
गोपीचन्दनलिप्ताङ्गो नरो नारायणो भवेत् ।  
एतस्य दर्शनात्सद्यो ब्रह्महत्या प्रमुच्यते ॥ ४२ ॥  
श्रीनारद उवाच -  
इति श्रुत्वा धर्मराजः तमानीय विशेषतः ।  
विमाने कामगे स्थाप्य वैकुण्ठं प्रकृतेः परम् ॥ ४३ ॥  
प्रेषयामास सहसा गोपीचन्दनकीर्तिवित् ।  
एवं ते कथितं राजन् गोपीचन्दनकं यशः ॥ ४४ ॥  
गोपीचन्दनमाहात्म्यं य श्रृणोति नरोत्तमः ।  
स याति परमं धाम श्रीकृष्णस्य महात्मनः ॥ ४५ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
कपिटङ्कनृगकूप गोपीभूमिमाहात्म्यं नाम पञ्चदशोऽध्यायः ॥ १५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
