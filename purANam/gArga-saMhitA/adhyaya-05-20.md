मागचा अध्याय  
पुढचा अध्याय  
श्रीगर्गसंहिता  
मथुराखण्डः - विंशोऽध्यायः  
राधाकृष्णकृतं ऋभुऋषि-मुक्तिदानम् -  
  
बहुलाश्व उवाच -  
अग्रे चकार किं साक्षाद्‌ भगवान् व्रजमण्डले ।  
राधायै गोपिकाभ्यश्च कथंस्विद्दर्शनं ददौ ॥ १ ॥  
गोपीमनोरथं कृत्वा मथुरामाजगाम ह ।  
एतन्मे ब्रूहि विप्रेन्द्र त्वं परावरवित्तमः ॥ २ ॥  
श्रीनारद उवाच -  
सन्ध्यायां राधयाऽऽहूतः श्रीकृष्णो भगवान्स्वयम् ।  
एकान्ते शीतलं शश्वज्जगाम कदलीवनम् ॥ ३ ॥  
स्फारस्फुरनमेघगृहं रम्भाचन्दनचर्चितम् ।  
कृष्णागरुत्सीकरं च सुधारश्मिगलत्सुधम् ॥ ४ ॥  
एतादृशं वनं राधा वियोगानलवर्चसा ।  
भस्मीभूतं हि सततं कृष्णाशा तां हि रक्षति ॥ ५ ॥  
तत्रैव सर्वे गोपीनां शतयूथाः समागताः ।  
तस्यै निवेदनं चक्रुर्माधवागमनस्य हि ॥ ६ ॥  
उत्थाय सहसा साक्षाद्‌वृषभानुवरात्मजा ।  
आनेतुमाययौ कृष्णं सखीभिः परिवारिता ॥ ७ ॥  
ददावासनपाद्यार्घानुपचारान्मनोहरान् ।  
वदन्ती सादरं वाक्यं कुशलं कुशलाधिका ॥ ८ ॥  
युवकन्दर्पकोटीनां माधुर्य्यहारिणं हरिम् ।  
दृष्ट्वा राधा जहौ दुःखं ब्रह्म ज्ञात्वा गुणं यथा ॥ ९ ॥  
प्रसन्ना तत्र शृङ्गारमकरोत्कीर्तिनन्दिनी ।  
तया नोऽकारि श्रृङ्गारः पान्थे कृष्णे गते सति ॥ १० ॥  
न चन्दनं च ताम्बूलं भोजनं च सुधासमम् ।  
न कृतं दिव्यशयनं हास्यं वा न कृतं क्वचित् ॥ ११ ॥  
परिपूर्णतमं कृष्णं परिपूर्णतमप्रिया ।  
आनन्दाश्रूणि मुञ्चन्ती प्राह गद्‌गदया गिरा ॥ १२ ॥  
राधोवाच -  
कियद्दूरे यदुपुरी नागतं किं करोषि हि ।  
किं वदेऽहं रहो दुःखं भवतोऽशेषसाक्षिणः ॥ १३ ॥  
सौदासराजमहिषी दमयन्ती च मैथिली ।  
नास्त्यत्र कां पुरस्कृत्य वदेऽहं विरहं रिपुम् ॥ १४ ॥  
मत्समानाश्रया गोप्यो गदितुं न क्षमाः क्वचित् ।  
शरच्चन्द्रचकोरीव मयूरीव घनं नवम् ॥ १५ ॥  
श्रीवृन्दावनचन्द्रं त्वां घनश्यामं समुत्सहे ।  
तव सख्योद्धवेनाशु धन्येन त्वं प्रदर्शितः ।  
अन्यः कोऽपि व्रजे नास्ति यस्य प्रेम्णा त्वमागतः ॥ १६ ॥  
श्रीनारद उवाच -  
एवं वदन्ती सततं रुदन्तीं  
     परां प्रियां वीक्ष्य घृणातुराङ्ग ।  
आश्वासयामास नयेन सद्यः  
     प्रगृह्य दोर्भ्यां स्रवदम्बुनेत्रः ॥ १७ ॥  
श्रीभगवानुवाच -  
मा शोकं कुरु राधे त्वं त्वत्प्रीत्याऽहं समागतः ।  
आवयोर्भेदरहितं तेजश्चैकं द्विधा जनैः ॥ १८ ॥  
यथा हि दुग्धधावल्ये तथाऽऽवां सर्वदा शुभे ।  
यत्राहं त्वं सदा तत्र विश्लेषो न हि चावयोः ॥ १९ ॥  
पूर्ण ब्रह्म परं चाहं तटस्था त्वं जगत्प्रसूः ।  
विश्लेष आवयोर्मध्ये मृषा ज्ञानेन पश्य सत् ॥ २० ॥  
यथाकाशस्थितो नित्यं वायु सर्वत्रगो महान् ।  
तथा जलं सूक्ष्मरूपं तेजो व्याप्तं यथैधसि ॥ २१ ॥  
अन्तर्बहिर्यथा पृथ्वी पृथग्भूता वरानने ।  
तथा विकाररहितो मलवत्त्रिगुणैरहम् ॥ २२ ॥  
तथा त्वं पश्य मद्‌भावं सदानन्दो भवेत्ततः ।  
अहं ममेति भावेन द्वितीयोऽस्ति वरानने ॥ २३ ॥  
यावद्वनो मध्यगतस्तदुत्थितः  
     स्वं रूपमर्कं न हि दृक् प्रपश्यति ।  
तावत्परात्मानमसौ प्रधानजै-  
     र्गुणैस्तथा तेषु गतेषु पश्यति ॥ २४ ॥  
गुणेषु सक्तं किल बन्धनाय  
     रक्तं मनः पुंसि च मुक्तये स्यात् ।  
मनो द्वयोः कारणमाहुरारा-  
     ज्जित्वाऽथ तत्कौ विचरेदसङ्गः ॥ २५ ॥  
सर्व हि भावं मनसः परस्परं  
     न ह्येकतो भामिनि जायते ततः ।  
प्रेमैव कर्तव्यमतो मयि स्वतः  
     प्रेम्णा समानं भुवि नास्ति किञ्चित् ॥ २६ ॥  
श्रीनारद उवाच -  
इति वाक्यं हरेः श्रुत्वा प्रसन्ना कीर्तिनन्दिनी ।  
गोपिकाभिः समं कृष्णं पूजयामास माधवम् ॥ २७ ॥  
अथ रात्र्यां हरिः साक्षात्कार्तिक्यां रासमण्डले ।  
गत्वा ननाद मुरलीं गोपीभी राधया सह ॥ २८ ॥  
यमुनानिकटे राजन् राधया राधिकापतिः ।  
रामाभिः सुन्दरीभिश्च रासरङ्गे रराज ह ॥ २९ ॥  
यावतीर्गोपिका रासे तावद्‌रूपधरो हरिः ।  
रेमे वृन्दावने दिव्ये हरिर्वृन्दावनेश्वरः ॥ ३० ॥  
क्वणन्नूपुरमञ्जीरो वनमालाविराजितः ।  
पीताम्बरः पद्मधारी प्रभातार्ककिरीटधृक् ॥ ३१ ॥  
विद्युल्लतास्फुरत्प्रोद्यद्धेमकुण्डलमण्डितः ।  
वेत्रभृद्‌वादयन्वंशीं नटवेषो घनद्युतिः ॥ ३२ ॥  
स्फुरत्कौस्तुभरत्नाढ्यः प्रचलत्स्निग्धकुण्डलः ।  
रराज राधया रासे यथा रत्या रतीश्वरः ॥ ३३ ॥  
शच्या शक्रो यथा स्वर्गे घनश्चञ्चलया यथा ।  
वृन्दया वृन्दकारण्ये तथा वृन्दावनेश्वरः ॥ ३४ ॥  
वृन्दावनं च पुलिनं वनान्युपवनानि च ।  
पश्यन् गोपीगणैः सार्द्धं गिरिं गोवर्धनं ययौ ॥ ३५ ॥  
गोपीनां शतयूथानां मानं वीक्ष्य व्रजेश्वरः ।  
भगवान् राधया साकं तत्रैवान्तरधीयत ॥ ३६ ॥  
अथ गोवर्धनाद्दूरे सुन्न्दरं योजनत्रयम् ।  
श्रीखण्डगन्धसंयुक्तं स ययौ रोहिताचलम् ॥ ३७ ॥  
लताकुञ्जनिकुञ्जाश्च पश्यञ्जल्पंस्तया सह ।  
विचचार गिरौ रम्ये काञ्चनीलतिकालये ॥ ३८ ॥  
तत्र देवसरो रम्यं बद्रिनाथेन निर्मितम् ।  
पाठीनकूर्मनक्रादिहंस सारससङ्कुलम् ॥ ३९ ॥  
सहस्रदलपद्मैश्च मण्डितं तदितस्ततः ।  
भ्रमरध्वनिसंयुक्तं पुंस्कोकिलरुतव्रतम् ॥ ४० ॥  
विकसत् पद्मगन्धाढ्यं तत्तीरं मन्दमारुतम् ।  
रमया राधया सार्द्धं माधवो निषसाद ह ॥ ४१ ॥  
तत्तीरं प्रतपस्यन्तं ऋभुं नाम महामुनिम् ।  
पदैकेन स्थितं शश्वच्छ्रीकृष्णध्यानतत्परम् ॥ ४२ ॥  
षष्टिवर्षसहस्राणि षष्टिवर्षशतानि च ।  
निरन्नं निर्जलं शान्तं श्रीकृष्णस्तं ददर्श ह ॥ ४३ ॥  
पप्रच्छ वीक्ष्य तं राधा हसन्ती प्राह माधवम् ।  
माहात्म्यं कुरु भक्तोऽयं पश्य भक्तिं महामुनेः ॥ ४४ ॥  
हे ऋभो इति कृष्णेन प्रोक्तमुच्चैर्वचः शुभम् ।  
न श्रुतं तेन किञ्चिद्वा चरमं प्रापितेन वै ॥ ४५ ॥  
हरिस्तदा तद्धृदयाद्‌ बभूवाशु तिरोहितः ।  
ध्यानाद्‌गतं हरिं वीक्ष्य मुनीन्द्रश्चातिविस्मितः ॥ ४६ ॥  
नेत्रे उन्मील्य ददृशे श्रीकृष्णं राधयाऽऽगतम् ।  
घनं चञ्चलयेवाढ्यं रञ्जयन्तं दिशो दश ॥ ४७ ॥  
उत्थात सद्यो हरिभक्तितत्परः  
     प्रदक्षिणीकृत्य हरिं सराधिकम् ।  
प्रणम्य मूर्ध्ना निपपात पादयो-  
     रुवाच कृष्णं बहुगद्‌गदाक्षरः ॥ ४८ ॥  
श्रीऋभुरुवाच -  
नमः कॄष्णाय कृष्णायै राधायै माधवाय च ।  
परिपूर्णतमायै च परिपूर्णतमाय च ॥ ४९ ॥  
घनश्यामाय देवाय श्यामायै सततं नमः ।  
रासेश्वराय सततं रासेश्वर्यै नमो नमः ॥ ५० ॥  
गोलोकातीत लीलाय लीलावत्यै नमो नमः ।  
असङ्ख्याण्डाधिदेव्यै च असङ्ख्याण्डनिधये नमः ॥ ५१ ॥  
भूभारहाराय भुवं गताभ्यां  
     मच्छान्तये चात्र समागताभ्याम् ।  
परस्परं सन्धितविग्रहाभ्यां  
     नमो युवाभ्यां हरिराधिकाभ्याम् ॥ ५२ ॥  
श्रीनारद उवाच -  
इत्युक्त्वा कृष्णपादाब्जे प्रक्षरद्‌ बाष्पलोचनः ।  
प्रेमानन्दसमायुक्तो जहौ प्राणान्महामुनिः ॥ ५३ ॥  
तदैव निर्गतं ज्योतिर्दशसूर्यसमप्रभम् ।  
परिभ्रमद् दशदिशः श्रीकृष्णे लीनतां गतम् ॥ ५४ ॥  
भक्तस्य भक्तिं श्रीकृष्णो वीक्ष्य वै प्रेमलक्षणाम् ।  
आनन्दाश्रुकलां मुञ्चन् प्रेम्णा तं चाजुहाव ह ॥ ५५ ॥  
पुनः श्रीकृष्णपादाब्जात्कृष्णसारूप्यवान्मुनिः ।  
निर्गतः कोटिकन्दर्पसन्निभोऽतिनताननः ॥ ५६ ॥  
दोर्भ्यां प्रगृह्य हृदये तं निधाय कृपाकरः ।  
आश्वास्य कल्याणकरं करं दिव्यं दधार ह ॥ ५७ ॥  
प्रदक्षिणीकृत्य हरिं च राधिकां  
     प्रणम्य चारुह्य रथं मनोहरम् ।  
गोलोकलोकं प्रययावृभुर्मुनि-  
     र्विरञ्जयन्मैथिल मण्डलं दिशाम् ॥ ५८ ॥  
श्रीराधिका विस्मयमागता भृशं  
     दृष्ट्वा परां मुक्तिमृभोर्महामुनेः ।  
आनन्दवारीणि विमुञ्चती चिरं  
     जगाद कृष्णं वृषभानुनन्दिनी ॥ ५९ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
रासोत्सवे ऋभुमोक्षो नाम विंशोऽध्यायः ॥ २० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
