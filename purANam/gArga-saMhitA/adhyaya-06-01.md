मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - प्रथमोऽध्यायः  
जरासन्धपराजयम् -  
  
श्रीनारद उवाच -  
कृष्णाय वासुदेवाय देवकीनंदनाय च ।  
नंदगोपकुमाराय गोविंदाय नमो नमः ॥ १ ॥  
बहुलाश्व उवाच -  
श्रुतं तव मुखाद्ब्रह्मन्मथुराखंडमद्‌भुतम् ।  
वद मां द्वारकाखंडं श्रीकृष्णचरितामृतम् ॥ २ ॥  
विवाहाः कति पुत्राश्च कति पौत्रा रमापतेः ।  
सर्वं वद महाबुद्धे द्वारकावासकारणम् ॥ ३ ॥  
श्रीनारद उवाच -  
अस्तिप्राप्ती महिष्यौ द्वे मृते कंसे महाबले ।  
जरासंधगृहं दुःखाज्जग्मतुर्मैथिलेश्वर ॥ ४ ॥  
तन्मुखात्कंसमरणं श्रुत्वा क्रुद्धो जरासुतः ।  
अयादवीं महीं कर्तुमुद्यतोऽभून्महाबलः ॥ ५ ॥  
अक्षौहिणीभिर्विंशत्या तिसृभिश्चापि संवृतः ।  
रम्यां मधुपुरीं राजन्नाययौ बलवान्नृपः ॥ ६ ॥  
भयातुरां पुरीं वीक्ष्य तत्सेनां सिंधुनादिनीम् ।  
सभायां भगवान्साक्षाद्‌बलदेवमुवाच ह ॥ ७ ॥  
सर्वं चास्य बलं राम हंतव्यं वै न संशयः ।  
मागधस्तु न हंतव्यो भूयः कर्ता बलोद्यमम् ॥ ८ ॥  
जरासंधनिमित्तेन भारं वै भूभुजा भुवः ।  
सर्वं चात्र हरिष्यामि करिष्यामि प्रियं सताम् ॥ ९ ॥  
एवं वदति कृष्णे वै वैकुंठाच्च रथो शुभौ ।  
अभूतामागतौ राजन् सर्वेषां पश्यतां च तौ ॥ १० ॥  
समारुह्य रथौ सद्यो रामकृष्णौ महाबलौ ।  
यादवानां बलैः सूक्ष्मैस्त्वरं निर्जग्मतुः पुरात् ॥ ११ ॥  
यादवानां मागधानां पश्यद्‌भिर्दिविजैर्दिवि ।  
बभूव तुमुलं युद्धंमद्‌भुतं रोमहर्षणम् ॥ १२ ॥  
अक्षौहिणीभिर्दशभी रथारूढो महाबलः ।  
श्रीकृष्णस्य पुरः पूर्वं युयुधे मागधेश्वरः ॥ १३ ॥  
पंचभीश्चाक्षौहिणीभिर्धार्तराष्ट्रः सुयोधनः ।  
युयोध यादवैः सार्द्धं जरासंधसहायकृत् ॥ १४ ॥  
पंचभिश्च तथा राजन् विंध्यदेशाधिपो बली ।  
तिसृभिश्च महायुद्धे बंगनाथो महाबलः ॥ १५ ॥  
एवमन्येऽपि राजानो जरासंधवशानुगाः ।  
प्राणैः सहायं कुर्वन्तो जरासंधस्य मैथिल ॥ १६ ॥  
बाणांधकारे संजाते शत्रुसेनासमाकुले ।  
टंकारं शार्ङ्गधनुषः शार्ङ्गधन्वा चकार ह ॥ १७ ॥  
ननाद तेन ब्रह्मांडं सप्तलोकैर्बिलैः सह ।  
विचेलुर्दिग्गजास्तारा एजद्भूखंडमंडलम् ॥ १८ ॥  
तदैव बधिरीभूतं शत्रूणां सैन्यमंडलम् ।  
उत्पतंतो हया युद्धाद्‌गजास्तु विमुखास्ततः ॥ १९ ॥  
दुद्राव तद्‌बलं सर्वं टंकाराद्‌भयविह्वलम् ।  
प्रतीपमेत्य गव्यूतिः पुनस्तत्राजगाम ह ॥ २० ॥  
एवं शार्ङ्ग समुच्चार्य तडीत्पिंगस्फुरत्प्रभम् ।  
बाणौघैश्छादयामास जरासंधबलं हरिः ॥ २१ ॥  
चूर्णीभूता रथा राजन् बाणौघैः शार्ङ्गधन्वनः ।  
चूर्णचक्रा निपेतुः कौ हतसूताश्च नायकाः ॥ २२ ॥  
द्विधाभूता गजा बाणैश्चलिता गजिभिः सह ।  
साश्ववाहास्तथाऽश्चाश्च बाणैः संछिन्नकंधराः ॥ २३ ॥  
तथा वीरा महायुद्धे भिन्नोरश्छिन्नमस्तकाः ।  
विशीर्णकवचाः पेतुर्बाणौघैश्छिन्नसंशया ॥ २४ ॥  
अधोमुखा उर्ध्वमुखाश्छिन्नदेहा नृपात्मजाः ।  
रेजू रणांगणे राजन् भांडव्यूहा इवाहता ॥ २५ ॥  
क्षणमात्रेण तद्युद्धे शतक्रोशविलंबिता ।  
आपगाऽभून्महादुर्गा रुधिरस्रावसंभवा ॥ २६ ॥  
द्वीपग्राहा चोष्ट्रखरकबंधाश्वादिकच्छपा ।  
शिशुमाररथा केशशैवाला भुजसर्पिणी ॥ २७ ॥  
करमीना मौलिरत्नहारकुंडलशर्करा ।  
शस्त्रशुक्तिश्छ्त्रशंखा चामरध्वजसैकता ॥ २८ ॥  
रथांगावर्तसंयुक्ता सेनाद्वयतटावृता ।  
शतयोजनविस्तीर्णा बभौ वैतरणी यथा ॥ २९ ॥  
प्रमथा भैरवा भूता वेताला योगिनीगणाः ।  
अट्टहासं प्रकुर्वंतो नृत्यंतो रणमंडले ॥ ३० ॥  
पिबंतो रुधिरं शश्वत्कपालेन नृपेश्वर ।  
हरस्य मुण्डमालार्थं जगृहुस्ते शिरांसि च ॥ ३१ ॥  
सिंहरूढा भद्रकाली डाकिनीशतसंवृता ।  
पिबंति रुधिरं चोष्णं साऽट्टहासं चकार ह ॥ ३२ ॥  
विद्यधर्यश्च स्वर्गस्था गंधर्व्योऽप्सरस्तथा ।  
क्षात्रधर्मस्थितान्वीरान्वव्रिरे देवरूपिणः ॥ ३३ ॥  
गॄहीत्वा तान्कलिरभूत्तासां पत्यर्थमंबरे ।  
ममानुरूपा तेनैव इति तद्गतचेतसाम् ॥ ३४ ॥  
केचिद्‌वीरा धर्मपरा रणरंगान्न चालिताः ।  
ययुर्विष्णुपदं दिव्य भित्वा मार्तंडमंडलम् ॥ ३५ ॥  
शेषं बलं समाकृष्य बलदेवो हलेन वै ।  
मुशलेनाहनत् क्रुद्धस्त्रैलोक्यबलधारकः ॥ ३६ ॥  
एवं सैन्ये क्षयं याते जरासंधस्य सर्वतः ।  
सुयुधनो विंध्यनाथो बंगनाथस्तथैव च ॥ ३७ ॥  
सर्वे विदुद्रुवुर्युद्धाद्‌भयभीता इतस्ततः ।  
जरासंधो महावीर्यो नागायुतसमो बले ॥ ३८ ॥  
रथेनागतवान् राजन् बलदेवस्य संमुखे ।  
समाकृष्य हलाग्रेण जरासंधरथं शुभम् ॥ ३९ ॥  
चूर्णयामास सहसा मुसलेन यदूत्तमः ।  
जरासंधोऽपि विरथो हताश्वो हतसारथिः ॥ ४० ॥  
जग्राह बलिनं दोर्भ्यां संत्यक्त्वा शस्त्रसंहतिम् ।  
तयोर्युद्धमभूद्‌घोरं बाहुभ्यां रणमंडले ॥ ४१ ॥  
पश्यतां दिवि देवानां नराणां भुवि मैथिल ।  
उरसा शिरसा चैव बाहुभ्यां पादयोः पृथक् ॥ ४२ ॥  
युयुधाते मल्लयुद्धे सिंहाविव महाबलौ ।  
तयोश्च युद्ध्यतोः सर्वं क्षुण्णं भूखंडमंडलम् ॥ ४३ ॥  
स्थालीव सहसा राजंश्चकंपे घटीकाद्वयम् ।  
गृहित्वा भुजदंडाभ्यां जरासंधं यदूत्तमः ॥ ४४ ॥  
भूपृष्ठे पोथयामास कमंडलुमिवार्भकः ।  
रामस्तदुपरि स्थित्वा हंतुं शत्रुं जरासुतम् ॥ ४५ ॥  
जग्राह मुशलं घोरं क्रोधपूरितविग्रहः ।  
परिपूर्णतमेनाथ श्रीकृष्णेन महात्मना ॥ ४६ ॥  
निवारितस्तदैवाशु तं मुमोच यदूत्तमः ।  
तपसे कृतसंकल्पो व्रीडितोऽपि जरासुतः ॥ ४७ ॥  
निवारितो मंत्रिमुख्यैर्मागधान्मागधो ययौ ।  
इत्थं जित्वा जरासंधं माधवो मधुसूदनः ॥ ४८ ॥  
आयोधनगतं वित्तं सर्वं नीत्वा सुखावहम् ।  
यादवानग्रतः कृत्वा बलदेवसमन्वितः ॥ ४९ ॥  
उपगीयमानविजयः सूतमागधबंदिभिः ।  
शंखदुन्दुभिनादेन ब्रह्मघोषेण भूयसा ॥ ५० ॥  
विवेश मथुरां साक्षात्परिपूर्णतमः स्वयम् ॥ ५१ ॥  
समचितो मंगललाजपुष्पैः  
     पश्यन्पुरीं मंगलकुंभयुक्ताम् ।  
पीतांबरः श्यामतनुः शुभांगः  
     स्फुरत्किरीटांगदकुंडलप्रभः ॥ ५२ ॥  
शार्ङ्गादिशस्त्रास्त्रधरो हसन्मुख-  
     स्तालांकयुक्तो गरुडध्वजः स्वयम् ।  
उद्यद्विलोलाश्वरथः सुरार्चितः  
     समेत्य राजानमसौ बलिं ददौ ॥ ५३ ॥  
इति श्रीगर्गसंहितायां द्वारकाखंडे श्रीनारद बहुलाश्व संवादे  
जरासंधपराजयो नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
