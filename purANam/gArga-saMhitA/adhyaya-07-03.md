मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - तृतीयोऽध्यायः  
दिग्विजये यादवसैन्याभियानम् -  
  
श्रीनारद उवाच -  
अथ नत्वा हरिं कार्ष्णिरुग्रसेनं बलं गुरुम् ॥  
नीत्वाज्ञां रथमारुह्य कुशस्थल्या विनिर्ययौ ॥१॥  
तथा तमनुगाः सर्वे यादवा उद्धवादयः ॥  
भोजवृष्ण्यन्धकमधु-शूरसेनदशार्हकाः ॥२॥  
तथा स्वभ्रातरः सर्वे गदाद्याः कृष्णनोदिताः ॥  
सपुत्रा सबलाः सर्वे साम्बाद्याश्च महारथाः ॥३॥  
किरीटिनः कुण्डलिनो लोहकञ्चुकमण्डिताः ॥  
चतुरङ्गबलोपेताः कोटिशस्ते विनिर्ययुः ॥४॥  
कलापिहंसगरुड-मीनतालध्वजै रथैः ॥  
सूर्यमण्डलसङ्काशैश्चञ्चलाश्वनियोजितैः ॥५॥  
हेमकुम्भैः सशिखरैर्मुक्तातोरणराजितैः ॥  
विडम्बयद्‌भिर्नितरां वायुवेगमतः परम् ॥६॥  
चामरान्दोलितैर्दिव्यैर्वीरमण्डलमण्डितैः ॥  
सौवर्णैर्देवधिष्णाभै रेजुर्वीरा मनोहराः ॥७॥  
मदच्युताश्चित्रमुखा हेमजालसमन्विताः ॥  
महोद्‌भटा गजा उच्चरणद्घण्टारुणाम्बराः ॥८॥  
गिरीन्द्रशिखरा भद्रा द्विपेन्द्रान् दिग्विभावितान् ॥  
विडम्बयन्तो दृश्यन्ते राजसैन्ये द्विपा नृप ॥९॥  
केचिद्‌भद्रास्तु कथिताः केचिद्‌भद्रमृगाः परे ॥  
विन्ध्याचलभवाः केचित्केचित्काश्मीरसम्भवाः ॥१०॥  
मलयप्रभवाः केचिद्धिमाद्रिप्रभवाः परे ॥  
मौरङ्गप्रभवाः केचित्कैलासवनसम्भवाः ॥११॥  
ऐरावतकुलेभाश्च चतुर्दन्ता कलापिनः ॥  
त्रिशुण्डा गरुडाभाश्च गच्छन्ति भुवि चाम्बरे ॥१२॥  
ध्वजयुक्ताः कोटिगजाः कोटिदुन्दुभिसंयुताः ॥  
कोटिसैन्या महामात्यै रत्नमण्डलमण्डिताः ॥१३॥  
गर्जयन्तो घनश्यामा नीडोदुम्बरराजिताः ॥  
इतस्ततो विरेजुस्ते बलेऽब्धौ मकरा इव ॥१४॥  
करैर्गुल्मान्समुत्पाट्य क्षेपयन्तोऽर्कमण्डलम् ॥  
कम्पयन्तो भुवं पादैर्मदैरार्द्रीकृताचलाः ॥१५॥  
दुर्गाद्रिगण्डशैलादीन्पातयन्तः शिरःस्थलेः ॥  
खण्डयन्तश्च शत्रूणां बलमेतादृशा गजाः ॥१६॥  
तुरङ्गा निर्गता राजन् केचिन्मात्स्याः कलिङ्गजाः ॥  
औशीनराः कौशलाश्च वैदर्भाः कुरुजाङ्गलाः ॥१७॥  
काम्बोजजाः सृञ्जयजाः कैकयाः कुन्तिसम्भवाः ॥  
दारदाः केरला आङ्गा बाङ्गा विकटसम्भवाः ॥१८॥  
कौङ्कणाः कोटकाः केचित्कर्णाटा गौर्जरा हयाः ॥  
सौवीराः सैन्धवाः केचित्पाञ्चाला अर्बुदाः परे ॥१९॥  
काच्छाश्च केचिदानर्ता गान्धारा मालवादयः ॥  
महाराष्ट्रभवाः केचित्तैलङ्गा जलसम्भवाः ॥२०॥  
परिपूर्णतमस्यापि श्रीकृष्णस्य महात्मनः ॥  
वाजिशालासु वर्त्तन्ते तेऽपि सर्वे विनिर्गताः ॥२१॥  
श्वेतद्वीपाश्च वैकुण्ठात्तथाऽजितपदा नृप ॥  
रमावैकुण्ठलोकाच्च प्राप्ता ये तेऽपि निर्गताः ॥।२२॥  
हेमहारसमायुक्ता मुक्तामालामनोहराः ॥  
शिखामणिमहारश्मिसेविताः सुपरिच्छदाः ॥२३॥  
चामरैर्मण्डिताः पुच्छमुखपादस्फुरत्प्रभाः ॥  
यादवानां महासैन्ये दृश्यन्ते चेदृशा हयाः ॥२४॥  
वायुवेगा मनोवेगा न स्पृशन्तः पदैर्भुवम् ॥  
अपक्वसूत्रेष्वतिगा बुद्बुदेष्वपि मैथिल ॥२५॥  
व्रजन्तः पारदमनु जालेषूर्णाभवेषु च ॥  
दृश्यन्तेऽपि निराधारा स्फारा वारिषु मैथिल ॥२६॥  
गण्डशैलनदीदुर्गगर्तप्रासादसञ्चयान् ॥  
विलङ्घयन्तः सततं चञ्चलास्ते तुरङ्गमाः ॥२७॥  
मायूरीं तैत्तरीं क्रौञ्चीं हंसी ये खाञ्जनीं गतिम् ॥  
कुर्वन्तो भुवि नृत्यन्तो मैथिलेन्द्र इतस्ततः ॥२८॥  
केचित्सपक्षा दिव्याङ्गाः श्यामकर्णा मनोहराः ॥  
पीतपुच्छाश्चन्द्रवर्णा वाजिशालाविनिर्गताः ॥२९॥  
उच्चैःश्रवःकुले जाताः सूर्यवाजिभवाः परे ॥  
आश्विनीसुतविद्याढ्या वरुणेन प्रयोजिताः ॥३०॥  
केचिन्मन्दारभाः केचिच्चित्रवर्णा मनोहराः ॥  
आश्विनीपुष्पसङ्काशाः स्वर्णाभा हरितप्रभाः ॥३१॥  
पद्मरागप्रभाः केचित्सर्वलक्षणलक्षिताः ॥।  
कोटिशः कोटिशो राजन्नन्येऽपि निर्गता हयाः ॥३२॥  
धनुर्भृतो भटाः सैन्ये सङ्ग्रामे लब्धकीर्तयः ॥  
शक्तित्रिशूलासिगदावर्मपाशधराः परे ॥३३॥  
वर्षन्तः शस्त्रधाराभिः प्रलयाब्धिसमा नृप ॥  
दिग्गजा इव दृश्यन्ते मर्दयन्तो ह्यरीन्मृधे ॥३४॥  
एवं विनिर्गतं राजन् यदूनां विपुलं बलम् ॥  
दृष्ट्वा सुरासुराः सर्वे विसिस्मुः परमाद्‌भुतम् ॥३५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
यादवसैन्यगमनं नाम तृतीयोऽध्यायः ॥३॥  
  
GO TOP
