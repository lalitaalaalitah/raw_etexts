मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - तृतीयोऽध्यायः  
दिग्विजये यादवसैन्याभियानम् -  
  
श्रीनारद उवाच -  
अथ नत्वा हरिं कार्ष्णिरुग्रसेनं बलं गुरुम् ॥  
नीत्वाज्ञां रथमारुह्य कुशस्थल्या विनिर्ययौ ॥१॥  
तथा तमनुगाः सर्वे यादवा उद्धवादयः ॥  
भोजवृष्ण्यंधकमधु-शूरसेनदशार्हकाः ॥२॥  
तथा स्वभ्रातरः सर्वे गदाद्याः कृष्णनोदिताः ॥  
सपुत्रा सबलाः सर्वे सांबाद्याश्च महारथाः ॥३॥  
किरीटिनः कुंडलिनो लोहकंचुकमंडिताः ॥  
चतुरंगबलोपेताः कोटिशस्ते विनिर्ययुः ॥४॥  
कलापिहंसगरुड-मीनतालध्वजै रथैः ॥  
सूर्यमंडलसंकाशैश्चंचलाश्वनियोजितैः ॥५॥  
हेमकुंभैः सशिखरैर्मुक्तातोरणराजितैः ॥  
विडंबयद्‌भिर्नितरां वायुवेगमतः परम् ॥६॥  
चामरांदोलितैर्दिव्यैर्वीरमंडलमंडितैः ॥  
सौवर्णैर्देवधिष्णाभै रेजुर्वीरा मनोहराः ॥७॥  
मदच्युताश्चित्रमुखा हेमजालसमन्विताः ॥  
महोद्‌भटा गजा उच्चरणद्घण्टारुणांबराः ॥८॥  
गिरीन्द्रशिखरा भद्रा द्विपेंद्रान् दिग्विभावितान् ॥  
विडंबयन्तो दृश्यंते राजसैन्ये द्विपा नृप ॥९॥  
केचिद्‌भद्रास्तु कथिताः केचिद्‌भद्रमृगाः परे ॥  
विंध्याचलभवाः केचित्केचित्काश्मीरसंभवाः ॥१०॥  
मलयप्रभवाः केचिद्धिमाद्रिप्रभवाः परे ॥  
मौरंगप्रभवाः केचित्कैलासवनसंभवाः ॥११॥  
ऐरावतकुलेभाश्च चतुर्दंता कलापिनः ॥  
त्रिशुंडा गरुडाभाश्च गच्छंति भुवि चांबरे ॥१२॥  
ध्वजयुक्ताः कोटिगजाः कोटिदुंदुभिसंयुताः ॥  
कोटिसैन्या महामात्यै रत्नमंडलमंडिताः ॥१३॥  
गर्जयंतो घनश्यामा नीडोदुंबरराजिताः ॥  
इतस्ततो विरेजुस्ते बलेऽब्धौ मकरा इव ॥१४॥  
करैर्गुल्मान्समुत्पाट्य क्षेपयंतोऽर्कमंडलम् ॥  
कंपयंतो भुवं पादैर्मदैरार्द्रीकृताचलाः ॥१५॥  
दुर्गाद्रिगंडशैलादीन्पातयंतः शिरःस्थलेः ॥  
खंडयंतश्च शत्रूणां बलमेतादृशा गजाः ॥१६॥  
तुरंगा निर्गता राजन् केचिन्मात्स्याः कलिंगजाः ॥  
औशीनराः कौशलाश्च वैदर्भाः कुरुजांगलाः ॥१७॥  
कांबोजजाः सृंजयजाः कैकयाः कुंतिसंभवाः ॥  
दारदाः केरला आंगा बांगा विकटसंभवाः ॥१८॥  
कौंकणाः कोटकाः केचित्कर्णाटा गौर्जरा हयाः ॥  
सौवीराः सैंधवाः केचित्पांचाला अर्बुदाः परे ॥१९॥  
काच्छाश्च केचिदानर्ता गांधारा मालवादयः ॥  
महाराष्ट्रभवाः केचित्तैलंगा जलसंभवाः ॥२०॥  
परिपूर्णतमस्यापि श्रीकृष्णस्य महात्मनः ॥  
वाजिशालासु वर्त्तंते तेऽपि सर्वे विनिर्गताः ॥२१॥  
श्वेतद्वीपाश्च वैकुंठात्तथाऽजितपदा नृप ॥  
रमावैकुंठलोकाच्च प्राप्ता ये तेऽपि निर्गताः ॥।२२॥  
हेमहारसमायुक्ता मुक्तामालामनोहराः ॥  
शिखामणिमहारश्मिसेविताः सुपरिच्छदाः ॥२३॥  
चामरैर्मंडिताः पुच्छमुखपादस्फुरत्प्रभाः ॥  
यादवानां महासैन्ये दृश्यन्ते चेदृशा हयाः ॥२४॥  
वायुवेगा मनोवेगा न स्पृशंतः पदैर्भुवम् ॥  
अपक्वसूत्रेष्वतिगा बुद्बुदेष्वपि मैथिल ॥२५॥  
व्रजंतः पारदमनु जालेषूर्णाभवेषु च ॥  
दृश्यंतेऽपि निराधारा स्फारा वारिषु मैथिल ॥२६॥  
गंडशैलनदीदुर्गगर्तप्रासादसंचयान् ॥  
विलंघयंतः सततं चंचलास्ते तुरंगमाः ॥२७॥  
मायूरीं तैत्तरीं क्रौञ्चीं हंसी ये खांजनीं गतिम् ॥  
कुर्वंतो भुवि नृत्यंतो मैथिलेन्द्र इतस्ततः ॥२८॥  
केचित्सपक्षा दिव्यांगाः श्यामकर्णा मनोहराः ॥  
पीतपुच्छाश्चंद्रवर्णा वाजिशालाविनिर्गताः ॥२९॥  
उच्चैःश्रवःकुले जाताः सूर्यवाजिभवाः परे ॥  
आश्विनीसुतविद्याढ्या वरुणेन प्रयोजिताः ॥३०॥  
केचिन्मंदारभाः केचिच्चित्रवर्णा मनोहराः ॥  
आश्विनीपुष्पसंकाशाः स्वर्णाभा हरितप्रभाः ॥३१॥  
पद्मरागप्रभाः केचित्सर्वलक्षणलक्षिताः ॥।  
कोटिशः कोटिशो राजन्नन्येऽपि निर्गता हयाः ॥३२॥  
धनुर्भृतो भटाः सैन्ये संग्रामे लब्धकीर्तयः ॥  
शक्तित्रिशूलासिगदावर्मपाशधराः परे ॥३३॥  
वर्षंतः शस्त्रधाराभिः प्रलयाब्धिसमा नृप ॥  
दिग्गजा इव दृश्यंते मर्दयन्तो ह्यरीन्मृधे ॥३४॥  
एवं विनिर्गतं राजन् यदूनां विपुलं बलम् ॥  
दृष्ट्वा सुरासुराः सर्वे विसिस्मुः परमाद्‌भुतम् ॥३५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
यादवसैन्यगमनं नाम तृतीयोऽध्यायः ॥३॥  
  
GO TOP
