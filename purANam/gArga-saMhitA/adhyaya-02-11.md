पुढचा अध्याय  
श्रीगर्गसंहिता  
वृन्दावनखण्ड - एकादशोऽध्यायः  
धेनुकासुरमोक्षः -  
  
श्रीनारद उवाच -  
एकदा सबलः कृष्णश्चारयन् गा मनोहराः ।  
गोपालैः सहितः सर्वैर्ययौ तालवनं नवम् ॥ १ ॥  
धेनुकस्य भयाद्‌गोपा न गतास्ते वनान्तरम् ।  
कृष्णोऽपि न गतस्तत्र बल एको विवेश ह ॥ २ ॥  
नीलाम्बरं कटौ बद्ध्वा बलदेवो महाबलः ।  
परिपक्वफलार्थं हि तद्वने विचचार ह ॥ ३ ॥  
बाहुभ्यां कम्पयन् तालान् फलसङ्घं निपातयन् ।  
गर्जंश्च निर्भयः साक्षादनन्तोऽनन्तविक्रमः ॥ ४ ॥  
फलानां पततां शब्दं श्रुत्वा क्रोधावृतः खरः ।  
मध्याह्ने स्वापकृद्दुष्टो भीमः कंससखो बली ॥ ५ ॥  
आययौ सम्मुखे योद्धुं बलदेवस्य धेनुकः ।  
बलं पश्चिमपादाभ्यां निहत्योरसि सत्वरम् ॥ ६ ॥  
चकार खरशब्दं स्वं परिधावन् मुहुर्मुहुः ।  
गृहीत्वा धेनुकं शीघ्रं बलः पश्चिमपादयोः ॥ ७ ॥  
चिक्षेप तालवृक्षे च हस्तेनैकेन लीलया ।  
तेन भग्नश्च तालोऽपि तालान्पार्श्वस्थितान् बहून् ॥ ८ ॥  
पातयामास राजेन्द्र तदद्‌भुतमिवाभवत् ।  
पुनरुत्थाय दैत्येन्द्रो बलं जग्राह रोषतः ॥ ९ ॥  
योजनं नोदयामास गजं प्रति गजो यथा ।  
गृहीत्वा तं बलः सद्यो भ्रामयित्त्वाऽथ धेनुकम् ॥ १० ॥  
भूपृष्ठे पोथयामास मूर्छितो भग्नमस्तकः ।  
क्षणेन पुनरुत्थाय क्रोधसंयुक्तविग्रहः ॥ ११ ॥  
मूर्ध्नि कृत्वा चतुःशृङ्गं धृत्वा रूपं भयङ्करम् ।  
गोपान् विद्रावयामास शृङ्गैस्तीक्ष्णैर्भयङ्करैः ॥ १२ ॥  
अग्रे पलायितान् गोपान् दुद्रावाशु मदोत्कटः ।  
श्रीदामा तं च दण्डेन सुबलो मुष्टिना तथा ॥ १३ ॥  
स्तोकः पाशेन तं दैत्यं स तताड महाबलम् ।  
क्षेपणेनार्जुनोंऽशुश्च दैत्यं लत्तिकया खरम् ॥ १४ ॥  
विशालर्षभ एत्याशु पादेन स्वबलेन च ।  
तेजस्वी ह्यर्धचन्द्रेण देवप्रस्थश्चपेटकैः ॥ १५ ॥  
वरूथपः कन्दुकेन सन्तताड महाखरम् ।  
अथ कृष्णोऽपि तं नीत्वा हस्ताभ्यां धेनुकासुरम् ॥ १६ ॥  
भ्रामयित्वाऽऽशु चोक्षेप गिरिगोवर्धनोपरि ।  
श्रीकृष्णस्य प्रहारेण मूर्छितो घटिकाद्वयम् ॥ १७ ॥  
पुनरुत्थाय स्वतुनुं विधुन्वन् दारयन्मुखम् ।  
शृङ्गाभ्यां श्रीहरिं नीत्वा धावन्दैत्यो नभोगतः ॥ १८ ॥  
चकार तेन खे युद्धमूर्ध्वं वै लक्षयोजनम् ।  
गृहीत्वा धेनुकं दैत्यं श्रीकृष्णो भगवान्स्वयम् ॥ १९ ॥  
चिक्षेपाधो भूमिमध्ये चूर्णितास्थिः स मूर्च्छितः ।  
पुनरुत्थाय शृङ्गाभ्यां नादं कृत्वातिभैरवम् ॥ २० ॥  
गोवर्धनं समुत्पाट्य श्रीकृष्णे प्राणितोत्खरः ।  
गिरिं गृहीत्वा श्रीकृष्णः प्राक्षिपत्तस्य मस्तके ॥ २१ ॥  
देत्यो गिरिं गृहीत्वाऽथ श्रीकृष्णे प्राहिणोद्‌बली ।  
कृष्णो गोवर्धनं नीत्वा पूर्वस्थाने समाक्षिपत् ॥ २२ ॥  
पुनर्धावन् महादैत्यः शृङ्गाभ्यां दारयन्भुवम् ।  
बलं पश्चिमपादाभ्यां ताडयित्वा जगर्ज ह ॥ २३ ॥  
ननाद तेन ब्रह्माण्डं प्रैजद्‌भूखण्डमण्डलम् ।  
हस्ताभ्यां सङ्गृहीत्वा तं बलदेवो महाबलः ॥ २४ ॥  
भूपृष्ठे पोथयामास मूर्च्छितं भग्नमस्तकम् ।  
पुनस्तताड तं दैत्यं मुष्टिना ह्यचुताग्रजः ॥ २५ ॥  
तेन मुष्टिप्रहारेण सद्यो वै निधनं गतः ।  
तदेव ववृषुर्देवाः पुष्पैर्नन्दनसम्भवैः ॥ २६ ॥  
देहाद्‌विनिर्गतः सोऽपि श्यामसुन्दरविग्रहः ।  
स्रग्वी पीताम्बरो देवो वनमालाविभूषितः ॥ २७ ॥  
लक्षपार्षदसंयुक्तः सहस्रध्वजशोभितः ।  
सहस्रचक्रध्वनिभृद्धयायुतसमन्वितः ॥ २८ ॥  
लक्षचामरशोभाढ्योऽरुणवर्णोऽतिरत्नभृत् ।  
दिव्ययोजनविस्तीर्णो मनोयायी मनोहरः ॥ २९ ॥  
किङ्किणीजालसंयुक्तो घण्टामञ्जीरसंयुतः ।  
हरिं प्रदक्षिणीकृत्य सबलं दिव्यरूपधृक् ॥ ३० ॥  
दिव्यं रथं समारुह्य द्योतयन्मण्डलं दिशाम् ।  
जगाम दैत्यो हे राजन् गोलोकं कम्प्रकृतेः परम् ॥ ३१ ॥  
श्रीकृष्णो धेनुकं हत्वा सबलो बालकैः सह ।  
तद्यशस्तु प्रगायद्‌भिर्बभौ गोकुलगोगणैः ॥ ३२ ॥  
राजोवाच -  
मुने मुक्तिं कथं प्राप्तः पूर्वं को धेनुकासुरः ।  
कथं खरत्वमापन्न एतन्मे ब्रूहि तत्त्वतः ॥ ३३ ॥  
श्रीनारद उवाच वैरोचनेर्बलेः पुत्रो नाम्ना साहसिको बली ।  
नारीणां दशसाहस्रै रेमे वै गन्धमादने ॥ ३४ ॥  
वादित्राणां नूपुराणां शब्दोऽभूत्तद्वने महान् ।  
गुहायामास्थितस्यापि श्रीकृष्णं स्मरतो मुनेः ॥ ३५ ॥  
दुर्वाससोऽथ तेनापि ध्यानभङ्गो बभूव ह ।  
निर्गतः पादुकाऽऽरूढो दुर्वासाः कृशविग्रहः ॥ ३६ ॥  
दीर्घश्मश्रुर्यष्टिधरः क्रोधपुञ्जानलद्युतिः ।  
यस्य शापाद्विश्वमिदं कम्पते स जगाद ह ॥ ३७ ॥  
दुर्वासा उवाच -  
उत्तिष्ठ गर्दभाकार गर्दभो भव दुर्मते ।  
वर्षाणां तु चतुर्लक्षं व्यतीते भारते पुनः ॥ ३८ ॥  
माथुरे मण्डले दिव्ये पुण्ये तालवने वने ।  
बलदेवस्य हस्तेन मुक्तिस्ते भविताऽसुर ॥ ३९ ॥  
नारद उवाच -  
तस्माद्‌बलस्य हस्तेन श्रीकृष्णस्तं जघान ह ।  
प्रह्लादाय वरो दत्तो न वध्यो मे तवान्वयः ॥ ४० ॥  
इति श्रीगर्गसंहितायां वृन्दावनखण्डे  
धेनुकासुरमोक्षो नाम एकादशोऽध्यायः ॥ ११ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
