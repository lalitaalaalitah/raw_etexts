मागचा अध्याय  
पुढचा अध्याय  
श्रीगर्गसंहिता  
मथुराखण्डः - एकोनविंशोऽध्यायः  
कृष्णस्य व्रजागमनोत्सवम् -  
  
श्रीनारद उवाच -  
इत्थं निशम्य भक्तस्य वचनं भक्तवत्सलः ।  
स्मृत्वा वाक्यं स्वकथितं गन्तुं चक्रेऽच्युतो मतिम् ॥ १ ॥  
बलदेवं स्थापयित्वा कार्यभारेषु सर्वतः ।  
हेमाढ्यं किङ्कणोजालं चञ्चलाश्वनियोजितम् ॥ २ ॥  
रथमारुह्य सूर्याभमुद्धवेन समन्वितः ।  
भक्तानां दर्शनं दातुं प्रययौ नन्दगोकुलम् ॥ ३ ॥  
गोवर्धनं गोकुलं च पश्यन् वृन्दावनं वनम् ।  
प्राप्तोऽभूत्पुलिने कृष्णः कृष्णातीरे मनोहरे ॥ ४ ॥  
कोटिशः कोटिशो गावो दृष्ट्वा कृष्णं व्रजाधिपम् ।  
आधावन्त्यः सर्वतस्तं स्नेहस्नुतपयोधराः ॥ ५ ॥  
उदास्यकर्णवालाँश्च रम्भमाणाः सवत्सकाः ।  
मुखे कवलसंयुक्ता अश्रुमुख्यो गतव्यथाः ॥ ६ ॥  
सरथं सारुणं साश्वं शरदर्कं यथा घनाः ।  
रुरुधुस्तं रथं राजनुद्धवस्य प्रपश्यतः ॥ ७ ॥  
श्रीगोपालो हरिस्तासां वदन्नाम पृथक् पृथक् ।  
श्रीहस्तेन तदङ्गानि स्पृशन् हर्षं जगाम ह ॥ ८ ॥  
तत्समीपे गवां वृन्दं गतं वीक्ष्य व्रजार्भकाः ।  
श्रीदामाद्या विस्मिताश्च दूरादूचुः परस्परम् ॥ ९ ॥  
गोपा ऊचुः -  
रथं सकुम्भध्वजवायुवेगं  
     सुकांस्यपत्रध्वनिनिःस्वनं तम् ।  
शताश्वयुक्तं शतसूर्यशोभं  
     गावः कथं वा रुरुधुः सखायः ॥ १० ॥  
अन्यो न चास्मिन् हि गवां प्रहर्षणै-  
     रायाति किन्तु व्रजराजनन्दनः ।  
स्फुरन्ति चाङ्गानि हि दक्षिणानि नः  
     श्रीनीलकण्ठः प्रतनोति तोरणम् ॥ ११ ॥  
श्रीनारद उवाच -  
इत्थं विचार्य मनसा गोपाः सर्वे समागताः ।  
ददृशुर्माधवं मित्रं गतं वस्तु यथा जनाः ॥ १२ ॥  
अवप्लुत्य रथात्कृष्णः परिपूर्णतमः स्वयम् ।  
पुरो निधाय तान्सर्वान्दोर्भ्यां तत्प्रेमविह्वलः ॥ १३ ॥  
मुञ्चन्नेत्राब्जवारीणि परिरेभे पृथक्पृथक् ।  
अहो भक्तेश्च माहात्म्यं वक्तुं कोऽस्ति महीतले ॥ १४ ॥  
ते सर्व रुरुदुर्गोपा मुञ्चन्तोऽश्रूणि मैथिल ।  
प्रवक्तुं न समर्थाः श्रीकृष्णविक्षेपविह्वलाः ॥ १५ ॥  
परिपूर्णतमः साक्षाद्देवो मधुरया गिरा ।  
आश्वासयामास नतान् प्रेमानन्दसमाकुलान् ॥ १६ ॥  
उद्धवः प्रेषितो वक्तुं श्रीकृष्णेनार्भकैः सह ।  
आगतं कथयामास श्रीकृष्णं नन्दपत्तने ॥ १७ ॥  
श्रुत्वाऽऽगतं नन्दसूनुं श्रीकृष्णं गोपवल्लभम् ।  
आनेतुं निर्गताः सर्वे परिपूर्णमनोरथाः ॥ १८ ॥  
भेरीमृदङ्गैः पटहैः कलस्वनै-  
     रत्पूर्णकुम्भैर्द्विजवेदघोषणैः ।  
गन्धाक्षतैर्मङ्गललाजमिश्रितैः  
     श्रीनन्दराजोऽभिययौ यशोदया ॥ १९ ॥  
ततः पुरस्कृत्य मदोन्नतं गजं  
     सिन्दूरशुण्डाधृतहेमशृङ्खलम् ।  
समाययौ श्रीवृषभानुमुख्यो  
     भावान् कृतिस्तत्र कलावतीयुतः ॥ २० ॥  
नन्दोपनन्दा वृषभानवश्च  
     गोपाश्च वृद्धास्तरुणार्भकाश्च ।  
स्रग्वेणुगुञ्जापरिपिच्छयुक्ता  
     विनिर्गताः पूर्णमनोरथास्ते ॥ २१ ॥  
गायन्त आरान्नृपनन्दनन्दनं  
     नृत्यन्त आचालितपीतवाससः ।  
वंशीधरा वेत्रविषाणपाणयः  
     प्रहर्षिता दर्शनलालसा भृशम् ॥ २२ ॥  
सखिमुखेभ्यो हरिमागतं परां  
     निशभ्य राधा शयनात्समुत्थिता ।  
ताभ्यः स्वभूषाः प्रददौ प्रहर्षिता  
     प्रीता स्वगन्धिं नवपद्मिनी यथा ॥ २३ ॥  
द्वात्रिंशदष्टौ किल षोडश द्वे  
     यूथैर्युता मैथिल गोपिकानाम् ।  
आरुह्य राधा शिबिकां मनोज्ञां  
     समाययौ श्रीधरदर्शनार्थम् ॥ २४ ॥  
तथा हि गोप्यः किल कोटिशश्च  
     त्यक्त्वाऽथ सर्वं स्वगृहस्य कृत्यम् ।  
व्यत्यस्तवस्त्राभरणा नृपेश  
     समाययुः प्रेमचलन्मनोऽङ्गाः ॥ २५ ॥  
सर्वं व्रजं पादपगोमृगद्विजं  
     प्रेमातुरं वीक्ष्य समागतं किमु ।  
श्रीनन्दराजं पितरं च मातरं  
     ननाम कृष्णः कृतमस्तकाञ्जलिः ॥ २६ ॥  
श्रीनन्दराजस्तनयं चिरागतं  
     प्रगृह्य दोर्भ्यां हृदये निधाय तम् ।  
संस्नापयामास सुनेत्रजैर्जलै-  
     र्यशोदया प्राप्तमनोरथश्चिरात् ॥ २७ ॥  
नन्दोपनन्दान्वृषभानुवृद्धान्  
     सर्वान्नमस्कृत्य च तत्कृताशीः ।  
तथा वयस्यैश्च परस्परं वा  
     लघूंश्च हस्तग्रहणैः स्थितोऽभूत् ॥ २८ ॥  
ततः समारुह्य रथं हरिः स्वयं  
     निधाय नन्दं च गजे यशोदया ।  
नन्दोपनन्दैः सहितो गवां गणैः  
     श्रीनन्दराजस्य पुरं विवेश सः ॥ २९ ॥  
तदैव देवाः किल पुष्पवर्षा-  
     माचारलाजान् पुरगोपिकाश्च ।  
प्रचक्रिरे तत्र जयेति मङ्गलं  
     शब्दं च गोपा गृहमागते हरौ ॥ ३० ॥  
धन्यः सखा ते परमुद्धवोऽय-  
     मनेन साक्षात्किल दर्शितोऽत्र ।  
त्वं जीवनं गोपजनस्य गोपा  
     ऊचुर्गिरा गद्‌गदयेदमार्ताः ॥ ३१ ॥  
इदं मया ते कथितं नृपेश  
     पुनर्व्रजे ह्यागमनं हरेश्च ।  
किमिच्छसि श्रोतुमथो सुरासुरैः  
     परं चरित्रं शुभदं विचित्रम् ॥ ३२ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
श्रीकृष्णागमनोत्सवो नामैकोनविंशोऽध्यायः ॥ १९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
