मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - अष्टत्रिंशोऽध्यायः  
शकुनि-युद्धवर्णनम् -  
  
बहुलाश्व उवाच -  
हरिश्मश्र्वादिकान् भ्रातॄन् मृतान् ज्ञात्वा महासुरः ॥  
शकुनिः किं चकाराग्रे वद तन्मुनिसत्तम ॥१॥  
श्रीनारद उवाच -  
हरिश्मश्रौ हते राजन् शकुनिः क्रोधमूर्च्छितः ॥  
रणाङ्गणे प्राह दैत्यान् भ्रातृशोकपरिप्लुतः ॥२॥  
शकुनिरुवाच -  
हे पौलोमकालकेयाः सर्वे शृणुतु मद्वचः ॥  
अहो दैवबलं येन किन्न भुयाद्विपर्ययः ॥३॥  
कालनाभेन मे भ्रात्रा समुद्रमथने यमः ॥  
जितः पूर्वं सोऽपि दैवान्मनुष्यैरिह मारितः ॥४।  
शम्बरः सूर्यजित्साक्षात्कार्ष्णिना शिशुना जितः ॥  
उत्कचः शक्रजेतापि महाबल महाबलः ॥५॥  
सोऽपि बालेन कृष्णेन मारितो नारदाच्छ्रुतम् ॥  
समुद्रमथने पूर्वमसुराणां च पश्यताम् ॥६॥  
वह्निर्जितो हि येनापि हृष्टः सोऽपि निपातितः ॥  
यस्याग्रे वरुणः पूर्वं युद्धभीतः पलायितः ॥७॥  
भूतसन्तापनः सोऽपि मारितस्तुच्छविक्रमैः ॥  
येन पूर्वं महायुद्धे विक्रमैस्तोषितः शिवः ॥८॥  
स वृको वृष्णिभिस्तुच्छैर्मारितः सङ्गरेऽत्र वै ॥  
महानाभेन मे भ्रात्रा दिवि वायुर्विनिर्जितः ॥९॥  
मानुषैर्यादवैरत्र मारितः सोऽपि साम्प्रतम् ॥  
हा दैव येन स्वर्लोके जितः शक्रसुतो बली ॥१०॥  
निपातितः सोऽपि चात्र हरिश्मश्रुश्च मानवैः ॥  
तस्मादयादवीं पृथ्वीं करिष्ये शपथो मम ॥११॥  
जरासन्धेन शाल्वेन दन्तवक्त्रेण धीमता ॥  
शिशुपालेन मित्रेण युष्माभिः सहितो ह्यहम् ॥१२॥  
सुतलाच्च समाहूतै-र्दानवैश्चण्डविक्रमैः ॥  
देवान् जेतुं गमिष्यामि बाणासुरसमन्वितः ॥१३॥  
कार्ष्ण्यादीनुद्‌भटान्सर्वान्वृष्णीञ्जित्वा दुरात्मनः ॥  
सस्त्रीकानमरान्बद्ध्वा क्षिपे मेरुगुहामुखे ॥१४॥  
गोविप्रसुरसाधूंश्च छन्दांसि च तपस्विनः ॥  
यज्ञं श्राद्धं तितिक्षूंश्च नानातीर्थकरान्पुनः ॥१५॥  
हनिष्यामि न सन्देहश्चरिष्यामि सुखं ततः ॥  
धन्यः कंसो महावीर्यो देवानां विजयी बली ॥१६॥  
न विद्यते भूमितले मित्रं मे परमः सुहृत् ॥  
श्रीनारद उवाच -  
इत्युक्त्वा शकुनिर्युद्धे दानवेन्द्रो महाबलः ॥१७॥  
आययौ सहसा दैत्यः प्रद्युम्नस्यापि सम्मुखे ॥  
महाधनुः समादाय लक्षभारसमं दृढम् ॥१८॥  
मयेन निर्मितं तज्ज्याटङ्कारं स चकार ह ॥  
धनुष्टङ्कारशब्देन दिग्गजा बधिरीकृताः ॥१९॥  
निपेतुर्गिरयोऽनेका विचेलुः सिन्धवो नृप ॥  
ननाद सर्वं ब्रह्माण्डं चकम्पे मण्डलं भुवः ॥२०॥  
वीरोपरि गता वीरा ज्याघोषेणातिविह्वलाः ॥  
रणाद्विदुद्रुवुर्नागा उत्पतन्तो हया मृधे ॥२१॥  
एवं पलायिताः सर्वे ह्यकस्माद्‌भयविह्वलाः ॥  
तदा गदादयो वीरा आजग्मुः स्यन्दने स्थिताः ॥२२॥  
धनुष्टङ्कारयन्तस्ते महाबलपराक्रमाः ॥  
शकुनिर्दशभीर्बाणै-र्विव्याधार्जुनमाहवे ॥२३॥  
गाण्डीवी सरथस्तस्माच्चतुष्क्रोशे पपात ह ॥  
गदं च बाणविंशत्या शकुनिर्युद्धदुर्मदः ॥२४॥  
चिक्षेप सरथं राजन्नादयन् व्योममण्डलम् ॥  
चत्वारिंशच्छरैर्वीरोऽनिरुद्धं धन्विनां वरम् ॥२५॥  
विव्याध सरथं राजन्नादयन् व्योममण्डलम् ॥  
साश्वो रथोऽनिरुद्धस्य षोडशक्रोशमास्थितः ॥२६॥  
साम्बं च शितबाणैश्च तताड शकुनिर्मृधे ॥  
साम्बोऽपि सरथो राजन्नम्बरे समराङ्गणात् ॥२७॥  
द्वात्रिंशद्योजनं मार्गं निपपात विदेहराट् ॥  
कार्ष्णिं समागतं दृष्ट्वा शकुनिः क्रोधपूरितः ॥२८॥  
सहसा बाणपटलैः सञ्जघान रणाङ्गणे ॥  
प्रद्युम्नस्य रथो राजन्सम्भ्रमन्घटिकाद्वयम् ॥२९॥  
शतक्रोशे पपातोर्व्यां कमण्डलुरिवाहतः ॥  
सर्वे विसिस्मुः शकुनेर्बलं दृष्ट्वाथ यादवाः ॥३०॥  
जघ्नुर्नानाविधैः शस्त्रैर्दैत्यमद्रिं यथा गजाः ॥  
गदोऽर्जुनोऽनिरुद्धस्तु साम्बो जाम्बवतीसुतः ॥३१॥  
धनुष्टङ्कारयन्तस्ते पुनर्युद्धं समागताः ॥  
अथ कार्ष्णिर्महाबाहुर्वायुवेगे रथे स्थितः ॥३२॥  
धनुष्टङ्कारयन् राजन् प्राप्तोऽभूद्‌रणमण्डले ॥  
प्रलयार्णवसङ्घट्ट-भीमसङ्घर्षनादिनीम् ॥३३॥  
धनुर्ज्यां शकुनेः कार्ष्णिश्चिच्छेद दशभिः शरैः ॥  
सहस्रैश्च सहस्राश्वान् रथं च विशिखैः शतैः ॥३४॥  
सारथिं बाणविंशत्या पातयामास भूतले ॥  
ततो रथं समुत्थाप्य हयैरर्न्यैर्नियोजितम् ॥३५॥  
अन्यसूतं रथे कृत्वा रथमारुह्य दैत्यराट् ॥  
सन्दधे सिञ्जनीं राजन् कोदण्डे चण्डविक्रमे ॥३६॥  
शतं बाणान्समाकृष्य निषङ्गात्पृष्ठतो गतान् ॥  
चापे निधाय कर्णान्तमाकृष्य प्राह मन्मथम् ॥३७॥  
शकुनिरुवाच -  
सर्वेषां घातयिष्यामि शत्रुमुख्यं मदोत्कटम् ॥  
पश्चात्सेनां हनिष्यामि यदूनां स्वस्थतेजसाम् ॥३८॥  
प्रद्युम्न उवाच -  
सदा वयः कालबलेन देहिनां  
     प्रयाति छायेव सुखे मुहुर्मुहुः ॥  
तथा च दुःखं च सुखं गतागतं  
     घनावलिर्वायुबलेन खे यथा ॥३९॥  
कृतां कृषिं सिञ्चति यां हि सर्वत-  
     श्छिनत्ति दात्रेण यथा कृषीवलः ॥  
तथा हि कालः स्वकृतां जनावलिं  
     दुरत्ययः पाति गुणैर्विलुम्पति ॥४०॥  
इदं करिष्यामि करोमि भूयो  
     ममेदमस्तीति तदेवमाब्रुवन् ॥  
अहं सुखी दुःखयुतः सुहृज्जनो  
     लोकस्त्वहङ्कारविमोहितोऽसुर ॥४१॥  
धन्यस्त्वं राजशार्दूल मुनीन् वाग्भिर्विडम्बयन् ॥  
स्वभावो दुस्त्यजो नॄणां पृथग्भूतस्त्रिभिर्गुणैः ॥४२॥  
श्रीनारद उवाच -  
एवं ब्रुवाणावन्योन्यं प्रद्युम्नशकुनी मृधे ॥  
युयुधाते मैथिलेन्द्र शक्रवृत्राविव स्थितौ ॥४३॥  
इति तौ धनुषो मुक्तान् विशिखान्सूर्यरश्मिवत् ॥  
चिच्छेद कार्ष्णिर्बाणेन कुवाक्येनेव मित्रताम् ॥४४॥  
लक्षभारमयीं गुर्वीं गृहीत्वा महतीं गदाम् ॥  
जघान मूर्ध्नि प्रद्युम्नं शकुनिर्युद्धदुर्मदः ॥४५॥  
प्रद्युम्नो भगवान्साक्षाद्‌गदया वज्रकल्पया ॥  
काचपात्रं यथा दण्डस्तद्‌गदां शतधाऽकरोत् ॥४६॥  
अथ दैत्यो रुषाविष्टस्त्रिशूलं च स्फुरद्रुचा ॥  
प्रद्युम्नस्याहनन्मूर्ध्नि शब्दमुच्चैः समुच्चरन् ॥४७॥  
त्रिशूलेन हरेः पुत्रस्त्रिशूलं शतधाच्छिनत् ॥  
कुन्तं तीक्ष्णं शकुनये प्राहिणोद्‌रुक्मिणीसुतः ॥४८॥  
कुन्तेन विद्धहृदयः किञ्चिद्व्याकुलमानसः ॥  
परिघेण हरेः पुत्रं सन्तताड रणाङ्गणे ॥४९॥  
यमदण्डं ततो नीत्वा रुक्मिणीनन्दनो बली ॥  
चूर्णीचकार दैत्यस्य परिघं परमाद्‌भुतम् ॥५०॥  
चञ्चलाश्वांश्च सहसा यमदण्डेन वेगतः ॥  
सारथिं स्यन्दनं दिव्यं पातयामास भूतले ॥५१॥  
सूते मृत्युं गते साश्वे चूर्णीभूते रथे नृप ॥  
परिघे च महादैत्यः खड्गं जग्राह रोषतः ॥५२॥  
प्रद्युम्नोऽपि महावीरो यमदण्डेन मैथिल ॥  
द्विधा चकार तत्खड्गं पन्नगं गरुडो यथा ॥५३॥  
यमदण्डेन तं दैत्यं स्कन्धे कार्ष्णिस्तताड ह ॥  
तस्याघातेन शकुनिः सद्यो मूर्च्छामवाप ह ॥५४॥  
दैत्यसेनां विशेशाशु श्रीकृष्णः क्रोधमूर्च्छितः ॥  
निपातयन् महावीरान्वनं वैश्वानरो यथा ॥५५॥  
गजांस्तुरङ्गांश्च रथान्दैत्यांस्तानाततायिनः ॥  
पातयामास यमवद्यमदण्डेन माधवः ॥५६॥  
छिन्नपादाश्छिन्नमुखाश्छिन्नाङ्गाश्छिन्नबाहवः ॥  
द्वैतेया दनुजा युद्धे मूर्च्छिता निधनं गताः ॥५७॥  
यमरूपधरं दृष्ट्वा प्रद्युम्नं भीमविक्रमम् ॥  
त्यक्त्वा स्वं स्वं रणं केचिद्दुद्रुवस्ते दिशो दश ॥५८॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
शकुनियुद्धवर्णनं नामाष्टात्रिंशोऽध्यायः ॥३८॥  
  
GO TOP
