मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - षड्‌विंशोऽध्यायः  
किम्पुरुषखण्ड विजयम् -  
  
श्रीनारद उवाव -  
अथ कार्ष्णिं परान्देशान्दिव्यद्रुमलताकुलान् ॥  
सहस्रपत्रवद्‌भिश्च सरोभिः शोभितान् ययौ ॥१॥  
अक्षौहीणीशतयुतः प्रद्युम्नश्चण्डविक्रमः ॥  
यक्षैर्दिष्टेन मार्गेण खण्डं किम्पुरुषं ययौ ॥२॥  
रङ्गवल्लीपुरं यत्र हेमकूटगिरेरधः ॥  
तस्य किम्पुरुषा उचुः शम्बरारेश्च शृण्वतः ॥३॥  
किम्पुरुषा ऊचुः -  
अहोऽतिधन्या मथुरापुरी वरा  
     बभूव यस्यां परमेश्वरो हरिः ॥  
अहोऽतिधन्यं सततं यदोः कुलं  
     जातो हि यस्मिन्नखिलाण्डपालकः ॥४॥  
धन्यं च तच्छूरसुतस्य मन्दिरं  
     गोलोकनाथेन मनोहरं कृतम् ॥  
धन्यं परं माथुरमण्डलं सुरैः  
     सुदुर्लभं यत्र चचार माधवः ॥५॥  
महावनं धन्यतमं मनोहरं  
     पितुर्गृहाद्यत्र गतो हरिः शिशुः ॥  
चचार कृष्णः शिशुना बलेन हि  
     यशोदया दुग्धमुखः सुलालितः ॥६॥  
वृन्दावनं पुण्यतमं परात्पर-  
     श्रीकृष्णपादाम्बुजरेणुराजितम् ॥  
गाः पालयन् यत्र चचार बलो  
     गोपालबालैः सबलः स्वयं हरिः ॥७॥  
यो दानलीलां किल मानलीलां  
     श्रीरासलीलां व्रजसुन्दरीभिः ॥  
वृन्दावने यत्र चचार कृष्णो  
     यस्यापि गायन्ति यशस्त्रिलोकाः ॥८॥  
अहोऽतिधन्या वृषभानुनन्दिनी  
     लीलावती सा निजलोकशालिनी ॥  
चचार कृष्णेन कलिन्दनन्दिनी-  
     तटे मिलिन्दध्वनिसङ्कुले वने ॥९॥  
अहोऽतिधन्याऽस्ति कलिन्दनन्दिनी  
     श्रीकृष्णवामांससमुद्‌भवा या ॥  
तटे मिलिन्दध्वनिसङ्कुले वटे  
     तत्स्पर्शनाद्याति नरः कृतार्थताम् ॥१०॥  
समुद्‌भवो यो हरिवक्षसो गिरि-  
     र्गोवर्द्धनो नाम गिरीन्द्रराजराट् ॥  
विराजते स व्रजमण्डले परो  
     यद्दर्शनाञ्जन्म पुनर्न विद्यते ॥११॥  
अहोऽतिधन्या यदुमण्डलीभि-  
     र्विराजते भूमितले मनोहरा ॥  
वैकुण्ठलीलाधिकृता कुशस्थली  
     यथा तडिद्‌भिर्जलदावलिर्दिवि ॥१२॥  
यत्रैव साक्षात्पुरुषः परेश्वरो  
     धृत्वा चतुर्व्यूहमलं विराजते ॥  
यस्तूग्रसेनाय ददौ नृपेशतां  
     कृष्णाय तस्मै हरये नमो नमः ॥१३॥  
प्रणोदितस्तेन नृपेण धीमता  
     जगद्विजेतुं मकरध्वजो महान् ॥  
कृत्वाथ तद्दर्शनमद्य दुर्लभं  
     वयं कृतार्था हि भवेम सर्वतः ॥१४॥  
श्रीनारद उवाच -  
इत्थं हरिर्नृपयशो विशदैश्चरित्रै-  
     रुद्यत्त्रिलोकमलं विशदीचकार ॥  
पूर्णेन्दुरश्मिमिलितैस्तरलैः स्फुरद्‌भिः  
     प्रोद्यद्‌भिरुद्‌गज इवामलसिन्धुदुग्धम् ॥१५॥  
इत्थं यशः स्वममलं नृप शम्बरारिः  
     श्रुत्वातिहर्षिततनुः प्रददौ धनानि ॥  
केयुरहारनवरत्नमनोहराणि  
     तेभ्यः किरीटमणिकुण्डलकङ्कणानि ॥१६॥  
रङ्गवल्लीपुराधीशः सुबाहुश्चन्द्रवंशजः ॥  
नत्वा बलिं ददौ सोऽपि प्रद्युम्नाय महात्मने ॥१७॥  
तस्मै प्रसन्नो भगवान् प्रद्युम्नो मीनकेतनः ॥  
दत्वा चूडामणिं दिव्यं पप्रच्छेदं महामनाः ॥१८॥  
श्रीप्रद्युम्न उवाच -  
रङ्गवल्लीपुरस्यापि नाम केन प्रकाशितम् ॥  
एतद्ब्रूहि सुबाहो मे श्रुतं पूर्वं त्वया किल ॥१९॥  
सुबाहुरुवाच -  
देवासुरैः पुरा राजन्मथितः क्षीरसागरः ॥  
विनिर्गतानि मथनाद्‌रत्नानि च चतुर्दश ॥२०॥  
निःसृतं कलशं तस्मात्सुधापूर्णं मनोहरम् ॥  
तं ददर्श हरिः साक्षान्नेत्राभ्यां पुष्करेक्षणः ॥२१॥  
तन्नेत्रहर्षबिन्दुश्च कलशे निपपात ह ॥  
तस्माद्वृक्षः समुद्भुतस्तुलसीति प्रकथ्यते ॥२२॥  
रङ्गवल्लीति तन्नाम चकार मधुसूदनः ॥  
अत्र किम्पुरुषे खण्डे हेमकूटगिरेरधः ॥२३॥  
तस्याश्च रङ्गवल्याः कौ स्थापनां स चकार ह ॥  
रङ्गवल्लीमहावृक्षः सदात्रैव विराजते ॥२४॥  
तन्नाम्ना प्रसिद्धमभूद्‌रङ्गवल्लीपुरं त्विदम् ॥  
अत्र नित्यं हि हनुमानार्ष्टिषेणेन रागिणा ॥२५॥  
दर्शनार्थं समायाति महात्मा रामपूजकः ॥  
श्रीनारद उवाच -  
इति श्रुत्वा शम्बरारी रङ्गवल्लीं मनोहरम् ॥२६॥  
दृष्ट्वा प्रदक्षिणीकृत्य देशानन्याञ्जगाम ह ॥  
हेमकूटतटीभूतं वनं प्राप्तं भयङ्करम् ॥२७॥  
झिल्लीझङ्कारसंयुक्तं सिंहचित्रकनादितम् ॥  
वन्यैः करीन्द्रैः संयुक्तं शिवोलूकरुतावृतम् ॥२८॥  
कीचकाश्वत्थमन्दार-वटभूर्जसमाकुलम् ॥  
कृष्णाहरीतकीवल्ली-बदरैः सघनं वनम् ॥२९॥  
तस्माद्विनिर्गतः सर्पो दशयोजनलम्बितः ॥  
अग्रसद्‌गजवृन्दानि फूत्कारं कारयन्मुहुः ॥३०॥  
हाहाकारे तदा जाते सेनायां मैथिलेश्वर ॥  
प्रचण्डगरलैर्वातैर्भस्मीभूते दिशान्तरे ॥३१॥  
भानुः सुभानुः स्वर्भानुः प्रभानुर्भानुमांस्तथा ॥  
चन्द्रभानुर्बृहद्‌भानुरतिभानुस्तथाऽष्टमः ॥३२॥  
श्रीभानुः प्रतिभानुश्च सत्यभामात्मजा दश ॥  
एते जघ्नुः शरैस्तीक्ष्णैः सर्पं रौद्रं मदोत्कटम् ॥३३॥  
बाणैः सम्भिन्नसर्वाङ्गः पतितो धरणीतले ॥  
सर्परूपं विहायाशु गन्धर्वोऽभूत्स्फुरद्द्युति ॥३४॥  
नत्वा श्रीकृष्णपुत्रांस्तान् द्योतयन् मण्डलं दिशाम् ॥  
पुष्पैर्वर्षत्सु देवेषु विमानेन दिवं ययौ ॥३५॥  
बहुलाश्व उवाच -  
गन्धर्वोऽयं तु कः पूर्वं केन पापेन सर्पताम् ॥  
प्राप्तः कथं वद मुने त्वं परावरवित्तमः ॥३६॥  
श्रीनारद उवाच -  
आर्ष्टिषेणस्य यो भ्राता सुमतिर्नाम सुन्दरः ॥  
रामायणं हनुमता पठितुं स समागतः ॥३७॥  
हेमकूटे हनुमतः कुर्वतो रामसेवनम् ॥  
प्रातःकालात्समारभ्य घटिकाश्च चतुर्दश ॥३८॥  
सलक्ष्मणं रामचन्द्रं ध्यायतो जानकीपतिम् ॥  
फूत्कारैः सर्पवत्तस्य ध्यानभङ्गं चकार ह ॥३९॥  
तदा क्रुद्धो महावीरो हनुमान् वानरेश्वरः ॥  
शापं ददौ सुमतये त्वं सर्पो भव दुर्मते ॥ ४०॥  
तदैव तस्य चरणौ नत्वा प्राह कृताञ्जलिः ॥  
हे देव पाहि पाहीति दीनं मां शरणं गतम् ॥४१॥  
अथ प्रसन्नो भगवान्सुमतिं प्राह धर्मवित् ॥  
द्वापारान्ते शरैस्तीक्ष्णैर्हरिपुत्रधनुश्च्युतैः ॥  
भिन्नदेहः स्वां प्रकृतिं यास्यसि त्वं न संशयः ॥४२॥  
गन्धर्वः सुमतिर्नाम विमुक्तोऽभूद्‌विदेहराट् ॥  
सतां शापोऽपि वरवद्‌वरो मोक्षार्थदः किमु ॥४३॥  
अथ कार्ष्णिर्महाबाहुश्चैत्रदेशान्मनोहरान् ॥  
वसन्तमाधवीवृन्दैः शोभीतान्स जगाम ह ॥४४॥  
सहस्रदलपद्मानां षट्पदध्वनिशालिनाम् ॥  
पतन्ति रेणवो यत्र सरःस्वाबीरचूर्णवत् ॥४५॥  
एलालवङ्गलतिका क्षुण्णाः सैन्याङ्‌घ्रिभिः पथि ॥  
तेन भृङ्गावली रेजे करिकर्णप्रताडिता ॥४६॥  
यत्र वै पुरुषा राजन्नागायुतसमा बले ॥  
वलीपलितदौर्गन्ध्यस्वेदक्लमविवर्जिताः ॥४७॥  
त्रेतायुगसमाः कालो वर्तते यत्र नित्यशः ॥  
आयुश्चायुतवर्षाणां दिव्यौषधिनदीगुणैः ॥४८॥  
पीयूषतुल्यं तोयं च हेमभूमिर्विराजते ॥  
मुक्ताविद्रुमवैडूर्य-रत्नोत्पत्तिश्च यत्र वै ॥४९॥  
सुन्दर्यः प्रमदा रामा नित्ययौवनभूषिताः ॥  
स्फुरन्त्युपवनेष्वारात्सौदामिन्यो घनेष्विव ॥५०॥  
यत्र वै नगरी रम्या वसन्ततिलका शुभा ॥  
शृङ्‌गारतिलको नाम राजा यत्र महाबलः ॥५१॥  
जैत्रान् वीरान् समाहूय गजमारुह्य दंशितः ॥  
योद्धुं विनिर्ययौ यश्च प्रद्युम्नस्यापि सम्मुखे ॥५२॥  
साम्बः सुमित्रः पुरुजिच्छतजिच्च सहस्रजित् ॥  
विजयश्चित्रकेतुश्च वसुमान्द्रविडः क्रतुः ॥५३॥  
जाम्बवत्याः सुता ह्येते चक्रुर्नाराचदुर्दिनम् ॥  
पलायितेषु चैतेषु बाणैर्भिन्नेषु मैथिल ॥५४॥  
बाणान्धकारे सञ्जाते महान्कोलाहलो ह्यभूत् ॥  
तदा शृङ्गारतिलको गजारूढो महाबलः ॥५५॥  
त्रिशूलेन तद साम्बं हृदि विव्याध रोषतः ।  
अन्यान्सम्पातयामास शरैः कोदण्डनिर्गतैः ॥५६॥  
एकाकी विचरन् युद्धे वने वैश्वानरो यथा ॥  
तदा गदः समागत्य तद्‌गजं सुमदोत्कटम् ॥५७॥  
शुण्डादण्डे सङ्गृहीत्वा पातयामास भूतले ॥  
दूरे प्रपतितः शीघ्रं शृङ्गारतिलको नृपः ॥५८॥  
सद्यो भयातुरो भूत्वा युद्धे बद्धाञ्जलिः स्वतः ॥  
तुरङ्गाणामर्बुदं च रथानां लक्षमेव च ॥५९॥  
गजानामयुतं राजा प्रद्युम्नाय बलिं ददौ ॥  
इत्थं किम्पुरुषं खण्डं जित्वा कार्ष्णिर्महाबलः ॥६०॥  
निषाददर्शितैर्मार्गैर्हरिवर्षं ततो ययौ ॥६१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
किम्पुरुषखण्डविजयो नाम षड्‌विंशोऽध्यायः ॥२६॥  
  
GO TOP
