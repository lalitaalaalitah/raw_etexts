मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकपञ्चाशत्तमोऽध्यायः  
यादवगणानां कौन्तलपुरगमनम् -  
  
गर्ग उवाच -  
अथ कृष्णस्तु भगवान्यादवानां च पालनम् ॥  
कृत्वा मिलित्वा प्रययौ रथेनापि कुशस्थलीम् ॥१॥  
कृष्णे गतेऽनिरुद्धस्तु हयं सम्पूज्य यत्नतः ॥  
बन्धनान्मोचयामास विजयार्थे नृपेश्वर ॥२॥  
मुक्तस्तुरङ्गः प्रययौ देशान्देशान्विलोकयन् ॥  
पृष्ठतस्तस्य राजेन्द्र त्वरं जग्मुश्च वृष्णयः ॥३॥  
दुर्योधनं जितं श्रुत्वा भूपास्तु तं तुरङ्गमम् ॥  
प्राप्तं न जगृहू राष्ट्रे कृष्णस्य बलिनो भयात् ॥४॥  
अथाव्रजत्तुरङ्गोऽयं शृण्वन्पश्यन्नितस्ततः ॥  
सम्प्राप्तोऽभूद्‌द्वैतवने यत्र राजा युधिष्ठिरः ॥५॥  
भ्रातृभिर्भार्यया सार्द्धं वनवासं करोति हि ॥  
तस्मिन्वने भीमसेनो वनद्वीपगणैः सह ॥६॥  
नित्यं करोति क्रीडां वै बालः क्रीडनकैरिव ॥  
ददर्श तुरगं तत्र तं वनं गह्वरं महत् ॥७॥  
न्यग्रोधाश्वत्थबिल्वैश्च खर्जूरपनसैस्तथा ॥  
बकुलैः सप्तपर्णैश्च तिन्दुकैस्तिलकैरपि ॥८॥  
शालैस्तालैस्तमालैश्च बदरीलोध्रपाटलैः ॥  
बब्बूरशाल्मलीवेणूपलाशादिभीरन्वितम् ॥९॥  
आगतं घोटकं दृष्ट्वा दुर्जरे निर्जने वने ॥  
वराहमृगशार्दूलवृकसर्पगणैर्युते ॥१०॥  
झिल्लीझङ्कारसंयुक्ते गृध्रचिल्लादिभिर्युते ॥  
वृते तथा भुजङ्गैश्च वल्मीकादर्द्धनिःसृतैः ॥११॥  
शृगालमर्कमहिषगवयादिभिरन्विते ॥  
नीलगोगजभल्लूकमार्जारैर्वनमानुषैः ॥ १२॥  
युक्ते भयङ्करे राजन्भीमो भीमपराक्रमः ॥  
अश्वं जग्राह केशेषु सपत्रं नृप लीलया ॥१३॥  
केनोत्सृष्टं वदन्वाक्यं स्वाश्रमं प्रययौ शनैः ॥  
तदैव चानिरुद्धाद्या आजग्मुः सर्वयादवाः ॥१४॥  
पश्यन्तो यज्ञगन्धर्वमरण्ये नृप कृच्छ्रतः ॥  
दृष्ट्वा गृहीतं तुरगमूचुस्ते तु परस्परम् ॥१५॥  
अहो वनचरो ह्येष दृश्यते भीमसेनवत् ॥  
बृहद्बाहुर्महापुष्टो महोच्चो रक्तलोचनः ॥१६॥  
महागौरः कृच्छ्रधरो धूलिलिप्तो गदाधरः ॥  
इत्थं ब्रुवन्तस्ते सर्वे पुनरूचुश्च तं जनम् ॥१७॥  
कस्त्वं श्रीराजराजन्यहयं नीत्वा क्व यास्यसि ॥  
तस्मान्मोचय शीघ्रं त्वां न चेद्धन्मो शिलीमुखैः ॥१८॥  
इति तद्वाक्यमाकर्ण्य हयं बद्ध्वा च गह्वरे ॥  
जगाम स्वगदां गुर्वीं भारायुतसमन्विताम् ॥१९॥  
तया जघान सङ्ग्रामे यादवान्भीमविक्रमः ॥  
निपेतुर्वृष्णयस्तत्र भीमेन निहताश्च ये ॥२०॥  
अनिरुद्धस्ततः क्रुद्धो दृष्ट्वा तस्य पराक्रमम् ॥  
सहस्रवारणान्मत्तान्नोदयामास शत्रवे ॥२१॥  
ततः सदिग्गजैः सोऽपि भूभृच्छिखरसन्निभैः ॥  
पातितो धरणीपृष्ठे विषाणैरवपीड्यते ॥२२॥  
ततो भीमः समुत्थाय क्रोधत्प्रस्फुरिताधरः ॥  
मत्तान्गजाञ्जघानाथ गदया वज्रकल्पया ॥२३॥  
कांश्चिच्चिक्षेप गगने काँश्चिद्‌भूमौ व्यपोथयत् ॥  
काँश्चिन्ममर्द पादाभ्यां गजान्काँश्चिद्‌गजेषु च ॥२४॥  
ततश्च दुद्रुवुः सर्वे वारणा भयविह्वला: ॥  
तदाऽऽजगाम सङ्क्रुद्धो गदस्तत्र गदाधरः ॥२५॥  
गत्वा तत्सन्निधौ सोऽपि ज्ञात्वा भीमं तु शङ्कितः ॥  
उवाच नत्वा हे वीर कस्त्वं वद ममाग्रतः ॥२६॥  
सोऽब्रवीद्‌भीमसेनोऽहं जित्वा द्यूतेन हे गद ॥  
दुर्योधनेन रिपुणा पुरान्निष्कासिता वयम् ॥२७॥  
अत्रस्थानाद्योजने तु भ्रातृभिश्च युधिष्ठिरः ॥  
करोति वनवासं वै ह्यहो दैवस्य मायया ॥२८॥  
वने वर्षा गताश्चाष्टौ चत्वारस्त्ववशेषिताः ॥  
वर्षमात्रं करिष्यामोऽज्ञातवासं वयं पुनः ॥२९॥  
अर्जुनस्तु गतः स्वर्गमाहूतो वासवेन च ॥  
अहं न जाने तु कदाऽऽगमिष्यति महीतले ॥३०॥  
गद त्वं तु यदूनां च कुशलं कथयस्व नः ॥  
तुरगः कस्य भूपस्य किमर्थं यूयमागताः ॥३१॥  
इत्युक्त्वा मीमसेनस्तु रुरोदाश्रुपरिप्लुतः ॥  
दुर्योधनकृतान्क्लेशान्संस्मरन्दुःखपूरितः ॥३२॥  
इति श्रुत्वा स तद्वाक्यं तं समाश्वास्य दुःखितः ॥  
भीमाय कथयामास वार्तां सर्वां च विस्तरात् ॥३३॥  
श्रुत्वा भीमस्तु मुदितोऽनिरुद्धाद्यैर्यदूत्तमैः ॥  
समन्वितस्तु प्रययौ धर्मपुत्रस्य सन्निधौ ॥३४॥  
आगतान्यादवाञ्छ्रुत्वाजातशत्रुः प्रहर्षितः ॥  
आनेतुं निर्ययौ राजन्नकुलाद्यैः समन्वितः ॥३५॥  
नेमुस्तं यादवाः सर्वे सोऽपि दत्वा वराशिषम् ॥  
निवासयामास मुदा सर्वान्द्वैतवने नृप ॥३६॥  
आगतेभ्यश्च सर्वेभ्यो यथायोग्यं यथारुचि ॥  
प्रददौ भोजनं राजा स्थाल्या भास्करदत्तया ॥३७॥  
उषित्वा रजनीमेकां प्रभाते कार्ष्णिनन्दनः ॥  
क्रतोर्निमन्त्रणं दत्त्वा पाडवेभ्यः परन्तप ॥३८॥  
यादवैः सहितः शीघ्रं मोचयित्वा तुरङ्गमम् ॥  
ययौ सारस्वतान्देशान् तुरगस्य च पृष्ठतः ॥३९॥  
अशूराँश्च बहून्देशांस्त्यक्त्वा तुरगराट् ततः ॥  
स्वेच्छया विचरन् राजन् ययौ कौन्तलकं पुरम् ॥४०॥  
तस्मिन्पुरे महाराज चन्द्रहासश्च वैष्णवः ॥  
पालितो यः कुलिन्देन केरलाधिपतेः सुतः ॥४१॥  
कृष्णदेवप्रसादेन राज्यं तत्र करोति हि ॥  
कथास्तस्यापि भक्तस्य राजञ्जैमिनिभारते ॥४२॥  
अर्जुनाग्रे विस्तराद्वै नारदेन तु वर्णिताः ॥  
तस्मिन्पुरे नराः सर्वे कृष्णभक्ता वसन्ति हि ॥४३॥  
ब्रह्मण्याः पुण्यकर्त्तारः परदारपराङ्‌मुखाः ॥  
स्वदारनिरताः सर्वे कृष्णपूजनतत्पराः ॥४४॥  
गोविन्दगाथां शृण्वन्ति पुराणानि तथैव च ॥  
जपन्ति तत्र नामानि राधामाधवयोर्मुदा ॥४५॥  
तुलसीमालिकाभिश्च ह्यूर्ध्वपुण्ड्रधरा द्विजाः ॥  
गोपीचन्दनकाश्मीरैर्हरिमन्दिरचर्चिताः ॥ ४६॥  
श्यामबिन्दुधराः सर्वे श्रीधराः केचिदेव हि ॥  
तिलकैर्द्वादशैर्युक्ताश्चाष्टमुद्राधराः पराः ॥४७॥  
गृहस्थाः शीतलां मुद्रां गोपीचन्दसंयुताम् ॥  
नित्यं विप्रादयो वर्णाः प्रभाते धारयन्ति हि ॥४८॥  
अग्निसंस्कारणार्थं तु विरक्ताः केचिदेव हि ॥  
तप्तमुद्रां धारयन्ति केचित्सन्न्यासिनस्तथा ॥४९॥  
तस्मिन्पुरे हयः पश्यन्प्राप्तोऽभूद्‌राजमन्दिरे ॥  
यत्र राजति राजा तु चन्द्रहासश्च चन्द्रवत् ॥५०॥  
इति श्रीगर्गसंहितायां हयमेधखण्डे  
कौन्तलपुरगमनं नामैकपञ्चाशत्तमोऽध्यायः ॥५१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
