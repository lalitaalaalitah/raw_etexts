मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चमोऽध्यायः  
इन्द्रेण सह कृष्णस्य युद्धम् -  
  
गर्ग उवाच -  
अथ दृष्ट्वा कृष्णचन्द्रो गजेन्द्रोपरि शोभितम् ॥  
इन्द्रं देवपरीवारं युद्धाय समुपस्थितम् ॥१॥  
शङ्खं दघ्मौ स्वयं कृष्णः शब्देनापूरयन्दिशः ॥  
मुमोच च शरव्रातं सहसायुधसम्मितम् ॥२॥  
ततो दिशश्च गगनं दृष्ट्वा बाणशतान्वितम् ॥  
मुमुचुर्विबुधाः सर्वे शराश्चक्रायुधोपरि॥३॥  
एकैकमस्त्रं शस्त्रं च सुरैर्मुक्तं सहस्रधा ॥  
स्वबाणैर्भगवान्कृष्णश्चिच्छेद नृप लीलया ॥४॥  
पाशिनश्चाहिपाशं च चिच्छिदे पन्नगाशनः ॥  
यमराजेन प्रहितं दण्डं लोकभयङ्करम् ॥५॥  
गदया पातयामास भूमौ कृष्णस्तु लीलया ॥  
चक्रेण धनदस्यापि शिबिकां तिलको बहु ॥६॥  
चकार कृष्णः सूर्यं च कोपदृष्ट्या हतौजसम् ॥  
महाग्निमागतं वीक्ष्य मुखेन च पपौ हरिः ॥७॥  
ततो रुद्रगणैर्मुक्ताञ्शूलांश्चिच्छेद वै रुषा ॥  
चक्रेण च हरी रुद्रान्पातयामास बाहुना ॥८॥  
ततो मरुद्‌गणा देवाः साध्या विद्याधरास्तथा ॥  
मुमुचुर्बाणपटलान्माधवोपरि भूपते ॥९॥  
शरवर्षं प्रमुञ्चन्तीं सेनां सर्वां समागताम् ॥  
विलोक्य सत्यभामा तु भयं प्राप तदा मृधे ॥१०॥  
तां भीतां प्राह गोविन्दः सत्ये त्वं मा भयं कुरु ॥  
आगतां शक्रसेनां वै हनिष्यामि न संशयः ॥११॥  
इत्युक्त्वा भगवान्क्रुद्धो बाणैः शार्ङ्गधनुश्च्युतैः ॥  
ताडयामास विबुधान्क्रोष्टून्सिंहो नखैर्यथा ॥१२॥  
ततः प्रत्याह गरुडं कंसहा कोपपूरितः ॥  
वैनतेय त्वया युद्धं न कृतं रणमण्डले ॥१३॥  
तच्छ्रुत्वा तु सभार्यं च स्कन्धे सन्धारयन्हरिम् ॥  
कोपाद्विष्णुरथः सद्यः पक्षाभ्यां नखराङ्कुरैः ॥१४॥  
तुण्डेन भक्षयन्देवांस्ताडयन्विचचार वै ॥  
ततश्च दुद्रुवुर्देवा हन्यमाना गरुत्मता ॥१५॥  
अथ बाणैर्महीपाल इन्द्रोपेन्द्रौ महाबलौ ॥  
परस्परं च वर्षन्तौ धाराभिरिव तोयदौ ॥१६॥  
ऐरावतेन राजेन्द्र सुपर्णो युयुधे तदा ॥  
गजस्तार्क्ष्यं तु दशनैर्जघान गरुडस्तथा ॥१७॥  
गजं तु तुण्डपक्षैश्च छिन्नं भिन्नं चकार ह ॥  
सुरैः समस्तैर्युयुधे वज्रिणा च यदूत्तमः ॥१८॥  
भगवान्मघवन्तं वै मघवा मधुसूदन् ॥  
बाणैर्ववृषतुः क्रुद्धावन्योन्यविजिगीषिणौ ॥१९॥  
छिन्नेष्वस्त्रेषु बाणेषु शस्त्रेष्वस्त्रेषु च त्वरम् ॥  
वज्रं जग्राह मघवा भगवाँश्चक्रमेव च ॥२०॥  
हाहाकारस्तदैवासीत्त्रैलोक्ये सचराचरे ॥  
वज्रचक्रधरौ वीक्ष्य सुरेश्वरनरेश्वरौ ॥२१॥  
जग्राह वामहस्तेन क्षिप्तं वज्रं च वज्रिणा ॥  
न मुचोच हरिश्चक्रं तिष्ठ तिष्ठेत्युवाच च ॥२२॥  
लज्जितं वज्रहीनं च तार्क्ष्येण क्षतवाहनम् ॥  
भीतं पलायमानं चालोक्य सत्या जहास वै ॥२३॥  
शची वीक्ष्यागतं शक्रं प्राह कोपेन पूरिता ॥  
एकाकिना माधवेन प्रधने तु विनिर्जितः ॥२४॥  
महासैन्ययुतस्त्वं वै तस्मात्ते धिग्बलं सुर ॥  
अहं गत्वा रणे कृष्णं विनिर्जित्य सुरद्रुमम् ॥२५॥  
मोचयामि न सन्देहः पश्य त्वं च सुराधम ॥  
गर्ग उवाच -  
इत्युक्त्वा शिबिकां शीघ्रमारुह्य कुपिता शची ॥२६॥  
योद्धुकामा ययौ राजन्पुनः सुरगणैर्वृता ॥  
तामागतां वीक्ष्य कृष्णो युद्धाय न दधे मनः ॥२७॥  
ततः सत्या हरिं प्राह रुषा प्रस्फुरिताधरा ॥  
अद्य युद्धं करिष्यामि शच्या सार्द्धमहं प्रभो ॥२८॥  
तच्छ्रुत्वा प्रहसन्कृष्णो दत्त्वा तस्यै सुदर्शनम् ॥  
स्थापयित्वा सुपर्णे च जग्राह द्युतरुं स्वयम् ॥२९॥  
यदा हरिप्रिया क्रुद्धा युद्धं कर्तुं समागता ॥  
तदा सर्वत्र ब्रह्माण्डे चासीत्कोलाहलो महान् ॥३०॥  
भयं प्रापुः सुराः सर्वे विधिशक्रादयो नृप ॥  
तदैव गीष्पती राजन्नाययौ शक्रनोदितः ॥३१॥  
आगत्य वारयामास योद्धुकामां पुलोमजाम् ॥  
बृहस्पतिरुवाच -  
शची शृणु मदीयं वै वचनं बहुबुद्धिदम् ॥३२॥  
कृष्णस्तु भगवान्साक्षात्सत्यभामा च धीमती ॥  
तया सार्द्धं कथं युद्धं करिष्यसि हरिप्रिये ॥३३॥  
तस्मादवज्ञां सन्त्यज्य ऋभुक्षे त्वं गृहं व्रज ॥  
सत्यां वै पारिजातं च दत्वा रक्ष सुरान्भयात् ॥३४॥  
यद्‌भयाद्वाति पवनो वह्निर्दहति यद्‌भयात् ॥  
भयाद्यन्मृत्युश्चरति ब्रध्नो व्रजति यद्‌भयात् ॥३५॥  
यस्माद्बिभेति ब्रह्मा वै कपर्दी च पुरन्दरः ॥  
तं न जानासि कृष्णं वै भौमं हत्वा समागतम् ॥३६॥  
गर्ग उवाच -  
इति श्रुत्वा शची वाक्यं भामां कृष्णं च लज्जया ॥  
नत्वा जगाम सदनमात्मनं च विगर्हती ॥३७॥  
ततः शक्रं नमन्तं च व्रीडितं वीक्ष्य माधवः ॥  
उवाच शक्र मा व्रीडां गते च भिदुरे कुरु ॥३८॥  
द्वन्द्वयुद्धे हि चैकस्य भविष्यति पराजयः ॥  
इति श्रुत्वा च प्रोवाच वचनं पाकशासनः ॥३९॥  
इन्द्र उवाच -  
यस्मिञ्जगत्सकलमेतदनादिमध्ये  
     यस्माद्यतश्च न भविष्यति सर्वभूतात् ॥  
तेनोद्‌भवप्रलयपालनकारणेन  
     व्रीडा कथं भवति देवि निराकृतस्य ॥४०॥  
सकलभुवनसूतेर्मूर्तिरन्यातिसूक्ष्मा  
     विदितसकलवेद्यैर्ज्ञायते यस्य नान्यैः ॥  
तमजमकृतमीशं शाश्वतं स्वेच्छयैनं  
     जगदुपकृतिमर्त्यं को विजेतुं समर्थः ॥४१॥  
इत्युक्त्वा सत्यभामां वै शक्रस्तूष्णीं बभूव ह ॥  
ततः प्रहस्य भगवान्प्राह गम्भीरया गिरा ॥४२॥  
भवान्देवाधिपः शक्र वयं भूमिनिवासिनः ॥  
क्षन्तव्यमपराधं तद्‌भवता च कृतं मया ॥४३॥  
भोः शक्र पारिजातश्च नीयतामुचितास्पदम् ॥  
गृहीतोऽयं मया सत्यभामावचनकारणात् ॥४४॥  
गृहाण कुलिशं चेदं प्रहितं यत्त्वया मयि ॥  
तवैवास्त्रं शुनासीर तद्वैरिषु निवारणम् ॥४५॥  
इन्द्र उवाच -  
कृष्ण किं मोहयसि मां नरोऽहमिति किं वद ॥  
जानीमस्त्वां जगन्नाथं न तु सूक्ष्मविदो वयम् ॥४६॥  
योऽसि सोऽसि जगत्त्राण प्रवृत्तौ नाथ संस्थितिः ॥  
विश्वस्य शल्यनिष्कर्षं करोषि गरुडध्वज ॥४७॥  
अयं च नीयतां कृष्ण पारिजातः कुशस्थलीम् ॥  
नरलोके त्वया त्यक्ते नायं संस्थास्यते भुवि ॥४८॥  
आगमिष्यति गोविन्द स्वयमेव त्रिविष्टपम् ॥  
श्रीगर्ग उवाच -  
तच्छ्रुत्वा वज्रिणे वज्रं दत्त्वा सोऽप्याजगाम कौ ॥४९॥  
द्वारकां द्वारकानाथः स्तूयमानः सुरेश्वरैः ॥  
उपाध्माय ततः कम्बुं संस्थितो द्वारकोपरि ॥५०॥  
उत्पादयामास मुदं द्वारकावासिनां नृप ॥  
सुपर्णादवतीर्याथ कृष्णो भामासमन्वितः ॥५१॥  
पारिजातं च निष्कूटे स्थापयामास लीलया ॥  
जुष्टं सुरद्रुमं कृष्णो भ्रमरैः स्वर्गपक्षिभिः ॥५२॥  
अथैकस्मिन्मुहूर्ते वै माधवे माधवः स्वयम् ॥  
उवाह राजकन्याश्च पृथग्गेहेषु धर्मतः ॥५३॥  
षोडशस्त्रीसहस्राणि अष्टाधिकशतानि च ॥  
तावन्ति चक्रे रूपाणि परिपूर्णतमो हरिः ॥५४॥  
एकैकस्यां दश दश कृष्णोऽजीजनदात्मजान् ॥  
यावत्य आत्मनो भार्या अमोघगतिरीश्वरः ॥५५॥  
इति श्रीगर्गसंहितायामश्वमेधखण्डे श्रीगर्गवज्रनाभसंवादे  
पारिजातानयनं नाम पञ्चमोऽध्यायः ॥५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
