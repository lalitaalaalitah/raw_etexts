मागचा अध्याय  
पुढचा अध्याय  
श्रीगर्गसंहिता  
मथुराखण्डः - एकादशोऽध्यायः  
कुब्जायाः कुवलयापीडस्य पूर्वजन्म -  
  
बहुलाश्व उवाच -  
सैरन्ध्र्या किं कृतं पूर्वं तपः परमदुर्घटम् ।  
येन प्रसन्नः श्रीकृष्णो देवैरपि सुदुर्लभः ॥ १ ॥  
श्रीनारद उवाच -  
पञ्चवट्या स्थितं रामं कोटिकन्दर्पसन्निभम् ।  
वीक्ष्य शूर्पणखा नाम्नी राक्षसी मोहिता भृशम् ॥ २ ॥  
निर्मोहं राघवं दृष्ट्वाऽथैकपत्निव्रतस्थितम् ।  
क्रोधात्सीतां भक्षयितुं धावती रावणस्वसा ॥ ३ ॥  
खड्गेन शितधारेण लक्ष्मणो राघवानुजः ।  
जहार तस्याः कर्णौ च नासां सद्यो रुषान्वितः ॥ ४ ॥  
छिन्ननासा गता लङ्कां रावणाय न्यवेदयत् ।  
भूयः पुष्करतीर्थे सा जगाम विमना भृशम् ॥ ५ ॥  
तपश्चक्रे शूर्पणखा वर्षाणामयुतं जले ।  
ध्यायन्ती त्र्यम्बकं देवं श्रीरामं वरमिच्छती ॥ ६ ॥  
ततः प्रसन्नो भगवान्देवदेव उमापतिः ।  
एत्य तत्पुष्करं तीर्थं वरं ब्रूहीत्युवाच ह ॥ ७ ॥  
शूर्पणखोवाच -  
श्रीरामो मे वरो भूयाद्वरं देहि सतां प्रियः ।  
त्वं देवदेव परमः सर्वासां आशिषां प्रभुः ॥ ८ ॥  
श्रीशिव उवाच -  
अद्यैव सफलो न स्याद्वरस्ते शृणु राक्षसि ।  
द्वापरान्ते माथुरे च भविष्यति न संशयः ॥ ९ ॥  
श्रीनारद उवाच -  
सैव शूर्पणखा नाम राक्षसी कामरूपिणी ।  
अभूच्छ्रीमथुरायां तु कुब्जानाम महामते ॥ १० ॥  
महादेव वरेणापि श्रीकृष्णस्य प्रियाऽभवत् ।  
इदं मया ते कथितं किं भूयः श्रोतुमिच्छसि ॥ ११ ॥  
बहुलाश्व उवाच -  
कोऽयं कुवलयापीडः पूर्वजन्मनि नारद ।  
कथं गजत्वं आपन्नः श्रीकृष्णे लीनतां गतः ॥ १२ ॥  
श्रीनारद उवाच -  
बलिपुत्रो महाकायो नाम्ना मन्दगतिर्बली ।  
सर्वशस्त्रभृतां श्रेष्ठो लक्षनागसमो बली ॥ १३ ॥  
एकदा निर्गतः सोऽपि रङ्गयात्रां जनेषु च ।  
मत्ते भवज्जनान्वेगाद्‌भुजाभ्यां परिमर्दयन् ॥ १४ ॥  
तद्‌बाहुवेगात्पतितः पथि वृद्धस्त्रितो मुनिः ।  
क्रुद्धः शशाप तं मत्तं बलिष्ठं बलिनन्दनम् ॥ १५ ॥  
त्रित उवाच -  
गजवत्त्वं मदोन्मत्तोऽभूर्जनान्परिमर्दयन् ।  
विचरन् रङ्गयात्रायां त्वं गजो भव दुर्मते ॥ १६ ॥  
एवं शप्तस्तदा दैत्यो नाम्ना मन्दगतिर्बली ।  
पतत् कञ्चुकवद्देहो भ्रष्टतेजा बभूव ह ॥ १७ ॥  
मुनेः प्रभाववित्सद्यो दैत्यो भूत्वा कृताञ्जलिः ।  
नत्वा प्रदक्षिणीकृत्य त्रितं मुनिमुवाच ह ॥ १८ ॥  
मन्दगतिरुवाच -  
हे मुने हे कृपासिन्धो त्वं योगीन्द्रो द्विजोत्तमः ।  
गजत्वान्मे कदामुक्तिर्भविष्यति वदाशु माम् ॥ १९ ॥  
त्वादृशानां सतां माभूत् हेलनं मे क्वचिन्मुने ।  
त्वादृशा मुनयो ब्रह्मन् समर्था वरशापयोः ॥ २० ॥  
श्रीनारद उवाच -  
एवं प्रसादितस्तेन त्रितो नाम महामुनिः ।  
गतक्रोधोऽब्रवीद्दैत्यं कृपालुर्ब्राह्मणोत्तमः ॥ २१ ॥  
त्रित उवाच -  
वचनं मे मृषा न स्यात् त्वद्‌भक्त्या हर्षितोऽस्म्यहम् ।  
ते दास्याभि वरं दिव्यं देवानामपि दुर्लभम् ॥ २२ ॥  
मा शोकं कुरु दैत्येन्द्र मथुरायां हरेः पुरि ।  
श्रीकृष्णहस्तात्ते मुक्तिर्भविष्यति न संशयः ॥ २३ ॥  
श्रीनारद उवाच -  
सोऽयं मन्दगतिर्दैत्यो गजोऽभूद्‌विन्ध्यपर्वते ।  
नाम्ना कुवलयापीडो नागायुतसमो बले ॥ २४ ॥  
गृहीतो मागधेन्द्रेण बलाल्लक्षगजैर्वने ।  
सोऽयं दत्तस्तु कंसाय पारिबर्हे विदेहराट् ॥ २५ ॥  
त्रितवाक्यात्तस्य धाम श्रीकृष्णे लीनतां गतम् ।  
इदं मया ते कथितं किं भूयः श्रोतुमिच्छसि ॥ २६ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
कुब्जाकुवलयापीडवर्णनं नामैकादशोऽध्यायः ॥ ११ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
