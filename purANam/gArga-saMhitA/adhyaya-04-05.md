मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - पञ्चमोऽध्यायः  
अयोध्यापुरवासिनी-गोपीजन्मोपाख्यानम् -  
  
श्रीनारद उवाच -  
अयोध्यावासिनीनां तु गोपीनां वर्णनं शृणु ।  
चतुष्पदार्थदं साक्षात्कृष्णप्राप्तिकरं परम् ॥ १ ॥  
सिन्धुदेशेषु नगरी चम्पका नाम मैथिल ।  
बभूव तस्यां विमलो राजा धर्मपरायणः ॥ २ ॥  
कुवेर इव कोशाढ्यो मनस्वी मृगराडिव ।  
विष्णुभक्तः प्रशान्तात्मा प्रह्लाद इव मूर्तिमान् ॥ ३ ॥  
भार्याणां षट्सहस्राणि बभूवुस्तस्य भूपतेः ।  
रूपवत्यः कञ्जनेत्रा वन्ध्यात्वं ताः समागताः ॥ ४ ॥  
अपत्यं केन पुण्येन भूयान् मेऽत्र शुभं नृप ।  
एवं चिन्तयतस्तस्य बहवो वत्सरा गताः ॥ ५ ॥  
एकदा याज्ञवल्क्यस्तु मुनीन्द्रस्तमुपागतः ।  
तं नत्वाभ्यर्च विधिवन्नृपस्तत्सम्मुखे स्थितः ॥ ६ ॥  
चिन्ताकुलं नृपं वीक्ष्य याज्ञवल्क्यो महामुनिः ।  
सर्वज्ञः सर्वविच्छान्तः प्रत्युवाच नृपोत्तमम् ॥ ७ ॥  
श्रीयाज्ञवल्क्य उवाच -  
राजन् कृशोऽसि कस्मात्त्वं का चिन्ता ते हृदि स्थिता ।  
सप्रस्वगेषु कुशलं दृश्यते साम्प्रतं तव ॥ ८ ॥  
विमल उवाच -  
ब्रह्मंस्त्वं किं न जानासि तपसा दिव्यचक्षुषा ।  
तथाऽप्यहं वदिष्यामि भवतो वाक्यगौरवात् ॥ ९ ॥  
आनपत्येन दुःखेन व्याप्तोऽहं मुनिसत्तम ।  
किं करोमि तपो दानं वद येन भवेत्प्रजा ॥ १० ॥  
श्रीनारद उवाच -  
इति श्रुत्वा याज्ञवल्क्यो ध्यानस्तिमितलोचनः ।  
दीर्घं दध्यौ मुनिश्रेष्ठो भूतं भव्यं विचिन्तयन् ॥ ११ ॥  
श्रीयाज्ञवल्क्य उवाच -  
अस्मिन् जन्मनि राजेन्द्र पुत्रो नैव च नैव च ।  
पुत्र्यस्तव भविष्यन्ति कोटिशो नृपसत्तम ॥ १२ ॥  
राजोवाच -  
पुत्रं विना पूर्वऋणान्न कोऽपि  
     प्रमुच्यते भूमितले मुनीन्द्र ।  
सदा ह्यपुत्रस्य गृहे व्यथा स्या-  
     त्परं त्विहामुत्र सुखं न किञ्चित् ॥ १३ ॥  
श्रीयाज्ञवल्क्य उवाच -  
मा खेदं कुरु राजेन्द्र पुत्र्यो देयास्त्वया खलु ।  
श्रीकृष्णाय भविष्याय परं दायादिकैः सह ॥ १४ ॥  
तेनैव कर्मणा त्वं वै देवर्षिपितृणामृणात् ।  
विमुक्तो नृपशार्दूल परं मोक्षमवाप्स्यसि ॥ १५ ॥  
श्रीनारद उवाच -  
तदाऽतिहर्षितो राजा श्रुत्वा वाक्यं महामुनेः ।  
पुनः पप्रच्छ सन्देहं याज्ञवल्क्यं महामुनिम् ॥ १६ ॥  
राजोवाच -  
कस्मिन् कुले कुत्र देशे भविष्यः श्रीहरिः स्वयम् ।  
कीदृग्‌रूपश्च किंवर्णो वर्षैश्च कतिभिर्गतैः ॥ १७ ॥  
श्रीयाज्ञवल्क्य उवाच -  
द्वापरस्य युगस्यास्य तव राज्यान्महाभुज ।  
अवशेषे वर्षशते तथा पञ्चदशे नृप ॥ १८ ॥  
तस्मिन् वर्षे यदुकुले मथुरायां यदोः पुरे ।  
भाद्रे बुधे कृष्णपक्षे धात्रर्क्षे हर्षणे वृषे ॥ १९ ॥  
बवेऽष्टम्यामर्धरात्रे नक्षत्रेशमहोदये ।  
अन्धकारावृते काले देवक्यां शौरिमन्दिरे ॥ २० ॥  
भविष्यति हरिः साक्षादरण्यामध्वरेऽग्निवत् ।  
श्रीवत्साङ्को घनश्यामो वनमाल्यतिसुन्दरः ॥ २१ ॥  
पीताम्बरः पद्मनेत्रो भविष्यति चतुर्भुजः ।  
तस्मै देया त्वया कन्या आयुस्तेऽस्ति न संशयः ॥ २२ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
अयोध्यापुरवासिन्युपाख्यानं नाम पञ्चमोऽध्यायः ॥ ५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
