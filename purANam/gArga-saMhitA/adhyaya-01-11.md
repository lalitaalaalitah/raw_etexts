मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - एकादशोऽध्यायः  
कृष्णचन्द्रजन्मवर्णनम् -  
  
श्रीनारद उवाच -  
परिपूर्णतमः साक्षाच्छ्रीकृष्णो भगवान् स्वयम् ।  
विवेश वसुदेवस्य मनः पूर्वं परात्परः ॥ १ ॥  
सूर्येन्दुवह्निसङ्काशो वसुदेवो महामनाः ।  
बभूवात्यन्तमहसा साक्षाद्‌यज्ञ इवापरः ॥ २ ॥  
देवक्यामागते कृष्णे सर्वेषामभयङ्करे ।  
रराज तेन सा गेहे घने सौदामिनी यथा ॥ ३ ॥  
तेजोवतीं च तां वीक्ष्य कंसः प्राह भयातुरः ।  
प्राप्तोऽयं प्राणहन्ता मे पूर्वमेषा न चेदृशी ॥ ४ ॥  
जातमात्रं हनिष्यामीत्युक्त्वाऽऽस्ते भयविह्वलः ।  
पश्यन्सर्वत्र च हरिं पूर्वशत्रुं विचिन्तयन् ॥ ५ ॥  
अहो वैरानुबन्धेन साक्षात्कृष्णोऽपि दृश्यते ।  
तस्माद्वैरं प्रकुर्वन्ति कृष्णप्राप्त्यर्थमासुराः ॥ ६ ॥  
अथ ब्रह्मादयो देवा मुनीन्द्रैरस्मदादिभिः ।  
शौरिगेहोपरि प्राप्ताः स्तवं चक्रुः प्रणम्य तम् ॥ ७ ॥  
देवा ऊचुः -  
यज्जागरादिषु भवेषु परं ह्यहेतु-  
     र्हेतुः स्विदस्य विचरन्ति गुणाश्रयेण ।  
नैतद्विशन्ति महदिन्द्रियदेवसङ्घा-  
     स्तस्मै नमोऽग्निमिव विस्तृतविस्फुलिङ्गाः ॥ ८ ॥  
नैवेशितुं प्रभुरयं बलिनां बलीयान्  
     माया न शब्द उत नो विषयीकरोति ।  
तद्‌ब्रह्म पूर्णममृतं परमं प्रशान्तं  
     शुद्धं परात्परतरं शरणं गताः स्मः ॥ ९ ॥  
अंशांशकांशककलाद्यवतारवृन्दै-  
     रावेशपूर्णसहितैश्च परस्य यस्य ।  
सर्गादयः किल भवन्ति तमेव कृष्णं  
     पूर्णात्परं तु परिपूर्णतमं नताः स्मः ॥ १० ॥  
मन्वन्तरेषु च युगेषु गतागतेषु  
     कल्पेषु चांशकलया स्ववपुर्बिभर्षि ।  
अद्यैव धाम परिपूर्णतमं तनोषि  
     धर्मं विधाय भुवि मङ्गलमातनोषि ॥ ११ ॥  
यद्‌दुर्लभं विशदयोगिभिरप्यगम्यं  
     गम्यं द्रवद्‌भिरमलाशयभक्तियोगैः ।  
आनन्दकन्द चरतस्तव मन्दयानं  
     पादारविन्दमकरन्दरजो दधामः ॥ १२ ॥  
पूर्वं तथात्र कमनीयवपुष्मयं त्वां  
     कन्दर्पकोटिशतमोहनमद्‌भुतं च ।  
गोलोकधामधिषणद्युतिमादधानं  
     राधापतिं धरणिधुर्यधनं दधामः ॥ १३ ॥  
श्रीनारद उवाच -  
नत्वा हरिं तदा देवा ब्रह्माद्या मुनिभिः सह ।  
गायन्तस्तं प्रशंसन्तः स्वधामानि ययुर्मुदा ॥ १४ ॥  
अथ मैथिलराजेन्द्र जन्मकाले हरेः सति ।  
अम्बरं निर्मलं भूतं निर्मलाश्च दिशो दश ॥ १५ ॥  
उज्ज्वलास्तारका जाताः प्रसन्नं भूमिमण्डलम् ।  
नदा नद्यः समुद्राश्च प्रसन्नापः सरोवराः ॥ १६ ॥  
सहस्रदलपद्मानि शतपत्राणि सर्वतः ।  
विचकानि मरुत्स्पर्शैः पतद्‌गन्धिरजांसि च ॥ १७ ॥  
तेषु नेदुर्मधुकरा नदन्तश्चित्रपक्षिणः ।  
शीतला मन्दयानाश्च गन्धाक्ता वायवो ववुः ॥ १८ ॥  
ऋद्धा जनपदा ग्रामा नगरा मङ्गलायनाः ।  
देवा विप्रा नगा गावो बभूवुः सुखसंवृताः ॥ १९ ॥  
देवदुन्दुभयो नेदुर्जयध्वनिसमाकुलाः ।  
यत्र तत्र महाराज सर्वेषां मङ्गलं परम् ॥ २० ॥  
विद्याधराश्च गन्धर्वाः सिद्धकिन्नरचारणाः ।  
जगुः सुनायका देवास्तुष्टुवुः स्तुतिभिः परम् ॥ २१ ॥  
ननृतुर्दिवि गन्धर्वा विद्याधर्य्यो मुदान्विताः ।  
पारिजातकमन्दारमालतीसुमनांसि च ॥ २२ ॥  
मुमुचुर्देवमुख्याश्च गर्जन्तश्च घना जले ।  
भाद्रे बुधे कृष्णपक्षे धात्रर्क्षे हर्षणे वृषे ।  
कर्णेऽष्टम्यामर्द्धरात्रे नक्षत्रेशमहोदये ॥ २३ ॥  
अन्धकारावृते काले देवक्यां शौरिमन्दिरे ।  
आविरासीद्धरिः साक्षादरण्यामध्वरेऽग्निवत् ॥ २४ ॥  
स्फुरदक्षविचित्रहारिणं  
     विलसत्कौस्तुभरत्नधारिणम् ।  
परिधिद्युतिनूपुराङ्गदं  
     धृतबालार्ककिरीटकुण्डलम् ॥ २५ ॥  
चलदद्‌भुतवन्हिकङ्कणं  
     तडिदूर्जितगुणमेखलाञ्चितम् ।  
मधुभृद्‌ध्वनिपद्ममालिनं  
     नवजाम्बूनददिव्यवाससम् ॥ २६ ॥  
सतडित्‌घनदिव्यसौभगं  
     चलनीलालकवृन्दभृन्मुखम् ।  
चलदंशु तमोहरं परं  
     शुभदं सुन्दरमम्बुजेक्षणम् ॥ २७ ॥  
कृतपत्रविचित्रमण्डनं  
     सततं कोटिमनोजमोहनम् ।  
परिपूर्णतमं परात्परं  
     कलवेणुध्वनिवाद्यतत्परम् ॥ २८ ॥  
तमवेक्ष्य सुतं यदूत्तमो  
     हरिजन्मोत्सवफुल्ललोचनः ।  
अथ विप्रजनेषु चाशु वै  
     नियुतं सन्मनसा गवां ददौ ॥ २९ ॥  
हरिमानकदुन्दुभिः स्तवैः  
     स्तवनं तं प्रणिपत्य विस्मितः ।  
अकरोदुदितप्रभूदयो  
     गतभीः सूतिगृहे कृताञ्जलिः ॥ ३० ॥  
श्रीवसुदेव उवाच -  
एको यः प्रकृतिगुणैरनेकधासि  
     हर्ता त्वं जनक उतास्य पालकस्त्वम् ।  
निर्लिप्तः स्फटिक इवाद्य देहवर्णै-  
     स्तस्मै श्रीभुवनपते नमामि तुभ्यम् ॥ ३१ ॥  
एधःसु त्वनल इवात्र वर्तमानो  
     योऽन्तस्थो बहिरपि चाम्बरं यथा हि ।  
आधारो धरणिरिवास्य सर्वसाक्षी  
     तस्मै ते नम इव सर्वगो नभस्वान् ॥ ३२ ॥  
भूभारोद्‌भटहरणार्थमेव जातो  
     गोदेवद्विजनिजवत्सपालकोऽसि ।  
गेहे मे भुवि पुरुषोत्तमोत्तमस्त्वं  
     कंसान्मां भुवनपते प्रपाहि पापात् ॥ ३३ ॥  
श्रीनारद उवाच -  
परिपूर्णतमं साक्षाच्छ्रीकृष्णं श्यामसुन्दरम् ।  
ज्ञात्वा नत्वाथ तं प्राह देवकी सर्वदेवता ॥ ३४ ॥  
श्रीदेवक्युवाच -  
हे कृष्ण हे विगणिताण्डपते परेश  
     गोलोकधामधिषणध्वज आदिदेव ।  
पूर्णेश पूर्ण परिपूर्णतम प्रभो मां  
     त्वं पाहि परमेश्वर कंसपापात् ॥ ३५ ॥  
श्रीनारद उवाच -  
तच्छ्रुत्वा भगवान्कृष्णः परिपूर्णतमः स्वयम् ।  
सस्मितो देवकीं शौरिं प्राह स वृजिनार्दनः ॥ ३६ ॥  
श्रीभगवानुवाच -  
इयं च पृश्निः पतिदेवता च  
     त्वं पूर्वसर्गे सुतपा प्रजार्थी ।  
ब्रह्माज्ञया दिव्यतपो युवाभ्यां  
     कृतं परं निर्जलभोजनाभ्याम् ॥ ३७ ॥  
कालेषु मन्वन्तरके व्यतीते  
     तपः परं तत्तपसः प्रजार्थी ।  
तदा प्रसन्नो युवयोरभूवं  
     वरं परं ब्रूत मया तदोक्तम् ॥ ३८ ॥  
श्रुत्वा युवाभ्यां कथितं तदैव  
     भूयात्सुतस्त्वत्सदृशः किलावयोः ।  
तथास्तु चोक्त्वाथ गते मयि प्रजा-  
     पती ह्यभूत स्वकृतेन दम्पती ॥ ३९॥  
न मत्समः कोऽपि सुतो जगत्यलं  
     विचार्य तद्वामभवं परेश्वरः ।  
श्रीपृश्निगर्भो भुवि विश्रुतः पुन-  
     र्द्वितीयकालेऽहमुपेन्द्रवामनः ॥ ४० ॥  
तथाऽभवं ह्यद्यतमे परात्परो  
     नीत्वाऽथ मां प्रापय नन्दमन्दिरम्  
अतो न भूयाद्‌भयमौग्रसेनतः  
     सुतां समादाय सुखी भविष्यथः ॥ ४१ ॥  
श्रीनारद उवाच -  
तूष्णीं भूत्वा हरिस्तत्र तद्‌भूयः पश्यतोस्तयोः ।  
दृश्यं ह्यप्रकटं कृत्वा बालोऽभूत्कौ यथा नटः ॥ ४२ ॥  
प्रेङ्खे धृत्वाऽथ तं शौरिर्यावद्‌गन्तुं समुद्यतः ।  
तवाद्‌व्रजे नन्दपत्न्यां योगमायाऽजनि स्वतः ॥ ४३ ॥  
तया शयाने विश्वस्मिन् रक्षकेषु स्वपत्सु च ।  
द्वार उद्‌घाटिताः सर्वाः प्रस्फुटच्छृङ्‌खलार्गलाः ॥ ४४ ॥  
निर्गते वसुदेवे च मूर्ध्नि श्रीकृष्णशोभिते ।  
सूर्योदये यथा सद्यस्तमोनाशोऽभवत्स्वतः ॥ ४५ ॥  
घनेषु व्योम्नि वर्षत्सु सहस्रवदनः स्वराट् ।  
निवारयन्दीर्घफणैरासारं शौरिमन्वगात् ॥ ४६ ॥  
ऊर्म्यावर्ताकुलावेगैः सिंहसर्पादिवाहिनी ।  
सद्यो मार्गं ददौ तस्मै कालिन्दी सरितां वरा ॥ ४७ ॥  
नन्दव्रजं समेत्यासौ प्रसुप्तं सर्वतः परम् ।  
शिशुं यशोदाशयने निधायाशु ददर्श ताम् ॥ ४८ ॥  
तत्सुतां समुपादाय पुनर्गेहाज्जगाम सः ।  
तीर्त्वा श्रीयमुनां शौरिः स्वागारे पूर्ववत्स्थितः ॥ ४९ ॥  
सुतं सुतां वा जातं चाज्ञात्वा गोपी यशोमती ।  
परिश्रान्ता स्वशयने सुष्वापानन्दनिद्रया ॥ ५० ॥  
अथ बालध्वनिं श्रुत्वा रक्षकाः समुपस्थिताः ।  
ऊचुः कंसाय वीराय गत्वा तद्‌राजमन्दिरम् ॥ ५१ ॥  
सूतीगृहं त्वरं प्रागात्कंसो वै भयकातरः ।  
स्वसाथ भ्रातरं प्राह रुदती दीनवत्सती ॥ ५२ ॥  
श्रीदेवक्युवाच -  
सुतामेकां देहि मे त्वं पुत्रेषु प्रमृतेषु च ।  
स्त्रियं हन्तुं न योग्योऽसि भ्रातस्त्वं दीनवत्सलः ॥ ५३ ॥  
तेऽनुजाहं हतसुता कारागारे निपातिता ।  
दातुमर्हसि कल्याण कल्याणीं तनुजां च मे ॥ ५४ ॥  
श्रीनारद उवाच -  
अश्रुमुख्या मोहितया समाच्छाद्यात्मजां बहु ।  
प्रार्थितोऽङ्‌काद्विनिर्भर्त्स्य तां स आचिच्छिदे खलः ॥ ५५ ॥  
कुसङ्गनिरतः पापः खलो यदुकुलाधमः ।  
स्वसुः सुतां शिलापृष्ठे गृहीत्वाङ्घ्र्योर्न्यपातयत् ॥ ५६ ॥  
कंसहस्तात्समुत्पत्य त्वरं सा चाम्बरे गता ।  
शतपत्रे रथे दिव्ये सहस्रहयसेविते ॥ ५७ ॥  
चामरान्दोलिते शुभ्रे स्थितादृश्यत दिव्यदृक् ।  
सायुधाष्टभुजा माया पार्षदैः परिसेविता ।  
शतसूर्यप्रतीकाशा कंसमाह घनस्वना ॥ ५८ ॥  
श्रीयोगमायोवाच -  
परिपूर्णतमः साक्षाच्छ्रीकृष्णो भगवान् स्वयम् ।  
जातः क्व वा तु ते हन्ता वृथा दीनां दुनोषि वै ॥ ५९ ॥  
श्रीनारद उवाच -  
इत्युक्त्वा तं ततो देवी गता विन्ध्याचले गिरौ ।  
योगमाया भगवती बहुनामा बभूव ह ॥ ६० ॥  
अथ कंसो विस्मितोऽभूच्छ्रुत्वा मायावचः परम् ।  
देवकीं वसुदेवं च मोचयामास बन्धनात् ॥ ६१ ॥  
कंस उवाच -  
पापोऽहं पापकर्माहं खलो यदुकुलाधमः ।  
युष्मत्पुत्रप्रहन्तारं क्षमध्वं मे कृतं भुवि ॥ ६२ ॥  
हे स्वसः शृणु मे शौरे मन्ये कालकृतं त्विदम् ।  
येन निश्चाल्यमानो वा वायुनेव घनावलेः ॥ ६३ ॥  
विश्वस्तोऽहं देववाक्ये देवास्तेऽपि मृषागिरः ।  
न जानामि क्व मे शत्रुर्जातः कौ कथितोऽनया ॥ ६४ ॥  
श्रीनारद उवाच -  
इत्थं कंसस्तदङ्घ्र्योश्च पतितोऽश्रुमुखो रुदन् ।  
चकार सेवां परमां सौहृदं दर्शयंस्तयोः ॥ ६५ ॥  
अहो श्रीकृष्णचन्द्रस्य परिपूर्णतमप्रभोः ।  
दानदक्षैः कटाक्षैश्च किन्न स्याद्‌भूमिमण्डले ॥ ६६ ॥  
प्रातःकाले तदा कंसः प्रलम्बादीन्महासुरान् ।  
समाहूय खलस्तेभ्योऽवददुक्तं च मायया ॥ ६७ ॥  
कंस उवाच -  
जातो मे ह्यन्तकृतद्‌भूमौ कथितो योगमायया ।  
अनिर्दशान्निर्दशांश्च शिशून्यूयं हनिष्यथ ॥ ६८ ॥  
दैत्या ऊचुः -  
सज्जस्य धनुषो युद्धे भवता द्वन्द्वयोधिना ।  
टङ्कारेणोद्‌गता देवा मन्यसे तैः कथं भयम् ॥ ६९ ॥  
गोविप्रसाधुश्रुतयो देवा धर्मादयः परे ।  
विष्णोश्च तनवो ह्येषां नाशे दैत्यबलं स्मृतम् ॥ ७० ॥  
जातो यदि महाविष्णुस्ते शत्रुर्यो महीतले ।  
अयं चैतद्‌वधोपायो गवादीनां विहिंसनम् ॥ ७१ ॥  
इत्थं महोद्‌भटा दुष्टा दैतेयाः कंसनोदिताः ।  
दुद्रुवुः खं गवादिभ्यो जघ्नुर्जातांश्च बालकान् ॥ ७२ ॥  
आसमुद्राद्‌भूमितले विशन्तश्च गृहे गृहे ।  
कामरूपधरा दैत्याश्चेरुः सर्पा इवाभवन् ॥ ७३ ॥  
उत्पथा उद्‌भटा दैत्यास्तत्रापि कंसनोदिताः ।  
कपिः सुरापोऽलिहतो भूतग्रस्त इवाभवन् ॥ ७४ ॥  
वैदेह मैथिल नरेन्द्र उपेन्द्रभक्त  
     धर्मिष्ठमुख्य सुतपो जनक प्रतापिन् ।  
एतत्सतां च भुवि हेलनमङ्ग राजन्  
     सर्वं छिनत्ति बहुलाश्व चतुष्पदार्थान् ॥ ७५ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
श्रीकृष्णचन्द्रजन्मवर्णनं नाम एकादशोऽध्यायः ॥ ११ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
