मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - एकादशोऽध्यायः  
गिरिराजप्रभाववर्णने सिद्धमोक्षवर्णनम् -  
  
श्रीनारद उवाच -  
इति श्रुत्वा सिद्धवाक्यं ब्राह्मणो विस्मयं गतः।  
पुनः पप्रच्छ तं राजन् गिरिराजप्रभाववित् ॥ १ ॥  
ब्राह्मण उवाच -  
पुरा जन्मनि कस्त्वं भोस्त्वया किं कलुषं कृतम् ।  
सर्वं वद महाभाग त्वं साक्षाद्दिव्यदर्शनः ॥ २ ॥  
सिद्ध उवाच -  
पुरा जन्मनि वैश्योऽहं धनी वैश्यसुतो महान् ।  
आबाल्याद्द्युतनिरतो विटगोष्ठीविशारदः ॥ ३ ॥  
वेश्यारतः कुमार्गोऽहं मदिरामदविह्वलः ।  
मात्रा पित्रा भार्ययापि भर्त्सितोऽहं सदा द्विज ॥ ४ ॥  
एकदा तु मया विप्र पितरौ गरदानतः ।  
मारितौ च तथा भार्या खड्गेन पथि मारिता ॥ ५ ॥  
गृहीत्वा तद्धनं सर्वं वेश्यया सहितः खलः ।  
दक्षिणाशां च गतवान् दस्युकर्माऽतिनिर्दयः ॥ ६ ॥  
एकदा तु मया वेश्या निःक्षिप्ता ह्यन्धकूपके ।  
दस्युना हि मया पाशैर्मारिताः शतशो नराः ॥ ७ ॥  
धनलोभेन भो विप्र ब्रह्महत्याशतं कृतम् ।  
क्षत्रहत्या वैश्यहत्याः शूद्रहत्याः सहस्रशः ॥ ८ ॥  
एकदा मांसमानेतुं मृगान् हन्तुं वने गतम् ।  
सर्पोऽदशत्पदा स्पृष्टो दुष्टं मां निधनं गतम् ॥ ९ ॥  
सन्ताड्य मुद्‌गरैर्घोरैर्यमदूता भयङ्कराः ।  
बद्‌ध्वा मां नरकं निन्युर्महापातकिनं खलम् ॥ १० ॥  
मन्वन्तरं तु पतितः कुम्भीपाके महाखले ।  
कल्पैकं तप्तसूर्मौ च महादुःखं गतः खलः ॥ ११ ॥  
चतुरशीतिलक्षाणां नरकाणां पृथक् पृथक् ।  
वर्षं वर्षं निपतितो निर्गतोऽहं यमेच्छया ॥ १२ ॥  
ततस्तु भारते वर्षे प्राप्तोऽहं कर्मवासनाम् ।  
दशवारं सूकरोऽहं व्याघ्रोऽहं शतजन्मसु ॥ १३ ॥  
उष्ट्रोऽहं जन्मशतकं महिषः शतजन्मसु ।  
सर्पोऽहं जन्मसाहस्रं मारितो दुष्टमानवैः ॥ १४ ॥  
एवं वर्षायुतान्ते तु निर्जले विपिने द्विज ।  
राक्षसश्चेदृशो जातो विकरालो महाखलः ॥ १५ ॥  
कस्य शूद्रस्य देहं वै समारुह्य व्रजं गतः ।  
वृन्दावनस्य निकटे यमुना निकटाच्छुभात् ॥ १६ ॥  
समुत्थिता यष्टिहस्ताः श्यामलाः कृष्णपार्षदाः ।  
तैस्ताडितो धर्षितोऽहं व्रजभूमौ पलायितः ॥ १७ ॥  
बुभिक्षितो बहुदिनैस्त्वां खादितुमिहागतः ।  
तावत्त्वया ताडितोऽहं गिरिराजाश्मना मुने ॥ १८ ॥  
श्रीकृष्णकृपया साक्षात्कल्याणं मे बभूव ह ।  
श्रीनारद उवाच -  
एवं प्रवदतस्तस्य गोलोकाच्च महारथः ॥ १९ ॥  
सहस्रादित्यसङ्काशो हयायुतसमन्वितः ॥ २० ॥  
सहस्रचक्रध्वनिभृल्लक्षपार्षदमण्डितः ।  
मञ्जीरकिङ्किणीजालो मनोहरतरो नृप ॥ २१ ॥  
पश्यतस्तस्य विप्रस्य तमानेतुं समागतः ।  
तमागतं रथं दिव्यं नेमतुर्विप्रनिर्जरौ ॥ २२ ॥  
ततः समारुह्य रथं स सिद्धो  
     विरञ्जयन्मैथिल मण्डलं दिशाम् ।  
श्रीकृष्णलोकं प्रययौ परात्परं  
     निकुञ्जलीलाललितं मनोहरम् ॥ २३ ॥  
विप्रोऽपि तस्मात् पुनरागतो गिरिं  
     गोवर्धनं सर्वगिरिन्द्रदैवतम् ।  
प्रदक्षिणीकृत्य पुनः प्रणम्य तं  
     ययौ गृहं मैथिल तत्प्रभावित् ॥ २४ ॥  
इदं मया ते कथितं प्रचण्डं  
     सुमुक्तिदं श्रीगिरिराजखण्डम् ।  
श्रुत्वा जनः पाप्यपि न प्रचण्डं  
     स्वप्नेऽपि पश्येद्यममुग्रदण्डम् ॥ २५ ॥  
यः शृणोतिगिरिराज यशस्यं  
     गोपराज नवकेलिरहस्यम् ।  
देवराज इव सोऽत्र समेति  
     नन्दराज इव शान्तिममुत्र ॥ २६ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गिरिराजप्रभावप्रस्ताववर्णने सिद्धमोक्ष नाम एकादशोऽध्यायः ॥ ११ ॥  
इति श्रीगिरिराजखण्डःसमाप्तः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
