मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रिचत्वारिंशोऽध्यायः  
रासक्रीडा -  
  
गर्ग उवाच -  
वृन्दावने वृक्षलतालिसङ्कुले  
     मन्दानिले वीजति शीतले नृप ॥  
रन्ध्राणि वेणोः किल पूरयन्हरि-  
     र्मुहुर्हरत्येव दिवौकसां मनः ॥१॥  
वेणुगीतं ततः श्रुत्वा श्रीराधा कीर्तिनन्दिनी ॥  
भुजाभ्यां नन्दसूनुं वै जग्राहानङ्गविह्वला ॥२॥  
गोकुलस्य चकोरीं तां कृष्णो गोकुलचन्द्रमाः ॥  
दृष्ट्वा कुसुमपर्यङ्के तया रेमे हरन्मनः ॥३॥  
श्रीकृष्णस्य विहारेण ब्रह्मानन्देन स्वामिनी ॥  
मुदं लेभे महात्यन्तं तथा स्वामी वशीकृतः ॥४॥  
रमणीयं रतिकरं रासे रामा रमेश्वरम् ॥  
जगृहुः सर्वतो राजञ्छतयूथाश्च योषितः ॥५॥  
ताभिः सार्द्धं हरी रम्यो रेमे वै रासमण्डले ॥  
तावद्‌रूपधरो राजन् यावत्यो व्रजयोषितः ॥६॥  
विरहिण्यश्च ताः सर्वा विरहेण विहारिणः ॥  
ब्रह्मानन्देन सन्मर्त्या आनन्दं लेभिरे यथा ॥७॥  
श्रीकराभ्यां श्रीकराभ्यां श्रीशः श्रीश्यामसुन्दरः ॥  
दधार हृदये सर्वास्ताभिर्भक्त्या वशीकृतः ॥८॥  
स्वेदयुक्तान्याननानि तासां प्रीत्या व्रजेश्वरः ॥  
प्रामृजत्पीतवस्त्रेण किं वदामि तपःफलम् ॥९॥  
विना साङ्ख्येन योगेन तपसा श्रवणेन च ॥  
विना तीर्थेन दानेन प्राप्ताः कामेन ता हरिम् ॥१०॥  
ततो गोपीजनाः सर्वा मानवत्यः परस्परम् ॥  
कुवाक्यं कथयामासुः कृष्णं तृप्ता विहारतः ॥११॥  
अस्माँस्त्यक्त्वा पुरा कृष्णो गतः श्रीमथुरां पुरीम् ॥  
विलोकितुं रूपिणीश्च सुन्दरीः स्त्रीश्च सुन्दरः ॥१२॥  
न दृष्टास्तेन सुन्दर्यो जगाम द्वारकां पुनः ॥  
न दृष्टास्तेन तास्तत्र विवाहं कृतवान्पुनः ॥१३॥  
रुक्मिणीं भीष्मकसुतां न मत्वा तां तु रूपिणीम् ॥  
पुनर्विवाहान्कृतवान्सहस्राणी च षोडश ॥१४॥  
न मत्वा रूपिणीस्ताश्च शोकं कुर्वन्पुनः पुनः ॥  
व्रजमागतवान्सख्यः श्रीकृष्णोऽस्मान्विलोकितुम् ॥१५॥  
दृष्ट्वा रूपाणि चास्माकं सर्वद्रष्टा रमेश्वरः ॥  
प्रसन्नोऽभूत्तथा सख्यो यथा रासे हरिः पुरा ॥१६॥  
तस्माद्वयं च सर्वासां सुन्दरीणां वराः स्मृताः ॥  
सुनेत्राश्चन्द्रवदनाः शश्वत्सुस्थिरयौवनाः ॥  
अस्मत्तुल्याश्च रूपिण्यो नैव देवाङ्गनाश्च खे ॥  
याभिः शीघ्रं कटाक्षैश्च कृष्णः कामी वशीकृतः ॥१८॥  
अहो वै येन हंसेन मुक्ताः पूर्वं प्रभक्षिताः ॥  
स एवान्यत्कथं वस्तु भक्षयिष्यति दुःखतः ॥१९॥  
न सन्ति मुक्ताः सर्वत्र सन्ति मानसरोवरे ॥  
तथा वरस्त्रियो भूमौ न सन्ति सन्ति चात्र हि ॥२०॥  
गर्ग उवाच -  
इति मानवतीनां च स्वात्मारामो जगत्पतिः ॥  
वचः शृण्वन्राधया च तत्रैवान्तरधीयत ॥२१॥  
निर्द्धनोऽपि धनं लब्ध्वा मानं प्रकुरुते नृप ॥  
यस्य नारायणः प्राप्तो तस्य किं कथयाम्यहम् ॥२२॥  
इति श्रीगर्गसंहितायां हयमेधखण्डे  
रासक्रीडायां त्रिचत्वारिंशोऽध्यायः ॥४३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
