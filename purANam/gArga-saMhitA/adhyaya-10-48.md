मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - अष्टचत्वारिंशोऽध्यायः  
कौरवगणकृतमश्वग्रहणम् -  
  
श्रीगर्ग उवाच -  
कृष्णां समुत्तीर्य ततः प्रपश्य-  
     ञ्जगाम वाजी कुरुपत्तनञ्च ॥  
करोति राज्यं नृपचक्रवर्ती  
     वैचित्रवीर्यो बलवान्हि यत्र ॥१॥  
ततो ददर्श तुरगः कौरवाणां पुरं वरम् ॥  
तं नानोपवनैर्युक्तं तडागैश्च सरोवरैः ॥२॥  
दुर्गेण गङ्गया युक्तं तथा परिखया नृप ॥  
सुवर्णरौप्यसदनैर्महाशूरजनैर्वृतम् ॥३॥  
सुयोधनस्य पुराद्विनिर्गतो  
     हन्तुं मृगान्वै वनगोचरान्नृप ॥  
ददर्श यज्ञस्य हयं सपत्रकं  
     रथस्थितो वीरजनैर्विभूषितः ॥४॥  
दृष्ट्वा तुरङ्गमं प्रीतः स्वरथादवतीर्य च ॥  
मानी दुर्योधनो राजंस्त्वरं जग्राह लीलया ॥५॥  
कर्णभीष्मकृपद्रोणभूरिदुःशासनादिभिः ॥  
युक्तस्तद्‌भालपत्रं च वाचयामास हर्षितः ॥६॥  
चन्द्रवंशे यदुकुल उग्रसेनो विराजते ॥  
इन्द्रादयः सुरगणा यस्यादेशानुवर्तिनः ॥७॥  
सहायो यस्य भगवाञ्छ्रीकृष्णो भक्तपालकः ॥  
अस्ति वै द्वारकापुर्यां तद्‌भक्त्या निवसन्हरिः ॥८॥  
तद्वाक्याद्धयमेधं स उग्रसेनो नृपेश्वरः ॥  
चक्रवर्ती हठाद्यज्ञं स्वयशोऽर्थे करोति हि ॥९॥  
मोचितस्तेन तुरगो हयानां प्रवरः शुभः ॥  
तद्‌रक्षकः कृष्णपौत्रोऽनिरुद्धो वृकदैत्यहा ॥१०॥  
गजाश्वरथवीराणां सेनासङ्घसमन्वितः ॥  
राजानो ये करिष्यन्ति राज्यं कौ शूरमानिनः ॥११॥  
ते गृह्णन्तु यज्ञहयं स्वबलात्पत्रशोभितम् ॥  
तं मोचयति धर्मात्मा गृहीतं च हयं नृपैः ॥१२॥  
स्वबाहुबलवीर्येणानिरुद्धो लीलया हठात् ॥  
तस्यान्यथा च पादयोः पतित्वा यान्तु धन्विनः ॥१३॥  
गर्ग उवाच -  
तत्पत्रं वाचयित्वैवं कौरवास्ते तु शत्रवः ॥  
ऊचुः परस्परं क्रुद्धा मानिनो रक्तलोचनाः ॥१४॥  
कौरवा ऊचुः  
अहो किं लिखितं धृष्टैर्भालपत्रे हयस्य च ॥  
न सन्ति किं हि राजानो यादवानां च सम्मुखे ॥१५॥  
राजसूये पुरास्माभिर्यादवा ये विनिर्जिताः ॥  
हयमेधं करिष्यन्ति पुनस्ते गतबुद्धयः ॥१६॥  
तस्मात्सर्वान्विजेष्यामो न दास्यामस्तुरङ्गमम् ॥  
पश्चाद्वयं करिष्यामो हयमेधं क्रतूत्तमम् ॥१७॥  
क उग्रसेनः कः कृष्णो हयरक्षाकरस्तु कः ॥  
यादवैः सहिता ह्येते किं करिष्यन्ति पौरुषम् ॥१८॥  
कृष्णाद्या यादवाः सर्वे विहाय मथुरां पुरीम् ॥  
गताः समुद्रं शरणं युद्धं त्यक्त्वा भयाच्च नः ॥१९॥  
राज्यं दत्तं पुरा ह्येषामस्माभिश्च कृपान्वितैः ॥  
कृतघ्नास्ते च मन्यन्ते स्वात्मानं चक्रवर्तिनम् ॥२०॥  
पाण्डवानां च सम्मानाद्यादवा न हि मारिताः ॥  
निष्कासिताश्च तेऽस्माभिः पाण्डवाः शत्रवः किल ॥२१॥  
यदूनद्य विनिर्जित्य सङ्ग्रामे च पलायितान् ॥  
दर्शयामश्चाहुकाय सहसा चक्रवर्तिताम् ॥२२॥  
एवं श्रीकृष्णविमुखा वाचः सर्वे वदन्ति हि ॥  
तृप्तास्ते कौरवा राजञ्छ्रिया राजविभूतिभिः ॥२३॥  
ततश्च जगृहुः सर्वे नानाशस्त्राणि वेगतः ॥  
हयं प्रवेशयामासुः पुरे तत्र तु संस्थिताः ॥२४॥  
गते च तुरगे दूरं साम्बः कृष्णेन नोदितः ॥  
त्वरं कृष्णां समुत्तीर्य गम्भीरां मार्गदायिनीम् ॥२५॥  
अक्षौहिणीभिर्दशभिः पृष्ठतो दंशितो रुषा ॥  
हस्तिनापुरमक्रूरयुयुधानादिभिर्ययौ ॥२६॥  
एवं ते यादवाः सर्वे हस्तिनापुरसन्निधौ ॥  
आयाता हयहर्तॄंश्च कौरवान्ददृशुः स्थितान् ॥२७॥  
ऊचुस्ते वीक्ष्य बलिनो लोकद्वयजिगीषवः ॥  
तान्सर्वांश्च तृणीकृत्य यादवाः कृष्णदेवताः ॥२८॥  
अहो बबन्ध कश्चाश्वं कस्य हृष्टः कृतान्तराट् ॥  
प्राप्स्यते कस्तु सङ्ग्रामे नाराचैः परमां व्यथाम् ॥२९॥  
अहो वै किं न जानन्ति वृष्णीन्द्रं चक्रवर्तिनम् ॥  
उग्रसेनं राजराजं देवदानववन्दितम् ॥३०॥  
राजसूयस्य कर्त्तारमद्वितीयं नृपेश्वरम् ॥  
नृपाः स्वात्मविनाशाय गृह्णन्ति तुरगं ततः ॥३१॥  
हेमाङ्गदश्चेन्द्रनीलो बको भीषण एव च ॥  
बल्वलश्च नृपाः सर्वे रणेऽस्माभिर्विनिर्जिताः ॥३२॥  
इति श्रुत्वा कौरवास्ते क्रोधप्रस्फुरिताधराः ॥  
प्रत्यूचुस्तान्हि पश्यन्तस्तिरश्चीनैश्च चक्षुभिः ॥३३॥  
कौरवानुगा ऊचुः -  
गृहीतस्तुरगोऽस्माभिर्यूयं किं नु करिष्यथ ॥  
युष्मान्सर्वान्नयिष्यामः सायकैर्यमसादनम् ॥३४॥  
उग्रसेनः कतिदिनै राज्यं लब्ध्वा तु कृष्णतः ॥  
मानं करोति तं बद्ध्वा राज्यं कुर्मो वयं किल ॥३५॥  
अनिरुद्धस्तु कुत्रास्ते ह्यस्माकं च भयाद्‌गतः ॥  
वदतैनं शरैर्युद्धे पूजयामो न संशयः ॥३६॥  
गर्ग उवाच -  
इति तेषां वचः श्रुत्वा यादवाः क्रोधमूर्च्छिताः ॥  
चिक्षिपुः सायकांश्चापैः कौरवाणां मुखेषु च ॥ ३७॥  
केचिद्बभूवुर्बाणैश्च छिन्नजिह्वाश्च कौरवाः ॥  
भग्नदन्ताश्छिन्नमुखा वमन्तो रुधिरं बहु ॥३८॥  
दुर्योधनं छिन्नमुखा निहतास्ते ययुर्द्रुतम् ॥  
पृष्टास्ते कथयामासुर्यादवैः प्रकृतं च तत् ॥ ३९॥  
इति श्रीगर्गसंहितायां हयमेधखण्डे  
कौरवैः श्यामकर्णग्रहणं नामाष्टचत्वारिंशोऽध्यायः ॥४८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
