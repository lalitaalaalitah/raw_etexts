मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - पञ्चमोऽध्यायः  
भक्त्युत्कर्षम् -  
  
श्रीवेदव्यास उवाच -  
वत्साघधेनुकबकीबककेशिकाला-  
     रिष्टप्रलम्ब-कपिबल्वल-शङ्खशाल्वाः ॥  
वैरेण यं किमुत भक्तियुता नरेन्द्र  
     प्रापुः परं प्रकृतिपूरुषयोः पुमांसम् ॥१॥  
पूर्वासुरावतिबलौ मधुकैटभाख्यौ  
     स्वर्णाक्षहेमकशिपू च तथापरौ च ॥  
वैरं विधाय नृप रावणकुम्भकर्णौ  
     विष्णोः किलापतुरलं परमं पदं हि ॥२॥  
के के न विष्णूपदमागतवन्त आदौ  
     प्रह्लाद-बाण-बलि-यक्षविभीषणाद्याः ॥  
सत्सङ्गसङ्गनिरता बहुमानपात्र-  
     श्रीमत्पदाब्ज-मकरन्दरजोविलुब्धाः ॥३॥  
देवर्षिगीष्पतिवसिष्ठ-पराशराद्याः  
     साङ्ख्यायनासितशुकाः सनकादयश्च ॥  
निष्कारणा भुवि चरन्त्यरविन्दनेत्र-  
     पादारविन्दमकरन्द-मिलिन्दमुख्याः ॥४॥  
यत्युत्कालाङ्ग-भरतार्जुनमैथिलाश्च  
     गाधिप्रियव्रत-यदुप्रमुखाम्बरीषा ॥  
निष्कारणाः परमहंसवराश्चारन्ति  
     श्रीकृष्णचन्द्रचरितामृतपानमत्ताः ॥५॥  
मन्दोदरी च शबरी च मतङ्गशिष्या-  
     स्तारा तथात्रिवनिता निपुणा त्वहल्या ॥  
कुन्ती तथा द्रुपदराजसुता सुभक्ता  
     एताः परं परमहंससमाः प्रसिद्धाः ॥६॥  
सुग्रीववालिसुतवातसुतर्क्षराज-  
     नागारिगृध्रवरकाकभुशुण्डिमुख्याः ॥  
कुब्जादिवायक-सुदामगुहादायोऽन्ये  
     तत्सङ्गमेत्य हरिभक्तवरा बभूवुः ॥७॥  
कृष्णं न रोधयति धर्म तपो न योगः  
     साङ्ख्यं न यज्ञ उत तीर्थयमव्रतानि ॥  
छन्दांसि पूर्तनियमावथ दक्षिणा च  
     नेष्टं न दानमथ भक्तिमृते न कश्चित् ॥८॥  
यज्ञव्रताध्ययन-तीर्थतपोनियोगै-  
     रिष्टस्वधर्मनियमादिक-साङ्ख्ययोगैः ॥  
यत्प्राप्यते तदखिलं भवतीह भक्त्या  
     भक्तेःपदं हि कर्हिचिन्न भवेत्किलैभिः ॥९॥  
उद्धारिणी यमपुरस्य च विश्वरूपा-  
     दुत्तारिणी भवमहार्णववारिवेगात् ॥  
संहारिणी विषयसञ्चितकर्मणा च  
     सत्कारिणी हरिपदस्य परात्परस्य ॥१०॥  
श्रीकृष्णदर्शन-रसोत्सुकभावराज-  
     दुद्यद्‌वसन्तपरमोत्सवपञ्चमीयम् ॥  
दिव्या लतातिफल-पल्लवभारनम्रा  
     संराजते हि सततं कुसुमाकरस्य ॥११॥  
सम्मोहकालघनमध्य-तडित्स्फुरन्ती  
     शास्त्रार्थदर्शवचसां पददीपिकेयम् ॥  
दीपावलिर्विजयते जयकार्तिकस्य  
     जेतुं गुणान् विजयिनो दशमी जयस्य ॥१२॥  
साङ्ख्यं च योग इति पार्श्वगते हि दण्डे  
     कीलानि चात्र शतशो गुणभावभेदाः ॥  
अस्या क्रमान्नवकथाश्रवणादयश्च  
     श्रेणीयमस्ति सरला भगवत्पदस्य ॥१३॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
भक्त्युत्कर्षवर्णनं नाम पञ्चमोऽध्यायः ॥५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
