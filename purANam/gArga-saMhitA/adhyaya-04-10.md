मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - दशमोऽध्यायः  
पौलिन्द-गोपी-कथा -  
  
श्रीनारद उवाच -  
पुलिन्दकानां गोपीनां करिष्ये वर्णनं ह्यतः ।  
सर्वपापहरं पुण्यमद्‌भुतं भक्तिवर्द्धनम् ॥ १ ॥  
पुलिन्दा ऊद्‌भटाः केचिद्‌विन्ध्याद्रि वनवासिनः ।  
विलुम्पन्तो राजवसु दीनानां न कदाचन ॥ २ ॥  
कुपितस्तेषु बलवान् विन्ध्यदेशाधिपो बली ।  
अक्षौहिणीभ्यां तान्सर्वान् पुलिन्दान्स रुरोध ह ॥ ३ ॥  
युयुधुस्तेऽपि खड्गैश्च कुन्तैः शूलैः परश्वधैः ।  
शक्त्यर्ष्टिभिर्भृशुण्डीभिः शरैः कति दिनानि च ॥ ४ ॥  
पत्रं ते प्रेषयामासुः कंसाय यदुभूभृते ।  
कंसप्रणोदितो दैत्यः प्रलम्बो बलवांस्तदा ॥ ५ ॥  
योजनद्वयमुच्चाङ्गं कालमेघसमद्युतिम् ।  
किरीटकुण्डलधरं सर्पहारविभूषितम् ॥ ६ ॥  
पादयोः शृङ्खलायुक्तं गदापाणिं कृतान्तवत् ।  
ललज्जिह्वं घोररूपं पातयन्तं गिरीन्द्रुमान् ॥ ७ ॥  
कम्पयन्तं भुवं वेगात्प्रलम्बं युद्धदुर्मदम् ।  
दृष्ट्वा प्रधर्षितो राजा ससैन्यो रणमण्डलम् ॥ ८ ॥  
त्यक्त्वा दुद्राव सहसा सिंहं वीक्ष्य गजो यथा ।  
प्रलम्बस्तान् समानीय मथुरामाययौ पुनः ॥ ९ ॥  
पुलिन्दास्तेऽपि कंसस्य भृत्यत्वं समुपागताः ।  
सकुटुम्बाः कामगिरौ वासं चक्रुर्नृपेश्वर ॥ १० ॥  
तेषां गृहेषु सञ्जाताः श्रीरामस्य वरात्परात् ।  
पुलिन्द्यः कन्यका दिव्या रूपिण्यः श्रीरिवार्चिताः ॥ ११ ॥  
तद्दर्शनस्मररुजः पुलिन्द्यः प्रेमविह्वलाः ।  
श्रीमत्पादरजो धृत्वा ध्यायन्त्यस्तमहर्निशम् ॥ १२ ॥  
ताश्चापि रासे सम्प्राप्ताः श्रीकृष्णं परमेश्वरम् ।  
परिपूर्णतमं साक्षाद्‌‌गोलोकाधिपतिं प्रभुम् ॥ १३ ॥  
श्रीकृष्णचरणाम्भोजरजो देवैः सुदुर्लभम् ।  
अहो भाग्यं पुलिन्दीनां तासां प्राप्तं विशेषतः ॥ १४ ॥  
यः पारमेष्ठ्यमखिलं न महेन्द्रधिष्ण्यं  
     नो सार्वभौममनिशं न रसाधिपत्यम् ।  
नो योगसिद्धिमभितो न पुनर्भवं वा  
     वाञ्छत्यलं परमपादरजः स भक्तः ॥ १५ ॥  
निष्किञ्चनाः स्वकृतकर्मफलैर्विरागा  
     यत्तत्पदं हरिजना मुनयो महान्तः ।  
भक्ता जुषन्ति हरिपादरजःप्रसक्ता  
     अन्ये वदन्ति न सुखं किल नैरपेक्ष्यम् ॥ १६ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
पुलिन्दकोपाख्यानं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
