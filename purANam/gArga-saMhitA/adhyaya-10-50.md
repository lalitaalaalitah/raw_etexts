मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चाशत्तमोऽध्यायः  
यादवगणकृतं हस्तिनापुरविजयम् -  
  
गर्ग उवाच -  
तदैव वृष्णयः सर्वे भोजवृष्ण्यन्धकादयः ॥  
माथुरा शूरसेनाद्याः समुत्तीर्य यमस्वसाम् ॥१॥  
रजोभिश्च नभो व्याप्तं कुर्वन्तश्च महीतलम् ॥  
चालयन्तश्च बलिनो महासङ्ग्रामकर्कशाः ॥२॥  
विलोकयन्तस्तुरगं सर्वतस्ते महाबलाः ॥  
आजग्मुश्चानिरुद्धाद्याः श्रीकृष्णाद्या नृपेश्वर ॥३॥  
वृष्णयस्तत्र युद्धस्य महाघोषं भयङ्करम् ॥  
शरासनानां टङ्कारं शतघ्नीनां रवं तथा ॥४॥  
शूराणां गर्जनं चैव शस्त्राणां चट्चटं तथा ॥  
कोलाहलं च हाकारं श्रुत्वा ते विस्मयं ययुः ॥५॥  
मत्वा ते युद्धमासीद्वै यादवानां च कौरवैः ॥  
शङ्किता अनिरुद्धाद्याः कृष्णाद्या आययुर्द्रुतम् ॥६॥  
श्रीकृष्णमागतं दृष्ट्वानिरुद्धाद्यैः समन्वितम् ॥  
ससैन्यं च सहायार्थं नेमुः साम्बादयो नृप ॥७॥  
कृष्णे समागते नेदुर्भेर्य्यः शङ्खाश्च गोमुखाः ॥  
पुष्पवर्षं जयारावं देवाश्चक्रुश्च यादवाः ॥८॥  
दृष्ट्वानिरुद्धं प्रधने समागतं  
     ह्यक्षौहिणीभिः शतभिः समन्वितम् ॥  
प्रचालयन्तं वसुधां महाबलं  
     विदुद्रुवुस्ते तु भयाच्च कौरवाः ॥९॥  
प्रलयाब्धिसमं सैन्यमन्धकानां विलोक्य च ॥  
भीताश्च दुद्रुवुर्वैश्या गेहे गेहे कृतार्गलाः ॥१०॥  
ब्राह्मणाः क्षत्रिया वैश्या वृषलाः स्त्रीजनास्तथा ॥  
दुर्योधनं शपन्तश्च रुरुदुर्निर्गता गृहात् ॥११॥  
ततो विहाय मूर्च्छां वै मृधे दुःशासनाग्रजः ॥  
सद्यः सुप्त इवोत्तस्थौ यदुसैन्यं ददर्श ह ॥१२॥  
दृष्ट्वा भयङ्करां सेनां यादवानां सुयोधनः ॥  
स्वपुरं शङ्कितो भूत्वा पद्‌भ्यां भीतस्त्वरं ययौ ॥१३॥  
कर्णभीष्मकृपद्रोणभूरिदुर्योधनादयः ॥  
सभायां धृतराष्ट्रं वै नत्वा सर्वमवर्णयन् ॥१४॥  
स्वानां पराजयं श्रुत्वा यादवानां जयं तथा ॥  
कृष्णस्यागमनं चैव नृपो विदुरमब्रवीत् ॥१५॥  
धृतराष्ट्र उवाच -  
अक्षौहिणीशतयुते वासुदेवे समागते ॥  
कुपितेऽद्य वयं वीर करिष्यामश्च किं वद ॥१६॥  
नृपस्य वचनं श्रुत्वा प्रहस्य विदुरोऽब्रवीत् ॥  
विदुर उवाच -  
पुरा रामेण चैकेन कुपितेन गजाह्वयम् ॥१७॥  
विकर्षितं च गङ्गायां तस्य भ्राता हि चागतः ॥  
हृत्कञ्जकोशाद्देवक्यां जातो यः स हरिर्नृप ॥१८॥  
येन वै संयुगे राजन्कंसाद्याः शकुनादयः ॥  
मारिता बहवो दैत्या निर्जिताश्च नृपाः सुराः ॥१९॥  
तस्माद्युद्धस्य समयो नास्ति राजन्विलोकय ॥  
कौरवे श्यामकर्णं तु कृष्णाय दातुमर्हसि ॥२०॥  
माभूत्कुरूणां वृष्णीनां कलहो नाशकारकः ॥  
एवं राजा बोधितस्तु विदुरेणानुजेन वै ॥२१॥  
उवाच कौरवान्प्राज्ञो देशकालोचितं वचः ॥  
धृतराष्ट्र उवाच -  
गत्वा कृष्णस्य निकटे तुरगं दातुमर्हथ ॥२२॥  
सम्मुखे देवदेवस्य युद्धं कर्तुं च नार्हथ ॥  
यादवानां सहायार्थमागतं कुपितं हरिम् ॥२३॥  
यूयं प्रसन्नं कुरुत गत्वा तन्निकटं शनैः ॥  
कौरवेन्द्रस्य वचनं कौरवास्ते निशम्य च ॥२४॥  
विविधानुपचारांश्च गन्धाक्षतयुतान्किल ॥  
गृहीत्वा दिव्यवस्त्राणि रत्नानि विविधानि च ॥२५॥  
वदन्तः पुण्यनामानि रामकेशवयोर्मुदा ॥  
पद्‌भिर्विनिर्ययुः सर्वे कृष्णं द्रष्टुं भयान्विताः ॥२६॥  
आगतान्कौरवान्दृष्ट्वा यादवाः क्रोधपूरिताः ॥  
नानाशस्त्राणि जगृहुस्तत्र युद्धाय वेगतः ॥२७॥  
ऊचुस्तान्कौरवाः सर्वे वयं युद्धाय नागताः ॥  
करिष्यामश्च कृष्णस्य दर्शनं दुःखनाशनम् ॥२८॥  
इति तेषां वचः श्रुत्वा यादवा विस्मयं गताः ॥  
कृष्णाय कथयामासुः कौरवाणां विचेष्टितम् ॥२९॥  
ततः कृष्णस्य वचसा कौरवान्यदुसत्तमाः ॥  
आह्वयामासुस्ते प्रीता निःशस्त्रानागतान्नृप ॥३०॥  
आहूतास्ते तु हरिणा गत्वा श्रीकृष्णसन्निधौ ॥  
लज्जयावाङ्‌मुखाः सर्वे प्रणम्योचुः पृथक्पृथक् ॥३१॥  
पूर्वं द्रोण उवाचाथ कृष्णभद्र जगत्पते ॥  
रक्ष मां कौरवान् रक्ष मायया तव मोहितान् ॥३२॥  
कृपाचार्य उवाच -  
मज्जन्मनः फलमिदं मधुकैटभारे  
     मत्प्रार्थनीयमदनुग्रह एष एव ॥  
त्वद्‌भृत्यभृत्यपरिचारकभृत्यभृत्य  
     भृत्यस्य भृत्य इति मां स्मर लोकनाथ ॥३३॥  
कर्ण उवाच -  
भक्तस्यार्थे धनं क्षीणं स्वदारगतयौवनम् ॥  
स्वामिकार्ये गताः प्राणा अन्ते तिष्ठन्तु माधव ॥३४॥  
भूरिरुवाच -  
याचामहे वरद किञ्चिदनन्यलभ्यं  
     नाथ प्रसीद सुमुखी यदि दिव्यदृष्टिः ॥  
अस्माभिरञ्जलिरयं विवशैर्निबद्ध  
     एषैव मे भवतु देव भवान्तरेऽपि ॥३५॥  
दुर्योधन उवाच -  
जानामि धर्मं न च मे प्रवृत्ति-  
     र्जानामि पापं न च मे निवृत्तिः ॥  
केनापि देवेन हृदि स्थितेन  
     यथा नियुक्तोऽस्मि तथा करोमि ॥३६॥  
यन्त्रस्य गुणदोषेण क्षम्यतां मधुसूदन ॥  
अहं यन्त्रो भवान्यन्त्री मम दोषो न दीयताम् ॥३७॥  
भीष्म उवाच -  
रागान्धगोपीजनचुम्बिताभ्यां  
     योगीन्द्रभोगीन्द्रनिवेशिताभ्याम् ॥  
आताम्रपङ्केरुहकोमलाभ्यां  
     चाभ्यां पदाभ्यामयञ्जलिर्मे ॥३८॥  
विदुर उवाच -  
आस्तेति विक्रयकृतां सुकृतानि तानि  
     ये ब्रह्मबालमिव तत्परिपालयन्ति ॥  
यद्दैत्यदेवमुनिभिर्मनसाप्यगम्यं  
     यन्नेति नेति च वदन्न हि वेद वेदः ॥३९॥  
श्रीगर्ग उवाच -  
एवं सम्प्रार्थितः कृष्णः कौरवैः शरणागतैः ॥  
प्रीतः प्रत्याह तान् राजन्मेघनिर्हादया गिरा ॥४०॥  
श्रीकृष्ण उवाच -  
आर्या शृणुत मद्वाक्यमहमागतवान् यतः ॥  
युद्धं वारयितुं चात्र नारदेन प्रणोदितः ॥४१॥  
न मन्यन्ते ममाज्ञां वै मत्पुत्राश्च निरङ्कुशाः ॥  
दीर्घाणां च प्रकुर्वन्ति ह्यपराधं च दूषणम् ॥४२॥  
यूयं धन्याश्च मान्याश्च मिलनार्थं समागताः ॥  
मत्पुत्रैश्च कृतं यद्वै तत्सर्वं क्षन्तुमर्हथ ॥४३॥  
उग्रसेनहयं वीराः कृपया च विमुच्यताम् ॥  
पालनार्थं तु तस्यापि यूयं गच्छत गच्छत ॥४४॥  
यादवाः कौरवा मित्राः कलहं तु परस्परम् ॥  
प्रकर्तुं नैव चार्हन्ति पूर्वप्रेम विलोक्य च ॥४५॥  
एवं ते कृष्णदेवेन मिष्टवाक्यैश्च तोषिताः ॥  
तुरगं च ददुः प्रीताः पारिबर्हेण संयुतम् ॥४६॥  
दत्वा तुरङ्गमं सर्वे कौरवाः खिन्नमानसाः ॥  
स्वपुरं विविशू राजन्भीष्मो गन्तुं मनो दधे ॥४७॥  
इति श्रीगर्गसंहितायां हयमेधखण्डे  
हस्तिनापुरविजयो नाम पञ्चाशत्तमोऽध्यायः ॥५०॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
