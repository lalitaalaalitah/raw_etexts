पुढचा अध्याय  
श्रीगर्गसंहिता  
वृन्दावनखण्ड - चतुर्विंशोऽध्यायः  
रासक्रीडायां आसुरि उपाख्यानम् -  
  
श्रीनारद उवाच -  
अथ गोपीगणैः सार्धं पश्यन् श्रीयमुनातटम् ।  
विहर्तुमामयौ कृष्णो वृन्दारण्यं मनोहरम् ॥ १ ॥  
वृन्दावने चौषधयो लीना जाता हरेर्वरात् ।  
ताः सर्वाश्चाङ्गना भूतवा यूथीभूत्वा समाययुः ॥ २ ॥  
लतागोपीसमूहेन चित्रवर्णेन मैथिल ।  
रेमे वृन्दावने राजन् हरिर्वृन्दावनेश्वरः ॥ ३ ॥  
कालिन्दनन्दिनीतीरे कदम्बाच्छादिते शुभे ।  
त्रिविधेन समीरेण सर्वतः सुरभीकृते ॥ ४ ॥  
विलसत्पुलिने रम्ये वंशीवटविराजिते ।  
स्थितोऽभूद्‌राधया सार्धं रासश्रमसमन्वितः ॥ ५ ॥  
वीणातालमृदङ्गादि मुरुयष्टियुतानि च ।  
वादितत्राण्यम्बरे नेदुः सुरैर्गोपीगणौः सह ॥ ६ ॥  
देवेषु पुष्पं वर्षत्सु जयध्वनियुतेषु च ।  
तोषयन्त्यो हरिं गोप्यो जगुस्तद्यश उत्तमम् ॥ ७ ॥  
काश्चिद्वै मेघमल्लारं दीपकं च तथापराः ।  
मालकोशं भैरवं च श्रीरागं च तथैव च ॥ ८ ॥  
हिन्दोलं च जगुः काश्चित् राजन् सप्तस्वरैः सह ।  
काश्चित्तासां प्रमुग्धाश्च काश्चिन्मुग्धाः स्त्रियो नृप ॥ ९ ॥  
काश्चित् प्रौढा प्रेमपराः श्रीकृष्णे लग्नमानसाः ।  
जारधर्मेण गोविन्दं काश्चिद्‌गोप्यो भजन्ति हि ॥ १० ॥  
काश्चिच्छ्रीकृष्णसहिताः कन्दुकक्रीडने रताः ।  
काश्चित् पुष्पैश्च हरिणा क्रीडां चक्रुः परस्परम् ॥ ११ ॥  
काश्चिल्लतासु धावन्त्यः क्वणन् नूपुरमेखलाः ।  
काश्चित् पिबन्ति सततं बलात्कृष्णाधरामृतम् ॥ १२ ॥  
काचिद्‌भुजाभ्यां श्रीकृष्णं योगिनामपि दुर्लभम् ।  
सङ्गृहीत्वा प्रहस्याराच्चक्रुरालिङ्गनं महत् ॥ १३ ॥  
मनोज्ञो यदुराजा च गोपीनां भगवान् हरिः ।  
काश्मीरमुद्रितो रेमे वने वृन्दावनेश्वरः ॥ १४ ॥  
काश्चिद्‌वीणां वादयन्त्यः समं वंशीधरेण वै ।  
काश्चित् मृदङ्गं वादयन्त्यो गायन्त्यो भगवद्‌गुणम् ॥ १५ ॥  
काश्चिद्वै मधुरं तालं ताडयन्त्यो हरेः पुरः ।  
मुरयष्टिं सङ्गृहीत्वा हरिणा माधवीतले ॥ १६ ॥  
गायन्त्यः सुस्थिरा भूमौ विस्मृत्य जगतः सुखम् ।  
काश्चिल्लतासु श्रीकृष्णं भुजे बाहुं निधाय च ॥ १७ ॥  
वृन्दावनस्य पश्यन्त्यो शोभां राजन्नितस्ततः ।  
लताजालैः संवलितं गोपीनां हारसञ्चयम् ॥ १८ ॥  
पृथक्चकार गोविन्दः स्पृष्ट्वा तासामुरःस्थलम् ।  
गोपीनां नासिकामुक्तावलिं तत्कुन्तलं स्वयम् ॥ १९ ॥  
शनैः शनैः शोभनं तच्चक्रे श्रीनन्दनन्दनः ।  
ताम्बूलं चर्वितं ह्यर्धं नीत्वा सद्योऽथ गोपिकाः ॥ २० ॥  
चर्वयन्त्यः सुगन्धाढ्य महो तासां तपो महत् ।  
काश्चिच्छामकपोलेषु द्व्यङ्गुलेन शनैः शनैः ॥ २१ ॥  
हसन्त्यस्ताडयन्त्यस्ताः कदम्बेषु बलात्पृथक् ।  
पुंवेषनायकाः काश्चिन्मौलिकुण्डलमण्डिताः ॥ २२ ॥  
नृत्यन्तः कृष्णपुरतः श्रीकृष्ण इव मैथिल ।  
राधावेषधरा गोप्यः शतचन्द्राननप्रभाः ॥ २३ ॥  
तोषयन्त्यश्च राधां तां तथा राधापतिं जगुः ।  
काश्चित्ताः सात्त्विकैर्भावैः संयुक्ता प्रेमविह्वलाः ॥ २४ ॥  
योगीव चास्थिता भूमौ परमानन्दसम्प्लुताः ।  
काश्चिल्लतासु वृक्षेषु भूम्यां वै विदिशासु च ॥ २५ ॥  
पश्यन्त्यः श्रीपतिं देवं स्वस्मिन् वा मौनमास्थिताः ।  
एवं रासे गोपवध्वः सर्वाः पूर्णमनोरथाः ॥ २६ ॥  
बभूवुरेत्य गोविन्दं सर्वेशं भक्तवत्सलम् ।  
यत्प्रसादस्तु गोपीनां प्राप्तो राजन् महामते ॥ २७ ॥  
ज्ञानिनामपि नास्त्येवं कर्मिणां तु कुतश्च सः ।  
एवं श्रीकृष्णचन्द्रस्य हरे राधापतेः प्रभोः ॥ २८ ॥  
रासे चित्रं यद्‌बभूव तच्छृणुष्व महामते ।  
मुनीन्द्र आसुरिर्नाम श्रीकृष्णेष्टो महातपाः ॥ २९ ॥  
नारदाद्रौ तपस्तेपे हरौ ध्यानपरायणः ।  
हृत्पुण्डरीके श्रीकृष्णं ज्योतिर्मण्डलमास्थितम् ॥ ३० ॥  
मनोज्ञं राधया सार्धं नित्यं ध्याने ददर्श ह ।  
एकदा ध्यानमध्ये तु रात्रौ कृष्णो न चागतः ॥ ३१ ॥  
वारं वारं कृतं ध्यानं खिन्नो जातो महामुनिः ।  
ध्यानादुत्थाय स मुनिः कृष्णदर्शनलालसः ॥ ३२ ॥  
नारायणाश्रमं प्रागाद्‌बदरीखण्डमण्डितम् ।  
न ददर्श हरिं देवं नरनारायणं मुनिः ॥ ३३ ॥  
तदातिविस्मितो विप्रो लोकालोकगिरिं ययौ ।  
सहस्रशिरसं देवं न ददर्श स तत्र वै ॥ ३४ ॥  
पप्रच्छ पार्षदान् तत्र क्व गतो भगवानितः ।  
न विद्मो भो वयं चोक्तो मुनिः खिन्नमनास्तदा ॥ ३५ ॥  
श्वेतद्वीपं ययौ दिव्यं क्षीरसागरशोभितम् ।  
तत्रापि शेषपर्यङ्के न ददर्श हरिं पुनः ॥ ३६ ॥  
तदा मुनिः खिन्नमनाः प्रेम्णा पुलकिताननः ।  
पप्रच्छ पार्षदांस्तत्र क्व गतो भगवानितः ॥ ३७ ॥  
न विद्मो भो वयं चोक्तो मुनिश्चिन्तापरायणः ।  
किं करोमि क्व गच्छामि दर्शनं तत्कथं भवेत् ॥ ३८ ॥  
एवं ब्रुवन्मनोयायी वैकुण्ठं प्राप्तवांस्ततः ।  
नापश्यत्तत्र देवेशं रमां वैकुण्ठवासिनीम् ॥ ३९ ॥  
न दृष्टस्तत्र भक्तेषु मुनिनाऽसुरिणा नृप ।  
ततो मुनीन्द्रो योगीन्द्रो गोलोकं स जगाम ह ॥ ४० ॥  
वृन्दावने निकुञ्जेऽपि न ददर्श परात्परम् ।  
तदा मुनिः खिन्नमनाः श्रीकृष्णविरहातुरः ॥ ४१ ॥  
पप्रच्छ पार्षदांस्तत्र क्व गतो भगवानितः ।  
ऊचुस्तं पार्षदा गोपा वामनाण्डे मनोहरे ॥ ४२ ॥  
पृश्निगर्भो यत्र जातः तत्रैव भगवान् स्वयम् ।  
इत्युक्त आसुरिस्तस्मादस्मिन्नण्डे समागतः ॥ ४३ ॥  
हरिं ह्यपश्यन्प्रचलन् कैलासं प्राप्तवान्मुनिः ।  
तत्र स्थितं महादेव कृष्णध्यानपरायणम् ॥ ४४ ॥  
नत्वा पप्रच्छ तद्‌रात्रौ खिन्नचेता महामुनिः ।  
आसुरिरुवाच -  
भगवन् सर्व ब्रह्माण्डं मया दृष्टमितस्ततः ॥ ४५ ॥  
आवैकुण्ठाश्च गोलोकाद्‌भ्रमता तद्दिद्रुक्षुणा ।  
कुत्रापि देवदेवस्य दर्शनं न बभूव मे ॥ ४६ ॥  
श्रीमहादेव उवाच -  
धन्यस्त्वमासुरे ब्रह्मन् कृष्णभक्तोऽस्यहैतुकः ।  
दिदृक्षुणा त्वयाऽऽयासं कृत्वं वेद्मि महामुने ॥ ४७ ॥  
कर्मेन्द्रियाणीह यथा रसादीन्  
     तथा सकामा मुनयः सुखं यत् ।  
मनाङ्‌न जानन्ति जनैरपेक्ष्यं  
     गूढं परं निर्गुणलक्षणं तत् ॥ ४८ ॥  
हंसं मुनिं दुःखगतं महोदधौ  
     यः सर्वतो मोचयितुं गतस्त्वरम् ।  
सोऽद्यैव वृन्दाविपिने सखीजनैः  
     करोति रासं रसिकेश्वरः स्वयम् ॥ ४९ ॥  
षाण्मासिकी चाद्य कृता निशीथिनी  
     स्वमायया देववरेण भो मुने ।  
अहं गमिष्यामि तदेव द्रष्टुं  
     त्वमेव गच्छाशु मनोरथं यथा ॥ ५० ॥  
इति श्रीगर्गसंहितायां वृन्दावनखण्डे  
रासक्रीडायां आसुर्युपाख्यानं नाम चतुर्विंशोऽध्यायः ॥ २४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
