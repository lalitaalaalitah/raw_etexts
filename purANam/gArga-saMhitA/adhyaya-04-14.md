मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - चतुर्दशोऽध्यायः  
जालन्धरी-सखीगणोपाख्यानम् -  
  
श्रीनारद उवाच -  
जालन्धरीणां गोपीनां जन्मानि शृणु मैथिल ।  
कर्माणि च महाराज पापघ्नानि नृणां सदा ॥ १ ॥  
रजन् सप्तनदीतीरे रङ्गपत्तनमुत्तमम् ।  
सर्वसम्पद्युतं दीर्घं योजनद्वयवर्तुलम् ॥ २ ॥  
रङ्गोजिस्तत्र गोपालः पुराधीशो महाबलः ।  
पुत्रपौत्रसमायुक्तो धनधान्यसमृद्धिमान् ॥ ३ ॥  
हस्तिनापुरनाथाय धृतराष्ट्राय भूभृते ।  
हैमानामर्बुदशतं वार्षिकं स ददौ सदा ॥ ४ ॥  
एकदा तत्र वर्षान्ते व्यतीते किल मैथिल ।  
वार्षिकं तु करं राज्ञे न ददौ स मदोत्कटः ॥ ५ ॥  
मिलनार्थं न चायते रङ्गोजौ गोपनायके ।  
वीरा दश सहस्राणि धृतराष्ट्रप्रणोदिताः ॥ ६ ॥  
बद्ध्वा तं दामभिर्गोपमाजग्मुस्ते गजह्वयम् ।  
कति वर्षाणि रङ्गोजिः कारागारे स्थितोऽभवत् ॥ ७ ॥  
सन्निरुद्धस्ताडितोऽपि लोभी भीरुर्न चाभवत् ।  
न ददौ स धनं किञ्चिद्धृतराष्ट्राय भूभृते ॥ ८ ॥  
कारागारान्महाभीमात्कदाचित्स पलायितः ।  
रात्रौ रङ्गपुरं प्रागाद् रङ्गोजिर्गोपनायकः ॥ ९ ॥  
पुनस्तं हि समाहर्तुं धृतराष्ट्रप्रणोदितम् ।  
अक्षौहिणीत्रयं राजन् समर्थबलवाहनम् ॥ १० ॥  
तेन सार्द्धं स बाणौघैस्तीक्ष्णधारैः स्फुरत्प्रभैः ।  
युयुधे दंशितो युद्धे धनुष्टङ्कारयन्मुहुः ॥ ११ ॥  
शत्रुभिश्छिन्नकवचः छिन्नधन्वा हतस्वकः ।  
पुरमेत्य मृधं चक्रे रङ्गोजिः कतिभिर्दिनैः ॥ १२ ॥  
अनाथः शरणं चेच्छन् कंसाय यदूभूभृते ।  
दूतं स्वं प्रेषयामास रङ्गोजिर्भयपीडितः ॥ १३ ॥  
दूतस्तु मथुरामेत्य सभां गत्वा नताननः ।  
कृताञ्जलिश्चौग्रसेनिं नत्वा प्राह गिराऽऽर्द्रया ॥ १४ ॥  
रङ्गोजिनामा नृप रङ्गपत्तने  
     गोपोऽस्ति नीतिज्ञवरः पुराधिपः ।  
स्वशत्रुसंरुद्धपुरो महाधिभृद्  
     अलब्धनाथः शरणं गतस्तव ॥ १५ ॥  
त्वं दीनदुःखार्तिहरो महीतले  
     भौमदिसङ्गीतगुणो महाबलः ।  
सुरासुरानुद्भटभूमिपालकान्  
     विजित्य युद्धे सुरराडिव स्थितः ॥ १६ ॥  
चन्द्रं चकोरश्च रविं कुशेशयो  
     यथा शरच्छीकरमेव चातकः ।  
क्षुधातुरोऽन्नं च जलं तृषातुरः  
     स्मरत्यसौ शत्रुभये तथा त्वाम् ॥ १७ ॥  
इत्थं श्रुत्वा वचस्तस्य कंसो वै दीनवत्सलः ।  
दैत्यकोटिसमायुक्तो मनो गन्तुं समादधे ॥ १८ ॥  
गोमूत्रचयसिन्दूरकस्तूरीपत्रभृन्मुखम् ।  
विन्ध्याद्रिसदृशं श्यामं मदनिर्झरसंयुतम् ॥ १९ ॥  
पादे च शृङ्खलाजालं नदन्तं घनवद्भृशम् ।  
द्विपं कुवलयापीडं समारुह्य मदोत्कटः ॥ २० ॥  
चाणूरमुष्टिकाद्यैश्च केशिव्योमवृषासुरैः ।  
सहसा दंशितः कंसः प्रययौ रङ्गपत्तनम् ॥ २१ ॥  
यदूनां च कुरूणां च बलयोस्तु परस्परम् ।  
बाणैः खड्गैः त्रिशूलैश्च घोरं युद्धं बभूव ह ॥ २२ ॥  
बाणान्धकारे सञ्जाते कंसो नीत्वा महागदाम् ।  
विवेश कुरुसेनासु वने वैश्वानरो यथा ॥ २३ ॥  
कांश्चिद्वीरान् सकवचान् गदया वज्रकल्पया ।  
पातयामास भूपृष्ठे वज्रेणेन्द्रो यथा गिरिम् ॥ २४ ॥  
रथान्ममर्द पादाभ्यां पार्ष्णिघातेन घोटकान् ।  
गजे गजं ताडयित्वा गजान्प्रोन्नीय चाङ्घ्रिषु ॥ २५ ॥  
स्कन्धयोः कक्षयोर्धृत्वा सनीडान् रत्नकम्बलान् ।  
कांश्चिद्‌बलाद्‌‌भ्रामयित्वा चिक्षेप गगने बली ॥ २६ ॥  
गजाञ्छुण्डासु चोन्नीय लोलघण्टासमावृतान् ।  
चिक्षेप सम्मुखे राजन् मृधे व्योमासुरो बली ॥ २७ ॥  
रथान् गृहीत्वा साश्वांश्च शृङ्गाभं भ्रामयन्मुहुः ।  
चिक्षेप दिक्षु बलवान् दैत्यो दुष्टो वृषासुरः ॥ २८ ॥  
बलात्पश्चिमपादाभ्यां वीरानश्वानितस्ततः ।  
पातयामास राजेन्द्र केशी दैत्याधिपो बली ॥ २९ ॥  
एवं भयङ्करं युद्धं दृष्ट्वा वै कुरुसैनिकाः ।  
शेषा भयातुरा वीरा जग्मुस्तेऽपि दिशो दश ॥ ३० ॥  
रङ्गोजिं सकुटुम्बं तं नीत्वा कंसोऽथ दैत्यराट् ।  
मथुरां प्रययौ वीरो नादयन् दुन्दुभीञ्छनैः ॥ ३१ ॥  
श्रुत्वा पराजयं स्वस्य कौरवाः क्रोधमूर्छिताः ।  
दैत्यानां समयं दृष्ट्वा सर्वे वै मौनमास्थिताः ॥ ३२ ॥  
पुरं बर्हिषदं नाम व्रजसीम्नि मनोहरम् ।  
रङ्गोजये ददौ कंसो दैत्यानामधिपो बली ॥ ३३ ॥  
वासं चकार तत्रैव रङ्गोजिर्गोपनायकः ।  
बभूवुस्तस्य भार्यासु जालन्धर्यो हरेर्वरात् ॥ ३४ ॥  
परिणीता गोपजनै रूपयौवनभूषिताः ।  
जारधर्मेण सुस्नेहं श्रीकृष्णे ताः प्रचक्रिरे ॥ ३५ ॥  
चैत्रमासे महारासे ताभिः साकं हरिः स्वयम् ।  
पुण्ये वृन्दावने रम्ये रेमे वृन्दावनेश्वरः ॥ ३६ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
जालन्धर्युपाख्यानं नाम चतुर्दशोऽध्यायः ॥ १४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
