मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चदशोऽध्यायः  
अनिरुद्ध-युद्धसज्जा -  
  
श्रीगर्ग उवाच -  
अथेन्द्रनीलस्य सुतो महाबलो  
     ह्यक्षौहिणीभिस्त्रिभिरेव संयुतः ॥  
यदून्विजेतुं स्वपुराद्विनिर्गतो  
     पितुश्च वाक्याद्‌बहुरोषपूरितः ॥१॥  
तमागतं वीक्ष्य नृपस्य पुत्रं  
     श्रीकृष्णपौत्रस्तु धनुर्गृहीत्वा ॥  
युद्धं प्रकर्तुं प्रययौ स एको  
     वृत्रं विजेतुं च यथा विडौजाः ॥२॥  
गत्वानिरुद्धः संग्रामे शत्रूणामुपरि त्वरम् ॥  
मुमोच बाणपटलान्सर्वेषां त्रासयन्मनः ॥३॥  
ततश्च दुद्रुवुः सर्वे नीलकेतोश्च सैनिकाः ॥  
रणाद्‌भीताः स्वशंखं च दघ्मौ प्रद्युम्ननंदनः ॥४॥  
पलायमानां स्वां सेनां दृष्ट्वा नीलध्वजो बली ॥  
चापं टंकारयञ्छीघ्रमाययौ रणमंडले ॥५॥  
सेनां स्वां नोदयामास पुनः सोऽपि धनुर्ज्यया ॥  
द्विषां मध्येऽनिरुद्धं तं दृष्ट्वा नीलध्वजो बली ॥६॥  
धनुष्टंकारयन्प्राप्तो ह्यक्षौहिण्यावृतो रुषा ॥  
विंशद्बाणैर्नीलकेतुं पंचभिः पंचभी रथान् ॥७॥  
अताडयद्‌गजांश्चैव तथा सतुरगान्नरान् ॥  
भूम्यां निपेतुस्ते सर्वे सांबबाणैः प्रताडिताः ॥८॥  
गजोपरि गजाः केचिद्‌रथोपरि रथास्तथा ॥  
हयोपरि हयाश्चैव नरोपरि नराश्च वै ॥९॥  
तत्क्षणेनाप्यभूद्भूमी रुधिरौघपरिप्लुता ॥  
पतितैश्छिन्नभिन्नैश्च द्विपाश्च रथपत्तिभिः ॥१०॥  
ततः प्रभग्नं स्वबलं विलोक्य  
     नीलध्वजो भूपधनुर्गृहीत्वा ॥  
बाणान्विमुंचन्किल यादवानां  
     जेतुं मनो यस्य स चागमद्वै ॥११॥  
स गत्वा प्रधने राजन्दशबाणै रुषान्वितः ॥  
चापं सांबस्य चिच्छेद प्रेम दुर्वचनैरिव ॥१२॥  
चतुर्भिश्चतुरो वाहान्द्वाभ्यां केतुं रथं शतैः ॥  
एकेन जघ्ने सूतं स इन्द्रनीलसुतो बली ॥१३॥  
एवं कृत्वा च विरथं सांबं वै नृपनंदनः ॥  
पुनः समागतां तस्य सेनां बाणैर्जघान ह ॥१४॥  
अथ नीलध्वजस्यापि सेना सर्वा समागता ।  
यादवानां बलं संख्ये जघान निशितैः शरैः ॥ १५ ॥  
ततः समभवद्युद्धमुभयोः सेनयोर्मृधे ॥  
निस्त्रिंशैः परिघैर्बाणैर्गदापरुषशक्तिभिः ॥१६॥  
सांबोऽन्यं रथमारुह्य सज्जं कृत्वा धनुर्दृढम् ॥  
तद्‌रथं चूर्णयामास शतबाणै रणे बली ॥१७॥  
स च्छिन्नधन्वा विरथो गदामुद्यम्य वेगवान् ॥  
अभ्यधावद्‌रणे क्रुद्धो सांबस्योपरि मानद ॥१८॥  
तदैव सांबं सहसावतीर्याथ रथाद्‌गदाम् ॥  
नीत्वा नीलध्वजस्यापि संमुखे गतवान् रुषा ॥१९॥  
तताड गदया सांबमागतं वीक्ष्य भूपजः ॥  
न चचाल प्रहारेण मालाहतगजो यथा ॥२०॥  
ततः सांबस्तु गदया तताड नृपनन्दनम् ॥  
तत्प्रहारेण पतितो मूर्छां प्राप्तो रणे तु सः ॥२१॥  
सैनिका दुद्रुवुस्तस्य हाहाकारं समुच्चरन् ॥  
ततो युद्धाय संक्रुद्ध इन्द्रनीलः समागतः ॥२२॥  
साकमक्षौहिणीभ्यां च विमुंचन्धनुषा शरान् ॥  
तमागतं विलोक्याथ मधुः कृष्णसुतो बलो ॥२३॥  
धानुष्को विरथं चक्र इन्द्रनीलं शिलीमुखैः ॥  
सेनां समागतां तस्य युयुधानोऽर्जुनप्रियः ॥२४॥  
शरैर्विव्याध समरे मैत्रीं दुर्वचनैरिव ॥  
ततश्च यादवैर्मुक्तो नृपो माहिष्मतीं ययौ ॥२५॥  
गत्वा पुर्यां च दुःखार्तः सस्मार स्वपतिं शिवम् ॥  
अथ तस्मै शिवः साक्षाद्दत्वा दर्शनमुत्तमम् ॥२६॥  
पप्रच्छ सर्ववृत्तांतं श्रुत्वा स तु न्यवेदयत् ॥  
इत्थं निशम्य वचनं प्रत्याह प्रमथेश्वरः ॥२७॥  
शिव उवाच -  
शोकं मा कुरु राजेंद्र मद्वरोऽपि मृषा न हि ॥  
दैवदैत्यनराः सर्वे त्वा विजेतुं न च क्षमाः ॥२८॥  
एते कृष्णसुता राजञ्छ्रीकृष्णस्यांशसंभवाः ॥  
न देवा ये महाराज न दैत्या न च मानुषाः ॥२९॥  
एतैर्विनिर्जितस्त्वं तु दुर्मना भव मा नृप ॥  
अपराधं तु कृष्णस्य कर्तुं नार्हसि भूपते ॥३०॥  
समागतेभ्य एतेभ्यस्तस्मात्त्वं विधिना नृप ॥  
शीघ्रं प्रयच्छ भद्रं ते हयमेधतुरंगमम् ॥३१॥  
इत्युक्त्वांतर्दधे रुद्रो नृपो ज्ञात्वा जगत्पतेः ॥  
माहात्म्यं च मुदा युक्तो गृहीत्वा क्रतुवाहनम् ॥३२॥  
नीलध्वजेन सहितो रत्नान्यादाय भूरिशः ॥  
स्वर्णभारशतं चैव मतंगजसहस्रकम् ॥३३॥  
नियुतं घोटकानां च ह्यादाय स्यंदनायुतम् ॥  
यत्रानिरुद्धः प्रययौ नमस्कर्तुं जनैर्वृतः ॥३४॥  
अनिरुद्धस्य निकटे गत्वा राजा विधानतः ॥  
सर्वं निवेदयामास नत्वा वचनमब्रवीत् ॥३५॥  
इन्द्रनील उवाच -  
नमः कृष्णाय रामाय प्रद्युम्नाय महात्मने ॥  
नमो नमोऽनिरुद्धाय सात्वतां प्रवराय च ॥३६॥  
आदेशो दीयतां मह्यं किं करोम्यसुरार्दन ॥  
अनिरुद्धस्तु तं प्राह मया सह नृपोत्तम ॥३७॥  
शत्रुभ्यश्च मित्रहयं पालय त्वं हि मामकम् ॥  
गर्ग उवाच -  
इति तस्य वचः श्रुत्वा तथेत्युक्त्वा नृपो नृप ॥३८॥  
नीलध्वजाय राज्यं तु दत्वा गंतुं मनो दधे ॥३९॥  
इति श्रीगर्गसंहितायां हयमेधखण्डे  
अनिरुद्धविजयवर्णनं नाम पंचदशोऽध्यायः ॥१५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
