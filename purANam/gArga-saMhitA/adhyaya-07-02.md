मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - द्वितीयोऽध्यायः  
प्रद्युम्नविजयाभिषेकम् -  
  
बहुलाश्व उवाच -  
कथं चकार विधिवद्‌राजसूयाध्वरं नृप ॥  
श्रीकृष्णेन सहायेन वदैतन्नितरां मुने ॥१॥  
श्रीनारद उवाच -  
उग्रसेनः सुधर्मायां कृष्णं सम्पूज्य चैकदा ॥  
नत्वा प्राह प्रसन्नात्मा कृताञ्जलिपुटः शनैः ॥२॥  
उग्रसेन उवाच -  
भगवान्नारदमुखाच्छ्रुतं यस्य महत्फलम् ॥  
तं यज्ञं राजसूयाख्यं करिष्यामि तवाज्ञया ॥३॥  
त्वत्पादसेवया पूर्वे मनोरथमहार्णवे ॥  
तेरुर्जगत्तृणीकृत्य निर्भयाः पुरुषोत्तम ॥४॥  
श्रीभगवानुवाच -  
सम्यग्व्यवसितं राजन्भवता यादवेश्वर ॥  
यज्ञेन ते जगत्कीर्तिस्त्रिलोक्यां सम्भविष्यति ॥५॥  
आहूय यादवान्साक्षात्सभां कृत्वथ सर्वतः ॥  
ताम्बूलबीटिकां धृत्वा प्रतिज्ञां कारय प्रभो ॥६॥  
ममांशा यादवाः सर्वे लोकद्वयजिगीषवः ॥  
जित्वारीनागमिष्यन्ति हरिष्यन्ति बलिं दिशाम् ॥७॥  
श्रीनारद उवाच -  
अथान्धकादीनाहूय शक्रसिंहासने स्थितः ॥  
सुधर्मायां प्राह नृपो धृत्वा ताम्बूलबीटिकाम् ॥८॥  
उग्रसेन उवाच -  
यो जयेत्समरे सर्वाञ्जम्बूद्वीपस्थितान्नृपान् ॥  
मनस्वी शक्रकोदण्डी सोऽत्ति ताम्बूलबीटिकाम् ॥९॥  
श्रीनारद उवाच -  
नृपेषु तूष्णीं प्रगतेषु सत्सु  
     श्रीरुक्मिणीनन्दन एव चागात् ॥  
जग्राह ताम्बूलचयं महात्मा  
     नत्वा नृपं मैथिल शम्बरारिः ॥१०॥  
प्रद्मुम्न उवाच -  
विजित्य समरे सर्वाञ्जम्बूद्वीपस्थितान्नृपान् ॥  
गृहीत्वा च बलिं तेभ्य आगमिष्याम्यहं बलात् ॥११॥  
अगम्यागमनं बभ्रोर्ब्राह्मणस्य गुरोस्तथा ॥  
हत्या भ्रूणस्य मे भूयान्न कुर्यां कर्म चेदिदम् ॥१२॥  
श्रीनारद उवाच -  
श्रुत्वा वचः शम्बरारेः साधु साध्विति यूथपाः ॥  
ऊचुस्तेषां पश्यतां च तं जग्राह यदूत्तमः ॥१३॥  
गर्गाद्यदुकुलाचार्यान्मुहूर्तं बोध्य यत्नतः ॥  
तत्स्नानं कारयामास मुनिभिर्वेदसूक्तिभिः ॥१४॥  
उग्रसेनोऽथ तिलकं प्रद्युम्नस्य चकार ह ॥  
बलिं दत्वा नमश्चक्रुः सर्वे यादवयूथपाः ॥१५॥  
उग्रसेनो ददौ खड्गं प्रद्युम्नाय महात्मने ॥  
कवचं प्रददौ साक्षाद्‌बलदेवो महाबलः ॥१६॥  
स्वतूणाभ्यां विनिष्कृष्य तूणावक्षयसायकौ ॥  
धनुश्च शार्ङ्‌गधनुषः समुत्पाद्य ददौ हरिः ॥१७॥  
किरीटकुण्डले दिव्ये पीतं वासो मनोहरम् ॥  
छत्रं च चामरे साक्षाच्छूरो वृद्धो ददौ पुनः ॥१८॥  
शतचन्द्रं ददौ तस्मै वसुदेवो महामनाः ॥  
उद्धवः प्रददौ साक्षान्मालां किञ्जल्किनीं शुभाम् ॥१९॥  
अक्रूरो दक्षिणावर्तं शङ्खं विजयदं ददौ ॥  
श्रीकृष्णकवचं यन्त्रं गर्गाचार्यो ददौ मुनिः ॥२०॥  
तदैव ह्यागतः शक्रो लोकपालैः सकौतुकः ॥  
आजग्मतुर्ब्रह्मशिवौ देवर्षिगणसंवृतौ ॥२१॥  
प्रद्युम्नाय ददौ शूली त्रिशूलं ज्वलनप्रभम् ॥  
ब्रह्मा ददौ महाराज पद्मरागं शिरोमणिम् ॥ २२॥  
पाशी पाशं शक्तिधरः शक्तिं शत्रुविमर्दिनीम् ॥  
वायुश्च व्यजने दिव्ये यमो दण्डं ददौ पुनः ॥२३॥  
रविर्गदां महागुर्वीं कुबेरो रत्नमालिकाम् ॥  
चन्द्रकान्तमणिं चन्द्रः परिघं च तनूनपात् ॥२४॥  
क्षितिश्च पादुके प्रादाद्दिवे योगमये परे ॥  
प्रद्युम्नाय ददौ कुन्तं भद्रकाली तरस्विनी ॥२५॥  
हेमाढ्यमुच्चशिखरं सहस्रहयसंयुतम् ॥  
विश्वकर्मकृतं साक्षाद्ब्रह्माण्डान्तर्बहिर्गतम् ॥२६॥  
सहस्रचक्रसंयुक्तं मनोवेगं घनस्वनम् ॥  
मञ्जीरकिङ्किणीजालं घण्टाटङ्कारभूषणम् ॥२७॥  
रथं ददौ महादिव्यं सहस्रध्वजशोभितम् ॥  
जैत्रं रत्नमयं शुक्रः प्रद्युम्नाय महात्मने ॥२८॥  
शङ्खदुन्दुभयो नेदुस्तालवीणादयस्तदा ॥  
मृदङ्गवेणूसन्नादैर्जयध्वनिसमाकुलैः ॥२९॥  
वेदघोषैर्लाजपुष्पैर्मुक्तावर्षसमन्वितैः ॥  
प्रद्युम्नस्योपरि सुराः पुष्पवर्षं प्रचक्रिरे ॥३०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
प्रद्युम्नविजयाभिषेको नाम द्वितीयोऽध्यायः ॥२॥  
  
GO TOP
