मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - एकविंशोऽध्यायः  
पिण्डारकमाहात्म्यम् -  
  
श्रीनारद उवाच -  
तृतीयस्यापि दुर्गस्य पूर्वद्वारे महाबलः ।  
रक्षत्यहर्निशं राजन् हनूमान् अञ्जनीसुतः ॥ १ ॥  
तं प्रेक्ष्य भगवद्‌भक्तं हनूमन्तं महाबलम् ।  
जायते भगवद्‌भक्तो हनूमानिव मानवः ॥ २ ॥  
तथा वै दक्षिणद्वारे चक्रं नाम सुदर्शनम् ।  
रक्षत्यहर्निशं राजञ्छ्रीकृष्णगतमानसम् ॥ ३ ॥  
तस्य दर्शनमात्रेण भवेद्‌भक्तो हरेः परः ।  
भक्तस्यापि सदा रक्षां करोति हि सुदर्शनम् ॥ ४ ॥  
तथा वै पश्चिमं द्वारं जाम्बवानृक्षराड्बली ।  
रक्षत्यहर्निशं राजन् भगवद्‌भक्तिसंयुतः ॥ ५ ॥  
तं प्रेक्ष्य भगवद्‌भक्तं जाम्बवन्तं महाबलम् ।  
चिरञ्जीवी हरेर्भक्तो भवतीह च मानवः ॥ ६ ॥  
तथा वै चोत्तरे द्वारे विष्वक्सेनो महाबलः ।  
रक्षत्यहर्निशं राजञ्छ्रीकृष्णोहृदयो महान् ॥ ७ ॥  
तस्य दर्शनमात्रेण नरो याति कृतार्थताम् ।  
श्रृणु राजन् बहिर्दुर्गात्तीर्थं पिण्डारकं स्मृतम् ॥ ८ ॥  
पिण्डारकस्य माहात्म्यं श्रृणुताद्‌राजसत्तम ।  
यस्य स्मरणमात्रेण महापापात्प्रमुच्यते ॥ ९ ॥  
अर्थसिद्ध्योरिव द्वारे रैवताद्रिसमुद्रयोः ।  
मध्ये पिण्डारकक्षेत्रं तीर्थानां तीर्थमुत्तमम् ॥ १० ॥  
क्रतुराजं राजसूयं यदुराजो महाबलः ।  
चकार यत्र वैदेह परिपूर्णतमाज्ञया ॥ ११ ॥  
सर्वाणि यत्र तीर्थानि समाहूतानि सर्वतः ।  
निवासं चक्रिरे राजन्नुग्रसेनक्रतूत्तमे ॥ १२ ॥  
तेन पिण्डारकं नाम सर्वतीर्थस्य पिण्डतः ।  
तत्र स्नात्वा नरः सद्यो राजसूयफलं लभेत् ॥ १३ ॥  
तत्रैव त्रिदिनं स्नात्वा व्रती भूत्वा समाहितः ।  
ब्राह्मणेभ्यः स्वर्णदानं दत्वा यः प्रणतो भवेत् ॥ १४ ॥  
इहैव नरदेवः स्यात्स महात्मा न संशयः ।  
नित्यं श्रृणोति सततं बन्दिवाग्भिर्यशः स्वयम् ॥ १५ ॥  
सुवर्णरत्नवस्त्राद्यैः सुचन्द्रवदनैः परैः ।  
स्त्रीसङ्घैः सेवितो नित्यं हृष्टपुष्टो महाबलः ॥ १६ ॥  
अहोरात्रं प्रताड्यन्ते द्वारि दुन्दुभयो घनाः ।  
करीन्द्राणां च चीत्कारैरश्वह्रेषैः समन्वितम् ॥ १७ ॥  
विराजते राजसङ्घैः प्रेक्षयन् प्रागण्णाजिरम् ।  
रत्नप्रासादनिचयं ध्वजमण्डलमण्डितम् ॥ १८ ॥  
मत्तकुञ्जरकर्णाभ्यां ताडिता भृङ्गमण्डली ।  
अलङ्करोति तद्द्वारं मण्डितं मण्डलेश्वरैः ॥ १९ ॥  
पिण्डारकस्नानमृते कथं राज्यं भवेदिह ।  
अन्ते मोक्षं कथं याति नरः पापयुतोऽपि हि ॥ २० ॥  
पिण्डारकस्नानमृते न शर्म  
     पिण्डारकस्नानमृते न कर्म ।  
पिण्डारकस्नानमृते न धर्म  
     पिण्डारकस्नानमृते न वर्म ॥ २१ ॥  
पिण्डारकस्नानमृते वियोगी  
     पिण्डारकस्नानकरस्तु योगी ।  
पिण्डारकस्नानकरः सुभोगी  
     पिण्डारकस्नानकरो न रोगी ॥ २२ ॥  
द्वारावतीं माधवमासमध्ये  
     प्रदक्षिणिकृत्य नमस्करोति ।  
सर्वा इहामुत्र च सिद्धयोऽपि  
     वैदेह तत्पाणितले भवन्ति ॥ २३ ॥  
तीर्थाप्लुतोऽधःशयनः शुचिश्च  
     मौनी व्रती वा यवभोजनेन ।  
आरभ्य चैत्रीं किल पौर्णमासीं  
     यो माधवीमेत्य करोति यात्राम् ॥ २४ ॥  
तत्पुण्यसङ्ख्यां गदितुं न शक्यः     चतुर्मुखो वेदमयो विधाता ।  
यो मेघधारां गणयेत्कदाचित् कालेन     पुण्यानि न कृष्णपुर्याः ॥ २५ ॥  
यथा तिथिनां हरिवासरं च  
     यथा हि शेषः फणिनां फणीन्द्रः ।  
यथा गरुत्मान् दिवि पक्षिणां च  
     यथा पुराणेषु च भारतं च ॥ २६ ॥  
यथा हि देवेषु च देवदेवः  
     श्रीवासुदेवो यदुदेवदेवः ।  
तथा पुरी क्षेत्रसमस्तमध्ये  
     द्वारावती पुण्यवती प्रशस्ता ॥ २७ ॥  
अहोऽतिधन्या यदुमण्डलीभि-  
     र्विराजते भूमितले मनोहरा ।  
वैकुण्ठलीलाधिकृता कुशस्थली  
     यथा तडिद्‌भिर्जलदावलिर्दिवि ॥ २८ ॥  
यत्रैव साक्षात्पुरुषः परेश्वरो  
     धृत्वा चतुर्व्यूहमलं विराजते ।  
यस्तूग्रसेनाय ददौ नृपेशतां  
     कृष्णाय तस्मै हरये नमो नमः ॥ २९ ॥  
यदा स्वलोकं भगवान् गमिष्यति  
     सम्प्लावयिष्यत्यथ तां तदार्णवः ।  
वैदेह दिव्यं हरिमन्दिरं विना  
     तस्मिन्निवासं भगवान्करिष्यति ॥ ३० ॥  
शृण्वन्ति तत्रैव कलौ जलध्वनिं  
     कृष्णोक्तमित्थं सततं दिने दिने ।  
भवेदविद्यो यदि वा सविद्यो  
     यो ब्राह्मणो वै स तु मामकी तनुः ॥ ३१ ॥  
भूत्वाऽथ विप्रोऽब्धितटादगाधं  
     गत्वा गृहीत्वा प्रतिमां परस्य ।  
कृत्वा प्रतिष्ठां च विधाय सौधं  
     करिष्यते स्थापनमर्क एषः ॥ ३२ ॥  
श्रीद्वारकानाथमिति स्वरूपं  
     पश्यन्ति ये भक्तजनाः कलौ युगे ।  
गच्छन्ति ते विष्णुपदं नृदेव  
     योगीश्वराणामपि दुर्लभं यत् ॥ ३३ ॥  
इदं मया ते कथितं नृदेव  
     महात्म्यमेतत् किल कृष्णपुर्याः ।  
श्रृणोति यः श्रावयते च भक्त्या  
     श्रीद्वारकावासफलं लभेत्सः ॥ ३४ ॥  
श्रीद्वारकाया नृप खण्डमेत-  
     न्मया तवाग्रे कथितं सुपुण्यम् ।  
किर्तिं कुलं भक्तिमतीव मुक्तिं  
     ददाति राज्यं च सदैव शृण्वताम् ॥ ३५ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
द्वारकायाः तृतीये दुर्गे पिण्डारकमाहात्म्त्यं नामैकविंशोऽध्यायः ॥ २१ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
