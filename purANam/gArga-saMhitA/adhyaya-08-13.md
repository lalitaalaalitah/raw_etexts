मागचा अध्याय  
पुढचा अध्याय  
श्रीगर्गसंहिता  
बलभद्रखण्डः - त्रयोदशोऽध्यायः  
बलराम सहस्रनामम् -  
  
दुर्योधन उवाच -  
बलभद्रस्य देवस्य प्राड्‌विपाक महामुने ॥  
नाम्नां सहस्रं मे ब्रूहि गुह्यं देवगणैरपि ॥१॥  
प्राड्‌विपाक उवाच -  
साधु साधु महाराज साधु ते विमलं यशः ॥  
यत्पृच्छसे परमिदं गर्गोक्तं देवदुर्लभम् ॥२॥  
नाम्नां सहस्रं दिव्यानां वक्ष्यामि तव चाग्रतः ॥  
गर्गाचार्येण गोपीभ्यो दत्तं कृष्णातटे शुभे ॥३॥  
ॐअस्य श्रीबलभद्रसहस्रनामस्त्रोत्रमंत्रस्य  
गर्गाचार्य ऋषिः अनुष्टुप् छन्दः संकर्षणः  
परमात्मा देवता बलभद्र इति बीजं रेवतीति शक्तिः  
अनंत इति कीलकं बलभद्रप्रीत्यर्थे जपे विनियोगः ॥  
अथ ध्यानम्  
स्फुरदमलकिरीटं किंकिणीकंकणार्हं  
चलदलककपोलं कुंडलश्रीमुखाब्जम् ॥  
तुहिनगिरिमनोज्ञं नीलमेघांबराढ्यं  
हलमुसलविशालं कामपालं समीडे ॥४॥  
ॐ बलभद्रो रामभद्रो रामः संकर्षणोऽच्युतः ॥  
रेवतीरमणो देवः कामपालो हलायुधः ॥५॥  
नीलांबरः श्वेतवर्णो बलदेवोऽच्युताग्रजः ॥  
प्रलंबघ्नो महावीरो रौहिणेयः प्रतापवान् ॥६॥  
तालांको मुसली हली हरिर्यदुवरो बली ॥  
सीरपाणिः पद्मपाणिर्लगुडी वेणुवादनः ॥७॥  
कालिंदिभेदनो वीरो बलः प्रबल ऊर्ध्वगः ॥  
वासुदेवकलानन्तः सहस्रवदनः स्वराट् ॥८॥  
वसुर्वसुमतीभर्ता वासुदेवो वसूत्तमः ॥  
यदूत्तमो यादवेन्द्रो माधवो वृष्णिवल्लभः ॥९॥  
द्वारकेशो माथुरेशो दानी मानी महामनाः ॥  
पूर्णः पुराणः पुरुषः परेशः परमेश्वरः ॥१०॥  
परिपूर्णतमः साक्षात्परमः पुरुषोत्तमः ॥  
अनन्तः शाश्वतः शेषो भगवान्प्रकृतेः परः ॥११॥  
जीवात्मा परमात्मा च ह्यंतरात्मा ध्रुवोऽव्ययः ॥  
चतुर्व्यूहश्चतुर्वेद-श्चतुर्मूर्तिश्चतुष्पदः ॥१२॥  
प्रधानं प्रकृतिः साक्षी संघातः संघवान् सखी ॥  
महामना बुद्धिसखश्चेतोऽहंकार आवृतः ॥१३॥  
इन्द्रियेशो देवातात्मा ज्ञानं कर्म च शर्म च ॥  
अद्वितीयो द्वितीयश्च निराकारो निरञ्जनः ॥१४॥  
विराट् सम्राट् महौघश्च धारः स्थास्नुश्चरिष्णुमान् ॥  
फणीन्द्रः फणिराजश्च सहस्रफणमण्डितः ॥१५॥  
फणीश्वरः फणी स्फूर्तिः फूत्कारी चीत्करः प्रभुः ॥  
मणिहारो मणिधरो वितली सुतली तली ॥१६॥  
अतली सुतलेशश्च पातालश्च तलातलः ॥  
रसातलो भोगितलः स्फुरद्दन्तो महातलः ॥१७॥  
वासुकिः शंखचूडाभो देवदत्तो धनंजयः ॥  
कंबलाश्वो वेगतरो धृतराष्ट्रो महाभुजः ॥१८॥  
वारुणीमदमत्ताङ्गो मदघूर्णितलोचनः ॥  
पद्माक्षः पद्ममाली च वनमाली मधुश्रवाः ॥१९॥  
कोटिकंदर्पलावण्यो नागकन्यासमर्चितः ॥  
नूपुरी कटिसूत्री च कटकी कनकांगदी ॥२०॥  
मुकुटी कुण्डली दण्डी शिखण्डी खंडमंडली ॥  
कलिः कलिप्रियः कालो निवातकवचेश्वरः ॥२१॥  
संहारकद्रुर्द्रवयुः कालाग्निः प्रलयो लयः ॥  
महाहिः पाणिनिः शास्त्रभाष्यकारः पतञ्जलिः ॥२२॥  
कात्यायनः पक्विमाभः स्फोटायन उरङ्गमः ॥  
वैकुंठो याज्ञिको यज्ञो वामनो हरिणो हरिः ॥२३॥  
कृष्णो विष्णुर्महाविष्णुः प्रभविष्णुर्विशेषवित् ॥  
हंसो योगेश्वरः कूर्मो वाराहो नारदो मुनिः ॥२४॥  
सनकः कपिलो मत्स्यः कमठो देवमंगलः ॥  
दत्तात्रेयः पृथुर्वृद्ध ऋषभो भार्गवोत्तमः ॥२५॥  
धन्वन्तरिर्नृसिंहश्च कलिर्नारायणो नरः ॥  
रामचन्द्रो राघवेन्द्रः कोशलेन्द्रो रघूद्वहः ॥२६॥  
काकुत्स्थः करुणासिंधू राजेन्द्रः सर्वलक्षणः ॥  
शूरो दाशरथिस्त्राता कौसल्यानन्दवर्द्धनः ॥२७॥  
सौमित्रिर्भरतो धन्वी शत्रुघ्नः शत्रुतापनः ॥  
निषंगी कवची खड्गी शरी ज्याहतकोष्ठकः ॥२८॥  
बद्धगोधाङ्गुलित्राणः शंभुकोदण्डभंजनः ॥  
यज्ञत्राता यज्ञभर्ता मारीचवधकारकः ॥२९॥  
असुरारिस्ताटकारिर्विभीषणसहायकृत् ॥  
पितृवाक्यकरो हर्षी विराधारिर्वनेचरः ॥३०॥  
मुनिर्मुनिप्रियश्चित्र-कूटारण्यनिवासकृत् ॥  
कबंधहा दण्डकेशो रामो राजीवलोचनः ॥३१॥  
मतंगवनसंचारी नेता पंचवटीपतिः ॥  
सुग्रीवः सुग्रीवसखो हनुमत्प्रीतमानसः ॥३२॥  
सेतुबन्धो रावणारि-र्लंकादहनतत्परः ॥  
रावण्यरिः पुष्पकस्थो जानकीविरहातुरः ॥३३॥  
अयोध्याधिपतिः श्रीमाँल्लवणारिः सुरार्चितः ॥  
सूर्यवंशी चंद्रवंशी वंशीवाद्यविशारदः ॥३४॥  
गोपतिर्गोपवृंदेशो गोपो गोपीशतावृतः ॥  
गोकुलेशो गोपपुत्रो गोपालो गोगणाश्रयः ॥३५॥  
पूतनारिर्बकारिश्च तृणावर्तनिपातकः ॥  
अघारिर्धेनुकारिश्च प्रलंबारिर्व्रजेश्वरः ॥३६॥  
अरिष्टहा केशिशत्रुर्व्योमासुरविनाशकृत् ॥  
अग्निपानो दुग्धपानो वृंदावनलताश्रितः ॥३७॥  
यशोमतीसुतो भव्यो रोहिणीलालितः शिशुः ॥  
रासमंडलमध्यस्थो रासमंडलमंडनः ॥३८॥  
गोपिकाशतयूथार्थी शंखचूडवधोद्यतः ॥  
गोवर्धनसमुद्धर्ता शक्रजिद्व्रजरक्षकः ॥३९॥  
वृषभानुवरो नंद आनन्दो नन्दवर्धनः ॥  
नन्दराजसुतः श्रीशः कंसारिः कालियांतकः ॥४०॥  
रजकारिर्मुष्टिकारिः कंसकोदण्डभंजनः ॥  
चाणूरारिः कूटहंता शलारिस्तोशलांतकः ॥४१॥  
कंसभ्रातृनिहन्ता च मल्लयुद्धप्रवर्तकः ॥  
गजहन्ता कंसहन्ता कालहन्ता कलङ्कहा ॥४२॥  
मागधारिर्यवनहा पांडुपुत्रसहायकृत् ॥  
चतुर्भुजः श्यामलांगः सौम्यश्चौपगविप्रियः ॥४३॥  
युद्धभृदुद्धवसखा मन्त्री मन्त्रविशारदः ॥  
वीरहा वीरमथनः शंखचक्रगदाधरः ॥४४॥  
रेवतीचित्तहर्ता च रेवतीहर्षवर्द्धनः ॥  
रेवतीप्राणनाथश्च रेवतीप्रियकारकः ॥४५॥  
ज्योतिर्ज्योतिष्मतीभर्ता रैवताद्रिविहारकृत् ॥  
धृतिनाथो धनाध्यक्षो दानाध्यक्षो धनेश्वरः ॥४६॥  
मैथिलार्चितपादाब्जो मानदो भक्तवत्सलः ॥  
दुर्योधनगुरुर्गुर्वीगदाशिक्षाकरः क्षमी ॥४७॥  
मुरारिर्मदनो मन्दोऽनिरुद्धो धन्विनां वरः ॥  
कल्पवृक्षः कल्पवृक्षी कल्पवृक्षवनप्रभुः ॥४८॥  
स्यमन्तकमणिर्मान्यो गांडीवी कौरवेश्वरः ॥  
कुम्भाण्डखण्डनकरः कूपकर्णप्रहारकृत् ॥४९॥  
सेव्यो रैवतजामाता मधुमाधवसेवितः ॥  
बलिष्ठपुष्टसर्वांगो हृष्टः पुष्टः प्रहर्षितः ॥५०॥  
वाराणसीगतः क्रुद्धः सर्वः पौंड्रकघातकः ॥  
सुनन्दी शिखरी शिल्पी द्विविदांगनिषूदनः ॥५१॥  
हस्तिनापुरसंकर्षी रथी कौरवपूजितः ॥  
विश्वकर्मा विश्वधर्मा देवशर्मा दयानिधिः ॥५२॥  
महाराजच्छत्रधरो महाराजोपलक्षणः ॥  
सिद्धगीतः सिद्धकथः शुक्लचामरवीजितः ॥५३॥  
ताराक्षः कीरनासश्च बिम्बोष्ठः सुस्मितच्छविः ॥  
करीन्द्रकरदोर्दंडः प्रचंडो मेघमण्डलः ॥५४॥  
कपाटवक्षाः पीनांसः पद्मपादस्फुरद्द्युतिः ॥  
महविभूतिर्भूतेशो बंधमोक्षी समीक्षणः ॥५५॥  
चैद्यशत्रुः शत्रुसंधो दंतवक्त्रनिषूदकः ॥  
अजातशत्रुः पापघ्नो हरिदाससहायकृत् ॥५६॥  
शालबाहुः शाल्वहन्ता तीर्थयायी जनेश्वरः ॥  
नैमिषारण्ययात्रार्थी गोमतीतीरवासकृत् ॥५७॥  
गंडकीस्नानवान्स्रग्वी वैजयन्तीविराजितः ॥  
अम्लानपंकजधरो विपाशी शोणसंप्लुतः ॥५८॥  
प्रयागतीर्थराजश्च सरयूः सेतुबन्धनः ॥  
गयाशिरश्च धनदः पौलस्त्यः पुलहाश्रमः ॥५९॥  
गंगासागरसंगार्थी सप्तगोदावरीपतिः ॥  
वेणि भीमरथी गोदा ताम्रपर्णी वटोदका ॥६०॥  
कृतमाला महापुण्या कावेरी च पयस्विनी ॥  
प्रतीची सुप्रभा वेणी त्रिवेणी सरयूपमा ॥६१॥  
कृष्णा पंपा नर्मदा च गंगा भागीरथी नदी ॥  
सिद्धाश्रमः प्रभासश्च बिन्दुर्बिन्दुसरोवरः ॥६२॥  
पुष्करः सैंधवो जंबू नरनारायणाश्रमः ॥  
कुरुक्षेत्रपती रामो जामदग्न्यो महामुनिः ॥६३॥  
इल्वलात्मजहन्ता च सुदामासौख्यदायकः ॥  
विश्वजिद्विश्वनाथश्च त्रिलोकविजयी जयी ॥६४॥  
वसन्तमालतीकर्षी गदो गद्यो गदाग्रजः ॥  
गुणार्णवो गुणनिधिर्गुणपात्रो गुणाकरः ॥६५॥  
रंगवल्लीजलाकारो निर्गुणः सगुणो बृहत् ॥  
दृष्टः श्रुतो भवद्भूतो भविष्यच्चाल्पविग्रहः ॥६६॥  
अनादिरादिरानन्दः प्रत्यग्धामा निरन्तरः ॥  
गुणातीतः समः साम्यः समदृङ् निर्विकल्पकः ॥६७॥  
गूढाव्यूढो गुणो गौणो गुणाभासो गुणावृतः ॥  
नित्योऽक्षरो निर्विकारोऽक्षरोऽजस्रसुखोऽमृतः ॥६८॥  
सर्वगः सर्ववित्सार्थः समबुद्धिः समप्रभः ॥  
अक्लेद्योऽच्छेद्य आपूर्णो शोष्यो दाह्यो निवर्तकः ॥६९॥  
ब्रह्म ब्रह्मधरो ब्रह्मा ज्ञापको व्यापकः कविः ॥  
अध्यात्मकोऽधिभूतश्चाधिदैवः स्वाश्रयाश्रयः ॥७०॥  
महावायुर्महावीरश्चेष्टारूपतनुस्थितः ॥  
प्रेरको बोधको बोधी त्रयोविंशतिको गणः ॥७१॥  
अंशांशश्च नरावेशोऽवतारो भूपरिस्थितः ॥  
महर्जनस्तपःसत्यं भूर्भुवःस्वरिति त्रिधा ॥७२॥  
नैमित्तिकः प्राकृतिक आत्यंतिकमयो लयः ॥  
सर्गो विसर्गः सर्गादिर्निरोधो रोध ऊतिमान् ॥७३॥  
मन्वन्तरावतारश्च मनुर्मनुसुतोऽनघः ॥  
स्वयंभूः शांभवः शंकुः स्वायंभुवसहायकृत् ॥७४॥  
सुरालयो देवगिरिर्मेरुर्हेमार्चितो गिरिः ॥  
गिरिशो गणनाथश्च गिरीशो गिरिगह्वरः ॥७५॥  
विंध्यस्त्रिकूटो मैनाकः सुवेलः पारिभद्रकः ॥  
पतंगः शिशिरः कंको जारुधिः शैलसत्तमः ॥७६॥  
कालंजरो बृहत्सानुर्दरीभृन्नंदिकेश्वरः ॥  
संतानस्तरुराजश्च मन्दारः पारिजातकः ॥७७॥  
जयंतकृज्जयंतांगो जयन्तीदिग्जयाकुलः ॥  
वृत्रहा देवलोकश्च शशी कुमुदबांधवः ॥७८॥  
नक्षत्रेशः सुधासिंधुर्मृगः पुष्यः पुनर्वसुः ॥  
हस्तोऽभिजिच्च श्रवणो वैधृतिर्भास्करोदयः ॥७९॥  
ऐन्द्रः साध्यः शुभः शुक्लो व्यतीपातो ध्रुवः सितः ॥  
शिशुमारो देवमयो ब्रह्मलोको विलक्षणः ॥८०॥  
रामो वैकुण्ठनाथश्च व्यापी वैकुण्ठनायकः ॥  
श्वेतद्वीपो जितपदो लोकालोकाचलाश्रितः ॥८१॥  
भूमिर्वैकुण्ठदेवश्च कोटिब्रह्मांडकारकः ॥  
असंख्यब्रह्मांडपति-र्गोलोकेशो गवां पतिः ॥८२॥  
गोलोकधामधिषणो गोपिकाकंठभूषणः ॥  
श्रीधारः श्रीधरो लीलाधरो गिरिधरो धुरी ॥८३॥  
कुंतधारी त्रिशूली च बीभत्सी घर्घरस्वनः ॥  
शूलसूच्यर्पितगजो गजचर्मधरो गजी ॥८४॥  
अंत्रमाली मुण्डमाली व्याली दंडकमण्डलुः ॥  
वेतालभृद्‌भूतसंघः कूष्मांडगणसंवृतः ॥८५॥  
प्रमथेशः पशुपतिर्मृडानीशो मृडो वृषः ॥  
कृतांतकालसंघारिः कूटः कल्पांतभैरवः ॥८६॥  
षडाननो वीरभद्रो दक्षयज्ञविघातकः ॥  
खर्पराशी विषाशी च शक्तिहस्तः शिवार्थदः ॥८७॥  
पिनाकटंकारकरश्चलज्झंकारनूपुरः ॥  
पंडितस्तर्कविद्वान्वै वेदपाठी श्रुतीश्वरः ॥८८॥  
वेदांतकृत्सांख्यशास्त्री मीमांसी कणनामभाक् ॥  
काणादिर्गौतमो वादी वादो नैयायिको नयः ॥८९॥  
वैशेषिको धर्मशास्त्री सर्वशास्त्रार्थतत्त्वगः ॥  
वैयाकरणकृच्छंदो वैयासः प्राकृतिर्वचः ॥९०॥  
पाराशरीसंहितावित्काव्यकृन्नाटकप्रदः ॥  
पौराणिकः स्मृतिकरो वैद्यो विद्याविशारदः ॥९१॥  
अलंकारो लक्षणार्थो व्यंग्यविद्धनवद्ध्वनिः ॥  
वाक्यस्फोटः पदस्फोटः स्फोटवृत्तिश्च सार्थवित् ॥९२॥  
शृङ्गार उज्ज्वलः स्वच्छोऽद्‌भुतो हास्यो भयानकः ॥  
अश्वत्थो यवभोजी च यवक्रीतो यवाशनः ॥९३॥  
प्रह्लादरक्षकः स्निग्ध ऐलवंशविवर्द्धनः ॥  
गताधिरंबरीषांगो विगाधिर्गाधिनां वरः ॥९४॥  
नानामणिसमाकीर्णो नानारत्नविभूषणः ॥  
नानापुष्पधरः पुष्पी पुष्पधन्वा प्रपुष्पितः ॥९५॥  
नानाचंदनगंधाढ्यो नानापुष्परसार्चितः ॥  
नानावर्णमयो वर्णो नानावस्त्रधरः सदा ॥९६॥  
नानापद्मकरः कौशी नानाकौशेयवेषधृक् ॥  
रत्नकंबलधारी च धौतवस्त्रसमावृतः ॥९७॥  
उत्तरीयधरः पर्णो घनकंचुकसंघवान् ॥  
पीतोष्णीषः सितोष्णीषो रक्तोष्णीषो दिगंबरः ॥९८॥  
दिव्यांगो दिव्यरचनो दिव्यलोकविलोकितः ॥  
सर्वोपमो निरुपमो गोलोकाङ्गीकृताङ्गणः ॥९९॥  
कृतस्वोत्संगगो लोकः कुण्डलीभूत आस्थितः ॥  
माथुरो माथुरादर्शी चलत्खंजनलोचनः ॥१००॥  
दधिहर्ता दुग्धहरो नवनीतसिताशनः ॥  
तक्रभुक् तक्रहारी च दधिचौर्यकृतश्रमः ॥१०१॥  
प्रभावतीबद्धकरो दामी दामोदरो दमी ॥  
सिकताभूमिचारी च बालकेलिर्व्रजार्भकः ॥१०२॥  
धूलिधूसरसर्वांगः काकपक्षधरः सुधीः ॥  
मुक्तकेशो वत्सवृंदः कालिंदीकूलवीक्षणः ॥१०३॥  
जलकोलाहली कूली पङ्कप्रांगणलेपकः ॥  
श्रीवृंदावनसंचारी वंशीवटतटस्थितः ॥१०४॥  
महावननिवासी च लोहार्गलवनाधिपः ॥  
साधुः प्रियतमः साध्यः साध्वीशो गतसाध्वसः ॥१०५॥  
रंगनाथो विठ्ठलेशो मुक्तिनाथोऽघनाशकः ॥  
सुकिर्तिः सुयशाः स्फीतो यशस्वी रंगरंजनः ॥१०६॥  
रागषट्को रागपुत्रो रागिणीरमणोत्सुकः ॥  
दीपको मेघमल्हारः श्रीरागो मालकोशकः ॥१०७॥  
हिन्दोलो भैरवाख्यश्च स्वरजातिस्मरो मृदुः ॥  
तालो मानप्रमाणश्च स्वरगम्यः कलाक्षरः ॥१०८॥  
शमी श्यामी शतानन्दः शतयामः शतक्रतुः ॥  
जागरः सुप्त आसुप्तः सुषुप्तः स्वप्न उर्वरः ॥१०९॥  
उर्जः स्फूर्जो निर्जरश्च विज्वरो ज्वरवर्जितः ॥  
ज्वरजिज्ज्वरकर्ता च ज्वरयुक् त्रिज्वरो ज्वरः ॥११०॥  
जांबवान् जंबुकाशंकी जंबूद्वीपो द्विपारिहा ॥  
शाल्मलिः शाल्मलिद्वीपः प्लक्षः प्लक्षवनेश्वरः ॥१११॥  
कुशधारी कुशः कौशी कौशिकः कुशविग्रहः ॥  
कुशस्थलीपतिः काशीनाथो भैरवशासनः ॥११२॥  
दाशार्हः सात्वतो वृष्णिर्भोजोऽधकनिवासकृत् ॥  
अंधको दुन्दुभिर्द्योतः प्रद्योतः सात्वतां पतिः ॥११३॥  
शूरसेनोऽनुविषयो भोजवृष्ण्यंधकेश्वरः ॥  
आहुकः सर्वनीतिज्ञ उग्रसेनो महोग्रवाक् ॥११४॥  
उग्रसेनप्रियः प्रार्थ्यः पार्थो यदुसभापतिः ॥  
सुधर्माधिपतिः सत्त्वं वृष्णिचक्रावृतो भिषक् ॥११५॥  
सभाशीलः सभादीपः सभाग्निश्च सभारविः ॥  
सभाचंद्रः सभाभासः सभादेवः सभापतिः ॥११६॥  
प्रजार्थदः प्रजाभर्ता प्रजापालनतत्परः ॥  
द्वारकादुर्गसंचारी द्वारकाग्रहविग्रहः ॥११७॥  
द्वारकादुःखसंहर्ता द्वारकाजनमंगलः ॥  
जगन्माता जगत्त्राता जगद्‌भर्ता जगत्पिता ॥११८॥  
जगद्‌बंधुर्जगद्‌भ्राता जगन्मित्रो जगत्सखः ॥  
ब्रह्मण्यदेवो ब्रह्मण्यो ब्रह्मपादरजो दधत् ॥११९॥  
ब्रह्मपादरजःस्पर्शी ब्रह्मपादनिषेवकः ॥  
विप्रांघ्रिजलपूतांगो विप्रसेवापरायणः ॥१२०॥  
विप्रमुख्यो विप्रहितो विप्रगीतमहाकथः ॥  
विप्रपादजलार्द्राङ्गो विप्रपादोदकप्रियः ॥१२१॥  
विप्रभक्तो विप्रगुरुर्विप्रो विप्रपदानुगः ॥  
अक्षौहिणीवृतो योद्धा प्रतिमापंचसंयुतः ॥१२२॥  
चतुरोंऽगिराः पद्मवर्ती सामंतोद्धृतपादुकः ॥  
गजकोटिप्रयायी च रथकोटिजयध्वजः ॥१२३॥  
महारथश्चातिरथो जैत्रं स्यंदनमास्थितः ॥  
नारायणास्त्री ब्रह्मास्त्री रणश्लाघी रणोद्‌भटः ॥१२४॥  
मदोत्कटो युद्धवीरो देवासुरभयंकरः ॥  
करिकर्णमरुत्प्रेजत्कुंतलव्याप्तकुंडलः ॥१२५॥  
अग्रगो वीरसंमर्दो मर्दलो रणदुर्मदः ॥  
भटः प्रतिभटः प्रोच्यो बाणवर्षी सुतोयदः ॥१२६॥  
खड्गखंडितसर्वांगः षोडशाब्दः षडक्षरः ॥  
वीरघोषः क्लिष्टवपुर्वज्रांगो वज्रभेदनः ॥१२७॥  
रुग्णवज्रो भग्नदंडः शत्रुनिर्भत्सनोद्यतः ॥  
अट्टहासः पट्टधरः पट्टराज्ञीपतिः पटुः ॥१२८॥  
कलः पटहवादित्रो हुंकारो गर्जितस्वनः ॥  
साधुर्भक्तपराधीनः स्वतंत्रः साधुभूषणः ॥१२९॥  
अस्वतंत्रः साधुमयः साधुग्रस्तमना मनाक् ॥  
साधुप्रियः साधुधनः साधुज्ञातिः सुधाघनः ॥१३०॥  
साधुचारी साधुचित्तः साधुवासी शुभास्पदः ॥  
इति नाम्नां सहस्रं तु बलभद्रस्य कीर्तितम् ॥ १३१॥  
सर्वसिद्धिप्रदं नॄणां चतुर्वर्गफलप्रदम् ॥  
शतवारं पठेद्यस्तु स विद्यावान् भवेदिह ॥१३२॥  
इन्दिरां च विभूतिं चाभिजनं रूपमेव च ॥  
बलमोजश्च पठनात्सर्वं प्राप्नोति मानवः ॥१३३॥  
गंगाकूलेऽथ कालिंदिकूले देवालये तथा ॥  
सहस्रावर्तपाठेन बलात्सिद्धिः प्रजायते ॥१३४॥  
पुत्रार्थी लभते पुत्रं धनार्थी लभते धनम् ॥  
बंधात्प्रमुच्यते बद्धो रोगी रोगान्निवर्तते ॥१३५॥  
अयुतावर्तपाठे च पुरश्चर्याविधानतः ॥  
होमतर्पणगोदानविप्रार्चनकृतोद्यमात् ॥१३६॥  
पटलं पद्धतिं स्तोत्रं कवचं तु विधाय च ॥  
महामंडलभर्ता स्यान्मंडितो मंडलेश्वरैः ॥१३७॥  
मत्तेभकर्णप्रहिता मदगंधेन विह्वला ॥  
अलंकरोति तद्द्वारां भ्रमद्भृंगावली भृशम् ॥१३८॥  
निष्कारणः पठेद्यस्तु प्रीत्यर्थं रेवतीपतेः ॥  
नाम्नां सहस्रं राजेंद्र स जीवन्मुक्त उच्यते ॥१३९॥  
सदा वसेत्तस्य गृहे बलभद्रोऽच्युताग्रजः ॥  
महापातक्यपि जनः पठेन्नामसहस्रकम् ॥१४०॥  
छित्त्वा मेरुसमं पापं भुक्त्वा सर्वसुखं त्विह ॥  
परात्परं महाराज गोलोकं धाम याति हि ॥१४१॥  
श्रीनारद उवाच -  
इति श्रुत्वाऽच्युताग्रजस्य बलदेवस्य पंचांगं  
धृतिमान् धार्तराष्ट्रः सपर्यया सहितया परया  
भक्त्या प्राड्‌विपाकं पूजयामास ॥ तमनुज्ञाप्याशिषं दत्वा  
प्राड्‌विपाको मुनींद्रो गजाह्वयात्स्वाश्रमं जगाम ॥१४२॥  
भगवतोऽनंतस्य बलभद्रस्य परब्रह्मणः कथां  
यः शृणुते श्रावयते तयाऽऽनंदमयो भवति ॥१४३॥  
इदं मया ते कथितं नृपेन्द्र  
     सर्वार्थदं श्रीबलभद्रखंडम् ॥  
शृणोति यो धाम हरेः स याति  
     विशोकमानंदमखंडरूपम् ॥१४४॥  
इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे  
बलभद्रसहस्रनामवर्णनं नाम त्रयोदशोऽध्यायः ॥१३॥  
  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
