मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - चतुस्त्रिंशोऽध्यायः  
वृकदैत्यवधम् -  
  
श्रीनारद उवाच -  
संग्रामजिन्महायुद्धे भूतसन्तापने मृते ॥  
हाहाकारो महानासीद्दैत्यसेनासु मैथिल ॥१॥  
शकुनिर्वृकः कालनाभो महानाभस्तथैव च ॥  
हरिश्मश्रुश्च पञ्चैते सम्प्राप्ता रणमंडले ॥२॥  
कार्ष्णिः शकुनिनायुद्ध्यदनिरुद्धो वृकेण वै ॥  
कालनाभेन सांबस्तु महानाभेन दीप्तिमान् ॥३॥  
हरिश्मश्र्वसुरेणापि भानुः कृष्णसुतो बली ॥  
सर्वेषामग्रतः प्राप्तोऽनिरुद्धो धन्विनां वरः ॥४॥  
विभेद बाणैर्दैत्यांश्च वज्रेणेंद्रो यथा गिरीन् ॥  
अनिरुद्धशरैर्दैत्याश्छिन्नपादांसजानवः ॥५॥  
निपेतुर्मूर्च्छिता भूमौ वृक्षा वातहता इव ॥  
अनिरुद्धशरैस्तीक्ष्णैः संछिन्ना मेघडंबराः ॥६॥  
छिन्नकुम्भा भिन्नशुंडाः पतिता रणमंडले ॥  
रुग्णदन्ताश्छिन्नकक्षाः शैला वज्रहता इव ॥७॥  
द्विधाभूता गजाः पेतुः स्फुरत्काश्मीरकंबलाः ॥  
करिणां भिन्नकुम्भानां मुक्ता रेजुः स्फुरत्प्रभाः ॥८॥  
बाणांधकारे राजेन्द्र रात्रौ तारागणा इव ॥  
प्रधर्षिताः केऽपि वीरा अनिरुद्धशरान्विता ॥९॥  
निपेतुर्मूर्छिता भूमौ तदद्‌भुतमिवाभवत् ॥  
केचित्कौ रथिनः पेतुस्तेषां शून्या रथाः स्थिताः ॥१०॥  
कपित्थस्य फलानीव हस्तकोष्ठगतानि च ॥  
क्षणमात्रेण राजेन्द्र दैत्यानां वाहिनीषु च ॥११॥  
नदी बभूव संग्रामे भीषणा क्षतजस्रवात् ॥  
द्विपग्राहा चोष्ट्रखरकबंधास्यादिकच्छपा ॥१२॥  
शिशुमाररथा केशशैवाला भुजसर्पिणी ॥  
करमीना मौलिरत्नहारकुण्डलशर्करा ॥१३॥  
शस्त्रशक्तिच्छत्रशंखा चामरध्वजसैकता ॥  
रथांगवर्तसंयुक्ता सेनाद्वयतटावृता ॥१४॥  
शतयोजनविस्तीर्णा बभौ वैतरणी यथा ॥  
प्रमथा भैरवा भूता वेताला योगिनीगणाः ॥१५॥  
अट्टहासं प्रकृर्वंतो नृत्यंतो रणमण्डले ॥  
पिबन्तो रुधिरं शश्वत्कपालेन नृपेश्वर ॥१६॥  
हरस्य मुण्डमालार्थं जगृहुस्ते शिरांसि च ॥  
सिंहारूढा भद्रकाली डाकिनीशतसंवृता ॥१७॥  
भक्ष्ययन्ती रणे दैत्यानट्टहासं चकार ह ॥  
विद्याधर्यस्त्वंबरस्था गंधर्व्योऽप्सरसस्तथा ॥१८॥  
क्षात्रधर्मस्थितान् वीरान् वव्रिरे देवरूपिणः ॥  
परस्परं कलिर्भूत्वा तासां पत्यर्थमंबरे ॥१९॥  
ममानुरुपो नायं व इति विह्वलचेतसाम् ॥  
केचिद्वीरा धर्मपरा रणरङ्गान्न चालिताः ॥२०॥  
ययुर्विष्णुपदं दिव्यं भित्वा मार्तंडमण्डलम् ॥  
अनिरुद्धं रिपुं दृष्ट्वा केचिद्दैत्याः पलायिताः ॥२१॥  
केचित्स्वं स्वं रणं त्यक्त्वा दुद्रुवुस्ते दिशो दश ॥  
तदा वृको महादैत्यः खरारूढो भयंकरः ॥२२॥  
आजगाम नदन् युद्धे धनुष्टंकारयन्मुहुः ॥  
अनिरुद्धस्यापि चायं सिंजिनीसहितं धनुः ॥२३॥  
चिच्छेद दशभिर्बाणैर्वृकोऽपि रणदुर्मदः ॥  
छिन्नधन्वानिरुद्धस्तु द्वितीयं धनुराददे ॥२४॥  
चिच्छेद दशभिर्बाणैर्वृकचापं महाबलः ॥  
वृकस्त्रिशूलमुद्यम्य रुषा प्रस्फुरिताधरः ॥  
ललज्जिह्वः प्रत्युवाचानिरुद्धं धन्विनां वरम् ॥२५॥  
वृकदैत्य उवाच -  
अद्यैव त्वां हनिष्यामि क्षत्रियं स्वस्थविक्रमम् ॥  
त्वया सेना हता मेऽद्य पश्य विक्रममद्‌भुतम् ॥२६॥  
अनिरुद्ध उवाच -  
ये वदन्ति मुखेनेह ते कुर्वंति न किंचन ॥  
अद्यैव त्वां हनिष्यामि पश्य मे विक्रमं परम् ॥२७॥  
न चेत्त्वां घातयिष्यामि शृणुताच्छपथं मम ॥  
विप्रगोभ्रूणबालानां हत्या मे स्यात्सदैव हि ॥२८॥  
श्रीनारद उवाच -  
वृकोऽपि शपथं कृत्वा खरारूढो महाबलः ॥  
जघान तं त्रिशूलेनानिरुद्धं धन्विनां वरम् ॥२९॥  
तच्छूलं वामहस्तेन गृहीत्वा कार्ष्णिनन्दनः ॥  
तताड सहसा राजन् वृकदैत्यं महाबलम् ॥३०॥  
तदासुरः कोपपूर्णो मुक्त्वाथ महतीं गदाम् ॥  
चूर्णयामास सहसा चानिरुद्धरथं बलात् ॥३१॥  
प्राद्युम्निः शितधारेण खड्गेनारिभुजद्वयम् ॥  
चिच्छेद भिदुरेणाशु शैलपक्षौ यथा वृषा ॥३२॥  
तदाभिन्नभुजो दैत्यः पद्‌भ्यामाकंपयन्भुवम् ॥३३॥  
विस्तीर्णं वदनं कृत्वा ललज्जिह्वं भयंकरम् ॥  
करालदंष्ट्रः प्रपिबन्नाकाशं दैत्यपुंगवः ॥३४॥  
तिमिं तिमिंगिल इव प्राग्रसत्कार्ष्णिनन्दनम् ॥  
दैत्योदरे कृष्णपौत्रः श्रीकृष्णस्यानुकंपया ॥३५॥  
न ममार महाराज कार्ष्णिर्मीनोदरे यथा ॥  
वृकोदरे यथा कृष्णो यथा गोपा ह्यघोदरे ॥३६॥  
बकोदरे यथा कृष्णो यथा वृत्रोदरे वृषा ॥  
हाहाकारे तदा जाते यदुसैन्ये विदेहराट् ॥३७॥  
गदो गदां समादाय बलदेवानुजो बली ॥  
तताड मस्तके दैत्यं वृकं नाम महाबलम् ॥३८॥  
तदा हतशिरा दैत्यो रेजे क्षतजबिंदुभिः ॥  
गरिकैर्जलधाराभिर्यथा विंध्याचलो नृप ॥३९॥  
फाल्गुनः स्वमसिं नीत्वा तत्पादौ चाञ्जसाहरत् ॥  
छिन्नांघ्रिः स पपातोर्व्यां छिन्नपक्षो यथा गिरिः ॥४०॥  
अनिरुद्धस्तदुदरं भीत्वा खड्गेन निर्गतः ॥  
जहार तच्छिरश्चायं यथा वज्रेण वृत्रहा ॥४१॥  
तदा जयजयारावो यदुसैन्ये बभूव ह ॥  
देवदुन्दुभयो नेदुर्नरदुन्दुभयस्तथा ॥४२॥  
अनिरुद्धोपरि सुराः पुष्पवर्षं प्रचक्रिरे ॥  
कथितं ह्यद्भुतं चैतत्किं भूयः श्रोतुमिच्छसि ॥४३॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
वृकदैत्यवधो नाम चतुस्त्रिंशोऽध्यायः ॥३४॥  
  
GO TOP
