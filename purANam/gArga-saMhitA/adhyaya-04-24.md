मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - चतुर्विंशोऽध्यायः  
व्योमासुर-अरिष्टवधम् -  
  
श्रीनारद उवाच -  
एकदा शैलदेशेषु सबलो भगवान्हरिः ।  
कृत्वा निलायनक्रीडां चौरपालकलक्षणाम् ॥ १ ॥  
तत्र व्योमासुरो दैत्यो बालान्मेषायितान् बहून् ।  
नीत्वा नीत्वाऽद्रिदर्यां च विनिक्षिप्य पुनः पुनः ॥ २ ॥  
शिलया पिदधे द्वारं मयपुत्रो महाबलः ।  
सत्यचौरं च तं ज्ञात्वा भगवान् मधुसूदनः ॥ ३ ॥  
गृहीत्वा पातयामास भुजाभ्यां भूमिमण्डले ॥ ४ ॥  
तदा मृत्युं गतो दैत्यस्तज्ज्योतिर्निर्गतं स्फुरत् ।  
दशदिक्षु भ्रमद्राजन् श्रीकृष्णे लीनतां गतम् ॥ ५ ॥  
तदा जयजयारावो दिवि भूमौ बभूव ह ।  
पुष्पाणि ववृषुर्देवाः परमानन्दसंवृताः ॥ ६ ॥  
बहुलाश्व उवाच -  
कोऽयं पूर्वं कुशलकृद्‌व्योमो नामाथ तद्वद ।  
येन कृष्णे घनश्यामे लीनोऽभूद्दामिनी यथा ॥ ७ ॥  
श्रीनारद उवाच -  
आसीत्काश्यां भीमरथो राजा दानपरायणः ।  
यज्ञकृन्मानदो धन्वी विष्णुभक्तिपरायणः ॥ ८ ॥  
राज्ये पुत्रं सन्निवेश्य जगाम मलयाचलम् ।  
तपस्तत्र समारेभे वर्षाणां लक्षमेव हि ॥ ९ ॥  
तस्याश्रमे पुलस्त्योऽसौ शिष्यवृन्दैः समागतः ।  
तं दृष्ट्वा नोत्थितो मानी राजर्षिर्न नतोऽभवत् ॥ १० ॥  
शापं ददौ पुलस्त्योऽपि दैत्यो भव महाखल ।  
ततस्तच्चरणोपान्ते पतितं शरणागतम् ॥ ११ ॥  
उवाच मुनिशार्दूलः पुलस्त्यो दीनवत्सलः ।  
द्वापरान्ते माथुरे च पुण्ये श्रीव्रजमण्डले ॥ १२ ॥  
यदुवंशपतेः साक्षाच्छ्रीकृष्णस्य भुजौजसा ।  
ईप्सिता योगिभिर्मुक्तिर्भविष्यति न संशयः ॥ १३ ॥  
श्रीनारद उवाच -  
सोऽयं भीमरथो राजा मयदैत्यसुतोऽभवत् ।  
श्रीकृष्णभुजवेगेन मुक्तिं प्राप विदेहराट् ॥ १४ ॥  
एकदा गोपबालेषु दैत्योऽरिष्टो महाबलः ।  
आगतो नादयन् खं गां तटान् शृङ्गैर्विदारयन् ॥ १५ ॥  
गोप्यो गोपा गोगणाश्च वीक्ष्य तं दुद्रुवुर्भयात् ।  
भगवान् दैत्यहा देवो मा भैष्टैत्यभयं ददौ ॥ १६ ॥  
गृहीत्वा तं तु शृङ्गेषु नोदयामास माधवः ।  
सोऽपि तं नोदयामास श्रीकृष्णं योजनद्वयम् ॥ १७ ॥  
पुच्छे गृहीत्वा तं कृष्णो भ्रामयित्वा भुजौजसा ।  
भूपृष्ठे पोथयामास कमण्डलुमिवार्भकः ॥ १८ ॥  
अरिष्टः पुनरुत्थाय क्रोधसंरक्तलोचनः ।  
शृङ्गैश्च रोहितं शैलं समुत्पाट्य महाखलः ॥ १९ ॥  
गर्जयन्घनवद्वीरः कृष्णोपरि समाक्षिपत् ।  
कृष्णः शैलं सङ्गृहित्वा तस्योपरि समाक्षिपत् ॥ २० ॥  
शैलस्यापि प्रहारेण किञ्चिद्व्याकुलमानसः ।  
भूमौ तताड शृङ्गाग्रान्निर्गतं तैर्जलं भुवः ॥ २१ ॥  
श्रीकृष्णस्तं च शृङ्गेषु गृहीत्वा भ्रामयन्मुहुः ।  
भूपृष्ठे पोथयामास वातः पद्ममिवोद्‌धृतम् ॥ २२ ॥  
तदैव वृषरूपत्वं त्यक्त्वा विप्रवपुर्धरः ।  
नत्वा श्रीकृष्णपादाब्जं प्राह गद्‌गदया गिरा ॥ २३ ॥  
द्विज उवाच -  
बृहस्पतेश्च शिष्योऽहं वरतन्तुर्द्विजोत्तमः ।  
बृहस्पतिसमीपे च पठितुं गतवानहम् ॥ २४ ॥  
पादौ कृत्वा स्थितोऽभूवं पश्यतस्तस्य सम्मुखे ।  
तदा रुषाऽऽह स मुनिः वृषवत्वं स्थितः पुरः ॥ २५ ॥  
गुरुहेलनकृत्तस्मात्त्वं बृषो भव दुर्मते ।  
तस्य शापाद्‌वृषोऽभूवं बङ्गदेशेषु माधव ॥ २६ ॥  
असुराणां प्रसङ्गेना सुरत्वं गतवानहम् ।  
त्वत्प्रसादाद्‌विमुक्तोऽहं शापतोऽसुरभावतः ॥ २७ ॥  
श्रीकृष्णाय नमस्तुभ्यं वासुदेवाय ते नमः ।  
प्रणतक्लेशनाशाय गोविन्दाय नमो नमः ॥ २८ ॥  
श्रीनारद उवाच -  
इत्युक्त्वा श्रीहरिं नत्वा साक्षाच्छिष्यो बृहस्पतेः ।  
द्योतयन्भुवनं राजन् विमानेन दिवं ययौ ॥ २९ ॥  
इदं मया ते कथितं खण्डं माधुर्य्यमद्‌भुतम् ।  
सर्वपापहरं पुण्यं कृष्णप्राप्तिकरं परम् ॥ ३० ॥  
कामदं पठतां शश्वत्किं भूयः श्रोतुमिच्छसि ॥ ३१ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
व्योमासुरारिष्टासुरवधो नाम चतुर्विंशोऽध्यायः ॥ २४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
