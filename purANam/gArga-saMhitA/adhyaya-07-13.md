मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - त्रयोदशोऽध्यायः  
शाल्व-मालव-लङ्काविजयम् -  
  
श्रीनारद उवाच -  
कृतमालां ताम्रपर्णीं स्नात्वा श्रीयादवेश्वरः ॥  
यदुभिः सैनिकैः सार्द्धं राजन् राजपुरं ययौ ॥१॥  
शाल्वो राजपुराधीशः श्रुत्वा मन्मुखतो यदून् ॥  
आगतान् स ययौ शीघ्रं द्विविदं वानराधिपम् ॥२॥  
द्विविदो ह्यतिसङ्क्रुद्धो वीरो मित्रसहायकृत् ॥  
शम्बरारिबलं प्रागाच्चालयन् वसुधातलम् ॥३॥  
विददार नखैर्दन्तैः पताकाध्वजपट्टकान् ॥  
काश्मीरकम्बलैर्युक्तान्सामुद्रान्स्वर्णभूषितान् ॥४॥  
रथानुत्पातयामास गजानारुह्य वेगतः ॥  
अश्वान्विद्रावयामास भ्रूभङ्गैर्वानरस्वनैः ॥५॥  
इत्थं कोलाहले जाते प्रद्युम्नो धन्विनां वरः ॥  
आजगाम रथेनासौ धनुष्टङ्कारयन् मुहुः ॥६॥  
द्विविदस्तद्‌रथस्यारादुच्चक्राम मदोत्कटः ॥  
छत्रं ध्वजं स्वपुच्छेन कम्पयन्सहयं रथम् ॥७॥  
प्रद्युम्नः स्वधनुष्कोट्या धृत्वा कण्ठे चकर्ष ह ॥  
कपिस्तदातिकुपितो मुष्टिना तं तताड ह ॥८॥  
प्रद्युम्नो धनुरादय सज्जं कृत्वा विधानतः ॥  
आकृष्य कर्णपर्यन्तं विशिखेन तताड् तम् ॥९॥  
विशिखी भ्रामयित्वा तं गगने शतयोजनम् ॥  
प्रहरार्द्धेन राजेन्द्र लङ्काया सन्न्यपातयत् ॥१०॥  
रक्षोभिः सह तद्युद्धं बभूव घटिकाद्वयम् ॥  
न्यपातयत्स रक्षांसि प्रद्युम्नोऽथ यदूत्तमः ॥११॥  
नादयन्दुन्दुभिं राजन् विजित्य जगृहे बलिम् ॥  
दक्षिणां मथुरां दृष्ट्वा त्रिकूटं चारुरोह ह ॥१२॥  
प्रोच्चक्राम त्रिकूटात्स मैनाकशिखरोपरि ॥  
मैनाकात्सिंहलं चैत्य भारतं चाययौ पुनः ॥१३॥  
शनैः शनैर्वानरेन्द्रो हिमाचलगिरिं गतः ॥  
हिमाचलस्य शिखरात्प्राग्ज्योतिषपुरं ययौ ॥१४॥  
मत्सारदेशाधिपतिं प्रद्युम्नो यादवेश्वरः ॥  
महाक्षेत्रं रामकृष्णं प्रययौ सेतुबन्धनम् ॥१५॥  
शतयोजनविस्तीर्णं समुद्रं मकरालयम् ॥  
वीक्ष्य कार्ष्णिर्महावीरस्तस्थौ वेलां समेत्य सः ॥१६॥  
साम्बादीन्स समाहूयाक्रूराद्यान् यादवान्स्वकान् ॥  
सभायामुद्धवं प्राह कार्ष्णिर्योगेश्वरेश्वरः ॥१७॥  
प्रद्युम्न उवाच -  
बिभीषणो द्वीपपतिर्महोज्ज्वलो  
     लङ्कापतिः कौणपवृन्दमुख्यः ॥  
वदाथ किं भोजवराय मन्त्रि-  
     न्न चेद्‌बलिं यच्छति मे वदाशु ॥१८॥  
उद्धव उवाच -  
त्वं देवदेवः पुरुषोत्तमोत्तमः  
     श्रीकृष्ण्चन्द्रः परमस्त्वमेव हि ॥  
त्वं पृच्छसे लोक इव प्रभो मां  
     मायापि ते योगिवरैर्दुरत्यया ॥१९॥  
ब्रह्मादयो यस्य परानुशासनं  
     वहन्ति मूर्ध्ना सततं प्रधर्षिताः ॥  
स एव साक्षात्पुरुषोऽसि भूमन्  
     दासानुदासोऽस्मि वदामि किं ते ॥२०॥  
श्रीनारद उवाच -  
इत्युक्तः पश्यतां तेषां प्रद्युम्नो भगवान्हरिः ॥  
पत्रं गृहीत्वा व्यलिखत्सन्देशं मैथिलेश्वर ॥२१॥  
श्रीभोजराजाय बलिं प्रयच्छ  
     बलान्न चेन्मे वचनं शृणु त्वम् ॥  
कोदण्डमुक्तैर्विशिखैश्च सेतुं  
     बद्ध्वाऽऽगमिष्यामि ससैन्यसङ्घः ॥२२॥  
लिखित्वेदं समादाय कोदण्डं चण्डविक्रमः ॥  
बाणे पत्रं समाधाय कर्णान्तं तं ततान ह ॥२३॥  
प्रस्फुटं स्फोटते नैव टङ्कारोऽभूत्तडित्स्वनः ॥  
ननाद तेन ब्रह्माण्डं सप्तलोकैर्बिलैः सह ॥२४॥  
कोदण्डमुक्तो विशिखो द्योतयन्मण्डलं दिशाम् ॥  
विभीषणसभामध्ये सम्पपात तडित्स्वनः ॥२५॥  
तदैव राक्षासाः सर्वे प्रोत्थिताश्चकिता इव ॥  
सकञ्चुकानि शस्त्राणि जगृहुर्वेगतः खलाः ॥२६॥  
पत्रं बाणात्समाकृष्य पठित्वाथ बिभीषणः ॥  
विस्मितोऽभूत्सभामध्ये राक्षसेन्द्रो महाबलः ॥२७॥  
प्राप्तं तदैव सदसि शुक्राचार्यं बिभीषणः ॥  
पूजयामास पाद्याद्यैर्नत्वा प्राह कृताञ्जलिः ॥२८॥  
बिभीषण उवाच -  
भगवन्कस्य बाणोऽयं भोजराजस्तु कः क्षितौ ॥  
किं बलं तस्य मे ब्रूहि त्वं साक्षाद्दिव्यदर्शनः ॥२९॥  
श्रीशुक्र उवाच -  
अत्रैवोदाहरन्तीममितिहासं पुरातनम् ॥  
यस्य श्रवणमात्रेण राजन्पापं प्रशाम्यति ॥३०॥  
पुरा हि ब्रह्मणः पुत्राः सनकाद्या दिवं गताः ॥  
विष्णोर्लोकं ययुर्दिव्यं चरन्तो भुवनत्रयम् ॥३१॥  
दिगम्बराञ्छिशून्मत्वा जयो विजय एव तान् ॥  
द्वारपालौ रुरुधतुर्वेत्रेणान्तःपुरस्थितौ ॥३२॥  
अशपंस्तौ च ते क्रुद्धाः कृष्णदर्शनलालसाः ॥  
भूयास्तामसुरौ दुष्टौ शुद्धौ हि जन्मभिस्त्रिभिः ॥३३॥  
एवं शप्तौ स्वभवनात्पतन्तौ भूमिमण्डले ॥  
जज्ञाते तौ दितेः पुत्रौ दैत्यदानवपूजितौ ॥३४॥  
हिरण्यकशिपुर्ज्येष्ठो हिरण्याक्षोऽनुजस्तथा ॥  
भगवान् यज्ञवाराहो भूत्वा क्ष्मामुद्धरञ्जलात् ॥३५॥  
जघान मुष्टिना दैत्यं हिरण्याक्षं महाबलम् ॥  
हिरण्यकशिपुं साक्षान्नृसिंहश्चण्डविक्रमः ॥३६॥  
ददार जठरे तं वै कायाधवसहायकृत् ॥  
भ्रातरौ तौ पुनर्जातौ केशिन्यां विश्रवःसुतौ ॥३७॥  
रावणः कुम्भकर्णश्च सर्वलोकैकतापनौ ॥  
सायकै राघवस्यापि पेततुर्युद्धमण्डले ॥३८॥  
राक्षसेन्द्रौ महावेगौ ससैन्यौ पश्यतस्तव ॥  
तृतीयेऽस्मिन्भवे जातौ क्षत्रियाणां कुले किल ॥३९॥  
शिशुपालो दन्तवक्त्रो वर्तमानौ महाबलौ ॥  
परिपूर्णतमः साक्षाच्छ्रीकृष्णो भगवान्स्वयम् ॥४०॥  
असङ्ख्यब्रह्माण्डपतिर्गोलोकेशः परात्परः ॥  
जातस्तयोर्वधार्थाय यदुवंशे हरिः स्वयम् ॥४१॥  
यादवेन्द्रो भूरिलीलो द्वारकायां विराजते ॥  
युधिष्ठिरमहायज्ञे युद्धे शाल्वस्य माधवः ॥४२॥  
शिशुपालं दन्तवक्त्रं हनिष्यति न संशयः ॥  
तस्य पुत्रः शम्बरारिर्दिग्जयार्थं विनिर्गतः ॥४३॥  
विजेष्यति नृपान्सर्वाञ्जम्बूद्वीपस्थितान्नृपान् ॥  
जितेषु सत्सु देवेषु द्वारकायां यदूत्तमः ॥  
उग्रसेनो भोजराजो राजसूयं करिष्यति ॥४४॥  
तस्यैव कोदण्डविनिर्गतो बला-  
     त्प्रचण्डवेगो विशिखस्त्विहागतः ॥  
तन्नामचिह्नोऽतितडित्स्वनो बभौ  
     प्रद्योतयन् राक्षसमण्डलं दिशाम् ॥४५॥  
श्रीनारद उवाच -  
श्रीरामभक्तोऽथ बिभीषणोऽसौ  
     विज्ञाय कृष्णं नृप रामचन्द्रम् ॥  
नीत्वा बलिं कौणपवृन्दमुख्यः  
     समाययौ सुन्दरशत्रुसेनाम् ॥४६॥  
तदाऽवतीर्यार्शु महाम्बरात्स्फुर-  
     द्घनद्युतिर्दीघवपुर्जयेक्षणः ॥  
प्रदक्षिणीकृत्य हरेः सुतं पुनः  
     कृताञ्जलिः सम्मुख आस्थितोऽभूत् ॥४७॥  
विभीषण उवाच -  
नमो भगवते तुभ्यं वासुदेवाय वेधसे ॥  
प्रद्युम्नायानिरुद्धाय नमः सङ्कर्षणाय च ॥४८॥  
नमो मत्साय कूर्माय वराहय नमो नमः ॥  
नमः श्रीरामचन्द्राय भार्गवाय नमो नमः ॥४९॥  
वामनाय नमस्तुभ्यं नृसिंहाय नमो नमः ॥  
नमो बुद्धाय शुद्धाय कल्कये चार्तिहारिणे ॥५०॥  
श्रीनारद उवाच -  
इत्युक्त्वा श्रीहरेः पुत्रं पूजयामास मानदः ॥  
उपचारैः षोडशभिर्भक्त्या परमयाऽऽर्द्रवाक् ॥५१॥  
तस्मै तुष्टः शम्बरारिर्ददौ ज्ञानं विरक्तिमत् ॥  
भक्तिं शान्तिकरीं साक्षाद्यान्ति दुष्प्रेमलक्षणाम् ॥५२॥  
ब्रह्मदत्तं महादिव्यं पद्मरागं शिरोमणिम् ॥  
पौलस्त्येन पुरा दत्तं रत्नमालां स्फुरत्प्रभाम् ॥५३॥  
चन्द्रकान्तमणिं तस्मै चन्द्रदत्तं ददौ पुनः ॥  
पीताम्बरं परं साक्षात्प्रद्युम्नः परमः प्रभुः ॥५४॥  
बिभीषणोऽथ प्रद्युम्नं नत्वा दत्वा बलिं ततः ॥  
जगाम लङ्कां सगणो राक्षसेन्द्रो महाबलः ॥५५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
शाल्वमत्सारलङ्काविजयो नाम त्रयोदशोऽध्यायः ॥१३॥  
  
GO TOP
