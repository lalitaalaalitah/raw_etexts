मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - तृतीयोऽध्यायः  
इन्द्रयज्ञभङ्गं तथा गोवर्धनधारणम् -  
  
श्रीनारद उवाच -  
अथ मन्मुखतः श्रुत्वा स्वात्मयागस्य नाशनम् ।  
गोवर्धनोत्सवं जातं कोपं चक्रे पुरन्दरः ॥ १ ॥  
सांवर्तकं नाम गणं प्रलये मुक्तबन्धनम् ।  
इन्द्रो व्रजविनाशाय प्रेषयामास सत्वरम् ॥ २ ॥  
अथ मेघगणाः क्रुद्धा ध्वनन्तश्चित्रवर्णिनः ।  
कृष्णाभाः पीतभाः केचित्केचिच्च हरितप्रभाः ॥ ३ ॥  
इन्द्रगोपनिभाः केचित्केचित्कर्पूरवत्प्रभाः ।  
नानाविधाश्च ये मेघा नीलपङ्कजसुप्रभाः ॥ ४ ॥  
हस्तितुल्यान्वारिबिन्दून् ववृषुस्ते मदोद्धताः ।  
हस्तिशुण्डासमाभिश्च धाराभिश्चञ्चलाश्च ये ॥ ५ ॥  
निपेतुः कोटिशश्चाद्रिकूटतुल्योपला भृशम् ।  
वाता ववुः प्रचण्डाश्च क्षेपयन्तस्तरून् गृहान् ॥ ६ ॥  
प्रचण्डा वज्रपातानां मेघानामन्तकारिणाम् ।  
महाशब्दोऽभवद्‌भूमौ मैथिलेन्द्र भयङ्करः ॥ ७ ॥  
ननाद तेन ब्रह्माण्डं सप्तलोकैर्बिलैः सह ।  
विचेलुर्दिग्गजास्तारा ह्यपतन्भूमिमण्डलम् ॥ ८ ॥  
भयभीता गोपमुख्याः सकुटुम्बा जिगीषवः ।  
शिशुन्स्वान्स्वान्पुरस्कृत्य नन्दमन्दिरमाययुः ॥ ९ ॥  
श्रीनन्दनन्दनं नत्वा सबलं परमेश्वरम् ।  
उचुर्व्रजौकसः सर्वे भयार्ताः शरणं गताः ॥ १० ॥  
गोपा उचुः -  
राम राम महाबाहो कृष्ण कृष्ण व्रजेश्वर ।  
पाहि पाहि महाकष्टादिन्द्रदत्तान्निजान्जनान् ॥ ११ ॥  
हित्वेन्द्रयागं त्वद्वाक्यात्कृतो गोवर्धनोत्सवः ।  
अद्य शक्रे प्रकुपिते कर्तव्यं किं वदाशु नः ॥ १२ ॥  
श्रीनारद उवाच -  
व्याकुलं गोकुलं वीक्ष्य गोपीगोपालसङ्कुलम् ।  
सवत्सकं गोकुलं च गोपानाह निराकुलः ॥ १३ ॥  
श्रीभगवानुवाच -  
मा भैष्ट याताद्रितटं सर्वैः परिकरैः सह ।  
वः पूजा प्रहृता येन स रक्षां संविधास्यति ॥ १४ ॥  
श्रीनारद उवाच -  
इत्युक्त्वा स्वजनैः सार्द्धमेत्य गोवर्धनं हरिः ।  
समुत्पाट्य दधाराद्रिं हस्तेनैकेन लीलया ॥ १५ ॥  
यथोच्छिलीन्ध्रं शिशुरश्रमो गजः  
     स्वपुष्करेणैव च पुष्करं गिरिम् ।  
धृत्वा बभौ श्रीव्रजराजनन्दनः  
     कृपाकरोऽसौ करुणामयः प्रभुः ॥ १६ ॥  
अथाह गोपान्विशताद्रिगर्तं  
     हे तात मातर्व्रजवल्लभेशाः ।  
सोपस्करैः सर्वधनैश्च गोभि-  
     रत्रैव शक्रस्य भयं न किञ्चित् ॥ १७ ॥  
इत्थं हरेर्वचः श्रुत्वा गोपा गोधनसंयुताः ।  
सकुटुम्बोपस्करैश्च विविशुः श्रीगिरेस्तलम् ॥ १८ ॥  
वयस्या बालकाः सर्वे कृष्णोक्ताः सबला नृप ।  
स्वान्स्वांश्च लगुडानद्रेरवष्टम्भान्प्रचक्रिरे ॥ १९ ॥  
जलौघमागतं वीक्ष्य भगवांस्तद्‌गिरेरधः ।  
सुदर्शनं तथा शेषं मनसाऽऽज्ञां चकार ह ॥ २० ॥  
कोटिसूर्यप्रभं चाद्रेरूर्ध्वं चक्रं सुदर्शनम् ।  
धारासम्पातमपिबदगस्त्य इव मैथिल ॥ २१ ॥  
अधोऽधस्तं गिरेः शेषः कुण्डलीभूत आस्थितः ।  
रुरोध तज्जलं दीर्घं यथा वेला महोदधिम् ॥ २२ ॥  
सप्ताहं सुस्थिरस्तस्थौ गोवर्धनधरो हरिः ।  
श्रीकृष्णचन्द्रं पश्यन्तश्चकोरा इव ते स्थिताः ॥ २३ ॥  
मत्तमैरावतं नागं समारुह्य पुरन्दरः ।  
ससैन्यः क्रोधसंयुक्तो व्रजमण्डलमाययौ ॥ २४ ॥  
दूराच्चिक्षेप वज्रं स्वं नन्दगोष्ठजिघांसया ।  
स्तम्भयामास शक्रस्य सवज्रं माधवो भुजम् ॥ २५ ॥  
भयभीतस्तदा शक्रः सांवर्तकगणैः सह ।  
दुद्राव सहसा देवैर्यथेभः सिंहताडितः ॥ २६ ॥  
तदैवार्कोदयो जातो गता मेघा इतस्ततः ।  
वाता उपरताः सद्यो नद्यः स्वल्पजला नृप ॥ २७ ॥  
विपङ्कं भूतलं जातं निर्मलं खं बभूव ह ।  
चतुष्पदाः पक्षिणश्च सुखमापुस्ततस्ततः ॥ २८ ॥  
हरिणोक्तास्तदा गोपा निर्ययुर्गिरिगर्ततः ।  
स्वं स्वं धनं गोधनं च समादाय शनैः शनैः ॥ २९ ॥  
निर्यातेति वयस्यांश्च प्राह गोवर्धनोद्धरः ।  
ते तमाहुश्च निर्गच्छ धारयामोऽद्रिमोजसा ॥ ३० ॥  
इति वादपरान् गोपान् गोवर्धनधरो हरिः ।  
तदर्द्धं च गिरेर्भारं प्रादात्तेभ्यो महामनाः ॥ ३१ ॥  
पतितास्तेन भारेण गोपबालाश्च निर्बलाः ॥ ३२ ॥  
करेण तान् समुत्थाप्य स्वस्थाने पूर्ववद्‌गिरिम् ।  
सर्वेषां पश्यतां कृष्णः स्थापयामास लीलया ॥ ३३ ॥  
तदैव गोपीगणगोपमुख्याः  
     सम्पूज्य कृष्णं नृप नन्दसूनुम् ।  
गन्धाक्षताद्यैर्दधिदुग्धभोगै-  
     र्ज्ञात्वा परं नेमुरतीव सर्वे ॥ ३४ ॥  
नन्दो यशोदा नृप रोहिणी च  
     बलश्च सन्नन्दमुखाश्च वृद्धाः।  
आलिङ्ग्य कृष्णं प्रददुर्धनानि  
     शुभाशिषा संयुयुजुर्घृणार्ताः ॥ ३५ ॥  
संश्लाघ्य तं गायनवाद्यतत्परा  
     नृत्यन्त आरान्नृप नन्दनन्दनम् ।  
आजग्मुरेव स्वगृहान्व्रजौकसो  
     हरिं पुरस्कृत्य मनोरथं गताः ॥ ३६ ॥  
तदैव देवा ववृषुः प्रहर्षिताः  
     पुष्पैः शुभैः सुन्दरनन्दनोद्‌भवैः ।  
जगुर्यशः श्रीगिरिराजधारिणो  
     गन्धर्वमुख्या दिवि सिद्धसङ्घाः ॥ ३७ ॥  
इति श्रीगर्गसंहितायां श्रीगिरिराजखण्डे श्रीनारदबहुलाश्वसंवादे  
गोवर्धनोद्धरणं नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
