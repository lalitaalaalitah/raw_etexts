मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - द्वाविंशोऽध्यायः  
भारतजयानन्तरं प्रद्युम्नस्य पूर्वोत्तरदेशगमनम् -  
  
श्रीनारद उवाच -  
दुर्योधनं शान्तयित्वा सानुजैः कुरुभिः सह ॥  
जग्मतुः पाण्डवान्द्रष्टुमिन्द्रप्रस्थं यदूत्तमौ ॥१॥  
इन्द्रप्रस्थात्ततो राजाऽऽजातसत्रुर्युधिष्ठिरः ॥  
भ्रातृभिः स्वजनैः सार्द्धं नेतुं कृष्णं समाययौ ॥२॥  
शङ्खदुन्दुभिनादेन ब्रह्मघोषेण वेणुभिः ॥  
पुष्पवर्षं प्रकुर्वद्‌भिरिन्द्रप्रस्थनिवासिभिः ॥  
रामकृष्णौ परिष्वज्य दोर्भ्यां राजा युधिष्ठिरः ॥३॥  
परमां निर्वृतिं लेभे योगीवानन्दसंवृतः ॥  
प्रद्युम्नाद्या हरिसुताः प्रणेमुः श्रीयुधिष्ठिरम् ॥४॥  
युधिष्ठिरोऽनुजग्राह कराभ्यां तान्कृताशिषः ॥  
अर्जुनं भीमसेनं च परिरभ्य हरिः स्वयम् ॥५॥  
पप्रच्छ कुशलं तेषां यमाभ्यां चाभिवन्दितः ॥  
परिपूर्णतमौ साक्षाच्छ्रीकृष्णौ च स्वयं हरिः ॥६॥  
असङ्ख्यब्रह्माण्डपती हरिदासेन पूजितौ ॥  
प्रस्थाप्य यदुमुख्यांश्च प्रद्युम्नादीन् ससैनिकान् ॥७॥  
समग्रां जगतीं जेतुं चाज्ञां दत्त्वा विधानतः ॥  
मिलित्वा सानुजं धर्मं सर्वेशौ भक्तवत्सलौ ॥८॥  
द्वारकां जग्मतू राजन् गौरश्यामौ मनोहरौ ॥  
इत्थं श्रीकृष्णचरितं मया ते कथितं नृप ॥९॥  
चतुष्पदार्थदं नॄणां किं भूयः श्रोतुमिच्छसि ।  
बहुलाश्व उवाच -  
कुशस्थलीं गते कृष्णे सबले पुरुषोत्तमे ॥१०॥  
ततश्चकार किं साक्षात्प्रद्युम्नो भगवान्हरिः ॥  
अद्‌भुतं तस्य चरितं श्रवणीयं मनोहरम् ॥११॥  
मुक्तानामपि भक्तानां जिज्ञासूनां पुनः किमु ॥  
अर्थार्थिनामर्थदं सदार्तानामर्तिनाशनम् ॥१२॥  
चतुर्विधानां जीवानां सर्वेषां पापनाशनम् ॥  
कथं दिग्विजयं कृत्वा दिग्जयार्थी हरेः सुतः ॥१३॥  
आजगाम पुनः सैन्यैरेतन्मे वद तत्वतः ॥  
देवर्षे त्वं ब्रह्मसुतो भगवान्सर्वदर्शनः ॥  
श्रीकृष्णस्य मनः पूर्वं तस्मै ते हरये नमः ॥१४॥  
श्रीनारद उवाच -  
साधु पृष्टं त्वया राजन्धन्यस्त्वं तत्प्रभाववित् ॥  
श्रीकृष्णचरितं श्रोतुं पात्रं त्वमसि भूतले ॥१५॥  
कृष्णे यातेऽजातशत्रू रक्षार्थं स्नेहतो नृप ॥  
शत्रुभ्यः शङ्कितः कार्ष्णिं प्रायुङ्क्ताशुकिरीटिनम् ॥१६॥  
अथ कार्ष्णिर्यदुश्रेष्ठः फाल्गुनेन समं नृप ॥  
विकर्षन्महतीं सेनां त्रिगर्तान्प्रययौ त्वरम् ॥१७॥  
त्रिगर्ताधीश्वरो धन्वी सुशर्मा तेन शङ्कितः ॥  
उपायनं ददौ तस्मै प्रद्युम्नाय महात्मने ॥१८॥  
विराटेन तथा राज्ञा पूजितो यादवेश्वरः ॥  
सरस्वतीं नदीं स्नात्वा कुरुक्षेत्रं ददर्श ह ॥१९॥  
पृथूदकं बिन्दुसरस्त्रितं कूपं सुदर्शनम् ॥  
स्नात्वा सरस्वतीं प्रागाद्दत्वा दानान्यनेकशः ॥२०॥  
सारस्वताधिपो राजा कुशाम्बो न ददौ बलिम् ॥  
कौशाम्बीं नगरीमेत्य दुर्योधनवशानुगः ॥२१॥  
चारुदेष्णः सुदेष्णश्च चारुदेहश्च वीर्यवान् ॥  
सुचारुश्चारुगुप्तश्च भद्रचारुस्तथापरः ॥२२॥  
चारुचन्द्रो विचारुश्च चारुश्च दशमस्तथा ॥  
रुक्मिणीनन्दना ह्येते प्रद्युम्नेन प्रणोदिताः ॥२३॥  
सिन्धुदेशहयारूढाः सर्वेषां पश्यतां गताः ॥  
कौशाम्बीं नगरीमेत्य रुरुधुः सर्वतस्तदा ॥२४॥  
बाणैः प्रासादशिखरा ध्वजकुम्भादितोलिकाः ॥  
चूर्णीभूता निपेतुः कौ लङ्काट्टाला यथा मृगैः ॥२५॥  
बाणान्धकारे च कृते रुक्मिणीनन्दनैर्यदा ॥  
तदोपायनपाणिः सन्कुशाम्बो निर्गतः पुरात् ॥२६॥  
कृताञ्जलिः शम्बरारिं दत्वा नत्वा बलिं बहु ॥  
जुगोप नगरीं राजा भयार्तो भयविह्वलः ॥२७॥  
तदैव सौवीरपतिः सुदेव  
     आभीरनाथोऽपि विचित्रनामा ॥  
चित्राङ्गदः सिन्धुपतिर्महौजाः  
     काश्मीरपो जाङ्गलपः सुमेरुः ॥२८॥  
लाक्षेश्वरो धर्मपतिर्बिडौजा  
     गान्धारमुख्योऽपि सुयोधनस्य ॥  
वशे स्थितास्तेऽपि भयात्किलैते  
     दत्वा बलिं नेमुरतीव कार्ष्णिम् ॥२९॥  
ययौ कार्ष्णिर्महाबाहुः स्वसैन्यपरिवारितः ॥  
अर्बुदान्म्लेच्छदेशांश्च जेतुं कल्किरिवोद्‌भटः ॥३०॥  
कालस्यापि सुतश्चण्डो यवनेन्द्रो महाबलः ॥  
कार्ष्णिं समागतं श्रुत्वा सम्मुखात्कोपपूरितः ॥३१॥  
पितृहन्तुः सुतं हत्वा यास्याम्यपचितिं पितुः ॥  
इत्थं विचार्य्य मनसा म्लेच्छानां दशकोटिभिः ॥३२॥  
मदच्युतं प्रोन्नदन्तं गजमारुह्य रक्तदृक् ॥  
निर्ययौ सम्मुखे योद्धुं प्रद्युम्नस्य महात्मनः ॥३३॥  
आगतां महतीं सेनां शितबाणप्रवर्षिणीम् ॥  
चण्डप्रणोदितं दृष्ट्वा प्रद्युम्नो वाक्यमब्रवीत् ॥३४॥  
प्रद्युम्न उवाच -  
सेनां हत्वापि यश्चाण्डं शिरस्त्रसहितं शिरः ॥  
आनेष्यते तं स्वबले करिष्यामि ध्वजापतिम् ॥३५॥  
श्रीनारद उवाच -  
एवं कार्ष्णौ वदत्यारात्फाल्गुनो वानरध्वजः ॥  
एको विवेश गाण्डीवी धनुष्टङ्कारयन्मुहुः ॥३६॥  
वीरान् रथान् गजानश्वान्सम्मुखस्थान्द्विधाकरोत् ॥  
गाण्डीवमुक्तैर्विशिखैर्गाण्डीवी रणदुर्मदः ॥३७॥  
केचिच्छिन्नभुजाः पेतुः शक्तिखड्गर्ष्टिपाणयः ॥  
भिन्नपादा भिन्ननखाः केचिद्वीराः सकञ्चुकाः ॥३८॥  
दुद्रुवुः करिणो युद्धे भिन्नकक्षाश्च सक्षताः ॥  
गतघण्टाः श्लथन्नीडाः पातयन्तः करैर्गजान् ॥३९॥  
जिष्णुबाणैर्द्विधाभूतैर्गजैरश्वै रणाङ्गणम् ॥  
बभौ क्षेत्रं शङ्कुलया कूष्माण्डशकलैरिव ॥४०॥  
तदैव दुद्रुवुर्म्लेच्छास्त्यक्त्वा स्वं स्वं रणाङ्गणम् ॥  
नभोऽर्करश्मिसम्भिन्ना नीहारपटला इव ॥४१॥  
गजारूढो म्लेच्छपतिः शक्तिं चिक्षेप जिष्णवे ॥  
भ्रामयित्वा मैथिलेन्द्र सिंहनादमथाकरोत् ॥४२॥  
विद्युल्लतामिवायान्तीं बाणैः कृष्णसखो बली ॥  
गाण्डीवमुक्तै राजेन्द्र लीलया शतधाच्छिनत् ॥४३॥  
य़ावच्चण्डो महाम्लेच्छो धनुर्जर्ग्राह रोषतः ॥  
तावच्चिच्छेद गाण्डीवी बाणेनैकेन लीलया ॥४४॥  
द्वितीयं धनुरादाय स चण्डश्चण्डविक्रमः ॥  
प्रलयाब्धिमहावर्तभीमसङ्घर्षनादिनीम् ॥४५॥  
चिच्छेद सिञ्जनीं जिष्णोर्गरुत्मानिव पन्नगीम् ॥  
बीभत्सुः स्वमसिं नीत्वा स्फुरन्तं चर्मणा सह ॥४६॥  
जघान तद्‌गजं कुम्भे शैलमिन्द्रो यथा पविः ॥  
अग्निदत्तेन खड्गेन भिन्नकुम्भो गजो नदन् ॥४७॥  
जानुभ्यां धरणीं स्पृष्ट्वा कश्मलं परमं ययौ ॥  
चण्डः खड्गं गृहीत्वाथ प्राहत्य पाण्डुनन्दनम् ॥४८॥  
तत्खड्गं चर्मणोन्नीय प्राहिणोत्तं कुरूद्वहः ॥  
सशिरस्त्रं शिरस्तस्य देहाद्‌भिन्नं बभूव ह ॥४९॥  
सज्जं कृत्वा धनुर्जिष्णुर्निधाय विशिखे च तत् ॥  
आकृष्य पातयामास प्रद्युम्नस्य बले महत् ॥५०॥  
तदा दुन्दुभिनादोऽभूज्जयारावसमाकुलः ॥  
अर्जुनस्योपरि सुराः पुष्पवर्षं प्रचक्रिरे ॥५१॥  
तदैव कार्ष्णिः सबलस्य जिष्णुं  
     चकार नाथं विजयध्वजस्य ॥  
संवीज्यमानं सितचामराद्यैः  
     कपिध्वजं यादववृन्दमुख्यैः ॥५२॥  
वेगवानर्बुदाधीशः प्रद्युम्नं शरणं गतः ॥  
उपायनं ददौ भीरुर्नमस्कृत्य कृताञ्जलिः ॥५३॥  
मौरङ्गेशो मन्दहासो हयानां दशलक्षकम् ॥  
दत्वा भीरुर्नमश्चक्रे प्रद्युम्नाय महात्मने ॥५४॥  
इत्थं खण्डं भारताख्यं जित्वा कार्ष्णिर्यदूत्तमः ॥  
हिमाद्रिं दक्षिणीकृत्य प्रागुदीचीं दिशं ययौ ॥५५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
बहुदिग्विजयो नाम द्वाविंशोऽध्यायः ॥२२॥  
  
GO TOP
