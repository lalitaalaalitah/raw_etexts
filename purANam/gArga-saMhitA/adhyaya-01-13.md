मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - त्रयोदशोऽध्यायः  
पूतनाउद्धारणम् -  
  
शौर्यनामयपृच्छार्थं करं दातुं नृपस्य च ।  
पुत्रोत्सवं कथयितुं नन्दे श्रीमथुरां गते ॥ १ ॥  
कंसेन प्रेषिता दुष्टा पूतना घातकारिणी ।  
पुरेषु ग्रामघोषेषु चरन्ती घर्घरस्वना ॥ २ ॥  
अथ गोकुलमासाद्य गोपगोपीगणाकुलम् ।  
रूपं दधार सा दिव्यं वपुः षोडशवार्षिकम् ॥ ३ ॥  
न केऽपि रुरुधुर्गोपाः सुन्दरीं तां च गोपिकाः ।  
शचीं वाणीं रमां रम्भां रतिं च क्षिपतीमिव ॥ ४ ॥  
रोहिण्यां च यशोदायां धर्षितायां स्फुरत्कुचा ।  
अङ्कमादाय तं बालं लालयन्ती पुनः पुनः ॥ ५ ॥  
ददौ शिशोर्महाघोरा कालकूटावृतं स्तनम् ।  
प्राणैः सार्द्धं पपौ दुग्धं कटुं रोषावृतो हरिः ॥ ६ ॥  
मुञ्च मुञ्च वदन्तीत्थं धावन्ती पीडितस्तना ।  
नीत्वा बहिर्गता तं वै गतमाया बभूव ह ॥ ७ ॥  
पतन्नेत्रा श्वेतगात्रा रुदन्ती पतिता भुवि ।  
ननाद तेन ब्रह्माण्डं सप्तलोकैर्बिलैः सह ॥ ८ ॥  
चचाल वसुधा द्वीपैः तदद्‌भुतमिवाभवत् ।  
षट्क्रोशं सा दृढान् दीर्घान् वृक्षान् पृष्ठतले गतान् ॥ ९ ॥  
चूर्णीचकार वपुषा वज्राङ्गेण नृपेश्वर ।  
वदन्तस्ते गोपगणा वीक्ष्य घोरं वपुर्महत् ॥ १० ॥  
अस्या अङ्गुलिगो बालो न जीवति कदाचन ।  
तस्या उरसि सानन्दं क्रीडन्तं सुस्मितं शिशुम् ॥ ११ ॥  
दुग्धं पीत्वा जृम्भमाणं तं दृष्ट्वा जगृहुः स्त्रियः ।  
यशोदया च रोहिण्या निधायोरसि विस्मिताः ॥ १२ ॥  
सर्वतो बालकं नीत्वा रक्षां चक्रुर्विधानतः ।  
कालिन्दीपुण्यमृत्तोयैर्गोपुच्छभ्रमणादिभिः ॥ १३ ॥  
गोमूत्रगोरजोभिश्च स्नापयित्वा त्विदं जगुः ॥ १४ ॥  
गोप्य ऊचुः -  
श्रीकृष्णस्ते शिरः पातु वैकुण्ठः कण्ठमेव हि ।  
श्वेतद्वीपपतिः कर्णौ नासिकां यज्ञरूपधृक् ॥ १५ ॥  
नृसिंहो नेत्रयुग्मं च जिह्वां दशरथात्मजः ।  
अधराववतां ते तु नरनाराणावृषी ॥ १६ ॥  
कपोलौ पातु ते साक्षात्सनकाद्याः कला हरेः ।  
भालं ते श्वेतवाराहो नारदो भ्रूलतेऽवतु ॥ १७ ॥  
चिबुकं कपिलः पातु दत्तात्रेय उरोऽवतु ।  
स्कन्धौ द्वावृषभः पातु करौ मत्स्यः प्रपातु ते ॥ १८ ॥  
दोर्दण्डं सततं रक्षेत्पृथुः पृथुलविक्रमः ।  
उदरं कमठः पातु नाभिं धन्वन्तरिश्च ते ॥ १९ ॥  
मोहिनी गुह्यदेशं च कटिं ते वामनोऽवतु ।  
पृष्ठं परशुरामश्च तवोरू बादरायणः ॥ २० ॥  
बलो जानुद्वयं पातु जङ्घे बुद्धः प्रपातु ते ।  
पादौ पातु सगुल्फौ च कल्किर्धर्मपतिः प्रभुः ॥ २१ ॥  
सर्वरक्षाकरं दिव्यं श्रीकृष्णकवचं परम् ।  
इदं भगवता दत्तं ब्रह्मणे नाभिपङ्कजे ॥ २२ ॥  
ब्रह्मणा शम्भवे दत्तं शम्भुर्दुर्वाससे ददौ ।  
दुर्वासाः श्रीयशोमत्यै प्रादाच्छ्रीनन्दमन्दिरे ॥ २३ ॥  
अनेन रक्षां कृत्वास्य गोपीभिः श्रीयशोमती ।  
पाययित्वा स्तनं दानं विप्रेभ्यः प्रददौ महत् ॥ २४ ॥  
तदा नन्दादयो गोपा आगता मथुरापुरात् ।  
दृष्ट्वा घोरां पूतनाख्यां बभूवुर्भयविह्वलाः ॥ २५ ॥  
छित्वा कुठारैस्तद्देहं गोपाः श्रीयमुनातटे ।  
अनेकाश्च चिताः कृत्वा दाहयामासुरेव ताम् ॥ २६ ॥  
एलालवङ्गश्रीखण्डतगरागरुगन्धिभृत् ।  
धूमो दग्धस्य देहस्य पवित्रस्य समुत्थितः ॥ २७ ॥  
अहो कृष्णमृते कं वा व्रजाम शरणं त्विह ।  
पूतनायै मोक्षगतिं ददौ पतितपावनः ॥ २८ ॥  
श्रीबहुलाश्व उवाच -  
केयं वा राक्षसी पूर्वं पूतना बालघातिनी ।  
विषस्तना दुष्टभावा परं मोक्षं कथं गता ॥ २९ ॥  
श्रीनारद उवाच -  
बलियज्ञे वामनस्य दृष्ट्वा रूपमतः परम् ।  
बलिकन्या रत्नमाला पुत्रस्नेहं चकार ह ॥ ३० ॥  
एतादृशो यदि भवेद्‌बालस्तं हि शुचिस्मितम् ।  
पाययामि स्तनं तेन प्रसन्नं मे मनस्तदा ॥ ३१ ॥  
बलेः परमभक्तस्य सुतायै वामनो हरिः ।  
मनोरथस्तु ते भूयान् मनस्यपि वरं ददौ ॥ ३२ ॥  
यः पूतनामोक्षमिमं शृणोति  
     कृष्णस्य देवस्य परात्परस्य ।  
भक्तिर्भवेत्प्रेमयुतापि तस्य  
     त्रिवर्गशुद्धिः किमु मैथिलेन्द्र ॥ ३४ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
पूतनामोक्षो नाम त्रयोदशोऽध्यायः ॥ १३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
