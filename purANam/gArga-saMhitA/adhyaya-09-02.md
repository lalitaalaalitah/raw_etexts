मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - द्वितीयोऽध्यायः  
व्यासकृतं लोकगतिवर्णनम् -  
  
उग्रसेन उवाच -  
धन्योऽस्म्यनुगृहीतोऽस्मि तव वर्णननिर्वृतः ॥  
हृदुद्‌भूतं च सन्देहं दूरीकर्तुं भवान् क्षमः ॥१॥  
कर्मणां सनिमित्तानां का गतिः किं च लक्षणम् ॥  
कति भेदा हि तेषां वै वद ब्रह्मन् यथा तथा ॥२॥  
व्यास उवाच -  
गुणैः सर्वाणि कर्माणि सनिमित्तानि सन्ति हि ॥  
तान्येव चानिमित्तानि राजन् त्यक्तफलानि हि ॥३॥  
सनिमित्तं च यत्कर्म बन्धनं विद्धि यादव ॥  
अनिमित्तं च यत्कर्म मोक्षदं परमं शुभम् ॥४॥  
सत्वं रजस्तम इति गुणाः प्रकृतिसम्भवाः ॥  
तैर्व्याप्तं हि जगत्सर्वं सर्वार्थमिव विष्णुना ॥५॥  
सत्वे प्रलीनाः स्वर्यान्ति नरलोकं रजोलयाः ॥  
तमोलयास्तु नरकं यान्ति कृष्णं हि निर्गुणाः ॥६॥  
पञ्चाग्नितप्ता अतपन् ये राजन् व्रजवासिनः ॥  
लोकं सप्तऋषीणां तु ते यान्ति गतकल्मषाः ॥७॥  
सन्न्यासाश्रमकर्तारस्त्रिदण्डधृतपाणयः ॥  
जितेन्द्रियमनोधर्माः सत्यलोकं व्रजन्ति हि ॥८॥  
अष्टाङ्गयोगयोगीन्द्रा निर्मला उर्ध्वरेतसः ॥  
जनलोकं महर्लोकं यान्ति ते नात्र संशयः ॥९॥  
यज्ञकर्ता शक्रलोके वसते शाश्वतीः समाः ॥  
दानी चान्द्रमसं लोकं व्रती सौरं व्रजत्यलम् ॥१०॥  
तीर्थयायी चाग्निलोकं सत्यसन्धश्च वारुणम् ॥  
वैष्णवाश्चापि वैकुण्ठं शैवाः शैवं व्रजन्ति हि ॥११॥  
पितॄन् यजन्ति ये नित्यं सुखैश्वर्यप्रजेप्सवः ॥  
दक्षिणेन पथाऽऽर्य्यम्णा पितृलोकं व्रजन्ति ते ॥१२॥  
स्वर्लोकं वै तथा स्मार्ताः पञ्चपूजनसंयुताः ॥  
प्रजापतियजो यान्ति दक्षादींश्च प्रजापतीन् ॥१३॥  
भूतानि यान्ति भूतेज्या यक्षान् यक्षयजस्तथा ॥  
ये यस्य भक्तास्तल्लोकान्यान्ति राजन्न संशयः ॥१४॥  
तथा पापरता राजन्दुःसङ्गवशवर्तिनः ॥  
यमलोकं च ते यान्ति निरयैर्दारुणैर्वृतम् ॥१५॥  
पुनरावर्तिनो लोकाः सर्वे चाब्रह्मलोकतः ॥  
पुनरावर्तिनो लोकान् विद्धि राजन् महामते ॥१६॥  
कर्मणां सनिमित्तानां मार्गमेष गतागतः ॥  
तावत्प्रमोदते स्वर्गे यावत्पुण्यं समाप्यते ॥१७॥  
क्षीणपुण्यः पतत्यर्वागनिच्छन्कालचालितः ॥  
यादवेन्द्र महाबाहो तस्मात्कर्मफलं त्यजेत् ॥१८॥  
भक्तो निष्कारणो भूत्वा ज्ञानवैराग्यसंयुतः ॥  
प्रेमलक्षणया वाचा हरिभक्तजनप्रियः ॥१९॥  
भजेच्छ्रीकृष्णपादाब्जमभयं हंससेवितम् ॥  
योः मृत्युः सर्वलोकानां बलात्संहारकारकः ॥२०॥  
स यत्र भगवद्धाम्नि गतः सन्मृत्युमाप्नुयात् ॥२१॥  
उग्रसेन उवाच -  
सर्वे लोका हि भगवन्पुनरावर्तिनः स्मृताः ॥  
तेभ्यो जातं च वैराग्यं मनसो मे न संशयः ॥२२॥  
श्रीकृष्णधाम परमं यतो नावर्तते गतः ॥  
तल्लोकं वद मे ब्रह्मन् क्व चास्ते सर्वतः परम् ॥२३॥  
श्रीव्यास उवाच -  
ब्रह्माण्डेभ्यो बहिर्द्धाम श्रीकृष्णस्य महात्मनः ॥  
यद्‌गता न निवर्तन्ते तद्‌गोलोकं विदुः परम् ॥२४॥  
ब्रह्माण्डोऽयं जीवसङ्घः पञ्चाशत्कोटियोजनैः ॥  
विस्तृतः परतो द्वाभ्यां शतकोटिविलङ्घितः ॥२५॥  
यदन्तरगतो राजन् लक्ष्यते परमाणुवत् ॥  
तदन्तरगताश्चान्ये कोटिशो ह्यण्डराशयः ॥२६॥  
न तद्‌भासयते सूर्यो न शशाङ्को न पावकः ॥  
कामक्रोधश्च लोभश्च न मोहो यत्र याति च ॥२७॥  
न यत्र शोको न जरा न मृत्युर्नार्तिरेव च ॥  
न प्रधानं न कालश्च विशन्ते च गुणाः कुतः ॥२८॥  
शब्दब्रह्माप्यनिर्वाच्यं तद्वर्णयितुमक्षमः ॥  
श्रीकृष्णतेजःसम्भूतास्तत्र सन्ति च पार्षदाः ॥२९॥  
अकिञ्चनाश्च ये दान्ताः शान्ता वै समचेतसः ॥  
श्रीकृष्णचन्द्रपादाब्जामकरन्दरसालयाः ॥३०॥  
प्रेमलक्षणया भक्त्या सदा निष्कारणाः पराः ॥  
लोकानुल्लङ्घ्य तद्धाम यान्ति रजन्न संशयः ॥३१॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
लोकगतिनिरूपणं नाम द्वितीयोऽध्यायः ॥२॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
