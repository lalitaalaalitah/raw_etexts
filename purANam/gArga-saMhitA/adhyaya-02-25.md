पुढचा अध्याय  
श्रीगर्गसंहिता  
वृंदावनखण्ड - पञ्चविंशोऽध्यायः  
रासक्रीडायां शिव तथा आसुरि स्तवनम् -  
  
श्रीनारद उवाच -  
एवं विचिन्त्य मनसा शिवो वाऽऽसुरिणा सह ।  
तौ कृष्णदर्शनार्थाय जग्मतुर्व्रजमण्डलम् ॥ १ ॥  
दिव्यद्रुमलताकुञ्जतोलिकापुंजशोभिताम् ।  
पश्यन्तौ तौ दिव्यभूमिं कालिन्दीनिकटे गतौ ॥ २ ॥  
गोलोकवासिन्यो नार्यो वेत्रहस्ता महाबलाः ।  
चक्रुर्बलात्तन्निषेधं मार्गस्था द्वारपालिकाः ॥ ३ ॥  
तावूचतुश्चागतौ स्वः कृष्णदर्शनलालसौ ।  
तावाहुर्नृपशार्दूल मार्गस्था द्वारपालिकाः ॥ ४ ॥  
द्वारपालिका ऊचुः -  
सर्वतो वृंदकारिण्यं कोटिशः कोटिशो वयम् ।  
रासरक्षां सदा कुर्मो न्यस्ता कृष्णेन भो द्विजौ ॥ ५ ॥  
एकोऽस्ति पुरुषः कृष्णो निर्जने रासमण्डले ।  
अन्यो न याति रहसि गोपीयूथं विना क्वचित् ॥ ६ ॥  
चेद्दिदृक्षू युवां तस्य स्नानं मानसरोवरे ।  
कुरुतं तत्र गोपीत्वं प्राप्याशु व्रजतं मुनी ॥ ७ ॥  
श्रीनारद उवाच -  
इत्युक्तौ तौ मुनिशिवौ स्नात्वा मानसरोवरे ।  
गोपीत्वं प्राप्य सहसा जग्मतू रासमण्डले ॥ ८ ॥  
सौवर्णप्रखचित्पद्मरागभूमि मनोहरे ।  
माधवीलतिकावृन्दकदंबाच्छादिते शुभे ॥ ९ ॥  
वसंतचंद्रकौमुद्या प्रदीप्ते सर्वकौशले ।  
यमुनारत्नसोपानतोलिकाभिर्विराजिते ॥ १० ॥  
मयूरहंसदात्यूहकोकिलैः कूजिते परे ।  
यमुनानिलनीलैजत्तरुपल्लवशोभिते ॥ ११ ॥  
सभामण्डपवीथीभिः प्रांगणस्तम्भपंक्तिभिः ।  
पतत्पताकैर्दिव्याभैः सौवर्णैः कलशैर्वृते ॥ १२ ॥  
श्वेतारुणैः पुष्पसंघैः पुष्पमंदिरवर्त्मभिः ।  
अलिकोलाहलैर्व्याप्ते वादित्रमधुरध्वनौ ॥ १३ ॥  
सहस्रदलपद्मानां वायुना मंदगामिना ।  
शीतलेन सुपुण्येन सर्वतः सुरभीकृते ॥ १४ ॥  
तस्मिन्निकुंजे श्रीकृष्णं कोटिचंद्रप्रकाशया ।  
पद्मिन्या हंसगामिन्या राधया समलंकृतम् ॥ १५ ॥  
स्त्रीरत्नैरावृतं शश्वद्‌रासमण्डलमध्यगम् ।  
कोटिमन्मथलावण्यं श्यामसुंदरविग्रहम् ॥ १६ ॥  
वंशीधरं पीतपटं वेत्रपाणिं मनोहरम् ।  
श्रीवत्सांकं कौस्तुभिनं वनमालाविराजितम् ॥ १७ ॥  
क्वणन्नूपुरमंजीर कांचिकेयूरभूषितम् ।  
हारकंकण बालार्क कुंडलद्वयमंडितम् ॥ १८ ॥  
कोटिचंद्रप्रतीकाशमौलिनं नंदनंदनम् ।  
दानदक्षैः कटाक्षैश्च हरन्तं योषितां मनः ॥ १९ ॥  
दूरादपश्यतां राजन् आसुरीशौ कृतांजली ।  
गोपीजनानां सर्वेषां पश्यतां नृपसत्तम ॥ २० ॥  
नत्वा श्रीकृष्णपादाब्जमूचतुर्हर्षविह्वलौ ।  
द्वावूचतुः -  
कृष्ण कृष्ण महायोगिन् देवदेव जगत्पते ॥ २१ ॥  
पुण्डरीकाक्ष गोविंद गरुडध्वज ते नमः ।  
जनार्दन जगन्नाथ पद्मनाभ त्रिविक्रम ।  
दामोदर हृषीकेश वासुदेव नमोऽस्तु ते ॥ २२ ॥  
अद्यैव देव परिपूर्णतमस्तु साक्षा-  
     द्‌भूभूरिभारहरणाय सतां शुभाय ।  
प्राप्तोऽसि नंदभवने परतः परस्त्वं  
     कृत्वा हि सर्वनिजलोकमशेषशून्यम् ॥ २३ ॥  
अंशांशकांशकलयाभिरुताभिराम-  
     मावेशपूर्णनिचयाभिरतीव युक्तः ।  
विश्वं बिभर्षि रसरासमलंकरोषि  
     वृंदावनं च परिपूर्णतमः स्वयं त्वम् ॥ २४ ॥  
गोलोकनाथ गिरिराजपते परेश  
     वृंदावनेश कृतनित्यविहारलील ।  
राधापते व्रजवधूजनगीतकीर्ते  
     गोविंद गोकुलपते किल ते जयोऽस्तु ॥ २५ ॥  
श्रीमन्निकुंजलतिका कुसुमाकरस्त्वं  
     श्रीराधिकाहृदयकंठ विभूषणस्त्वम् ।  
श्रीरासमंडलपतिर्व्रजमंडलेशो  
     ब्रह्मांडमंडलमहीपरिपालकोऽसि ॥ २६ ॥  
श्रीनारद उवाच -  
तदा प्रसन्नो भगवान् राधया सहोतो हरिः ।  
मन्दस्मितो मुनिं प्राह मेघगंभीरया गिरा ॥ २७ ॥  
षष्टिवर्षसहस्राणि युवयोस्तपतोस्तपः ।  
मद्दर्शनं तेन जातं सर्वतो नैरपेक्षयोः ॥ २८ ॥  
निष्किंचनो यः शान्तश्चाजातशत्रुः स मत्सखा ।  
तस्माद्‌युवाभ्यां मनसा व्रियतामीप्सितो वरः ॥ २९ ॥  
शिवासुरी ऊचतुः -  
नमोऽस्तु भूमन्युवयोः पदाब्जे  
     सदैव वृंदावनमध्यवास ।  
न रोचते नोऽन्यमतस्त्वदंघ्रे-  
     र्नमो युवाभ्यां हरिराधिकाभ्याम् ॥ ३० ॥  
श्रीनारद उवाच -  
तथाऽस्तु चोक्त्वा भगवान् वृंदारण्ये मनोहरे ।  
कालिंदीनिकटे राजन् रासमंडलमंडिते ॥ ३१ ॥  
निकुञ्जपार्श्वे पुलिने वंशीवटसमीपतः ।  
शिवोऽपि चासुरिमुनिर्नित्यं वासं चकार ह ॥ ३२ ॥  
अथ कृष्णो रासलीलां चक्रे पद्माकरे वने ।  
पतत्सुगंधिरजसि गोपीभिर्भ्रमराकुले ॥ ३३ ॥  
एवं षाण्मासिकी रात्रिः  
     कृता कृष्णेन मैथिल ।  
गोपीनां रासलीलायां  
     व्यतीता क्षणवत्सुखैः ॥ ३४ ॥  
अरुणोदयवेलायां स्वगृहान् व्रजयोषितः ।  
यूथीभूत्त्वा ययू राजन् सर्वाः पूर्णमनोरथाः ॥ ३५ ॥  
श्रीनंदमंदिरं साक्षात्प्रययौ नंदनंदनः ।  
वृषभानुपुरं प्रागाद्‌वृषभानुसुता त्वरम् ॥ ३६ ॥  
एवं श्रीकृष्णचंद्रस्य रासाख्यानं मनोहरम् ।  
सर्वपापहरं पुण्यं कामदं मंगलायनम् ॥ ३७ ॥  
त्रिवर्ग्यदं जनानां तु  
     मुमुक्षुणां सुमुक्तिदम् ।  
मया तवाग्रे कथितं  
     किं भूयः श्रोतुमिच्छसि ॥ ३८ ॥  
इति श्रीगर्गसंहितायां वृन्दावनखण्डे  
रासक्रीडायां शिव तथा आसुरि स्तवनं नाम पञ्चविंशोऽध्यायः ॥ २५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
