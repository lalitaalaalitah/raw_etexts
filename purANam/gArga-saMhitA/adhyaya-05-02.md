मागचा अध्याय  
पुढचा अध्याय  
श्रीगर्गसंहिता  
मथुराखण्डः - द्वितीयोऽध्यायः  
कृष्णकृतं केशिवधम् -  
  
श्री नारद उवाच -  
अथ केशी महादैत्यो हयरूपी मदोत्कटः ।  
एत्य वृदावनं रम्यं जगर्ज्ज घनवद्‌बली ॥ १ ॥  
यस्य पादप्रताडेन निपेतुः शाखिनो दृढाः ।  
पुच्छघातेन गगने खण्डं खण्डं ययुर्घनाः ॥ २ ॥  
तं वीक्ष्य दुःसहजवं गोपगोपीगणा भृशम् ।  
भयातुरा मैथिलेन्द्र श्रीकृष्णं शरणं ययुः ॥ ३ ॥  
मा भैष्टेत्यभयं दत्वा भगवान्वृजिनार्दनः ।  
कटौ पीताम्बरं बद्ध्वा हन्तुं दैत्यं प्रचक्रमे ॥ ४ ॥  
हरिं पश्चिमपादाभ्यां सन्तताड महासुरः ।  
चालयन्पृथिवीं राजन्नादयन् व्योममण्डलम् ॥ ५ ॥  
गृहीत्वा पादयोर्दैत्यं भ्रामयित्वा भुजेन खे ।  
चिक्षेप योजनं कृष्णो वातः पद्ममिवोद्धृतम् ॥ ६ ॥  
पुनरागतवान् सोऽपि क्रोधपूरितविग्रहः ।  
पुच्छेन श्रीहरिं देवं सन्तताड व्रजाङ्गणे ॥ ७ ॥  
पुच्छे गृहीत्वा तं कृष्णो भ्रामयित्वा भुजौजसा ।  
योजनानां शतं राजन् चिक्षेप गगने बलात् ॥ ८ ॥  
आकाशात्पतितः सोऽपि किञ्चिद्व्यायाकुलमानसः ।  
समुत्थाय पुनर्दैत्यो जगर्ज घनवद्‌बली ॥ ९ ॥  
सटा विधुन्वन् रोमाणि बालं खे चालयन्मुहुः ।  
महीं विदारयन्पादैरुत्पपात हरेः पुरः ॥ १० ॥  
तताड मुष्टिना तं वै भगवान्मधुसूदनः ।  
तस्य मुष्टिप्रहारेण मूर्छितो घटिकाद्वयम् ॥ ११ ॥  
मस्तकेन गलोद्देशे समुद्धृत्य हरिं हयः ।  
भूमण्डलादुत्पपात गगने लक्षयोजनम् ॥ १२ ॥  
तयोर्युद्धमभूत् घोरं गगने प्रहरद्वयम् ।  
पदैर्दद्‌भिः सटाभिश्च पुच्छतीक्ष्णखुरैर्नृप ॥ १३ ॥  
गृहीत्वा तं हरिर्दोर्भ्यां भ्रामयित्वा त्वितस्ततः ।  
आकशात्पातयामास कमण्डलुमिवार्भकः ॥ १४ ॥  
भुजं प्रवेशयामास तन्मुखे भगवान् हरिः ।  
तस्योदरे गतो बाहुः ववृधे रोगवद्‌भृशम् ॥ १५ ॥  
तदा तु लेण्डं कृतवान् रुद्धवायुर्महासुरः ।  
खण्डीभूतोदरः सद्यो ममार हयरूपधृक् ॥ १६ ॥  
देहाद्‌विनिर्गतः सद्यो मुकुटी कुण्डलान्वितः ।  
दिव्यरूपधरं कृष्णं प्राञ्जलिः प्रणनाम ह ॥ १७ ॥  
कुमुद उवाच -  
शक्रस्यानुचरोऽहं वै कुमुदो नाम माधव ।  
तेजस्वी रूपवान् वीरो जिष्णुश्छत्रभ्रमिं दधन् ॥ १८ ॥  
वृत्रासुरवधे पूर्वं ब्रह्महत्याप्रशान्तये ।  
यज्ञं चक्रार नाकेशो वाजिमेधं क्रतूत्तमम् ॥ १९ ॥  
अश्वमेधहयं शुभ्रं श्यामकर्णं मनोजवम् ।  
तमारुरुक्षुर्दुष्टोऽहं चोरयित्वा तलं गतः ॥ २० ॥  
ततो मरुद्‌गणैर्नीतं पाशबद्धं महाखलम् ।  
शशाप मां बलारातिः त्वं रक्षो भव दुर्मते ॥ २१ ॥  
हयाकृतिस्ते सम्भूयाद्‌भूमौ मन्वन्तरद्वयम् ।  
तच्छापादद्य मुक्तोऽहं सद्यस्त्वत् स्पर्शनात्प्रभो ॥ २२ ॥  
किङ्करं कुरु मां देव त्वदङ्घ्रौ लग्नमानसम् ।  
नमस्तुभ्यं भगवते सर्वलोकैकसाक्षिणे ॥ २३ ॥  
श्रीनारद उवाच -  
प्रदक्षिणीकृत्य हरिं परेश्वरं  
     विमानमारुह्य महोज्ज्वलं परम् ।  
वैकुण्ठलोकं कुमुदो ययौ त्वरं  
     विराजयन्मैथिल मण्डलं दिशाम् ॥ २४ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
केशिवधो नाम द्वितीयोऽध्यायः ॥ २ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
