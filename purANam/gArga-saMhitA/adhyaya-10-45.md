मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चचत्वारिंशोऽध्यायः  
रासक्रीडा -  
  
गोप्य ऊचुः  
अधरबिम्बविडम्बितविद्रुमं मधुरवेणुनिनादविनोदितम् ॥  
कमलकोमलनीलमुखाम्बुजं तमपि गोपकुमारमुपास्महे ॥१॥  
श्यामलं विपिनकेलिलम्पटं कोमलं कमलपत्रलोचनम् ॥  
कामदं व्रजविलासिनीदृशां शीतलं मतिहरं भजामहे ॥२॥  
तं विसञ्चलितलोचनाञ्चलं सामिकुड्‌मलितकोमलाधरम् ॥  
वंशवल्गितकराङ्गुलीमुखं वेणुनादरसिकं भजामहे ॥३॥  
ईषदङ्कुरितदन्तकुण्डलं भूषणं भुवनमङ्गलश्रियम् ॥  
घोषसौरभमनोहरं हरेर्वेषमेव मृगयामहे वयम् ॥४॥  
अस्तुः नित्यमरविन्दलोचनः श्रेयसे हि तु सुरार्चिताकृतिः ॥  
यस्य पादसरसीरुहामृतं सेव्यमानमनिशं मुनीश्वरैः ॥५॥  
गोपकै रचितमल्लसङ्गरं सङ्गरे जितविदग्धयौवनम् ॥  
चिन्तयामि मनसा सदैवतं दैवतं निखिलयोगिनामपि ॥६॥  
उल्लसन्नवपयोदमेव तं फूल्लतामरसलोचनाञ्चलम् ॥  
बल्लवीहृदयपश्यतोहरं पल्लवाधरमुपास्महे वयम् ॥७॥  
यद्धनञ्जयरथस्य मण्डनं खण्डनं तदपि सञ्चितैनसाम् ॥  
जीवनं श्रुतिगिरां सदामलं श्यामलं मनसि मेऽस्तु तन्महः ॥८॥  
गोपिकास्तनविलोललोचनप्रान्तलोचनपरम्परावृतम् ॥  
बालकेलिरसलालसं भ्रमं माधवं तमनिशं विभावये ॥९॥  
नीलकण्ठकृतपिच्छशेखरं नीलमेघतुलिताङ्गवैभवम् ॥  
नीलपङ्कजपलाशलोचनं नीलकुन्तलधरं भजामहे ॥१०॥  
घोषयोषिदनुगीतवैभवं कोमलस्वरितवेणुनिःस्वनम् ॥  
सारभूतमभिरामसम्पदां धाम तामरसलोचनं भजे ॥११॥  
मोहनं मनसि शार्ङ्गिणं परं निर्गतं किल विहाय मानिनीः ॥  
नारदादिमुनिभिश्च सेवितं नन्दगोपतनयं भजामहे ॥१२॥  
श्रीहरिस्तु रमणीभिरावृतो यस्तु वै जयति रासमण्डले ॥  
राधया सह वने च दुःखितास्तं प्रियं हि मृगयामहे वयम् ॥ १३॥  
देवदेव व्रजराजनन्दन देहि दर्शनमलं च नो हरे ॥  
सर्वदुःखहरणं च पूर्ववत्सन्निरीक्ष्य तव शुल्कदासिकाः ॥१४॥  
क्षितितलोद्धरणाय दधार यः सकलयज्ञवराहवपुः परम् ॥  
दितिसुतं विददार च दंष्ट्रया स तु सदोद्धरणाय क्षमोऽस्तु नः ॥१५॥  
मनुमताद्रुचिजो दिविजैः सह वसु दुदोह धरामपि यः पृथुः ॥  
श्रुतिमपाद्‌धृतमत्स्यवपुः परं स शरणं किल नोऽस्त्वशुभक्षणे ॥१६॥  
अवहदब्धिमहो गिरिमूर्जितं कमठरूपधरः परमस्तु यः ॥  
असुहरं नृहरिः तमदण्डयत्स च हरिः परमं शरणं च नः ॥१७॥  
नृप बलिं छलयन्दलयन्नरीन्मुनिजनाननुगृह्य चचार यः ॥  
कुरुपुरं च हलेन विकर्षयन्यदुवरः स गतिर्मम सर्वथा ॥१८॥  
व्रजपशून्गिरिराजमथोद्धरन्व्रजपगोपजनं च जुगोप यः ॥  
द्रुपदराजसुतां कुरुकश्मलाद्‌भवतु तच्चरणाब्जरतिश्च नः ॥१९॥  
विषमहाग्निमहास्त्रविपद्‌गणात्सकलपाण्डुसुताः परिरक्षिताः ॥  
यदुवरेण परेण च येन वै भवतु तच्चरणः शरणं च नः ॥२०॥  
मालां बर्हिमनोज्ञकुन्तलभरां वन्यप्रसूनोषितां  
     शैलेयागुरुक्लृप्तचित्रतिलकां शश्वन्मनोहारिणीम् ॥  
लीलावेणुरवामृतैकरसिकां लावण्यलक्ष्मीमयीं  
     बालां बालतमालनीलवपुषं वन्दामहे देवताम् ॥२१॥  
गर्ग उवाच -  
इति स्त्रीभी रुदन्तीभी रेवतीरमणानुजः ॥  
आविर्बभूव चाहूतस्तासां मध्ये च भक्तितः ॥२२॥  
इति श्रीगर्गसंहितायां हयमेधखण्डे  
रासक्रीडायां पञ्चचत्वारिंशोऽध्यायः ॥४५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
