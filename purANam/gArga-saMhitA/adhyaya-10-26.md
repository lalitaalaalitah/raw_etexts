मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षड्‌विंशोऽध्यायः  
अश्वान्वेषणे यादवसैन्यस्य उपद्वीपगमनम् -  
  
गर्ग उवाच -  
अथ सर्वे यदुगणा गते क्रतुपशौ नृप ॥  
शोकं चक्रुः क्व गच्छामः करिष्यामश्च किं भुवि ॥१॥  
न तत्प्रतिविधिं सर्वेऽनिरुद्धाद्या विदुस्ततः ॥  
तदा नारदरूपी वै भगवानागमन्नृप ॥२॥  
तमागतं मुनिं दृष्ट्वाऽनिरुद्धो यादवैर्वृतः ॥  
पूजयित्वासने स्थाप्य प्रीतः प्राह मुनीश्वरम् ॥३॥  
अनिरुद्ध उवाच -  
भगवन् यज्ञतुरगो बल्वलेन दुरत्मना ॥  
नीतः कुत्र गतः सर्वं वद मे वदतां वर ॥४॥  
त्वं पर्यटन्नर्क इव त्रिलोकीं दिव्यदर्शनः ॥  
अन्तश्चरो वायुरिव ह्यात्मसाक्षी च सर्ववित् ॥  
तस्मात्कथय सर्वं मे श्रुत्वा सोऽप्याह माधवम् ॥५॥  
नारद उवाच -  
राजंस्तव तुरङ्गो वै बल्वलेन निवेशितः ॥६॥  
उपद्वीपे पाञ्चजन्ये सिन्धुमध्ये नृपेश्वर ॥  
मृते मित्रे च शकुनौ यादवानां वधाय च ॥७॥  
सुतलाच्च समाहूय दैत्यवृन्दान्महासुरः ॥  
राज्यं करोति तत्रापि शिवस्य वरदर्पितः ॥८॥  
इति श्रुत्वानिरुद्धस्तु वचः प्रोवाच शङ्कितः ॥  
अनिरुद्ध उवाच -  
तस्मै चन्द्रललामेन किं दत्तं प्रवरं वरम् ॥९॥  
तन्ममाख्याहि देवर्षे कस्मात्सन्तोषितोऽभवत् ॥  
ततो बभाषे स मुनिः शृणु राजन् वचो मम ॥१०॥  
कैलासे चैकदा दैत्यो ह्येकपादेन संस्थितः ॥  
वर्षद्वादशपर्यन्तं तपश्चक्रे सुदारुणम् ॥११॥  
ततश्च तोषितो देवो वरं ब्रूहीत्युवाच ह ॥  
तच्छ्रुत्वा स उवाचाथ सदाशिव नमोऽस्तु ते ॥१२॥  
महामृधे च मां देव पालयस्व कृपानिधे ॥  
तथास्तु चोक्त्वा देवस्तु तत्रैवान्तर्दधे नृप ॥१३॥  
स दैत्यो पाञ्चजन्यो वै राज्यं चक्रे बलात्ततः ॥  
स्वतस्तुभ्यं न तुरगं विना युद्धेन दास्यति ॥१४॥  
अनिरुद्धस्तु प्रोवाच हत्वा दुष्टं च बल्वलम् ॥  
ससैन्यं च मुनिश्रेष्ठ मोचयिष्ये तुरङ्गमम् ॥१५॥  
स शिवस्य वरेणापि यदि युद्धं करिष्यति ॥  
न पालयिष्यति मृधे शिवः कृष्णद्विषं खलम् ॥१६॥  
इत्युक्त्वा चानिरुद्धो वै प्रयाणार्थे जयाय च ॥  
यादवेभ्यश्च सर्वेभ्यः सहसाऽऽज्ञां चकार ह ॥१७॥  
ततोऽनुज्ञाप्य देवर्षिः युद्धकौतुकसंयुतः ॥  
ययौ चाकाशमार्गेण तत्र स्थानं नृपेश्वर ॥१८॥  
तदैव यादवाः सर्वे सज्जीभूता रुषान्विताः ॥  
स्नात्वा कृत्वा च दानानि तीर्थराजे विधानतः ॥१९॥  
उपद्वीपं ययू राजन्‌ रथिभिश्च गजैर्हयैः ॥  
द्विलक्षा मार्गकाराश्च मार्गं चक्रुर्दिने दिने ॥२०॥  
भिन्दिपालैश्च सर्वत्र सेनायाः पूर्वमेव हि ॥  
सुखेन यत्र गच्छन्ति गजवाजितुरङ्गमाः ॥२१॥  
पदातयश्च राजेन्द्र मार्गे निष्कण्टके त्वरम् ॥  
इत्थं तु यदुसेनायाः शेषो भारेण पीडितः ॥  
इति होवाच मनसि किं बभूव धरातले ॥२२॥  
अनिरुद्धोऽग्रतो भूत्वालक्षितः प्रययौ नृप ॥२३॥  
हयरक्षापदेशाद्वै नाशयन्निव पापिनः ॥  
यत्र यत्र गतो राजन्हयस्यार्थे च कार्ष्णिजः ॥२४॥  
तत्र तत्रोपशृण्वानः श्रीकृष्णस्य यशोऽखिलम् ॥  
श्लाघां ये वै करिष्यन्ति गोविन्दबलदेवयोः ॥२५॥  
ददौ तेभ्यश्च रत्नानि वस्त्राण्याभरणानि च ॥  
यत्किञ्चित्तस्य सैन्येषु वसुमात्रमनुत्तमम् ॥२६॥  
तत्सर्वमददात्प्रीतः कृष्णगाथाहृताशयः ॥  
इत्थं शृण्वन्हरेर्गाथां काशीं पश्यन्गयां तथा ॥२७॥  
कुर्वन्दानानि राजेन्द्र काष्ठां प्राचीं जगाम सः ॥  
इत्थं भयङ्करीं सेनां यादवानां विलोक्य च ॥२८॥  
गिरिव्रजपुराधीशः सहदेवस्तु शङ्कितः ॥  
भूत्वा कृताञ्जलिर्नीत्वा रत्नानि विविधानि च ॥२९॥  
अनिरुद्धस्य पदयोः पपात भयविह्वलः ॥  
अनिरुद्धस्ततस्तस्मै रत्नमालां ददौ मुदा ॥३०॥  
राज्ये कृत्वा च तं शीघ्रं शरणागतवत्सलः ॥  
समन्वितो वृष्णिवरैर्जगाम कपिलाश्रमम् ॥३१॥  
स्नात्वा च तत्रैव यदुप्रवीरो  
     भागीरथीसागरसङ्गमे च ॥  
विलोक्य सिद्धं कपिलं मुनीद्रं  
     ससेनया सोऽपि नमश्चकार ॥३२॥  
तत्रस्थानाद्दक्षिणस्यां सिन्धुतीरे च तस्य वै ॥  
बभूवुः शिबिरा राजन्नुच्चाः प्रासादसन्निभाः ॥३३॥  
शिबिरेष्वनिरुद्धाद्या यादवास्तत्र सानुगाः ॥  
चक्रुर्निवासं राजेन्द्र शूराः सर्वे जयैषिणः ॥३४॥  
इति श्रीगर्गसंहितायां हयमेधखण्डे  
तुरगार्थमुपद्वीपगमनं नाम षड्‌विशोऽध्यायः ॥२६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
