मागचा अध्याय  
पुढचा अध्याय  
श्रीगर्गसंहिता  
मथुराखण्डः - अष्टादशोऽध्यायः  
उद्धवस्य मथुरा-प्रत्यावर्तनम् -  
  
बर्हिष्मतीभवा ऊचुः -  
अहो लयाब्धौ कृपया हरिर्या-  
     मुद्धृत्य वाराहतनुर्महात्मा ।  
तामन्वधावद्धृतशिञ्जिनीशरो  
     भूत्वा दयालुः पृथुरादिराजः ॥ १ ॥  
लतागोप्य ऊचुः -  
स्वयं सुधां वा न विभज्य पूर्वं  
     धन्वन्तरिर्विश्वभिषङ्महात्मा ।  
तद्‌बद्धवैरेषु सुरासुरेषु  
     भूत्वाऽथ योषित्प्रददौ कलिप्रियः ॥ २ ॥  
नागेन्द्रकन्या ऊचुः -  
अथेच्छतीमेनमहो वरं हरिः  
     समागतां शूर्पणखां महावने ।  
चकार सौमित्रिसखः कुरूपिणी-  
     महो कृतं तस्य तया किमप्रियम् ॥ ३ ॥  
समुद्रकन्या ऊचुः -  
नित्यं गृहशतं यान्ती दात्री दुःखं सुखं जनान् ।  
स्वीया कथं सुशीला च चञ्चलाऽस्मिन्कथं स्थिता ॥ ४ ॥  
अप्सरस ऊचुः -  
अस्य प्रीत्या कर्णनासे गते वै रावणस्वसुः ।  
त्यजन्तु वार्तां तेनापि भवतीनां कृपा कृता ॥ ५ ॥  
दिव्या ऊचुः -  
सर्वेश्वरो बलिं नीत्वा बलिं बद्ध्वा दयापरः ।  
अधः क्षिपन्मुक्तिनाथश्चित्रं तत्कथयाऽभवत् ॥ ६ ॥  
आदिव्या ऊचुः -  
शतरूपायुतं शान्तं तपस्यन्तं मनुं पुरा ।  
दैत्यैर्बाधां गतं पश्चाद्‌ररक्षासौ दयानिधिः ॥ ७ ॥  
सत्ववृत्तय ऊचुः -  
पूर्वं कष्टगतं भक्तं ध्रुवं कायाधवं च वै ।  
पश्चाद्‌ररक्ष कृपया न पूर्वं दीनवत्सलः ॥ ८ ॥  
रजोवृत्तय ऊचुः -  
रुक्माङ्गदहरिश्चन्द्राम्बरीषाणां सतां हरिः ।  
सत्यं परीक्षन् प्रददौ पुनर्भागवतीं श्रियम् ॥ ९ ॥  
तमोवृत्तय ऊचुः -  
वृन्दा येन छलं प्राप्ता छलिना बलिना पुरा ।  
छलमय्या बलिन्याऽद्य कुब्जया छलितो ह्ययम् ॥ १० ॥  
कृपाणी ह्येकतो वक्रा घातयन्ती जनान्बहून् ।  
किमु कुब्जा त्रिवक्रा च श्रीकृष्णेन त्रिभङ्गिना ॥ ११ ॥  
पश्यन्तीनां कृष्णमार्गं नेत्रे दुःखं गते भृशम् ।  
अवधिः पादविक्षेपं वामनस्य करोति हि ॥ १२ ॥  
पीतत्वं त्वग्गता पादौ शैथिल्यं प्रगतौ च नः ।  
मनो विभ्रमतामुग्रां माधवे माधवं विना ॥ १३ ॥  
सपत्नीहारचिह्नाढ्यमागतं तमुषःक्षणे ।  
हा दैव कस्मिन्समये द्रक्ष्यामो नन्दनन्दनम् ॥ १४ ॥  
श्रीनारद उवाच -  
इति कृष्णं चिन्तयन्त्यो गोपिका प्रेमविह्वलाः ।  
उत्कण्ठितास्ता रुरुदुर्मूर्छिता धरणीं गताः ॥ १५ ॥  
पृथक् पृथक् समाश्वास्य वचोभिर्नयनैपुणैः ।  
सम्बोध्य गोपिकाः सर्वाः प्राह राधां तदोद्धवः ॥ १६ ॥  
उद्धव उवाच -  
परिपूर्णतमे कृष्णे वृषभानुवरात्मजे ।  
गन्तुमाज्ञा देहि मह्यं नमस्तुभ्यं व्रजेश्वरि ॥ १७ ॥  
प्रतिपत्रं देहि शुभे श्रीकृष्णाय महात्मने ।  
तेन तं च प्रणम्याशु समानेष्ये तवान्तिकम् ॥ १८ ॥  
श्रीनारद उवाच -  
अथ राधा लेखनीं च नीत्वा पात्रं मषेस्त्वरम् ।  
समाचारं चिन्तयन्ती तावदश्रूणि सुस्रुवुः ॥ १९ ॥  
यद्यत्पत्रं समानीतं राधया लेखनीयुतम् ।  
तत्तदार्द्रीकृतं जातं नयनाम्बुजवारिभिः ॥ २० ॥  
अश्रुप्रवाहं मुञ्चन्तीं कृष्णदर्शनलालसाम् ।  
उद्धवो विस्मयन्प्राह राधां कमललोचनाम् ॥ २१ ॥  
उद्धव उवाच -  
कथं लिखसि राधे त्वं कथं दुःखं करोषि हि ।  
सर्वां तस्मै वदिष्यामि व्यथां त्वल्लेखनं विना ॥ २२ ॥  
श्रीनारद उवाच -  
इति श्रुत्वा वचस्तस्य राधया गतबाधया ।  
सर्वाभिर्गोपिकाभिश्व पूजितोऽभूत्तदोद्धवः ॥ २३ ॥  
नत्वा प्रदक्षिणीकृत्य राधां रासेश्वरीं पराम् ।  
गोपीगणमनुज्ञाप्य नत्वा नत्वा पुनः पुनः ॥ २४ ॥  
रथमारुह्य दिव्याभं रत्नभूषणभूषितम् ।  
गतभृत्याभिमानोऽसौ सन्ध्यायां नन्दमाययौ ॥ २५ ॥  
मार्तण्ड उदयं प्राप्ते नत्वा गोपीं यशोमतीम् ।  
नन्दराजमनुज्ञाप्य नवनन्दांस्तदोद्धवः ॥ २६ ॥  
वृषभानूपनन्दाश्च समनुज्ञाप्य लोकतः ।  
तथा कृष्णसखीन् सर्वान् रथमारुह्य निर्गतः ॥ २७ ॥  
दूरं तमनुगाः सर्वे गोपा गोपीगणास्तथा ।  
स निवृत्याथ तान्स्नेहादुधवो मथुरां ययौ ॥ २८ ॥  
एकान्ते चाक्षयवटे कृष्णातीरे मनोहरे ।  
नत्वा कृष्णं परिक्रम्य प्रेमगद्‌गदया गिरा ।  
प्राह स्रवन्नेत्रपद्म उद्धवो बुद्धिसत्तमः ॥ २९ ॥  
उद्धव उवाच -  
किं देव कथनीयं मे भवतोऽशेषसाक्षिणः ।  
विधत्स्व शं राधिकाया गोपीनां देहि दर्शनम् ॥ ३० ॥  
श्रीकृष्णं देवदेवेशं समानेष्ये तवान्तिकम् ।  
इत्थं वाक्यं च मे भूतं रक्ष रक्ष कृपानिधे ॥ ३१ ॥  
प्रह्लादरुक्माङ्गदयोः प्रतिज्ञां  
     बलेश्च खट्वाङ्गनृपस्य साक्षात् ।  
यथाम्बरीषध्रुवयोस्तथा मे  
     कृता च भक्तेश्वर रक्ष रक्ष ॥ ३२ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
गोपीवाक्ये उद्धवागमनं नामाष्टादशोऽध्यायः ॥ १८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
