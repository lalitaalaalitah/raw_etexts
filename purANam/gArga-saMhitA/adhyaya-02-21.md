पुढचा अध्याय  
श्रीगर्गसंहिता  
वृन्दावनखण्ड - एकविंशोऽध्यायः  
रासक्रीडा वर्णनम् -  
  
श्रीनारद उवाच -  
इत्थं कुन्दवने रम्ये मालतीनां वने शुभे ।  
आम्राणां नागरङ्गाणां निम्बूनां सघने वने ॥ १ ॥  
दाडिमीनां च द्राक्षाणां बदामानां वने नृप ।  
कदम्बानां श्रीफलानां कुटजानां तथैव च ॥ २ ॥  
वटानां पनसानां च पिप्पलानां वने शुभे ।  
तुलसीकोविदाराणां केतकीकदलीवने ॥ ३ ॥  
करिल्लकुञ्जबकुलमन्दाराणां वने हरिः ।  
चरन्कामवनं प्रागाद्‌राजन् व्रजवधूवृतः ॥ ४ ॥  
तत्रैव पर्वते कृष्णो ननाद मुरली कलम् ।  
मूर्च्छिता विह्वला जातास्तन्नादेन व्रजाङ्गनाः ॥ ५ ॥  
मनोजबाणभिन्नाङ्गाः श्लथन्नीव्यः सुरैः सह ।  
कश्मलं प्रययू राजन् विमानेष्वमराङ्गनाः ॥ ६ ॥  
चतुर्विधा जीवसङ्घाः स्थावरैर्मोहमास्थिताः ।  
नद्यो नदाः स्थिरीभूताः पर्वता द्रवतां गताः ॥ ७ ॥  
तत्पादचिह्नसंयुक्तो गिरिः कामवनेऽभवत् ।  
तस्य दर्शनमात्रेण नरो याति कृतार्थताम् ॥ ८ ॥  
अथ गोपीगणैः साकं श्रीकृष्णो राधिकापतिः ।  
नन्दीश्वरबृहत्सानुतटे रासं चकार ह ।  
तत्र गोप्योऽतिमानिन्यो बभूवुर्मैथिलेश्वर ।  
तास्त्यक्त्वा राधया सार्धं तत्रैवान्तर्दधे हरिः ॥ १० ॥  
गोप्यश्च सर्वा विरहातुरा भृशं  
     कृष्णं विना मैथिल निर्जने वने ।  
ता बभ्रमुश्चाश्रुकलाकुलाक्ष्यो  
     यथा हरिण्यश्चकिता इतस्ततः ॥ ११ ॥  
कृष्णं ह्यपश्यन्त्य इति व्यथां गता  
     यथा करिण्यः करिणं वने वने ।  
यथा कुरर्यः कुररं व्रजाङ्गनाः  
     सर्वा रुदन्त्यो विरहातुरा भृशम् ॥ १२ ॥  
उन्मत्तवद्‌वृक्षलताकदम्बकं  
     सर्वा मिलित्वा च पृथग्वने वने ।  
पप्रच्छुरारान्नृप नन्दनन्दनं  
     कुत्र स्थितं तं वदताशु भूरुहाः ॥ १३ ॥  
श्रीकृष्ण कृष्णेति गिरा वदन्त्यः  
     श्रीकृष्णपादाम्बुजलग्नमानसाः ।  
श्रीकृष्णरूपास्तु बभूवुरङ्गनाः  
     चित्रं न पेशस्कृतमेत्य कीटवत् ॥ १४ ॥  
श्रीपादुकाधःस्थलगोपिगोप्यः  
     श्रीपादुकाब्जं शरनं प्रपन्नाः ॥ १५ ॥  
ततस्तु तत्प्रसादेन तत्पदार्चनदर्शनात् ।  
ददृशुर्गां तदा गोप्यो भगवत्पाद चिह्निताम् ॥ १६ ॥  
श्रीबहुलाश्व उवाच -  
राधेशो राधया सार्धं सङ्केतवटमाविशत् ।  
प्रियायाः कबरीपुष्परचनां स चकार ह ॥ १७ ॥  
श्रीनारद उवाच -  
श्रीकृष्णो राधया सार्धं सङ्केतवटमाविशत् ।  
चित्रपत्रावलीः कृष्ण पूर्णेन्दुमुखमण्डले ॥ १९ ॥  
एवं कृष्णो भद्रवनं खदिराणां वनं महत् ।  
बिल्वानां च वनं पश्यन् कोकिलाख्यं वनं गतः ॥ २० ॥  
गोप्यः कृष्णं विचिन्वन्त्यो ददृशुस्तत्पदानि च ।  
यवचक्रध्वजच्छत्रैः स्वस्तिकाङ्कुशबिन्दुभिः ॥ २१ ॥  
अष्टकोणेन वज्रेण पद्मेनाभियुतानि च ।  
नीलशङ्खघटैर्मत्स्यत्रिकोणेषूर्ध्वधारकैः ॥ २२ ॥  
धनुर्गोखुरचन्द्रार्द्धशोभितानि महात्मनः ।  
तत्पदान्यनुसारेण व्रजन्त्यो गोपिकास्ततः ॥ २३ ॥  
तद्‌रजः सततं नीत्वा धृत्वा मूर्ध्नि व्रजाङ्गनाः ।  
पदान्यन्यानि ददृशुरन्यचिह्नान्वितानि च ॥ २४ ॥  
केतुपद्मातपत्रैश्च यवेनाथोर्ध्वरेखया ।  
चक्रचन्द्रार्धाङ्कुशकैर्बिन्दुभिः शोभितानि च ॥ २५ ॥  
लवङ्गलतिकाभिश्च विचित्राणि विदेहराट् ।  
गदापाठीनशङ्खैश्च गिरिराजेन शक्तिभिः ॥ २६ ॥  
सिंहासनरथाभ्यां च बिन्दुद्वययुतानि च ।  
वीक्ष्य प्राहू राधिकया गतोऽसौ नन्दनन्दनः ॥ २७ ॥  
पश्यत्यस्तत्पादपद्मं कोकिलाख्यं वनं गताः ।  
गोपीकोलाहलं श्रुत्वा राधिकां प्राह माधवः ॥ २८ ॥  
कोटिचन्द्रप्रतीकाशे राधे सर्प त्वरं प्रिये ।  
आगता गोपिकाः सर्वास्त्वां नेष्यन्ति हि सर्वतः ॥ २९ ॥  
तदा मानवती राधा भूत्वा प्राह रमापतिम् ।  
रूपयौवनकौशल्यशीलगर्वसमन्विता ॥ ३० ॥  
राधोवाच -  
चलितुं न समर्थाऽहं मन्दिरान्ना विनिर्गता ।  
सुकुमारी स्वेदयुक्ता कथं मां नयसि प्रिय ॥ ३१ ॥  
नारच उवाच -  
इति वाक्यं ततः श्रुत्वा श्रीकृष्णो राधिकेश्वरः ।  
पीताम्बरेण दिव्येन वायुं तस्यै चकार ह ॥ ३२ ॥  
हस्तं गृहीत्वा तामाह गच्छ राधे यथासुखम् ।  
कृष्णेनापि तदा प्रोक्ता न ययौ तेन वै पुनः ॥ ३३ ॥  
पृष्ठं दत्त्वाऽथ हरये तूष्णीम्भूता स्थिता पुनः ।  
प्रियां मानवतीं राधां प्राह कृष्णः सतां प्रियः ॥ ३४ ॥  
श्रीभगवानुवाच -  
विहाय गोपीरिह कामयाना  
     भजाम्यहं मानिनि चेतसा त्वाम् ।  
यत्ते प्रियं तत्प्रकरोमि राधे  
     मे स्कन्धमारुह्य सुखं व्रजाशु ॥ ३५ ॥  
श्रीनारद उवाच -  
एवं प्रियां प्रियतमः स्कन्धयानेप्सितां नृप ।  
विहायान्तर्दधे कृष्णो स्वच्छन्दगतिरीश्वरः ॥ ३६ ॥  
गतमाना कीर्तिसुता भगवद्‌विरहातुरा ।  
उच्चै रुरोद राजेन्द्र कोकिलाख्ये वने परे ॥ ३७ ॥  
तदैव यूथाः सम्प्राप्ता गोपीनां मैथिलेश्वर ।  
तद् रोदनं दुःखतरं श्रुत्वा जग्मुस्त्रपातुराः ॥ ३८ ॥  
काश्चित्तां मकरन्दैश्च स्नापयाञ्चक्रुरीश्वरीम् ।  
चन्दनागुरु कस्तूरी कुङ्कुमद्रवसीकरैः ॥ ३९ ॥  
वायुं चक्रुस्तदङ्गेषु व्यजनान्दोलचामरैः ।  
आश्वास्य वाग्भिः परमां नानाऽनुनयकोविदैः ॥ ४० ॥  
तन्मुखान्मानिनो मानं श्रुत्वा कृष्णस्य गोपिकाः ।  
मानवन्त्यो मैथिलेन्द्र विस्मयं परमं ययुः ॥ ४१ ॥  
इति श्रीगर्गसंहितायां वृन्दावनखण्डे  
रासक्रीडावर्णनं नामैकविंशोऽध्यायः ॥ २१ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
