मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - चतुर्दशोऽध्यायः  
द्रविडदेशजयम् -  
  
श्रीनारद उवाच -  
ऋषभाद्रिं ततो दृष्ट्वा श्रीरङ्गाख्यं हरेः सुतः ॥  
कामः कार्ष्णिः पुरीं काञ्चीं नदीं प्राचीं सरिद्वराम् ॥॥१॥  
कावेरीं च तदोत्तीर्य सह्याद्रिविषयं ययौ ॥  
यादवैः सहितः साक्षात्प्रद्युम्नो भगवान्हरिः ॥२॥  
शिबिरेषु समायान्तं मुक्तकेशं दिगम्बरम् ॥  
अवधूतं प्रधावन्तं पुष्टाङ्गं रजसाऽऽवृतम् ॥३॥  
बालास्तमनुधावन्तस्तलशब्दैरितस्ततः ॥  
कोलाहलं प्रकुर्वन्तो हसन्तो मैथिलेश्वर ॥४॥  
तं दृष्ट्वा चोद्धवं प्राह कर्ष्णिर्बुद्धिमतां वरः ॥५॥  
प्रद्युम्न उवाच -  
कोऽयं पुष्टवपुर्धावन्बालोन्मत्तपिशाचवत् ॥  
तिरस्कृतोऽपि हसति जनैरानन्दवान्महान् ॥६॥  
उद्धव उवाच -  
अयं परमहंसाख्योऽवधूतो वा हरेः कला ॥  
सदानन्दमयः साक्षद्दत्तात्रेयो महामुनिः ॥७॥  
यस्य प्रसादात्परमां सिद्धिं प्रापुः परे नृपाः ॥  
सहस्रार्जुनमुख्या ये यदुकायाधवादयः ॥८॥  
श्रीनारद उवाच -  
इति श्रुत्वा शम्बरारिर्नत्वा सम्पूज्य तं मुनिम् ॥  
संस्थाप्य चासने दिव्ये पप्रच्छेदं यदूत्तमः ॥९॥  
प्रद्युम्न उवाच -  
भगवन्मे हृदिस्थं वै सन्देहं नाशय प्रभो ॥  
जगतो ब्रह्ममार्गांश्च हेत्वन्तं ब्रूहि तत्वतः ॥१०॥  
दत्तात्रेय उवाच -  
दृश्यते न वसुर्यावत्तावदुल्काप्रयोजनम् ॥  
प्राप्ते वशे महानन्देऽथोल्कायाः किं प्रयोजनम् ॥११॥  
तावदास्ते जगत्साधो यावत्तत्वं न वेद्यते ॥  
परस्मिन्ब्रह्मणि प्राप्ते जगतः किं प्रयोजनम् ॥१२॥  
आस्यबिम्बो यथाऽऽदर्शे पश्यते न परं वपुः ॥  
प्रधानार्थे तथा जीवो ज्ञानेनासौ परात्परम् ॥१३॥  
यथा सूर्योदये सर्वं वस्तु नेत्रेण दृश्यते ॥  
तथा ज्ञानोदये ब्रह्मतत्वं जीवेन सर्वतः ॥१४॥  
श्रीनारद उवाच -  
इति श्रुत्वाथ तं नत्वा प्रद्युम्नो यादवेश्वरः ॥  
वैकुण्ठाद्रिं द्राविडेषु ययौ सेनासमन्वितः ॥१५॥  
सत्यवाग्धर्मतत्वज्ञो राजर्षिर्द्राविडेश्वरः ॥  
प्रद्युम्नं पूजयामास भक्त्या परमया युतः ॥१६॥  
श्रीशैलदर्शनं कृत्वा गिरिशालयमद्‌भुतम् ॥  
स्कन्दं वीक्ष्य ततो राजन् ययौ पम्पासरोवरे ॥१७॥  
गोदावरीं भीमरथीं गतः श्रीद्वारकेश्वरः ॥  
प्रदर्शयन्हरेस्तीर्थं महेन्द्राद्रिं ततो ययौ ॥१८॥  
महेन्द्राद्रिस्थितं रामं भार्गवं क्षत्रियान्तकम् ॥  
नत्वा प्रदक्षिणीकृत्य तत्र तस्थौ हरेः सुतः ॥१९॥  
रामस्तस्याशिषं दत्वा यादवानां बलाय वै ॥  
चतुरङ्गाय राजेन्द्र योगेनार्हणमाचरत् ॥२०॥  
भक्तसूपः प्रलेहश्च रुदिका दधिशाकजाः ॥  
शिखरिण्यवलेहश्च बलका चक्षुखेरिणी ॥२१॥  
त्रिकोणशर्करायुक्तो बटको मधुशीर्षकः ॥  
फेणिका चोपरिष्टश्च शतपत्र सछिद्रकः ॥२२॥  
चक्राभचिह्नकाश्चेत्थं सुधाकुण्डलिकाः स्मृताः ॥  
घृतपूरो वायुपूरस्तथा चन्द्रकला स्मृताः ॥२३॥  
दधिस्थलीश्च कर्पूरनाडीस्थं खण्डमण्डलम् ॥  
गोधूमपरिखाश्चैव सुफलाढ्यास्तथैव च ॥२४॥  
दधिरूपो मोदकश्च शाकसौधान एव च ॥  
मण्डकापायसं युक्तं दधि गोघृतमेव च ॥२५॥  
हैयङ्गवीनमण्डूरी कुपिका पर्पटस्तथा ॥  
शक्तिका लसिका चैव सुवृत्सन्धाय एव ही ॥२६॥  
सुफलैश्च सितायुक्तैः फलानि विविधनी च ॥  
यथा मोहनभोगैश्च लवणं च तथैव च ॥२७॥  
कषायो मधुरस्तिक्तः कटुरम्लस्त्वनेकधा ॥  
षट्पञ्चाशत्तमश्चैव ह्येते भोगाः प्रकीर्तिताः ॥२८॥  
एतेषां भार्गवः शैलानकार्षीद्योगमास्थितः ॥  
सैन्ये सम्भोजिते तत्र हस्तन्यूना न तेऽभवन् ॥२९॥  
वैभवं भार्गवस्यापि दृष्ट्वा सर्वेऽतिविस्मिताः ॥  
प्रद्युम्नस्तं नमस्कृत्य यादवैः सहितस्तदा ॥३०॥  
सर्वेषां शृण्वतां राजन् पप्रच्छेदं हरेः सुतः ॥  
प्रद्युम्न उवाच -  
भगवन्भवता दत्तं सर्वेभ्यो भोजनं परम् ॥३१॥  
समृद्धयः सिद्धयश्च त्वदङ्घ्रावास्थिताः प्रभो ॥  
सर्वेषां हरिभक्तानां प्रियो भक्तस्तु को हरेः ॥  
एतन्मे ब्रूहि विप्रेन्द्र त्वं परावरवित्तमः ॥३२॥  
परशुराम उवाच -  
त्वं प्रभो किं न जानासि लोकवत्पृच्छसेऽथ माम् ॥  
लोकसङ्ग्रहमेवारात्कुर्वन् विचरसि क्षितौ ॥३३॥  
निष्किञ्चनो हरिपदाब्जपरागलुब्धः  
     श्रीमत्कथाश्रवणकीर्तनतत्परो यः ॥  
तद्‌रूपसिन्धुलहरीविनिमग्नचित्तः  
     श्रीकृष्णचन्द्रदयितः कथितः स भक्तः ॥३४॥  
दान्तो महानखिलजङ्गमवत्सलोऽयं  
     शान्तस्तितिक्षुरतिकारुणिकः सुहृत्सत् ॥  
लोकं पुनाति निजपादरजोभिरारा-  
     च्छ्रीकृष्णचन्द्रदयितः कथितः परेश ॥३५॥  
यः पारमेष्ठ्यमखिलं न महेन्द्रधिष्ण्यं  
     नो सार्वभौममनिशं न रसाधिपत्यम् ॥  
नो योगसिद्धिमभितो न पुनर्भवं वा  
     वाञ्छत्यलं परमपादरजः स भक्तः ॥३६॥  
निष्किञ्चनाः स्वकृतकर्मफलैर्विरागा  
     यत्तत्पदं हरिजना मुनयो महान्तः ॥  
भक्ता जुषन्ति हरिपादरजःप्रसक्ता  
     अन्ये विदन्ति न सुखं किल नैरपेक्ष्यम् ॥३७॥  
भक्तात्प्रियो न विदितः पुरुषोत्तमस्य  
     शम्भुर्विधिर्न च रमा न च रौहिणेयः ॥  
भक्ताननुव्रजति भक्तनिबद्धचित्त-  
     चूडामणिः सकललोकजनस्य कृष्णः ॥३८॥  
गच्छन्निजं जनमनु प्रपुनाति लोका-  
     नावेदयन्हरिजने स्वरुचिं महात्मा ॥  
तस्मादतीव भजतां भगवान्मुकुन्दो  
     मुक्तिं ददाति न कदापि सुभक्तियोगम् ॥३९॥  
श्रीनारद उवाच -  
इति श्रुत्वा यादवेन्द्रो नत्वा श्रीभार्गवोत्तमम् ॥  
प्राच्यां दिशि ययौ राजन् गङ्गासागरसङ्गमम् ॥४०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
द्राविडदेशविजयो नाम चतुर्दशोऽध्यायः ॥१४॥  
  
GO TOP
