मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षष्ठोऽध्यायः  
कृष्णचरितवर्णनम् -  
  
श्रीगर्ग उवाच -  
पुनस्ते कथयिष्यामि यशः सङ्क्षेपतो हरेः ॥  
चकार हास्यं भगवान्रुक्मिण्या सह चाद्‌भुतम् ॥१॥  
अनिरुद्धविवाहे चावधीद्‌भ्रात्रा तु रुक्मिणम् ॥  
ऊषास्वप्नकथा चित्रलेखया हरणं हरेः ॥२॥  
पौत्रस्य बन्धनं चापि बाणयादवसंयुगः ॥  
कृष्णशङ्करयोर्युद्धे ज्वरसंस्तवनं ततः ॥३॥  
बाणबाहुच्छिदो रुद्रस्तुतिर्बाणस्य रक्षणे ॥  
ऊषाप्राप्तिर्नृगाख्यानं बलस्य च व्रजागमम् ॥४॥  
गोपीविलापो रामस्य स्तुतिर्गोपीभिरेव च ॥  
यमुनाकर्षणं काशीपतिपौण्ड्रकघातनम् ॥५॥  
कृत्योत्पत्तिर्दाहनं च काश्याः कपिवधस्ततः ॥  
साम्बस्य बन्धने रामविक्रमो गजसाह्वये ॥६॥  
उग्रसेनराजसूये जघान शकुनिं हरिः ॥  
नारदेन हरेर्लीलादर्शनं गृहमेधिनाम् ॥७॥  
आह्निकं वासुदेवस्य राजदूतेन वै स्तुतिः ॥  
इन्द्रप्रस्थे च गमनमुद्धवेन च यादवैः ॥८॥  
जरासन्धं च भीमेन निजघान गिरिव्रजे ॥  
सहदेवाभिषेकं च राजभिश्च कृता स्तुतिः ॥९॥  
राजसूये हरेः पूजा शिशुपालवधस्तथा ॥  
दुर्योधनाभिमानस्य भङ्गः प्रद्युम्नशाल्वयोः ॥१०॥  
युद्धं त्रिनवरात्रं च कृष्णस्यागमनं ततः ॥  
शाल्वस्य दन्तवक्त्रस्य तद्‌भ्रातुर्लीलया वधः ॥११॥  
ततो गजाह्वये राजन्दुर्द्यूतेन च कौरवैः ॥  
विनिर्जितो भ्रातृयुक्तः सभार्यस्तु युधिष्ठिरः ॥१२॥  
वनं जगाम संस्थाप्य पृथां च विदुरगृहे ॥  
गत्वारण्ये निवासं वै चकार बहुभिर्दिनैः ॥१३॥  
ततश्च पालयामास महीं दुर्योधनो मुदा ॥  
प्रजास्तं नाभ्यनन्दन्स्म पाण्डुपुत्रे गते सति ॥१४॥  
अरण्ये वर्तमानान्वै पाण्डवान्दुःखकर्षितान् ॥  
मिलित्वाऽऽश्वासयामास ह्यनन्तश्चैकदा हरिः ॥१५॥  
दृष्ट्वाथ पाण्डवान्कृष्णो ह्याजगाम कुशस्थलीम् ॥  
उग्रसेनसुधर्मायां शशंस चेष्टितं च तत् ॥१६॥  
तच्च श्रुत्वा यादवाश्च प्रोचुः सर्वे हि विस्मिताः ॥  
यादवा ऊचुः  
किं कृतं धृतराष्ट्रेण दीना भ्रातृसुता अहो ॥१७॥  
दुर्द्यूतेन विनिर्जित्याधर्मान्निष्कासिता गृहात् ॥  
स्वाधर्मेण विनश्यन्ति कौरवा राज्यलोलुपाः ॥१८॥  
पाण्डवेभ्यस्तु भगवांस्तस्माद्दास्यति सम्पदम् ॥  
गर्ग उवाच -  
इति श्रुत्वा यादवानां वाक्यं च मधुसूदनः ॥१९॥  
आययौ वै स्वभवनं सायङ्काले नृपेश्वर ॥  
आगतं स्वात्मजं वीक्ष्य नमन्तं देवकी मुदा ॥२०॥  
दत्वाऽऽशिषं भोजनं च कारयामास वै सती ॥२१॥  
ततः स चाययौ कृष्णः स्वस्त्रीणां मन्दिराणि च ॥  
प्रियाभिः पूजितस्तत्र चकार शयनं किल ॥२२॥  
इति श्रीगर्गसंहितायामश्वमेधखण्डे  
श्रीकृष्णचरित्रवर्णनं नाम षष्ठोऽध्यायः ॥६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
