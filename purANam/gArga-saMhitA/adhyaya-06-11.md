मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - एकादशोऽध्यायः  
चक्रतीर्थे गजकुम्भी मुक्तिः-  
  
श्रीनारद उवाच -  
कुबेरमंत्रिणौ दीनौ विप्रशापविमोहितौ ।  
तत्र साक्षात्स्वयं विष्णुः प्राह तौ शरणं गतौ ॥ १ ॥  
श्रीभगवानुवाच -  
मदर्चासंयुते यज्ञे भवंतौ दुःखसंयुतौ ।  
ब्राह्मणानां वचोऽहं वै दूरीकर्तुं न च क्षमः ॥ २ ॥  
भवेतां ग्राहमातंगौ युद्धं हि युवयोर्यदा ।  
तदा वै मत्प्रसादेन प्रकृतिं स्वां गमिष्यथः ॥ ३ ॥  
श्रीनारद उवाच -  
इत्युक्तौ हरिणा तौ द्वौ राजराजस्य मंत्रिणौ ।  
बभूवतुर्ग्राहगजौ जातिस्मरणसंयुतौ ॥ ४ ॥  
घंटानादोऽभवद्ग्राहो गोमत्यां च शतं समाः ।  
विकरालो महाभीमः शश्वद्‌रौद्रवपुर्द्धरः ॥ ५ ॥  
पार्श्वमौलिर्गजेंद्रोऽभूद्‌रैवतस्य गिरेर्वने ।  
चतुर्दंतः कज्जलाभः पृष्ठप्रोच्चो धनुःशतम् ॥ ६ ॥  
वंजुलैः कुरवैः कुंदैर्बदरैर्वेत्रवेणुभिः ।  
रंभाभूर्जवटैर्युक्ते कोविदारासनार्जुनैः ॥ ७ ॥  
मंदारपाटलाशोक-चूतचंपकचन्दनैः ।  
पनसोदुम्बराश्वत्थ-खर्जूरैर्बीजपूरकै ॥ ८ ॥  
प्रियालाम्रातकाम्रैश्च क्रमुकैः परिमंडिते ।  
रैवतस्य वने दीर्घे विचचार महागजः ॥ ९ ॥  
एकदा माधवे मासि गजेंद्रो गिरिगह्वरात् ।  
स्नातुं तां गोमतीं गंगामाययौ सगणो नदन् ॥ १० ॥  
चिरं समवगाह्याप्सु शुंडादंडैरितस्ततः ।  
करेण कलभान् सर्वान् स्नापयामास नागराट् ॥ ११ ॥  
महान् ग्राहोऽपि तत्रस्थो बलीयान् दैवनोदितः ।  
अग्रहीच्चरणे नागं क्रोधपूरितविग्रहः ॥ १२ ॥  
तेनैव तद्गृहे नीतो गजेन्द्रो बलदर्पितः ।  
तमाकृष्य बहिः प्राप्तं पुनस्तेन विकर्षितः ॥ १३ ॥  
करणेवश्च कलभास्तं तारयितुमक्षमाः ।  
एवं तयोर्युध्यतोश्च कर्षतोर्हि बहिर्मिथः ॥ १४ ॥  
पंचशत्पंचवर्षाणि व्यतीयुः पश्ततां सताम् ।  
एवं कश्मलमापन्नो गजो जातिस्मरो महान् ॥ १५ ॥  
प्रेमलक्षणया भक्त्या हरिपादकृताश्रयः ।  
सस्मार श्रीहरिं देवं मृत्युपाशवशं गतः ॥ १६ ॥  
गजेन्द्र उवाच -  
श्रीकृष्ण कृष्णसख कृष्णवपुर्दधान  
     कृष्णाय ते प्रणतिरस्तु सुरेश विष्णो ।  
पूर्ण प्रभो परमपावन पुण्यकीर्ते  
     मां पाहि पाहि परमेश्वर पापपाशात् ॥ १७ ॥  
श्रीनारद उवाच -  
एवं ग्राहगृहीतांगं स्मरंतं च हरिं हरिः ।  
ज्ञात्वाऽऽरुह्य खगं वेगादधावद्दीनवत्सलः ॥ १८ ॥  
स्वयं खगात्समुत्तीर्य धावंश्चक्रं समाक्षिपत् ।  
चक्रे प्राप्ते पूर्वमेव ग्राहस्यापि शिरोऽद्‌भुतम् ॥ १९ ॥  
दैन्यं प्राप्ते धनमिव देहाद्‌भिन्नं बभूव ह ।  
पश्चात्प्रपतितं चक्रं गोमत्यां च हृदे नदत् ।  
पाषाणनिचयान्सर्वान्चक्राकारांश्चकार ह ॥ २० ॥  
तन्नेमिसंघर्षभवं चक्रतीर्थं शुभावहम् ।  
तच्चक्रदर्शनाद्‌राजन् ब्रह्महत्या प्रमुच्यते ॥ २१ ॥  
ग्राहश्छिन्नशिरा भूत्वा पूर्वरूपं दधार ह ।  
श्रीकृष्णानुग्रहाद्धस्ती दिव्यरुपो बभूव सः ॥ २२ ॥  
परिक्रम्य हरिं नत्वा स्तुत्वा देवं कृतांजलिः ।  
कुबेरमंत्रिणौ तौ द्वौ जग्मतुः स्वपदं पुनः ॥ २३ ॥  
देवेषु पुष्पं वर्षत्सु जयध्वनिनदत्सु च ।  
जगाम भगवान्साक्षात्स्वं धाम प्रकृतेः परम् ॥ २४ ॥  
चक्रतीर्थकथामेनां य श्रृणोति नरोत्तमः ।  
चक्रतीर्थस्नानफलं संप्राप्नोति न संशयः ॥ २५ ॥  
गजग्राहकथां पुण्यां यः श्रृणोति समाहितः ।  
दुःस्वप्नं नश्यते तस्य सुस्वप्नं भवति ध्रुवम् ॥ २६ ॥  
श्रीकृष्णस्य प्रसादेन याति विष्णोः परं पदम् ॥ २७ ॥  
इति श्रीगर्गसंहितायां द्वारकाखंडे श्रीनारद बहुलाश्व संवादे  
चक्रतीर्थोत्पतौ गजग्राहमोक्षो नामैकादशोऽध्यायः ॥ ११ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
