मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - पञ्चचत्वारिंशोऽध्यायः  
रागरागिणीकृतं कृष्णध्यानम् -  
  
श्रीनारद उवाच -  
भैरवाद्या रागगणाः पुरः प्राप्ता हरेः प्रभोः ॥  
रूपानुरूपावयवां तनुं दृष्ट्वातिहर्षिताः ॥१॥  
यत्र यत्र च तेषां वै दृष्टिः प्राप्ता हरेस्तनौ ॥  
तत्र स्थिता च निर्गन्तुं लावण्यान्न शशाक ह ॥२॥  
अहो श्रीकृष्णचन्द्रस्य रूपमत्यद्‌भुतं हरेः ॥  
दृष्टोपवर्णनं तस्य चक्रुस्तेऽपि पृथक् पृथक् ॥३॥  
भैरव उवाच -  
भज हरिजानुद्वयमिति लक्ष्मीः ॥  
भजति सदाङ्के कमलकराभ्याम् ॥४॥  
मेघमल्लार उवाच -  
ऊरू विष्णो रम्भाखण्डौ हेमस्तम्भौ ध्याये वन्द्यौ ॥  
ओजः पूर्णौ शोभायुक्तौ वस्त्रपीतौ कृष्णस्योभौ ॥५॥  
दीपक उवाच -  
सकलसुखकरं कनकरुचिधरम् ॥  
प्रथितहरिपदं भजत कटितले ॥६॥  
मालकोश उवाच -  
कटी केशवाद्या हरेरस्ति तत्र  
     नृणां नेत्रयोर्दृष्टिमानं हरन्ति ॥  
परं कम्पिता मन्दगच्छत्समीरैः  
     सुनम्रेण सा सर्वचेतोहरेत्थम् ॥७॥  
श्रीराग उवाच -  
नाभेः सरः पुष्करकुण्डवच्च  
     तल्लसत्त्रिवल्ल्यूर्मिमनोहरं पदम् ॥  
रोमावलिप्रोज्झितकामकाननं  
     भजामि नित्यं हृदि राधिकापतेः ॥८॥  
हिण्डोल उवाच -  
अक्षरपङ्क्तिः किन्न्वलिपङ्क्तिः पिप्पलपत्रे मोहनमाला ॥  
किं कमले यच्छ्यामलरेखा किं ह्युदरे रोमावलिरेखा ॥९॥  
भैरवरागिण्य ऊचुः  
पीतपटं यत्कृष्णहरेरिन्द्रधनुर्वद्दीप्तियुतम् ॥  
काञ्चनशिल्पैश्चारुचितद्‌भजन्नॄणां दुःखहरम् ॥१०॥  
भैरवपुत्रा ऊचुः  
चतुःसमुद्रा इव विश्वपूरका आनन्ददा एव चतुष्पदार्थवत् ॥  
ते बाहवो लोकवितानदण्डवज्जयन्ति भूधारणदिग्गजा इव ॥११॥  
मेघमल्लाररागिण्य ऊचुः  
अरुणबिम्बफलद्युतिमण्डितं  
     भज हरेरधरं मधुरं मनः ॥  
नवजपादलमल्लसुविग्रहं  
     सकलवल्लभभूमिपतेः प्रभोः ॥१२॥  
मेघमल्लारपुत्रा ऊचुः  
कर्पूरकेतकसुमौक्तिकहीरकाणां  
     श्रीखण्डचन्द्रचपलामृतमल्लिकानम् ॥  
तेषां रुचेश्च परिभावमकारि पूर्वं  
     या दन्तपङ्क्तिरमला स्मरतां परस्य ॥१३॥  
दीपकरागिण्य ऊचुः  
नयनयुगलजातं पातु नोऽहर्निशं ते  
     मदनशरपरोक्षं सर्वलावण्यदीक्षम् ॥  
परिहृतसुरवृक्षं कोटिशो लक्षलक्षं  
     निजजनकृतरक्षं दानदक्षं कटाक्षम् ॥१४॥  
दीपकपुत्रा ऊचुः  
किं वा कुलिङ्गयुगलं नवपद्ममध्ये  
     दुःखक्षायाय वसतां निशितासियुग्मम् ॥  
जैत्रं धनुर्जयति किं मकरध्वजस्य  
     भ्रूमण्डलं किमथ चन्द्रमुखे परस्य ॥१५॥  
मालकोशरागिण्य ऊचुः  
परिनृत्यति इन्दुमण्डले फणिपत्न्याविव लोलकुण्डले ॥  
कमले मकरन्दनिर्भरे भ्रमरालीव सुगण्डमण्डले ॥१६॥  
मालकोशपुत्रा ऊचुः  
रविरेव खमण्डले किमु यदुभर्तुस्त्वथवा घने तडित् ॥  
अधितिष्ठति गण्डमण्डलं द्युतिखण्डं कलधौतकुण्डलम् ॥१७॥  
श्रीरागिण्य ऊचुः  
कलिङ्गयोः खञ्जनयोः किलारादापत्यतां युद्धमभूदलीनाम् ॥  
तेषां गतः कीर उषःप्रफुल्ले चकास्ति पद्मेऽरुणबिम्बलिप्सुः ॥१८॥  
श्रीरागपुत्रा ऊचुः  
परिकरीकृतपीतपटं हरिं शिखिकिरीटनतीकृतकन्धरम् ॥  
लगुडवेणुकरं चलकुण्डलं पटुतरं नतवेषधरं भजे ॥१९॥  
हिण्डोलरागिण्य ऊचुः  
अतसीकुसुमोपमेयकान्ति-र्यमुनाकूलकदम्बमध्यवर्ती ॥  
नवगोपवधूविहारशाली वनमाली वितनोतु मङ्गलानि ॥२०॥  
हिण्डोलपुत्रा ऊचुः -  
हरे मत्समः पातकी नास्ति भूमौ      तथा त्वत्समो नास्ति पापापहारी ॥  
इति त्वां च मत्वा जगन्नाथदेवं      यथेच्छा भवेत्ते तथा मां कुरु त्वम् ॥२१॥  
श्रीनारद उवाच -  
इति रागकृतं ध्यानं यः शृणोति पठेत्सदा ॥  
तन्नेत्रगोचरो याति भगवान् भक्तवत्सलः ॥२२॥  
इत्थं स्वं दर्शनं दत्वा वेदादिभ्यो हरिः स्वयम् ॥  
बभूव पश्यतं तेषां शार्ङ्‌गपाणिश्चतुर्भुजः ॥२३॥  
कृत्वा तु दर्शनं विष्णोर्गते देवे गणैः सह ॥  
सैन्ये सुतं शम्बरारिं स्थापयित्वा यदूत्तमम् ॥२४॥  
द्वारकां स्वां पुरीं गन्तुं मनश्चक्रे परात्परः ॥२५॥  
मञ्जीरघण्टाकलकिङ्किणीकलं  
     सुकांस्यपात्रध्वनिना रथेन ॥  
सुग्रीवमुख्यैः स च चञ्चलाश्वै-  
     र्नियोजितैर्मैथिल दारुकेण ॥२६॥  
युतेन सद्‌रत्नमता श्रुतिस्वनैः  
     प्रभञ्जनैजद्‌गरुडध्वजेन ॥  
विहाय तां वेदपुरीं परात्मा  
     ययौ पुरीं यादववृन्दमण्डिताम् ॥२७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
श्रीकृष्णध्यानवर्णनं नाम पञ्चचत्वारिंशोऽध्यायः ॥४५॥  
  
GO TOP
