पुढचा अध्याय  
श्रीगर्गसंहिता  
वृन्दावनखण्ड - द्वितीयोऽध्यायः  
गिरिराजोत्पत्तिकथनम् -  
  
नन्द उवाच -  
हे सन्नन्द महाप्राज्ञ सर्वज्ञोऽसि बहुश्रुतः ।  
व्रजमन्दलमाहात्म्यं वदतस्ते मुखाच्छ्रुतम् ॥ १ ॥  
गिरिर्गोवर्धनो नाम तस्योत्पत्तिञ्च मे वद ।  
कस्मादेनं गिरिवरं गिरिराजं वदन्ति हि ॥ २ ॥  
यमुनेयं नदी साक्षात्कस्मात्लोकात्समागताः ।  
तन्माहात्म्यं च वद मे त्वमसि ज्ञानिनां वरः ॥ ३ ॥  
सन्नन्द उवाच -  
एकदा हस्तिनपुरे भीष्मं धर्मभृतां वरम् ।  
पप्रच्छ पाण्डुरित्थं तं जनानां चानुशृण्वताम् ॥ ४ ॥  
परिपूर्णतमः साक्षाच्छ्रीकृष्णो भगवान् स्वयम् ।  
असङ्ख्यब्रह्माण्डपतिः गोलोकाधिपतिः प्रभुः ॥ ५ ॥  
भुवो भारावताराय गच्छन् देवो जनार्दनः ।  
राधां प्राह प्रिये भीरु गच्छ त्वमपि भूतले ॥ ६ ॥  
राधोवाच -  
यत्र वृन्दावनं नास्ति न यत्र यमुना नदी ।  
यत्र गोवर्धनो नास्ति तत्र मे न मनःसुखम् ॥ ७ ॥  
सन्नन्द उवाच -  
वेदनागक्रोशभूमिं स्वधाम्नः श्रीहरिः स्वयम् ।  
गोवर्धनं च यमुनां प्रेषयामास भूपरि ॥ ८ ॥  
वेदनागक्रोशभूमिः सापि चात्र समागता ।  
चतुर्विंशद्‌वनैर्युक्ता सर्वलोकैश्च वन्दिता ॥ ९ ॥  
भारतात्पश्चिमदिशि शाल्मलीद्वीपमध्यतः ।  
गोवर्धनो जन्म लेभे पत्न्यां द्रोणाचलस्य च ॥ १० ॥  
गोवर्धनोपरि सुराः पुष्पवर्षं प्रचक्रिरे ।  
हिमालयसुमेर्वाद्याः शैलाः सर्वे समागताः ॥ ११ ॥  
नत्वा प्रदक्षिणीकृत्य पूजां कृत्वा विधानतः ।  
गोवर्धनस्य परमां स्तुतिं चक्रुर्महाद्रयः ॥ १२ ॥  
शैला ऊचुः -  
त्वं साक्षात्कृष्णचन्द्रस्य परिपूर्णतमस्य च ।  
गोलोके गोगणैर्युक्ते गोपीगोपालसंयुते ॥ १३ ॥  
त्वं हि गोवर्धनो नाम वृन्दारण्ये विराजसे ।  
त्वन्नो गिरीणां सर्वेषां गिरिराजोऽसि साम्प्रतम् ॥ १४ ॥  
नमो वृन्दावनाङ्काय तुभ्यं गोलोकमौलिने ।  
पूर्णब्रह्मातपत्राय नमो गोवर्धनाय च ॥ १५ ॥  
सन्नन्द उवाच -  
इति स्तुत्वाथ गिरयो जग्मुः स्वं स्वं गृहं ततः ।  
शैलो गिरिवरः साक्षाद्‌गिरिराज इति स्मृतः ॥ १६ ॥  
एकदा तीर्थयायी च पुलस्त्यो मुनिसत्तमः ।  
द्रोणाचलसुतं श्यामं गिरिं गोवर्धनं वरम् ॥ १७ ॥  
माधवीलतिकापुष्पं पलभारसमन्वितम् ।  
निर्झरैर्नादितं शान्तं कन्दरामङ्गलायनम् ॥ १८ ॥  
तपोयोग्यं रत्नमयं शतशृङ्गं मनोहरम् ।  
चित्रधातुविचित्राङ्गं सटङ्कं पक्षिसङ्कुलम् ॥ १९ ॥  
मृगैः शाखामृगैर्व्याप्तं मयूरध्वनिमण्डितम् ।  
मुक्तिप्रदं मुमुक्षूणां तं ददर्श महामुनिः ॥ २० ॥  
तल्लिप्सुर्मुनिशार्दूलो द्रोणपार्श्वं समागतः ।  
पूजितो द्रोणगिरिणा पुलस्त्यः प्राह तं गिरिम् ॥ २१ ॥  
पुलस्त्य उवाच -  
हे द्रोण त्वं गिरिन्द्रोऽसि सर्वदेवैश्च पूजितः ।  
दिव्यौषधिसमायुक्तः सदा जीवनदो नृणाम् ॥ २२ ॥  
अर्थी तवान्तिके प्राप्तः काशीस्थोऽहं महामुनिः ।  
गोवर्धनं सुतं देहि नान्यैर्मेऽत्र प्रयोजनम् ॥ २३ ॥  
विश्वेश्वरस्य देवस्य काशीनाम्ना महापुरी ।  
यत्र पापी मृतः सद्यः परं मोक्षं प्रयाति हि ॥ २४ ॥  
यत्र गङ्गाऽऽगता साक्षाद्‌विश्वनाथोऽपि यत्र वै ।  
तत्रैव स्थापयिष्यामि जातोऽयं मे मनोरथः ॥ २६ ॥  
सन्नन्द उवाच -  
पुलस्त्यवचनं श्रुत्वा स्वसुतस्नेहविह्वलः ।  
अश्रुपूर्णो द्रोणगिरिस्तं मुनिं वाक्यमब्रवीत् ॥ २७ ॥  
द्रोण उवाच -  
पुत्रस्नेहाकुलोऽहं वै पुत्रो मेऽयमतिप्रियः ।  
ते शापभयभीतोऽहं वदाम्येनं महामुने ॥ २८ ॥  
हे पुत्र गच्छ मुनिना भारते कर्मके शुभे ।  
त्रैवर्ग्यं लभ्यते यत्र नृभिर्मोक्षमपि क्षणात् ॥ २९ ॥  
गोवर्धन उवाच -  
मुने कथं मां नयसि लम्बितं योजनाष्टकम् ।  
योजनद्वयमुच्चाङ्गं पञ्चयोजनविस्तृतम् ॥ ३० ॥  
पुलस्त्य उवाच -  
उपविश्य करे मे त्वं गच्छ पुत्र यथासुखम् ।  
वाहयामि करे त्वां वै यावत्काशीं समागतः ॥ ३१ ॥  
गोवर्धन उवाच -  
मुने यत्र स्थले भूम्यां स्थापनां मे करिष्यसि ।  
करिष्यामि न चोत्थानं तद्‌भूम्याः शपथो मम ॥ ३२ ॥  
पुलस्त्य उवाच -  
अहमाशाल्मलिद्वीपान् मर्यादीकृत्य कौसलम् ।  
न स्थापनां करिष्यामि शपथस्तेऽपि मे पथि ॥ ३३ ॥  
सन्नन्द उवाच -  
मुनेः करतले तस्मिन्नारुरोह महाचलः ।  
प्रणम्य पितरं द्रोणमश्रुपूर्णाकुलेक्षणः ॥ ३४ ॥  
मुनिस्तं दक्षिणकरे धृत्वा गच्छन् शनैः शनैः ।  
स्वतेजो दर्शयन् नॄणां प्राप्तोऽभूद्‌व्रजमण्डले ॥ ३५ ॥  
जातिस्मरो गिरिस्तत्र प्राहेदं पथि चिन्तयन् ।  
परिपूर्णतमः साक्षाच्छ्रीकृष्णो भगवान् स्वयम् ॥ ३६ ॥  
अखण्डब्रह्माण्डपतिर्व्रजेऽत्रावतरिष्यति ।  
बाललीलां च कैशोरीं चेष्टां गोपालबालकैः ॥ ३७ ॥  
दानलीलां मानलीलां हरिरत्र करिष्यति ।  
तस्मान्मया न गन्तव्यं भूमिश्चेयं कलिन्दजा ॥ ३८ ॥  
गोलोकाद्‌राधया सार्धं श्रीकृष्णोऽत्रागमिष्यति ।  
कृतकृत्यो भविष्यामि कृत्वा तद्दर्शनं परम् ॥ ३९ ॥  
एवं विचार्य मनसा भूरि भारं ददौ करे ।  
तदा मुनिश्च श्रान्तोऽभूद्‌भूतपूर्वं गतस्मृतिः ॥ ४० ॥  
करादुत्तार्य तं शैलं निधाय व्रजमण्डले ।  
लघुशङ्काजयार्थं हि गतोऽभूद्‌भारपीडितः ॥ ४१ ॥  
कृत्वा शौचं जले स्नात्वा पुलस्त्यो मुनिसत्तमः ।  
उत्तिष्ठेति मुनिः प्राह गिरिं गोवर्धनं परम् ॥ ४२ ॥  
नोत्थितं भूरिभाराढ्यं कराभ्यां तं महामुनिः ।  
स्वतेजसा बलेनापि गृहीतुमुपचक्रमे ॥ ४३ ॥  
मुनिना सङ्गृहीतोऽपि गिरिराजो गिराऽऽर्द्रया ।  
न चलालाङ्गुलिं किञ्चित् तदपि द्रोणनन्दनः ॥ ४४ ॥  
सन्नन्द उवाच -  
गच्छ गच्छ गिरिश्रेष्ठ भारं मा कुरु मा कुरु ।  
मया ज्ञातोऽसि रुष्टस्त्वमभिप्रायं वदाशु मे ॥ ४५ ॥  
गोवर्धन उवाच -  
मुनेऽत्र मे न दोषोऽस्ति त्वया मे स्थापना कृता ।  
करिष्यामि न चोत्थानं पूर्वं मे शपथः कृतः ॥ ४६ ॥  
सन्नन्द उवाच -  
पुलस्त्यो मुनिशार्दूलः क्रोधात् प्रचलितेन्द्रियः ।  
स्फुरदोष्ठो द्रोणपुत्रं शशाप विगतोद्यमः ॥ ४७ ॥  
सन्नन्द उवाच -  
गिरे त्वयातिधृष्टेन न कृतो मे मनोरथः ।  
तस्मात्तु तिलमात्रं हि नित्यं त्वं क्षीणतां व्रज ॥ ४८ ॥  
सन्नन्द उवाच -  
काशीं गते पुलस्त्यर्षावयं गोवर्धनो गिरिः ।  
नित्यं सङ्क्षीयते नन्द तिलमात्रं दिने दिने ॥ ४९ ॥  
यावद्‌भागीरथी गङ्गा यावद्‌गोवर्धनो गिरिः ।  
तावत्कलेः प्रभावस्तु भविष्यति न कर्हिचित् ॥ ५० ॥  
गोवर्धनस्य प्रकटं चरित्रं  
     नृणां महापापहरं पवित्रम् ।  
मया तवाग्रे कथितं विचित्रं  
     सुमुक्तिदं कौ रुचिरं न चित्रम् ॥ ५१ ॥  
इति श्रीगर्गसंहितायां वृन्दावनखण्डे नारदबहुलाश्वसंवादे  
गिरिराजोत्पत्तिकथनं नाम द्वितीयोऽध्यायः ॥ २ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
