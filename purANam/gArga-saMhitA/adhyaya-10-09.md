मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - नवमोऽध्यायः  
उग्रसेनसभायां गर्गागमनम् -  
  
गर्ग उवाच -  
अथ राजा कुशस्थल्यां गते देवर्षिसत्तमे ॥  
स्वदूतान्प्रेषयामास मामानेतुं नृपेश्वर ॥१॥  
त ऊचुरुग्रसेनस्य ममाग्रे वचनं नराः ॥  
दूता ऊचुः  
देवदेव मुने ब्रह्मन्भूदेवानां शिरोमणे ॥२॥  
अस्माकं वचनं सर्वं कृपया शृणु विस्तरात् ॥  
कृष्णेच्छया द्वारकायामुग्रसेनेन भो मुने ॥३॥  
निरूपितं क्रतुवरं तव शिष्येण धीमता ॥  
त्वमागच्छ मुने शीघ्रं तस्मिन् यज्ञमहोत्सवे ॥४॥  
श्रीगर्ग उवाच -  
तेषामहं वचः श्रुत्वा जग्मिवान्द्वारकां पुरीम् ॥  
गर्गाचलान्नृपश्रेष्ठ यज्ञकौतुकसंयुतः ॥५॥  
ततो दृष्टा पुरी दूराच्चानर्ते द्वारका मया ॥  
नानाद्रुमगणैर्जुष्टा नानाचोपवनैर्युता ॥६॥  
नानातडागैर्वापीभिर्नानापक्षिगणैस्तथा ॥  
नीलरक्तसिताम्भोजैः पीतपद्मैः सरोवराः ॥  
राजन्ते कुमुदैश्चैव शुकपुष्पैर्नृपेश्वर ॥७॥  
बिल्वैः कदम्बैर्न्यग्रोधैः शालैस्तालैस्तमालकैः ॥  
बकुलैर्नागपुन्नागैः कोविदारैश्च पिप्पलैः ॥  
जम्बीरैर्हारसिङ्गारैराम्रैराम्रातकैरपि ॥८॥  
केतकीभिर्गोस्तनीभिः कदलीभिश्च जम्बुभिः ॥  
श्रीफलैः पिण्डखर्जूरैः खदिरैः पत्रबिन्दुभिः ॥९॥  
अगरैस्तगरैश्चैव चन्दनै रक्तचन्दनैः ॥  
पलाशैश्च कपित्थैश्च प्लक्षैर्वेत्रैश्च वेणुभिः ॥१०॥  
मल्लिकाभिर्यूथिकाभिर्मोदिनीभिर्महीरुहैः ॥  
तथा मदनबाणैश्च सहस्रांशुमुखद्रुमैः ॥११॥  
प्रियावंशैर्गुल्मवंशैः कर्णिकारैश्च पुष्पितैः ॥  
सहस्राख्यैः कन्दुकैर्वै चागस्त्यैश्च सुदर्शनैः ॥१२॥  
चन्द्रकाख्यैश्च कुन्दैश्च कर्णपुष्पैश्च दाडिमैः ॥  
अनुजीरैर्नागरङ्गैराडुकीजानकीफलैः ॥१३॥  
पूगीफलैर्बदामैश्च तूलै राजादनैद्रुमैः ॥  
एलाभिः सेवतीभिश्च तथा वै देवदारुभिः ॥१४॥  
ईदृशैश्च महावृक्षैः शोभिता नगरी हरेः ॥  
कूजन्ति यत्र राजेन्द्र मयूराः सारसाः शुकाः ॥१५॥  
हंसाः पारावताश्चैव कपोताः कोकिलास्तथा ॥  
सारिकाश्चक्रवाकाश्च खञ्जनाश्चटकाः किल ॥१६॥  
एते पक्षिगणाः सर्वे वैकुण्ठाच्च समागताः ॥  
कृष्ण कृष्णेति मधुरां वाणीं गायन्ति यत्र हि ॥१७॥  
इत्थं पश्यन् व्रजन्‌राजन्ददर्श द्वारकामहम् ॥  
ताम्ररौप्यसुवर्णैश्च त्रिभिर्दुर्गैश्च वेष्टिताम् ॥१८॥  
गिरिणा रैवतेनापि देववृक्षमयेनच च ॥  
रत्नाकरेण गोमत्याऽऽवृतां परिखभूतया ॥१९॥  
कृष्णस्य नगरीं रम्यां कृतकौतुकतोरणाम् ॥  
मुदायुक्तजनाकीर्णां सुवर्णभवनैर्युताम् ॥२०॥  
तथा हाटकहट्टाभिः पताकाभिश्च मण्डिताम् ॥  
विष्णोश्च मन्दिरैः प्रोच्चैर्महेशस्यालयैर्युताम् ॥२१॥  
यदुभिश्च महाशूरैर्विमानैश्च सहस्रशः ॥  
शतशृङ्गाटकैश्चैव कलशैर्भर्मकर्बुरैः ॥२२॥  
रथ्याभिर्मन्दुराभिश्च दन्तिशालाभिरेव च ॥  
गोशालाभिश्च शालाभिः सुरौप्यपथिभिर्युताम् ॥२३॥  
प्रासादैर्नवलक्षैश्च कृष्णस्य परमात्मनः ॥  
तथा षोडशसाहस्रैर्भवनैर्वेष्टितां पुरीम् ॥२४॥  
द्वारे द्वारे द्वारकायां शूरा वीराश्च कोटिशः ॥  
रक्षन्त्यहर्निशं राजन्सर्वशस्त्रधराः किल ॥२५॥  
प्रगायन्ति जनाः सर्वे श्रीकृष्णबलदेवयोः ॥  
गृहे गृहे च नामानि शृण्वन्ति चरितानि च ॥२६॥  
इत्थं विलोकयन्सर्वान्सुधर्मायामहं गतः ॥  
कृष्णेति पादुकारूढस्तुलसीमालया जपन् ॥२७॥  
अथोग्रसेनो राजर्षिर्दृष्ट्वा मां च समागतम् ॥  
समुत्थाय मुदायुक्तः शक्रसिंहासनात्किल ॥२८॥  
षट्पञ्चाशत्कोटिसङ्ख्यैर्यादवैः सह भूपते ॥  
नत्वा सिंहासने स्थाप्य पूजयामास चाहुकः ॥२९॥  
मदङ्घ्री चावनिज्याथ यादवानां च सन्निधौ ॥  
पादोदकं स्वशिरसि धृत्वा प्राह नृपेश्वरः ॥३०॥  
उगेसेन उवाच -  
विप्रेन्द्र नारदमुखाच्छ्रुतं यस्य महत्फलम् ॥  
तं यज्ञमश्वमेधाख्यं करिष्येऽहं तवाज्ञया ॥३१॥  
यस्याङ्घ्रिसेवया पूर्वे मनोरथमहार्णवम् ॥  
तेरुर्जगत्तृणीकृत्य स कृष्णश्चात्र वर्त्तते ॥३२॥  
श्रीगर्ग उवाच -  
यादवेन्द्र महाराज सम्यग्व्यसितं त्वया ॥  
हयमेधेन ते कीर्तिस्त्रिलोक्यां सम्भविष्यति ॥३३॥  
कः प्रयास्यति रक्षार्थं तुरगस्य नृपेश्वर ॥  
बहवः शत्रवः सन्ति तस्मात्तं निश्चयं कुरु ॥३४॥  
वर्षमात्रं प्रकर्तव्यमसिपत्रव्रतं त्वया ॥  
तदा तु कुशलेनापि भविष्यति क्रतूत्तमः ॥३५॥  
प्रद्युम्नेन राजसूये जिता सर्वा मही पुरा ॥  
तुरङ्गास्याद्य रक्षार्थं तं पुनः किं नियोक्ष्यसि ॥३६॥  
इति मद्वचनं श्रुत्वा राजा चिन्तापरायणः ॥  
ददर्श संस्थितं नॄणां सर्वदुःखहरं हरिम् ॥३७॥  
तदैव भगवान्दृष्ट्वा शोकेनापूरितं नृपम् ॥  
ताम्बूलवीटकं नीत्वा प्रहसन्निदमब्रवीत् ॥३८॥  
श्रीकृष्ण उवाच -  
भोः शूरा यादवाः सर्वे बलिनो रणकोविदाः ॥  
उग्रसेनस्य चाग्रे वै शृण्वन्तु मम भाषितम् ॥३९॥  
यो मोचयति राजभ्यो हयमेधतुरङ्गमम् ॥  
महारथी मनस्वी च सोऽयं गृह्णातु वीटकम् ॥४०॥  
इति श्रुत्वा हरेर्वाक्यं यादवा युद्धकोविदाः ॥  
परस्परं् प्रपश्यन्तो गतमानाः पुनः पुनः ॥४१॥  
संस्थितो घटिकामात्रं रेजे ताम्बूलबीटकः ॥  
कृष्णस्य सुन्दरे हस्ते यथा तामरसे शुकः ॥४२॥  
ततश्च सर्वेषु गतेषु तूष्णी-  
     मूषापतिश्चापधरो महात्मा ॥  
प्रगृह्य ताम्बूलचयं नृपेन्द्र  
     नत्वा च कृष्णं निजगाद सद्यः ॥४३॥  
श्रीअनिरुद्ध उवाच -  
अहं हि श्यामकर्णस्य राजन्येभ्यश्च पालनम् ॥  
करिष्यामि जगन्नाथ तस्मान्मां त्वं् नियोजय ॥४४॥  
न करिष्ये घोटकस्य पालनं यदि तच्छृणु ॥  
प्रतिज्ञां मम गोविन्द दीनस्य दीनवत्सल ॥४५॥  
ब्राह्मणीगमनात्क्षत्री वैश्यस्य शूद्र एव च ॥  
यां गतिं प्राप्नुयान्नूनं तामहं दुःखदायिनीम् ॥४६॥  
विप्रं कृत्वा गुरुं पूर्वं पश्चात्तं यो न सेवते ॥  
स याति यां गतिं देव प्राप्नुयां तामहं ध्रुवम् ॥४७॥  
गर्ग उवाच -  
इति तद्वाक्यमाकर्ण्य यादवा विस्मयं गताः ॥  
तदैव कृष्णः सन्तुष्टो जग्राह पौत्रमेव च ॥४८॥  
ततो हरिः सुधर्मायामनिरुद्धं कृताञ्जलिम् ॥  
सर्वेषां शृण्वतां प्राह घननिर्हादया गिरा ॥४९॥  
श्रीकृष्ण उवाच -  
अनिरुद्ध तुरङ्गस्य वर्षमात्रं च पालनम् ॥  
राजन्येभ्यश्च कृत्वा त्वं पुनरागच्छ चात्र वै ॥५०॥  
इति श्रीगर्गसंहितायां हयमेधचरित्रे  
सुमेरौ गर्गागमनं नाम नवमोऽध्यायः ॥९॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
