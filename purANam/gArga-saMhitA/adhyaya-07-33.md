मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - त्रयस्त्रिंशोऽध्यायः  
भूतसन्तापनदैत्यवधम् -  
  
श्रीनारद उवाच -  
हृष्टं निपतितं श्रुत्वा शकुनिः क्रोधमुर्छितः ॥  
भ्रातॄन्सम्प्रेषयामास देवानां भयकारकान् ॥१॥  
भूतसन्तापनो नाम गजमारुह्य निर्गतः ॥  
वृकः खरं समारुह्य कालनाभोऽथ सूकरम् ॥२॥  
महानाभो मत्तपुष्टं हरिश्मश्रुस्तिमिङ्गिलम् ॥  
वैजयन्तं रथं जैत्रं मयदैत्यविनिर्मितम् ॥३॥  
पञ्चयोजनविस्तीर्णं सहस्राश्वनियोजितम् ॥  
मायामयं कामगं च पताकाशतसंवृतम् ॥४॥  
सहस्रकलशाढ्यं च मुक्तादामविलम्बितम् ॥  
रत्नभूषणभूषाढ्यं शतचन्द्रसमोज्ज्वलम् ॥५॥  
सहस्रचक्रसंयुक्तम् घण्टाकारविभूषणम् ॥  
आरुह्य शकुनिः पश्चाद्योद्धुकामो विनिर्ययौ ॥६॥  
अक्षौहिणीभिर्द्वादशभिर्दैत्यानां मैथिलेश्वर ॥  
धनुःस्वनैर्वीरशब्दैरश्वहेषारथस्वनैः ॥७॥  
चीत्कारैर्हस्तिनामाशामण्डलं तु जगर्ज ह ॥  
दैत्यसेनाप्रयाणेन चकम्पे मण्डलं भुवः ॥८॥  
निपेतुर्गिरयोऽनेका विचेलुः सिन्धवो नृप ॥  
निपातितार्गला देवैर्बभूवाश्वमरावती ॥९॥  
तत्सैन्यं भीषणं दृष्ट्वा प्रद्युम्नो धन्विनां वरः ॥  
बली धैर्यधरः कार्ष्णिः प्राहेदं यदुपुङ्गवान् ॥१०॥  
प्रद्युम्न उवाच -  
इदं शरिरं भुवि पाञ्चभौतिकं  
     फेनोपमं कर्मगुणादिनिर्मितम् ॥  
गतागतं कालवशं कदापि  
     बुधा न शोचन्ति यथार्भकैः कृतम् ॥११॥  
गच्छन्ति चोर्ध्वं किल सात्विका जना  
     मध्ये च तिष्ठन्ति हि राजसा नराः ॥  
अधः प्रगच्छन्ति हि तामसाः परे  
     मुहुर्मुहुस्ते विचरन्ति कर्मभिः ॥१२॥  
बिभेत्ययं वा किल सर्वतो यथा  
     नेत्रभ्रमेणाचलतीव भूर्वृथा ॥  
तथा च सर्वं मनसा कृतं जग-  
     त्काचेऽर्भकं ह्यभर्क आवृतो यथा ॥१३॥  
यथा सुखं मण्डलवर्तिनां चलं  
     तथास्ति पातालनिवासिनामपि ॥  
तथामराणां क्रतुभिः कृतं स्मरे-  
     त्सर्वं त्यजेत्ततृणवत्परो जनाः ॥१४॥  
ऋतोर्गुणा देहगुणाः स्वभावा  
     अहर्दिनं यान्ति यथा तथा जनः ॥  
दृश्यं च यद्यन्न हि किञ्चिदस्ति  
     यथा व्रजे गच्छति पान्थसङ्गमम् ॥१५॥  
दृष्टं यथा वस्तु यदोल्कया तथा  
     परे गते किं ह्युभयप्रयोजनम् ॥  
विधाय मार्गं विचरेच्छिवस्य  
     पश्यन्हि सर्वत्र हरिं परेश्वरम् ॥१६॥  
यथेन्दुरेको जलपात्रवृन्दगो  
     यथाग्निरेको विदितः समिच्चये ॥  
तथा परात्मा भगवाननेकव-  
     त्सोऽन्तर्बहिः स्यात्सुकृतेषु देहिषु ॥१७॥  
यो ज्ञाननिष्ठोऽतिविरागमाश्रितः  
     श्रीकृष्णभक्तस्त्वनपेक्षकोऽपि यः ॥  
तपोवनं वापि गृहं गृहं वनं  
     स्पृशन्ति तं ते त्रिगुणा न सर्वतः ॥१८॥  
ततो यतिस्त्वध्यगमत्परात्परं  
     सुखी सदाऽऽनन्दमयस्तु बालवत् ॥  
देहेन पश्यत्युत सर्वकारणं  
     धृतं च वासो मदिरामदान्धवत् ॥१९॥  
सूर्योदये सर्वतमो विलियते  
     प्रदृश्यते वस्तु गृहे यथा जनैः ॥  
ज्ञानोदयेऽज्ञानतमः प्रलीयते  
     सम्भ्राजते ब्रह्म परं तनौ तथा ॥२०॥  
यथेन्द्रियाणां च पृथक् च वर्त्मभि-  
     र्नोन्नीयतेऽर्थस्त्रिगुणाश्रयः परः ॥  
एकं ह्यनन्तस्य परस्य धाम त-  
     त्तथा मुनीनां किल शास्त्रवर्त्मिभिः ॥२१॥  
परं पदं केऽपि वदन्ति वैष्णवं  
     के वापि वैकुण्ठपरं परेशम् ॥  
शान्तिं च यत्केऽपि तमःपरं बृह-  
     त्कैवल्यमेके प्रवदन्ति धामके ॥२२॥  
यदक्षरं केऽपि दिशं वदन्ति के  
     गोलोकमाद्यं प्रवदन्त्यथापरे ॥  
केचिन्निकुञ्जं निजलीलयाऽऽवृतं  
     प्राप्नोति कृष्णस्य पदं च तन्मुनिः ॥२३॥  
श्रीनारद उवाच -  
इति कार्ष्णेर्वचः श्रुत्वा सर्वे यादवपुङ्गवाः ॥  
शस्त्राणि जगृहुर्हृष्टा तज्ज्ञाने धैर्यवर्द्धने ॥२४॥  
बभूव तुमुलं युद्धं दैत्यानां यदुभिः सह ॥  
सीतागङ्गातटे चाब्धौ रक्षसां कपिभिर्यथा ॥२५॥  
रथिनो रथिभिस्तत्र पत्तिभिः पत्तयो नृप ॥  
अश्ववाहैरश्ववाहा युयुधुश्च गजा गजैः ॥२६॥  
केचित्करीन्द्रा उन्मत्ता महामात्यैः प्रणोदिताः ॥  
गिरीन्द्रा इव दृश्यन्ते मुक्तानां मेघडम्बरैः ॥२७॥  
शुण्डादण्डैश्च फूत्कारैः सचीत्कारैः सशृङ्खलैः ॥  
पातयन्तो रथानश्वान् वीरान् राजन् रणाङ्गणे ॥२८॥  
शुण्डादण्डैः सङ्गृहीत्वा रथान्साश्वान्ससारथीन् ॥  
निपात्य भूमावुत्थाप्य चिक्षिपुश्चाम्बरे बलात् ॥२९॥  
कांश्चिन्ममर्दुः पादाभ्यां संविदार्य करैर्दृढैः ॥  
सक्षताश्च गजा राजन्प्रधावन्तो रणाङ्गणे ॥३०॥  
सपक्षतुरगा राजन्नश्ववाहप्रणोदिताः ॥  
उल्लङ्घयन्तोऽथ रथान् गजकुम्भान्तरे गताः ॥३१॥  
केचिदश्वैर्महावीराः शक्तिहस्ता मदोत्कटाः ॥  
जघ्नुर्गजस्थान्नृपतीन्मृगेन्द्रा इव यूथपान् ॥३२॥  
अश्वारूढाः केऽपि सेनां संविदार्य विनिर्गताः ॥  
खड्गवेगैः पद्मवनं लीलाभिर्वायवो यथा ॥३३॥  
केचित्परस्परं साश्वैरुत्पतन्तो रणाङ्गणे ॥  
खड्गैर्जघ्नुर्यथा क्रव्ये चञ्चुभिः पक्षिणोऽम्बरे ॥३४॥  
केचित्खड्गैः परशुभिः केचिच्चक्रैः पदातयः ॥  
चिच्छिदुर्निशितैर्भल्लैर्फलानीव शिरांसि च ॥३५॥  
सङ्ग्रामजिद्बृहत्सेनः शूरः प्रहरणो विजित् ॥  
जयः सुभद्रो वामश्च सत्यकोऽश्वयुरेव हि ॥३६॥  
भद्रायाश्च सुता ह्येते श्रीकृष्णस्यौरसाः शुभाः ॥  
सर्वेषामग्रतः प्राप्ता युयुधुर्दैत्यपुङ्गवैः ॥३७॥  
भूतसन्तापनो नाम गजारूढो महासुरः ॥  
यदुसैन्ये महाराज चक्रे नाराचदुर्दिनम् ॥३८॥  
बाणान्धकारे च कृते भूतसन्तापनेन वै ॥  
सङ्ग्रामजित्तदा प्राप्तः श्रीकृष्णस्य सुतो बली ॥३९॥  
विव्याध बाणशतकैर्भूतसन्तापनो बली ॥  
प्रलयार्णवसङ्घोष-भीमसङ्घट्टनादिनीम् ॥४०॥  
धनुर्ज्यां तस्य चिच्छेद भूतसन्तापनो बली ॥  
सङ्ग्रामजिद्धनुश्चान्यद्‌-गृहीत्वा स्वं तडित्प्रभम् ॥४१॥  
सज्जं कृत्वा विधानेन शतं बाणान्समादधे ॥  
ते बाणास्तद्धनुर्ज्यां च कवचं लोहनिर्मितम् ॥४२॥  
भित्वा छित्वा तनुं तस्य गजं भित्वावनिं गताः ॥  
बाणप्रहारव्यथितः किञ्चिद्व्याकुलमानसः ॥४३॥  
गजं स्वं नोदयामास भूतसन्तापनो बली ॥  
कालान्तकसमं नागं दृष्ट्वा सङ्ग्रामजिद्‌बली ॥४४॥  
गृहीत्वा स्वमसिं दिव्यं सञ्जघान रणाङ्गणे ॥  
तस्य खड्गप्रहारेण शूण्डादण्डो द्विधाभवत् ॥४५॥  
चीत्कारमुत्कटं कुर्वन् मदं संस्रावयन्कटात् ॥  
भूतसन्तापनं त्यक्त्वा भुवनं कम्पयन् गजः ॥४६॥  
निपातयन्महावीरान्घण्टानादैर्नदन्मुहुः ॥  
न बलात्स्तम्भितो दैत्यैः पुरीं चन्द्रावतीं ययौ ॥४७॥  
कोलाहलो महानासीद्व्रजन्नेवं गजे च्युते ॥  
भूतसन्तापनश्चक्रं श्रीकृष्णस्य सुताय वै ॥४८॥  
चिक्षेप निशितं शीघ्रं ग्रीष्ममार्तण्डवत्स्फुरत् ॥  
तदागतं भ्रमद्दृष्ट्वा चक्रं भद्रात्मजो बली ॥४९॥  
स्वचक्रेण महाराज लीलया शतधाच्छिनत् ॥  
जठरस्य गिरेः शृङ्गं समुत्पाट्य महासुरः ॥५०॥  
चिक्षेप कृष्णपुत्राय नादयन् व्योममण्डलम् ॥  
सङ्ग्रामजिच्च तच्छृङ्गं गृहीत्वा भुजयोर्बलात् ॥५१॥  
तताड तेन राजेन्द्र भूतसन्तापनं रणे ॥  
भूतसन्तापनो दैत्यः सम्पूर्णं जठरं गिरिम् ॥५२॥  
गृहीत्वा सङ्गरे तस्थावुद्‌भटो दैत्यपुङ्गवः ॥  
अनेन घातयिष्यामि त्वां रणे प्रवदन्मुखात् ॥५३॥  
देवकूटं समुत्पाट्य गिरिं च श्रीहरेः सुतः ॥  
अनेन घातयिष्यामि त्वां रणे प्रवदन्मुखात् ॥५४॥  
तस्थौ तत्सम्मुखे राजंस्तदद्‌भुतमिवामवत् ॥  
क्षिपन्तं पर्वतं दैत्यं भूतसन्तापनं नृप ॥५५॥  
तताड गिरिणा स्वेन रणे सङ्ग्रामजिद्‌बली ॥  
जठरो देवकूटश्च द्वौ गिरी दैत्यमस्तके ॥५६॥  
पतितौ भूरिभाराढ्यौ वज्रसङ्घर्षनादिनौ ॥५७॥  
भूतसन्तापनस्ताभ्यां पतितः पञ्चतां गतः ॥  
तज्ज्योतिः सङ्ग्रामजिति लीनं जातं विदेहराट् ॥ ५८॥  
श्रीसङ्ग्रामजितः सैन्ये नेदुर्दुन्दुभयस्तदा ॥  
भद्रात्मजोपरी सुराः पुष्पवर्षं प्रचक्रिरे ॥५९॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
भूतसन्तापनदैत्यवधो नाम त्रयस्त्रिंशोऽध्यायः ॥३३॥  
  
GO TOP
