मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - प्रथमोऽध्यायः  
द्वारकायां उग्रसेनसभायां व्यासागमनम् -  
  
बहुलाश्व उवाच -  
हरेः श्रीकृष्णचन्द्रस्य भक्तिमार्गस्तु यः परः ॥  
तं वदाशु मुने मह्यं येन भक्तो भवाम्यहम् ॥१॥  
श्रीनारद उवाच -  
भक्तिमार्गं वदिष्यामि वेदव्यासमुखाच्छ्रुतम् ॥  
येन प्रसन्नो भवति भगवान् भक्तवत्सलः ॥२॥  
शङ्खं विजित्य कृष्णेन भुजदण्डबलोद्धृतम् ॥  
द्वारावत्यां सभा दिव्या सुधर्मा नाम मैथिल ॥३॥  
यत्र मण्डपदेशस्य वैदूर्यस्तम्भपङ्क्तयः ॥  
राजन्ते कोटिशो राजन् विश्वकर्मविनिर्मिताः ॥४॥  
पद्मरागखचिद्‌भूमौ श्रेण्यो वै विद्रुमाचिताः ॥  
यत्र चित्रवितानानि भ्राजन्ते मौक्तिकालिभिः ॥५॥  
सिंहासनानि कुड्यानि कालमेघतडिद्द्युभिः ॥  
जाम्बूनदसुवर्णानां स्फुरत्कुण्डलकोटिभिः ॥६॥  
बालार्करत्नकेयुरकाञ्चीकङ्कणनूपुरैः ॥  
शतचन्द्रप्रतीकाशाः स्फुरत्कुण्डलमण्डिताः ॥७॥  
गायन्ति यत्र गन्धर्व्यो विद्याधर्यो मुदान्विताः ॥  
नृत्यन्त्यः कलवादित्रैः स्पर्द्धावत्यः परस्परम् ॥८॥  
यस्याश्चतुर्षु कोणेषु देववृक्षैर्मनोरमैः ॥  
नन्दनं सर्वतोभद्रं ध्रौव्यं चैत्ररथं वनम् ॥९॥  
लक्षाणि यत्र राजेन्द्र सरांसि विमलानि च ॥  
सहस्रदलपद्मानि भ्रमरैः सङ्कुलानि च ॥१०॥  
दशयोजनविस्तीर्णा पञ्चयोजनमूर्ध्वगा ॥  
एतादृशी सुधर्माऽऽस्ते पताकाध्वजमण्डिता ॥११॥  
यत्र प्रविष्टः पुरुष आत्मानं मन्यते परम् ॥  
यत्सिंहासनमासाद्य शक्रोऽहमिति मन्यते ॥१२॥  
यद्यत्त्रैलोक्यचातुर्यं तस्य देहे प्रवर्तते ॥  
यावत्तिष्ठेत्तत्र तावदूर्मिषट्कं न चैव हि ॥१३॥  
यावन्तश्च जनास्तत्र प्रविशन्ति नरोत्तम ॥  
स्वप्रभावेण सहसा तावती सा प्रकाशते ॥१४॥  
षट्पञ्चाशत्कोटिसङ्ख्या यादवा यत्र सानुगाः ॥  
तच्चत्वरस्यैकदेशे दृश्यन्ते ते च मैथिल ॥१५॥  
परिपूर्णतमः साक्षाच्छ्रीकृष्णो भगवान्स्वयम् ॥  
यत्रास्ते तस्य राजेन्द्र वर्णनं कः करोति हि ॥१६॥  
अथ तस्यां सुधर्मायां यदुकोटिसमावृतः ॥  
उग्रसेनो गीयमानः सूतमागधवन्दिभिः ॥१७॥  
आकाशादागतः साक्षाद्वेदव्यासो महामुनिः ॥  
पाराशर्यो घनश्यामस्तडित्पिङ्गजटाधरः ॥१८॥  
तं दृष्ट्वा सहसोत्थाय यदुराजः कृताञ्जलिः ॥  
नत्वाऽऽसनं सोपचारं दत्वा तत्सम्मुखोऽभवत् ॥१९॥  
उग्रसेन उवाच -  
अद्य मे सफलं जन्म सफलं गेहमद्य मे ॥  
अद्य मे सफलो धर्मो ब्रह्मंस्त्वय्यागते सति ॥२०॥  
सदानन्देषु कुशलं कृष्णेनेष्टं भवत्सु हि ॥  
वद मे कुशलं देव येन स्वस्थो भवाम्यहम् ॥२१॥  
यत्र यत्र व्रजन्तस्ते त्वादृशाः साधवः प्रभो ॥  
तत्र तत्र भवेत्सिद्धिर्लौकिकी पारलौकिकी ॥२२॥  
यत्र क्षणं स्थिताः सन्तस्तत्र साक्षात्स्वयं हरिः ॥  
किमु लोकगुणा ब्रह्मान्पाराशर्य महामुने ॥२३॥  
मया तु पुण्यं यज्ञो वा किं कृतं पूर्वजन्मनि ॥  
येन वै द्वारकाराज्यं प्राप्तोऽहं मुनिपुङ्गव ॥२४॥  
भवादृशा विप्रमुख्या गृहमायान्ति नित्यशः ॥  
तस्मात्परं हि सुकृतं जाने स्वस्य न संशयः ॥२५॥  
व्यास उवाच -  
धन्योऽसि राजशार्दूल धन्या ते विमला मतिः ॥  
परं कृतं त्वया राजन्सुकृतं पूर्वजन्मनि ॥२६॥  
पुरा त्वं मरुतो राजन् कृत्वा यज्ञं जगज्जितम् ॥  
निष्कारणोऽभूर्मनसा प्रसन्नोऽभूद्धरिस्तदा ॥२७॥  
अनिमित्तेन भावेन प्राप्तं चेदं परं तव ॥  
परिपूर्णतमः साक्षाच्छ्रीकृष्णो भगवान्हरिः ॥२८॥  
असङ्ख्यब्रह्माण्डपतिर्गोलोकेशः परात्परः ॥  
सोऽयं भक्त्या वशीभूतः स्ववशस्तव मन्दिरे ॥२९॥  
अहो भोजपते मुक्तिं ददाति भजतां हरिः ॥  
न कर्हिचिद्‌भक्तियोगं दुर्लभं विद्धि तं नृप ॥३०॥  
इति श्रीगर्गसंहितायां विज्ञानखण्डे श्रीनारदबहुलाश्वसंवादे  
व्यासागमनं नाम प्रथमोऽध्यायः ॥१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
