पुढचा अध्याय  
श्रीगर्गसंहिता  
वृन्दावनखण्ड - त्रयोविंशोऽध्यायः  
रासक्रीडायां शङ्खचूडवधः -  
  
श्रीनारद उवाच -  
अथ कृष्णो गोपिकाभिः लोकजङ्घवनं ययौ ।  
वसन्तमाधवीभिश्च लताभिः सङ्कुलं नृप ॥ १ ॥  
तत्पुष्पदामनिचयैः स्फुरत्सौगन्धिशालिभिः ।  
सर्वासां हरिणा तत्र कबर्यो गुम्फितास्ततः ॥ २ ॥  
भ्रमरध्वनिसंयुक्ते सुगन्धानिलवासिते ।  
कालिन्दीनिकटे कृष्णो विचचार प्रियान्वितः ॥ ३ ॥  
करिल्लैः पीलुभिः श्यामैः तमालैः सङ्कुलद्रुमैः ।  
महापुण्यवनं कृष्णो ययौ रासेश्वरो हरिः ॥ ४ ॥  
तत्र रासं समारेभे रासेश्वर्या समन्वितः ।  
गीयमानश्च गोपीभिरप्सरोभिः स्वराडिव ॥ ५ ॥  
तत्र चित्रमभूद्‌राजन् शृणु त्वं तन्मुखान्मम ।  
शङ्खचूडो मान यक्षो धनदानुचरो बली ॥ ६ ॥  
भूतले तत्समो नास्ति गदायुद्धविशारदः ।  
मन्मुकादौग्रसेनेश्च बलं श्रुत्वा महोत्कटम् ॥ ७ ॥  
लक्षभारमयीं गुर्वीं गदामादाय यक्षराट् ।  
स्वसकाशान्मधुपुरीमाययौ चण्डविक्रमः ॥ ८ ॥  
सभायामास्थितं प्राह कंसं नत्वा मदोद्धतः ।  
गदायुद्धं देहि मह्यं त्रैलोक्यविजयी भवान् ॥ ९ ॥  
अहं दासो भवेयं वै भवांश्च विजयी यदि ।  
अहं जयी चेद्भवन्तं दासं शीघ्रं करोम्यहम् ॥ १० ॥  
तथास्तु चोक्त्वा कंसस्तु गृहीत्वा महतीं गदाम् ।  
शङ्खचूडेन युयुधे रङ्गभूमौ विदेहराट् ॥ ११ ॥  
तयोश्च गदया युद्धं घोररूपं बभूव ह ।  
ताडनाच्चट्चटाशब्दं कालमेघतडिद्ध्वनि ॥ १२ ॥  
शुशुभाते रङ्गमध्ये मल्लौ नाट्ये नटाविव ।  
इभेन्द्राविव दीर्घाङ्गौ मृगेन्द्राविव चोद्‌भटौ ॥ १३ ॥  
द्वयोश्च युध्यतो राजन् परस्परजिगीषया ।  
विस्फुलिङ्गान् क्षरन्त्यौ द्वे गदे चूर्णीबभूवतुः ॥ १४ ॥  
कंसः प्रकुपितं यक्षं मुष्टिनाभिजघान ह ।  
शङ्खचूडोऽपि तं कंसं मुष्टिना तं तताड च ॥ १५ ॥  
मुष्टामुष्टि तयोरासीद्दिनानां सप्तविंशतिः ।  
द्वयोरक्षीणबलयोर्विस्मयं गतयोस्ततः ॥ १६ ॥  
शङ्खचूडं सङ्गृहीत्वा कंसो दैत्याधिपो बली ।  
बलाच्चिक्षेप सहसा व्योम्नि तं शतयोजनम् ॥ १७ ॥  
शङ्खचूडः प्रपतितः किञ्चिद्‌व्याकुलमानसः ।  
कंसं गृहीत्वा नभसि चिक्षेपायुतयोजनम् ॥ १८ ॥  
आकाशात्पतितः कंसः किञ्चिद्व्याकुलमानसः ।  
यक्षं गृहीत्वा सहसा पातयामास भूतले ॥ १९ ॥  
शङ्खचूडस्तं गृहीत्वा पोथयामास भूतले ।  
एवं युद्धे सम्प्रवृत्ते चकम्पे भूमिमण्डलम् ॥ २० ॥  
मुनीन्द्रः सर्ववित्साक्षाद्‌गर्गाचार्यः समागतः ।  
रङ्गेषु वन्दितस्ताभ्यां कंसं प्राहोर्जया गिरा ॥ २१ ॥  
श्रीगर्ग उवाच -  
युद्धं मा कुरु राजेन्द्र विफलोऽयं रणोऽत्र वै ।  
त्वत्समानो ह्ययं वीरः शङ्खचूडो महाबलः ॥ २२ ॥  
तव मुष्टिप्रहारेण भृशमैरावतो गजः ।  
जानुभ्यां धरणीं स्पृष्ट्वा कश्मलं परमं ययौ ॥ २३ ॥  
अन्येऽपि बलिनो दैत्या मुष्टिना ते मृतिं गताः ।  
शङ्खचूडो न पतितः सन्देहो नास्ति तच्छृणु ॥ २४ ॥  
परिपूर्णतमो यो वै सोऽपि त्वां घातयिष्यति ।  
तथैनं शङ्खचूडाख्यं शिवस्यापि वरोर्जितम् ॥ २५ ॥  
तस्मात्प्रेम प्रकर्तव्यं शङ्खचूडे यदूद्वह ।  
यक्षराट् च त्वया कंसे कर्तव्यं प्रेम निश्चितम् ॥ २६ ॥  
श्रीनारद उवाच -  
गर्गेणोक्तौ तदा तौ द्वौ मिलित्वाऽथ परस्परम् ।  
परमां चक्रतुः प्रीतिं शङ्खचूडयदूद्वहौ ॥ २७ ॥  
अथ कंसं सनुज्ञाप्य गृहं गन्तुं समुद्यतः ।  
गच्छन् मार्गेऽशृणोद्‌रात्रौ रासगानं मनोहरम् ॥ २८ ॥  
तालशब्दानुसारेण सम्प्राप्तो रासमण्डले ।  
रासेश्वर्या समं रासेऽपश्यद्‌रासेश्वरं हरिम् ॥ २९ ॥  
श्रीराधयाऽलङ्कृतवामबाहुं  
     स्वच्छन्दवक्रीकृतदक्षिणाङ्घ्रिम् ।  
वंशीधरं सुन्दरमन्दहासं  
     भ्रूमण्डलैर्मोहितकामराशिम् ॥ ३० ॥  
व्रजाङ्गनायूथपतिं व्रजेश्वरं  
     सुसेवितं चामरछत्रकोटिभिः ।  
विज्ञाय कृष्णं ह्यतिकोमलं शिशुं  
     गोपीं समाहर्तुमलं मनोऽकरोत् ॥ ३१ ॥  
बहुलाश्व उवाच -  
किं बभूव ततो रासे शङ्खचूडे समागते ।  
एतन्मे भ्रूहि विप्रेन्द्र त्वं परावरवित्तमः ॥ ३२ ॥  
श्रीरानद उवाच -  
व्याघ्राननं कृष्णवर्णं तालवृक्षदशोच्छ्रितम् ।  
भयङ्करं ललज्जिह्वं दृष्ट्वा गोप्योऽतितत्रसुः ॥ ३३ ॥  
दुद्रुवुः सर्वतो गोप्यो महान् कोलाहलोऽभवत् ।  
हाहाकारस्तदैवासीह् शङ्खचूडे समागते ॥ ३४ ॥  
शतचन्द्राननां गोपीं गृहीत्वा यक्षराट् खलः ।  
दुद्रावाशूत्तरामाशां निःशङ्कः कामपीडितः ॥ ३५ ॥  
रुदन्तीं कृष्ण कृष्णेति क्रोशन्तीं भयविह्वलाम् ।  
तमन्वधावच्छ्रीकृष्णः शालहस्तो रुषा भृशम् ॥ ३६ ॥  
यक्षो वीक्ष्य तमायान्तं कृतान्तमिव दुर्जयम् ।  
गोपीं त्यक्त्वा जीवितेच्छुः प्राद्रवद्‌भयविह्वहः ॥ ३७ ॥  
यत्र यत्र गतो धावन् शङ्खचूडो महाखलः ।  
तत्र तत्र गतः कृष्णः शालहस्तो भृशं रुषा ॥ ३८ ॥  
हिमाचलतटं प्राप्तः शालमुद्यम्य यक्षराट् ।  
तस्थौ तत्सम्मुखे राजन् युद्धकामो विशेषतः ॥ ३९ ॥  
तस्मै चिक्षेप भगवान् शालवृक्षं भुजौजसा ।  
तेन घातेनन पतितो वृक्षो वातहतो यथा ॥ ४० ॥  
पुनरुत्थाय वैकुण्ठं मुष्टिना तं जघान ह ।  
जगर्ज सहसा दुष्टो नादयम् मण्डलं दिशाम् ॥ ४१ ॥  
गृहीत्वा तं हरिर्दोर्भ्यां भ्रामयित्वा भुजौजसा ।  
पातयामास भूपृष्ठे वातः पद्ममिवोद्‌धृतम् ॥ ४२ ॥  
शङ्खचूडस्तं गृहीत्वा पोथयामास भूतले ।  
एवं युद्धे सम्प्रवृत्ते चकम्पे भूमिमण्डलम् ॥ ४३ ॥  
मुष्टिना तच्छिरश्छित्वा तस्माच्चूडामणिं हरिः ।  
जग्राह माधवः साक्षात्सुकृती शेवधिं यथा ॥ ४४ ॥  
तज्ज्योतिर्निर्गतं दीर्घं द्योतयन्मण्डलं दिशाम् ।  
श्रीदाम्नि श्रीकृष्णसखे लीनं जातं व्रजे नृप ॥ ४५ ॥  
एवं हत्वा शङ्खचूडं भगवान् मधुसूदनः ।  
मणिपाणिः पुनः शीघ्रमाययौ रासमण्डलम् ॥ ४६ ॥  
चन्द्राननायै च मणिं दत्त्वा तं दीनवत्सलः ।  
पुनर्गोपीनणैः सार्धं रासं चक्रे हरिः स्वयम् ॥ ४७ ॥  
इति श्रीगर्गसंहितायां वृन्दावनखण्डे  
रासक्रीडायां शङ्खचूडवधोनाम त्रयोविंशोऽध्यायः ॥ २३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
