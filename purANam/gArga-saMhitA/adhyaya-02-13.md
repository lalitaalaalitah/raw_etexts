पुढचा अध्याय  
श्रीगर्गसंहिता  
वृन्दावनखण्ड - त्रयोदशोऽध्यायः  
शेषोपाख्यानवर्णनम् -  
  
वैदेह उवाच -  
यद्‌रजो दुर्लभं लोके योगिनां बहुजन्मभिः ।  
तत्पादाब्जं हरेः साक्षाद्‌बभौ कालियमूर्द्धसु ॥ १ ॥  
कोऽयं पूर्वं कुशलकृत्कालियो फणिनां वरः ।  
एनं वेदितुमिच्छामि ब्रूहि देवर्षिसत्तम ॥ २ ॥  
श्रीनारद उवाच -  
स्वायम्भुवान्तरे पूर्वं नाम्ना वेदशिरा मुनिः ।  
विन्ध्याचले तपोऽकार्षीद्‌भृगुवंशसमुद्‌भवः ॥ ३ ॥  
तदाश्रमे तपः कर्तुं प्राप्तो ह्यश्वशिरा मुनिः ।  
तं वीक्ष्य रक्तनयनः प्राह वेदशिरा रुषा ॥ ४ ॥  
वेदशिरा उवाच -  
ममाश्रमे तपो विप्र मा कुर्याः सुखदं न हि ।  
अन्यत्र ते तपोयोग्या भूमिर्नास्ति तपोधन ॥ ५ ॥  
श्रीनारद उवाच -  
श्रुत्वाऽथ वेदशिरसो वाक्यं ह्यश्वशिरा मुनिः ।  
क्रोधयुक्तो रक्तनेत्रः प्राह तं मुनिपुङ्गवम् ॥ ६ ॥  
अश्वशिरा उवाच -  
महाविष्णोरियं भूमिः न ते मे मुनिसत्तम ।  
कतिभिर्मुनिभिश्चात्र न कृतं तप उत्तमम् ॥ ७ ॥  
श्वसन् सर्प इव त्वं भो वृथा क्रोधं करोषि हि ।  
तदा सर्पो भव त्वं हि भूयात्ते गरुडाद्‌भयम् ॥ ८ ॥  
वेदशिरा उवाच -  
त्वं महादुरभिप्रायो लघुद्रोहे महोद्यमः ।  
कार्यार्थी काम इव कौ त्वं काको भव दुर्मते ॥ ९ ॥  
आविरासीत्ततो विष्णुरित्थं च शपतोस्तयोः ।  
स्वस्वशापाद्दुःखितयोः सान्त्वयामास तौ गिरा ॥ १० ॥  
श्रीभगवानुवाच -  
युवां तु मे समौ भक्तौ भुजाविव तनौ मुनी ।  
स्ववाक्यं तु मृषा कर्तुं समर्थोऽहं मुनीश्वरौ ॥ ११ ॥  
भक्तवाक्यं मृषा कर्तुं नेच्छामि शपथो मम ।  
ते मूर्ध्नि हे वेदशिरः चरणौ मे भविष्यतः ॥ १२ ॥  
तदा ते गरुडाद्‌भीतिः न भविष्यति कर्हिचित् ।  
शृणु मेऽश्वशिरो वाक्यं शोचं मा कुरु मा कुरु ॥ १३ ॥  
काकरूपेऽपि सुज्ञानं ते भविष्यति निश्चितम् ।  
परं त्रैकालिकं ज्ञानं संयुतं योगसिद्धिभिः ॥ १४ ॥  
श्रीनारद उवाच -  
उत्युक्त्वाथ गते विष्णौ मुनिरश्वशिरा नृप ।  
साक्षात्काकभुषण्डोऽभूद्‌योगीन्द्रो नीलपर्वते ॥ १५ ॥  
रामभक्तो महातेजाः सर्वशास्त्रार्थदीपकः ।  
रामायणं जगौ यो वै गरुडाय महात्मने ॥ १६ ॥  
चाक्षुषे ह्यन्तरे प्राप्ते दक्षः प्राचेतसो नृप ।  
कश्यपाय ददौ कन्या एकादश मनोहराः ॥ १७ ॥  
तासां कद्रूश्च या श्रेष्ठा साऽद्यैव रोहिणी स्मृता ।  
वसुदेवप्रिया यस्यां बलदेवोऽभवत्सुतः ॥ १८ ॥  
सा कद्रूश्च महासर्पान् जनयामास कोटिशः ।  
महोद्‌भटान् विषबलानुग्रान् पञ्चशताननान् ॥ १९ ॥  
महाफणिधरान् कांश्चिद्दुःसहांश्च शताननान् ।  
तेषां वेदशिरा नाम कालियोऽभून्महाफणी ॥ २० ॥  
तेषामादौ फणीन्द्रोऽभूच्छेषोऽनन्तः परात्परः ।  
सोऽद्यैव बलदेवोऽस्ति रामोऽनन्तोऽच्युताग्रजः ॥ २१ ॥  
एकदा श्रीहरिः साक्षाद्‌भगवान् प्रकृतेः परः ।  
शेषं प्राह प्रसन्नात्मा मेघगम्भीरया गिरा ॥ २२ ॥  
श्रीभगवानुवाच - भूमण्डलं समाधातुं सामर्थ्यं कस्यचिन्न हि ।  
तस्मादेनं महीगोलं मूर्ध्नि तं हि समुद्धर ॥ २३ ॥  
अनन्तविक्रमस्त्वं वै यतोऽनन्त इति स्मृतः ।  
इदं कार्यं प्रकर्तव्यं जनकल्याणहेतवे ॥ २४ ॥  
शेष उवाच -  
अवधिं कुरु यावत्त्वं धरोद्धारस्य मे प्रभो ।  
भूभारं धारयिष्यामि तावत्ते वचनादिह ॥ २५ ॥  
श्रीभगवानुवाच -  
नित्यं सहस्रवदनैरुच्चारं च पृथक् पृथक् ।  
मद्‌गुणस्फुरतां नाम्नां कुरु सर्पेन्द्र सर्वतः ॥ २६ ॥  
मन्नामानि च दिव्यानि यदा यान्त्यवसानताम् ।  
तदा भूभारमुत्तार्य फणिस्त्वं सुसुखी भव ॥ २७ ॥  
शेष उवाच -  
आधारोऽहं भविष्यामि मदाधारश्च को भवेत् ।  
निराधारः कथं तोये तिष्ठामि कथय प्रभो ॥ २८ ॥  
श्रीभगवानुवाच -  
अहं च कमठो भूत्वा धारयिष्यामि ते तनुम् ।  
महाभारमयीं दीर्घां मा शोचं क्रु मत्सखे ॥ २९ ॥  
श्रीनारद उवाच -  
तदा शेषः समुत्थाय नत्वा श्रीगरुडध्वजम् ।  
जगाम नृप पातालादधो वै लक्षयोजनम् ॥ ३० ॥  
गृहीत्वा स्वकरेणेदं गरिष्ठं भूमिमण्डलम् ।  
दधार स्वफणे शेषोऽप्येकस्मिंश्चण्डविक्रमः ॥ ३१ ॥  
सङ्कर्षणेऽथ पाताले गतेऽनन्तपरात्परे ।  
अन्ये फणीन्द्रास्तमनु विविशुर्ब्रह्मणोदिताः ॥ ३२ ॥  
अतले वितले केचित्सुतले च महातले ।  
तलातले तथा केचित्सम्प्राप्तास्ते रसातले ॥ ३३ ॥  
तेभ्यस्तु ब्रह्मणा दत्तं द्वीपं रमणकं भुवि ।  
कालियप्रमुखास्तस्मिन् अवसन्सुखसंवृताः ॥ ३४ ॥  
इति ते कथितं राजन् कालियस्य कथानकम् ।  
भुक्तिदं मुक्तिदं सारं किं भूयः श्रोतुमिच्छसि ॥ ३५ ॥  
इति श्रीगर्गसंहितायां वृन्दावनखण्डे  
शेषोपाख्यानवर्णनं नाम त्रयोशोऽध्यायः ॥ १३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
