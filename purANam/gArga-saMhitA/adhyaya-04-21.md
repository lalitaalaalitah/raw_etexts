मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - एकविंशोऽध्यायः  
कृष्ण्कृतं गोपीगणानां दावग्नि-मोक्षं तथा विप्रपत्नीभ्यः अन्नभिक्षा -  
  
श्रीनारद उवाच -  
अथ क्रीडाप्रसक्तेषु गोपेषु सबलेषु च ।  
तृणलोभेन विविशुर्गावः सर्वा महद्वनम् ॥ १ ॥  
ता आनेतुं गोपबालाः प्राप्ता मुञ्जाटवीं पराम् ।  
सम्भूतस्तत्र दावाग्निः प्रलयाग्निसमो महान् ॥ २ ॥  
गोभिर्गोपाः समेतास्ते श्रीकृष्णं सबलं हरिम् ।  
वदन्तः पाहि पाहीति भयार्ताः शरणं गताः ॥ ३ ॥  
वीक्ष्य वह्निभयं स्वानां कृष्णो योगेश्वरेश्वरः ।  
न्यमीलयत मा भैष्ट लोचनानीत्यभाषत ॥ ४ ॥  
तथाभूतेषु गोपेषु तमग्निं भयकारकम् ।  
अपिबद्भगवान्देवो देवानां पश्यतां नृप ॥ ५ ॥  
एवं पीत्वा महावह्निं नीत्वा गोपालगोगणम् ।  
प्राप्तोऽभूत् यमुनापारे शुभाशोकवने हरिः ॥ ६ ॥  
तत्र क्षुत्पीडिता गोपाः श्रीकृष्णं सबलं हरिम् ।  
कृताञ्जलिपुटा ऊचुः क्षुधार्ताः स्मो वयं प्रभो ॥ ७ ॥  
तदा तान्प्रेषयामास यज्ञ आङ्गिरसे हरिः ।  
ते गत्वा तं यज्ञवरं नत्वोचुर्विमलं वच ॥ ८ ॥  
गोपा ऊचुः -  
गोपालबालैः सबलः समागतो  
     गाश्चारयन् श्रीव्रजराजनन्दनः ।  
क्षुत्संयुतोऽस्मै सगणाय भूसुराः  
     प्रयच्छताश्वन्नमनङ्गमोहिने ॥ ९ ॥  
श्रीनारद उवाच -  
न किञ्चिदूचुस्ते सर्वे वचः श्रुत्वा द्विजा नृप ।  
गोपा निराशा आगत्य इत्यूचुः सबलं हरिम् ॥ १० ॥  
गोपा ऊचु -  
त्वमस्यधीशो व्रजमण्डले बली  
     श्रीगोकुले नन्दपुरोऽग्रदण्डधृक् ।  
न वर्तते दण्डमलं मधोः पुरि  
     प्रचण्डचण्डांशुमहस्तव स्फुरत् ॥ ११ ॥  
श्रीनारद उवाच -  
पुनस्तान् प्रेषयामास तत्पत्नीभ्यो हरिः स्वयम् ।  
यज्ञवाटं पुनर्गत्वा नत्वा विप्रप्रियास्तदा ।  
कृताञ्जलिपुटा ऊचुर्गोपाः कृष्णप्रणोदिताः ॥ १२ ॥  
गोपा ऊचुः -  
गोपालबालैः सबलः समागतो  
     गाश्चारयन् श्रीव्रजराजनन्दनः ।  
क्षुत्संयुतोऽस्मै सगणाय चाङ्गनाः  
     प्रयच्छताश्वन्नमनङ्गमोहिने ॥ १३ ॥  
श्रीनारद उवाच -  
कृष्णं समागतं श्रुत्वा कृष्णदर्शनलालसाः ।  
चक्रुस्तथाऽन्नं पात्रेषु नीत्वा सर्वा द्विजाङ्गनाः ॥ १४ ॥  
त्यक्त्वा सद्यो लोकलज्जां कृष्णपार्श्वं समाययुः ।  
अशोकानां वने रम्ये कृष्णातीरे मनोहरे ॥ १५ ॥  
यथा श्रुतं तथा दृष्टं श्रीहरेर्रूपमद्‌भुतम् ।  
प्राप्यानन्दं गताः सर्वास्तुरीयं योगिनो यथा ॥ १६ ॥  
श्रीभनवानुवाच -  
धन्या यूयं दशनार्थमागता हे द्विजाङ्गनाः ।  
प्रतियात गृहाञ्छीघ्रं निःशङ्का भूमिदेवताः ॥ १७ ॥  
युष्माकं तु प्रभावेण पतयो वो द्विजातयः ।  
सद्यो यज्ञफलं प्राप्य युष्माभिः सह निर्मलाः ॥ १८ ॥  
गमिष्यन्ति परं धाम गोलोकं प्रकृतेः परम् ।  
अथ नत्वा हरिं सर्वा आजग्मुर्यज्ञमण्डले ॥ १९ ॥  
श्रीनारद उवाच -  
ता दृष्ट्वा ब्राह्मणाः सर्वे स्वात्मानं धिक् प्रचक्रिरे ।  
दिदृक्षवस्ते श्रीकृष्णं कंसाद्‌भीता न चागताः ॥ २० ॥  
भुक्त्वाऽन्नं सबलः कृष्णो गोपालैः सह मैथिल ।  
गाः पालयन्नाजगाम वृन्दारण्यं मनोहरम् ॥ २१ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
दावाग्निमोक्ष विप्रपत्नीदर्शनं नामैकविंशोऽध्यायः ॥ २१ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
