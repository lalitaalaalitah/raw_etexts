मागचा अध्याय  
पुढचा अध्याय  
श्रीगर्गसंहिता  
मथुराखण्डः - सप्तमोऽध्यायः  
कृष्णकृतं कुवलयापीडवधं तथा कंस-मल्लगण-युद्धम् -  
  
श्रीनारद उवाच -  
रजकस्य शिरश्छेदं कंसो वै रक्षिणां वधम् ।  
धनुर्भङ्गं ततः श्रुत्वा परं त्रासमुपागमत् ॥ १ ॥  
तत्क्षणाद्दुर्निमित्तानि वामाङ्गस्फुरणानि च ।  
प्रपश्यन्नङ्गभङ्गानि न निद्रां प्राप दैत्यराट् ॥ २ ॥  
स्वप्ने प्रेतैः समायुक्तस्तैलाभ्यक्तो दिगम्बरः ।  
जपास्रङ्‌महिषारुढो दक्षिणाशां जगाम सः ॥ ३ ॥  
प्रातःकाले समुत्थाय कार्यभारकराञ्जनान् ।  
आहूय कारयामास मल्लक्रीडामहोत्सवम् ॥ ४ ॥  
विशालाजिरसंयुक्ते हेमस्तम्भसमन्विते ।  
सभामण्डपदेशाग्रे रङ्गभूमिर्बभूव ह ॥ ५ ॥  
वितानैर्हेमसङ्काशैर्मुक्तादामविलम्बिभिः ।  
सोपानैर्हेममञ्चैश्च रङ्गभूमिर्बभौ नृप ॥ ६ ॥  
राजमञ्चे रत्नमये मकरन्दार्चिते शुभे ।  
शक्रसिंहासनं तत्र सोपबर्हणमण्डलम् ॥ ७ ॥  
आतपत्रेण दिव्येन चन्द्रमण्डलचारुणा ।  
हंसाभैर्व्यजनैर्युक्तश्चामरैर्वज्रमुष्टिभिः ॥ ८ ॥  
दशहस्तोच्छ्रितं शश्वद्‌विश्वकर्मविनिर्मितम् ।  
तदारुह्य बभौ कंसोऽद्रिशृङ्गे मृगराडिव ॥ ९ ॥  
गायकाः प्रजगुस्तत्र ननृतुर्वारयोषितः ।  
नेदुर्मृदङ्गपटहतालभेर्यानकादयः ॥ १० ॥  
राजानो मण्डलेशाश्च पौरा जानपदा नृप ।  
ददृशुर्मल्लयुद्धं ते मञ्चे मञ्चे समास्थिताः ॥ ११ ॥  
चाणूरो मुष्टिकः कूटः शलस्तोशल एव च ।  
व्यायाममुद्‌गरैर्युक्ता युयुधुस्ते परस्परम् ॥ १२ ॥  
नन्दराजादयो गोपाः कंसाहूता नताननाः ।  
दत्वा बलिं परं तस्मा एकस्मिन्मञ्च आश्रिताः ॥ १३ ॥  
बाणासुरजरासन्धनरकाणां पुरान्नृप ।  
अन्येषां शम्बरादीनां सकाशाद्भूभुजां तथा ॥ १४ ॥  
बलयश्चाययू राजन् यदुराजाय तत्र वै ।  
अथ तौ रामकृष्णौ द्वौ मायाबालकविग्रहौ ॥ १५ ॥  
मल्ललीलादर्शनार्थं ययतू रङ्गमण्डपम् ।  
गोमूत्रचयसिन्दूरकस्तूरीपत्रभृन्मुखम् ।  
स्रवन्मदमहामत्तं रत्नकुण्डलमण्डितम् ॥ १६ ॥  
गजं कुवलयापीडं रङ्गद्वारमवस्थितम् ।  
वीक्ष्य कृष्णो महामात्रं प्राह गम्भीरया गिरा ॥ १७ ॥  
आकर्षयाङ्ग नागेन्द्रं मार्गं कुरु ममेच्छया ।  
नोचेत्वां पातयिष्यामि सनागं भूमिमण्डले ॥ १८ ॥  
महामात्रस्तदा क्रुद्धो नोदयामास तं गजम् ।  
चीत्कारमुत्कटं दिक्षु कुर्वन्तं नन्दसूनवे ॥ १९ ॥  
गृहीत्वा तं हरिं सद्यः शुण्डादण्डेन नागराट् ।  
उज्जहार ततस्तस्मान्निर्गतो भारभृद्धरिः ॥ २० ॥  
तत्पादेषु विलीनोऽभूत्प्रभ्रन्सन्नितस्ततः ।  
वृन्दावननिकुञ्जेषु वृक्षेषु च यथा हरिः ॥ २१ ॥  
करे जग्राह तं नागः शुण्डादण्डेन चाङ्घ्रिषु ।  
निष्पीड्य शुण्डां हस्तभ्यां हरिः पश्चाद्‌विनिर्गतः ॥ २२ ॥  
तिर्यग्भूतश्च तं नागो गृहीतुमुपचक्रमे ।  
मुष्टिना तं घातयित्वा पुरो दुद्राव माधवः ॥ २३ ॥  
तमन्वधावन्नागेन्द्रो मथुरायां विदेहराट् ।  
कोलाहले तदा जाते हरिस्तस्मादितो ययौ ॥ २४ ॥  
पुच्छे गृहीत्वा तं नागं बलदेवो महाबलः ।  
चकर्ष भुजदण्डाभ्यां फणिनं गरुडो यथा ॥ २५ ॥  
प्रहसन्भगवान्कृष्णो गृहीत्वा तं करे बलात् ।  
चकर्ष भुजदण्डाभ्यां कूपरज्जुं यथा नरः ॥ २६ ॥  
द्वयोराकर्षणान्नागो विह्वलोऽभून्नृपेश्वर ।  
महामात्रास्तदा सप्त रुरुहुस्तं गजं बलात् ॥ २७ ॥  
नीता गजास्तथा चान्यैः कृष्णं हन्तुं शतत्रयम् ।  
अङ्कुशास्फालनात्क्रुद्धं मत्तेभं पुनरागतम् ॥ २८ ॥  
श्रीकृष्णो भगवान्साक्षाद्‌बलदेवस्य पश्यतः ॥ २९ ॥  
शुण्डादण्डे सङ्गृहीत्वा भ्रामयित्वा त्वितस्ततः ।  
पातयामास भूपृष्ठे कमण्डलुमिवार्भकः ॥ ३० ॥  
दूरे प्रपतितास्तस्य महामात्रा इतस्ततः ।  
सतां प्रपश्यतां नागः सद्यो वै निधनं गतः ॥ ३१ ॥  
तज्ज्योतिः श्रीघनश्यामे लीनं जातं विदेहराट् ।  
दन्तावुत्पाट्य तस्यापि रामकृष्णौ महाबलौ ।  
निजघ्नतुर्महामात्रान् मृगान्केसरिणो यथा ॥ ३२ ॥  
द्विपे हतेऽपि ये चान्ये महामात्रा इतस्ततः ।  
विदुद्रुवुर्यथा मेघा वर्षाकाले गते सति ॥ ३३ ॥  
एवं हत्वा द्विपं गोपैः शेषैस्तैः प्रेक्षणोत्सुकैः ।  
जयारावै रामकृष्णौ श्रमवारिमदाङ्कितौ ॥ ३४ ॥  
परिश्रमारुणमुखौ रङ्गं विविशतुस्त्वरम् ।  
दन्तपाणी महावेगौ यथाशामनिलानलौ ॥ ३५ ॥  
मल्लाश्च मल्लं च नरा नरेन्द्रं  
     स्त्रियः स्मरं गोपगणा व्रजेशम् ।  
पिता सुतं दण्डधरं ह्यसन्तो  
     मृत्यं च कंसो विवुधा विराजम् ॥ ३६ ॥  
तत्त्वं परं योगिवराश्च भोजा  
     देवं तदा रङ्गगतं बलेन ।  
पृथक् पृथग्भावनया ह्यपश्य-  
     न्सर्वे जनास्तं परिपूर्णदेवम् ॥ ३७ ॥  
हतं द्विपं वीक्ष्य च तौ महाबलौ  
     कंसो मनस्वी भयमाप चेतसि ।  
मञ्चस्थिता हर्षितमानसाश्च  
     चन्द्रं चकोरा इव ते सुखं ययुः ॥ ३८ ॥  
कर्णे च कर्णं विनिधाय नागरा  
     महोत्सुकास्ते ह्यवदन्परस्परम् ।  
एतौ हि साक्षात्परमेश्वरौ परौ  
     बभूवतुर्वै वसुदेवनन्दनौ ॥ ३९ ॥  
अहोऽतिरम्यं व्रजमण्डलं परं  
     यत्रैष साक्षाद्‌विचचार माधवः ।  
कृत्वा हि यद्दर्शनमद्य दुर्लभं  
     वयं कृतार्थास्तु भवेम सर्वतः ॥ ४० ॥  
श्रीनारद उवाच -  
वदत्सु पौरलोकेषु नदत्तूर्येषु मैथिल ।  
चाणुरस्तावुपव्रज्य रामकृष्णावुवाच ह ॥ ४१ ॥  
चाणूर उवाच -  
हे राम हे कृष्ण युवां महाबलौ  
     राज्ञः पुरो वै कुरुतं मृधं बलात् ।  
प्रहर्षिते राजनि चेद्‌यदूत्तमे  
     किं कीं न भद्रं भवतीह वश्च नः ॥ ४२ ॥  
श्रीभगवानुवाच -  
पुरैव भद्रं नृपतेः प्रसादतो  
     बाला वयं तुल्यबलैश्च बालकैः ।  
भूयान्मृधो नो बलवान् यथोचित-  
     मधर्मयुद्धं किल मा भवेदिह ॥ ४३ ॥  
चाणूर उवाच -  
भवान्न बालो न च वा किशोरो  
     बलश्च साक्षाद्‌बलिनां बलीयान् ।  
सहस्रमत्तेभबलं दधानो  
     द्विपो भवद्‌भ्यां निहतः सलीलम् ॥ ४४ ॥  
श्रीनारद उवाच -  
एवं तस्य वचः श्रुत्वा भगवान्वृजिनार्दनः ।  
चाणूरेणापि युयुधे मुष्टिकेन बलो बली ॥ ४५ ॥  
आकर्षणं नोदनं च भुजाभ्यां भुजदण्डयोः ।  
चक्रतुः पश्यतां नॄणां गजाविव जिगीषया ॥ ४६ ॥  
हस्ताभ्यां वपुरुत्थाप्य चाणूरस्य हरिः स्वयम् ।  
अतोलयद्‌देहभारं पुण्यभारं यथा विधिः ॥ ४७ ॥  
चाणूरस्तं हरिं देवं करणैकेन लीलया ।  
उज्जहार महावीरो भूखण्डं नागराडिव ॥ ४८ ॥  
ग्रीवायां किल चाणूरं भुजवेगेन माधवः ।  
कट्यां चोद्धृत्य सहसा पातयामास भूतले ॥ ४९ ॥  
हस्तैश्च जानुभिः पादैर्भुजोरोऽङ्गुलिमुष्टिभिः ।  
जघ्नतुः कृष्णचाणूरौ तथैव बलमुष्टिकौ ॥ ५० ॥  
श्रमवारियुते दृष्ट्वा श्रीमुखे रामकृष्णयोः ।  
सानुकम्पास्तदा प्राहुर्गवाक्षस्था नृपस्त्रियाः ॥ ५१ ॥  
स्त्रिय उचुः -  
अहो अधर्मः सुमहत्सभायां  
     जातः पुरो राजनि वर्तमाने ।  
क्व वज्रतुल्याङ्गवृतौ हि मल्लौ  
     क्व पुष्पतुल्यौ बत रामकृष्णौ ॥ ५२ ॥  
अहो ह्यभाग्यं हि पुरौकसां नो  
     युद्धे तयोर्दर्शनमद्य जातम् ।  
अहोऽतिधन्यं बत भूरि भाग्यं  
     वनौकसां रासरसेन जातम् ॥ ५३ ॥  
अहो स्थिते राजनि दुष्टचित्ते  
     न कोऽपि वक्तुं क्षम एव सख्यः ।  
तस्माद्धि नः पुण्यबलेन चेत्तौ  
     त्वरं मृधे वै जयतामरीन्स्वान् ॥ ५४ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
कुवलयापीडवधो नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
