मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - द्वितियोऽध्यायः  
समुद्रमध्ये द्वारकापुरीनिर्माणं तथा यादवगणैः सह तत्र श्रीकृष्णस्य वासकथनम् -  
  
श्रीनारद उवाच -  
पुनस्तत्र जरासन्धस्तावेत्याक्षौहिणीबलः ।  
युयुधे यदुभिः शीघ्रं पुनः कृष्णपराजितः ॥ १ ॥  
श्रीकृष्णतेजसा सर्वे यादवा वृद्धिमागताः ।  
धनुर्गजादिभिः शश्वत्प्राप्तलुण्ठनसाहसाः ॥ २ ॥  
प्राप्ते च साहसे राजन् विना युद्धं पुरैव हि ।  
अर्भका जलहारिण्यश्चक्रुः शत्र्वपहारणम् ॥ ३ ॥  
शत्रुद्रव्यं च संहर्तुं वीक्ष्यन्तः क्रीतवाससः ।  
नागरा माथुराः सर्वे परं हर्षमुपागताः ॥ ४ ॥  
एवं सप्तदश कृत्वा क्षीणसैन्यो जरासुतः ।  
अष्टादशमसङ्ग्रामे आगन्तुं च मनोऽकरोत् ॥ ५ ॥  
मया प्रणोदितः कालयवनो वै महाबलः ।  
रुरोध मथुरां क्रुद्धो म्लेच्छकोटिसमावृतः ॥ ६ ॥  
म्लेच्छानां च बलं वीक्ष्य स्वपुरं भयविह्वलम् ।  
भयं चोभयतः प्राप्तं रामेणाचिन्तयद्धरिः ॥ ७ ॥  
स्वज्ञातिबन्धुरक्षार्थं समुद्रे भीमनादिनी ।  
चकार द्वारकादुर्गमेकरात्रेण माधवः ॥ ८ ॥  
यत्राष्टदिक्पालसिद्धिर्विश्वकर्मविनिर्मिता ।  
सर्वा वैकुण्ठसम्पत्तिर्दृश्यते मोक्षकाङ्क्षिभिः ॥ ९ ॥  
हरिः सर्वजनं तत्र नीत्वा योगेन मैथिल ।  
पुराद्‌राममनुज्ञाप्य निर्गतोऽभून्निरायुधः ॥ १० ॥  
निरायुधं हरिं ज्ञात्वा मयोक्तैर्लक्षणैः खलः ।  
निरायुधः स तं योद्धुं पदातिः स्वयमागतः ॥ ११ ॥  
पराङ्मुखं प्राद्रवन्तं दुरापं योगिनामपि ।  
जिघृक्षुस्तं चान्वधावत्सैनिकानां प्रपश्यताम् ॥ १२ ॥  
हस्तप्राप्तं वपुस्तमै दर्शयन्निव माधवः ।  
दूरं गतः श्यामलाद्रेः प्राविशत्कन्दरं त्वरम् ॥ १३ ॥  
मुचुकुन्दो यत्र चास्ते मान्धातृतनयो महान् ।  
असुरेभ्यः पुरा रक्षां देवानां यश्चकार ह ॥ १४ ॥  
अहर्निशं न सुष्वाप देवसेनापरो नृप ।  
तमूचुर्देवताः सर्वे प्रसन्ना राजसत्तमम् ॥ १५ ॥  
वरं वरय् भो राजन् यत्ते मनसि वर्तते ।  
नत्वा तान्प्राह राजेन्द्रः करोमि शयनं परम् ॥ १६ ॥  
शयनान्ते हरेः साक्षाद्दर्शनं मे भवत्वलम् ।  
यो मध्ये बोधयेन्मां वै शयानं त्वप्यचेतनम् ॥ १७ ॥  
स माया दृष्टमात्रस्तु भस्मीभवतु तत्क्षणात् ।  
तथा स चोक्तः सुष्वाप राजा कृतयुगे पुरा ॥ १८ ॥  
तत्र प्रविष्टो यवनो मत्त्वा पीताम्बरं च तम् ।  
तताड यवनः क्रुद्धः पादेनाशु महाखलः ॥ १९ ॥  
मुचकुन्दः समुत्थाय शनैरुन्मील्य सोऽक्षिणी ।  
आशाः प्रपश्यंस्तं पार्श्वे स्थितं कालं ददर्श ह ॥ २० ॥  
स तावत्तस्य रुष्टस्य दृष्टिपातेन मैथिल ।  
देहजेनाग्निना दग्धो भस्मसादभवत्क्षणात् ॥ २१ ॥  
भस्मीभूते च यवने परिपूर्णतमः स्वयम् ।  
स्वरुपं दर्शयामास मुचकुन्दाय धीमते ॥ २२ ॥  
कोटिसूर्यप्रतीकाशे ज्योतिषां मण्डले प्रभुम् ।  
स्थितं स्फुरत्किरीटार्कं कुण्डलाङ्गदनूपुरम् ॥ २३ ॥  
श्रीवत्साङ्कं चतुर्बाहुं पद्माक्षं वनमालिनम् ।  
कोटिकन्दर्पलावण्यं कालमेघसमप्रभम् ॥ २४ ॥  
दृष्ट्वा राजा धर्षितोऽपि समुत्थाय कृताञ्जलिः ।  
परिपूर्णतमं ज्ञात्वा भक्त्या तं प्रणनाम ह ॥ २५ ॥  
मुचकुन्द उवाच -  
कृष्णाय वासुदेवाय देवकिनन्दनाय च ।  
नन्दगोपकुमाराय गोविन्दाय नमोनमः ॥ २६ ॥  
नमः पङ्कजनभाय नमः पङ्कजमालिने ।  
नमः पङ्कजनेत्राय नमस्ते पङ्कजाङ्घ्रये ॥ २७ ॥  
नमः कृष्णाय शुद्धाय ब्रह्मणे परमात्मने ।  
प्रणतक्लेशनाशाय गोविन्दाय नमो नमः ॥ २८ ॥  
नमोऽस्त्वनन्ताय सहस्रमूर्तये  
     सहस्रपादाक्षिशिरोरुबाहवे ।  
सहस्रनाम्ने पुरुषाय शाश्वते  
     सहस्रकोटीयुगधारिणे नमः ॥ २९ ॥  
हरे मत्समः पातकी नास्ति भूमौ  
     तथा त्वत्समो नास्ति पापापहारी ।  
इति त्वं च मत्वा जगन्नाथ देव  
     यथेच्छा भवेत्ते तथा मां कुरु त्वम् ॥ ३० ॥  
श्रीनारद उवाच -  
एवं स्तुतो हरिः साक्षात्परमानन्दविग्रहः ।  
ज्ञात्वा तं निर्गुण भक्तं प्राह गम्भीरया गिरा ॥ ३१ ॥  
श्रीभगवानुवाच -  
धन्यस्त्वं राजशार्दूल धन्या ते विमला मतिः ।  
नैरपेक्ष्येण दिव्येन भक्तिभावेन पूरिता ॥ ३२ ॥  
अद्यैव गच्छ मद्धाम बदर्याख्यं मदाश्रयः ।  
तत्रैव तु तपस्तप्त्वा भूत्वा ब्राह्मणपुङ्गवः ॥ ३३ ॥  
प्रेमलक्षणया भक्त्या मद्धाम प्रकृतेः परम् ।  
प्राप्स्यसि त्वं महाराज यतो नावर्तते गतः ॥ ३४ ॥  
श्रीनारद उवाच -  
इत्थं स्तुत्वा हरिं नत्वा परिक्रम्य नताननः ।  
निश्चक्राम गुहादुर्गाच्छ्रीकृष्णप्रेमविह्वलः ॥ ३५ ॥  
द्वापारे क्षुल्लका मर्त्या तालवृक्षशतोच्छ्रितम् ।  
दृष्ट्वा तं दुद्रुवुर्मार्गे भयभीता इतस्ततः ॥ ३६ ॥  
मा भैष्टेत्यभयं यच्छन् जगाम दिशमुत्तराम् ।  
एवं दत्वा वरं तस्मै मुचुकुन्दाय धीमते ॥ ३७ ॥  
भगवान् पुनराव्रज्य मथुरां म्लेच्छवेष्टिताम् ।  
हत्वा म्लेच्छबलं सर्वं तद्धनान्यच्छिनद्‌बलात् ॥ ३८ ॥  
अथ राजा जरासन्धो योद्धुमभ्युदितः पुनः ।  
आहूय मागधान्विप्रान्मुहूर्तादेशकारिणः ॥ ३९ ॥  
प्रादेहं वासुदेवाख्यं जित्वा यद्यागतो ह्यहम् ।  
सर्वान्सम्पूजयिष्यामि सदा युष्मत्पदाश्रये ॥ ४० ॥  
कारागारेषु यावद्वै स्थिता भवत भो द्विजाः ।  
पराजितोऽहं वा युष्मान्हनिष्यामि न संशयः ॥ ४१ ॥  
एवमुक्त्वा द्विजान् राजा जरासन्धो महाबलः ।  
आजगामाशु मथुरां त्रयोविंशत्यनीकपः ॥ ४२ ॥  
ब्रह्मवाक्यमृतं कर्तुं स्वप्रतिज्ञां विहाय च ।  
मनुष्यचेष्टामापन्नौ स्वपुराद्‌भीतभीतवत् ॥ ४३ ॥  
रामकृष्णौ परौ देवौ पद्‌भ्यां दुद्रुवतुर्द्रुतम् ।  
पलायमानौ तौ वीक्ष्य मागधः प्रहसन् भृशम् ॥ ४४ ॥  
अन्वधावद्‌रथानीकैर्ब्रह्मवाक्यमनुस्मरन् ।  
दक्षिणाशां गतावित्थं प्रवर्षणगिरौ हरि ॥ ४५ ॥  
यस्मिन्निलीनौ ज्ञात्वा तावेधोभिस्तं ददाह ह ।  
भस्मीभूते वने जाते दह्यमानतटाद्‌गिरेः ॥ ४६ ॥  
दशैकयोजनोत्तुङ्गात्समुत्पत्य सुरेश्वरौ ।  
अलक्ष्यमाणावरिभिर्द्वारकायां निपेततुः ॥ ४७ ॥  
सोऽपि दग्धौ च तौ मत्वा मागधेन्द्रो महाबलः ।  
मागधान्प्रययौ वीरो वादयञ्जयदुन्दुभीन् ॥ ४८ ॥  
ब्राह्मणान् पूजयामास भक्त्या परमया नृप ।  
यस्य विप्रः सहायोऽस्ति कुतस्तस्य पराजयः ॥ ४९ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
द्वारकावासकथनं नाम द्वितियोऽध्यायः ॥ २ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
