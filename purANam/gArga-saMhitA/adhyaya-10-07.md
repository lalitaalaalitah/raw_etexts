मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - सप्तमोऽध्यायः  
उग्रसेनस्य अश्वमेधयज्ञोद्योगम् -  
  
गर्ग उवाच -  
देवर्षिश्चैकदा राजन्दृष्ट्वा रामं च केशवम् ॥  
स्ववीणां वादयन्कृष्णगाथां गायन्समाययौ ॥१॥  
ब्रह्मलोकात्सर्वलोकान्पश्यन्भास्करसन्निभः ॥  
साकं तुम्बरुणा पिङ्गजटाभारेण शोभितः ॥२॥  
किञ्चिच्छ्यामो मृगाक्षश्च काश्मीरतिलकैर्वृतः ॥  
पीतेन धौतवस्त्रेण तथा पीताम्बरेण च ॥  
रङ्गवल्लीमालया च व्रजस्त्रीचन्दनेन च ॥  
वृद्धः पञ्चदशाब्दैश्च मण्डितः शुशुभे बहु ॥४॥  
दृष्ट्वा तमागतं राजा शक्रसिंहासने स्थितः ॥  
सुधर्मायां स चोत्थाय नत्वा सिंहासनं ददौ ॥५॥  
तदङ्घ्री चावनिज्याथ कृत्वा पूजनमुत्तमम् ॥  
तज्जलं मस्तके धृत्वा चोग्रसेनस्तमब्रवीत् ॥६॥  
उग्रसेन उवाच -  
अद्य मे सफलं जन्म सफलं सदनं च मे ॥  
अद्यमे सफलश्चात्मा देवर्षे तव दर्शनात् ॥७॥  
नमस्तस्मै भगवते नारदाय महात्मने ॥  
कामक्रोधविहीनाय ऋषीणां प्रवराय च ॥८॥  
किमर्थमागतोऽसि त्वमाज्ञां कुरु ममोपरि ॥  
निशम्य वचनं तस्य ऋषिर्निर्जरदर्शनः ॥९॥  
उवाच नृपशार्दूलं मनसा नोदितो हरेः ॥  
नारद उवाच -  
यादवेन्द्र महाराज धन्यस्त्वं पृथिवीपते ॥१०॥  
त्वद्‌भक्त्या कौ निवसति बलेन सह केशवः ॥  
राजसूयः क्रतुवरः पुरा मद्वचनात्त्वया ॥११॥  
कृतः श्रीकृष्णकृपया द्वारकायां सुखेन च ॥  
येन त्रिलोके ते कीर्तिर्नृप विस्तारिता भुवि ॥१२॥  
राजसूयाश्वमेधौ च कठिनौ मण्डलेश्वरैः ॥  
हरिभक्तस्य राजेन्द्र सुलभौ चक्रवर्तिनः ॥१३॥  
द्वयोर्मध्ये कृतश्चैको राजसूयस्त्वया नृप ॥  
तथा युधिष्ठिरेणापि कृतः कृष्णाज्ञया ततः ॥१४॥  
द्वापरान्ते भारते तु हयमेधः क्रतूत्तमः ॥  
न कृतः केन राज्ञापि मुक्तिदस्त्वघनाशनः ॥१५॥  
द्विजहा विश्वहा गोघ्नो वाजिमेधेन शुद्ध्यति ॥  
तस्माद्वरं च यज्ञानां हयमेधं वदन्ति हि ॥१६॥  
निष्कारणं नृपश्रेष्ठ वाजिमेधं करोति यः ॥  
व्रजेत्सुपर्णकेतोः स सदनं सिद्धदुर्लभम् ॥१७॥  
इति देवर्षिवचनमुग्रसेनो निशम्य च ॥  
हयमेधं यज्ञवरं कर्तुं चक्रे मतिं नृप ॥१८॥  
तदैव सह रामेण कृष्णं वीक्ष्यागतं नृपः ॥  
पूजयित्वाऽऽसने स्थाप्य साकं च ऋषिणाब्रवीत् ॥१९॥  
उग्रसेन उवाच -  
देवदेव जगन्नाथ जगदीश जगन्मय ॥  
वासुदेव त्रिलोकेश शृणुष्व वचमं मम ॥२०॥  
मत्पुत्रेण च कंसेन बालकाश्च सहस्रशः ॥  
विनापराधेन हरे मारिताश्च महासुरैः ॥२१॥  
तस्य मुक्तिश्च गोविन्दं कथं भवति पापिनः ॥  
कस्मिँलोके गतः कंसो बालाघाती वदस्व मे ॥२२॥  
तस्य पापेनाहमपि भीतोऽस्मि जगदीश्वर ॥  
पुत्रस्य पापेन पिता नरके पतति ध्रुवम् ॥२३॥  
पितुः पापेन पतति निरये हि तथा सुतः ॥  
तस्माच्च किं कारिष्येऽहमुपायं वद माधव ॥२४॥  
कथितं नारदेनाद्य तच्छृणुष्व जगत्पते ॥  
विप्रहा विश्वहा गोघ्नो हयमेधेन शुध्यति ॥२५॥  
तस्मिन् यज्ञे मनो मेऽस्ति यदि चाज्ञां प्रदास्यसि ॥  
गर्ग उवाच -  
इति तस्य वचः श्रुत्वा मुदा मदनमोहनः ॥२६॥  
मनसि प्राह सम्पश्यन्धरां भारेण पीडिताम् ॥  
अहो मया तु बहुशो धराभारोऽवतारितः ॥२७॥  
तथापि सति कौ मध्ये सोऽश्वमेधेन नश्यति ॥  
नाहं हनिष्ये शत्रून् वै स्वहस्तेन मृधाङ्गणे ॥२८॥  
इति प्रतिज्ञा तु कृता विदूरथवधे मया ॥  
तस्माच्च प्रेषयिष्यामि स्वपुत्रान् यादवांस्तथा ॥२९॥  
जेतुं वसुन्धरां सर्वां हयमेधमिषेण च ॥  
इति वार्तां वज्रनाभे विष्वक्सेनो विचार्य च ॥३०॥  
सुधर्मायां च प्रहसन्नुग्रसेनमुवाच वै ॥  
श्रीकृष्ण उवाच -  
मया हतो महाराज कंसो वैकुण्ठमन्दिरम् ॥३१॥  
गतो भूत्वा ममाकारः नित्यं वसति तत्र वै ॥  
तथा त्वमपि राजेन्द्र विपापो दर्शनान्मम ॥३२॥  
तथापि हयमेधं त्वं यशोऽर्थे कुरु भूपते ॥  
यज्ञेन ते महत्कीर्तिः पृथिव्यां च भविष्यति ॥३३॥  
इति तत्कथितं श्रुत्वा कृष्णस्याक्लिष्टकर्मणः ॥  
उवाच परमं वाक्यमुग्रसेनो मुदा नृप ॥३४॥  
राजोवाच  
अद्य देव करिष्येऽहमश्वमेधं क्रतूत्तमम् ॥  
स भविष्यति शीघ्रं वै गोविन्द कृपया तव ॥३५॥  
हयमेधस्य च विधिं सर्वं मे ब्रूहि विस्तरात् ॥  
इति श्रुत्वा च तद्वाक्यमवोचद्विष्टरश्रवाः ॥३६॥  
हयमेधविधिं पृच्छ देवर्षिं नारदं प्रति ॥  
स तवाग्रे च वदति सर्वज्ञाता यदूद्वह ॥३७॥  
इति वाक्यं हरेः श्रुत्वा यदुराजो मुदान्वितः ॥  
सभायां संस्थितं राजन्देवर्षिं निजगाद ह ॥३८॥  
तुरङ्गः कीदृशो भाव्यः कतिसङ्ख्या द्विजोत्तमाः ॥  
दक्षिणा कीदृशी ब्रह्मन् वद मे कीदृशं व्रतम् ॥३९॥  
उग्रसेनस्य वचनमाकर्ण्य देवदर्शनः ॥  
स्मयमान इव प्राह प्रीत्या कृष्णं विलोकयन् ॥४०॥  
श्रीनारद उवाच -  
चन्द्रवर्णं रक्तमुखं पीतपुच्छं मनोहरम् ॥  
सर्वाङ्गसुन्दरं दिव्यं श्यामकर्णं सुलोचनम् ॥४१॥  
प्रवदन्ति महाराज यज्ञेऽस्मिन्हयमीदृशम् ॥  
मधुमासे पूर्णिमायां मोच्योऽयं घोटको नृप ॥४२॥  
महावीरैः पालनीयो वर्षमात्रं हयोत्तमः ॥  
अश्वस्यागमनं यावद्‌भविष्यति स्वके पुरे ॥४३॥  
निवसेद्धैर्यसंयुक्तस्तावत्कर्ता प्रयत्नतः ॥  
यत्र यत्र पुरीषं च मूत्रं च कुरुते हयः ॥४४॥  
कर्तव्यं हवनं विप्रैर्दातव्यं गोसहस्रकम् ॥  
संलिख्य काञ्चनं पत्रं स्वनामबलचिह्नितम् ॥४५॥  
हयस्य भाले बद्ध्वा च कथनीयमिदं वचः ॥  
सर्वे शृणुत राजानो विमुक्तोऽस्ति हयो मया ॥४६॥  
कश्चिद्भूयः श्यामकर्णं प्रतिगृह्णातु चेद्बलात् ॥  
गृह्णाति यस्तं मानेन स जेतव्यो बलात्स्वयम् ॥४७॥  
विप्रा विंशतिसाहस्रा यज्ञादौ कीर्तिता नृप ॥  
वेदज्ञाः सर्वशास्त्रज्ञाः कुलीनाश्च तपस्विनः ॥४८॥  
अत्र ते कथयिष्यामि समर्थस्त्वं शृणुष्व च ॥  
वाजिमेधे महाराज विप्राणां दीर्घदक्षिणाम् ॥४९॥  
तुरगाणां सहस्रं च गजानां शतमेव च ॥  
द्विशतं स्यन्दनानां च सहस्रं च गवां तथा ॥५०॥  
विंशद्‌भारं सुवर्णानां प्रदातव्यं द्विजे द्विजे ॥  
यज्ञस्यादौ तथा चान्ते ईदृशी दक्षिणा मता ॥५१॥  
असिपत्रव्रतं कृत्वा ब्रह्मचर्यसमन्वितः ॥  
कौ पत्न्या सार्द्धमेकत्र कुर्याच्च शयनं नीशि ॥५२॥  
वर्षमात्रं महाराज कर्तव्यं व्रतमीदृशम् ॥  
दीनानां च प्रदातव्यमन्नं वा बहुशो धनम् ॥५३॥  
विधिनानेन राजेन्द्र क्रतुरेष भविष्यति ॥  
असिपत्रव्रतयुतो बहुपुत्रफलप्रदः ॥५४॥  
भीष्मं विना हि मदनं को विजेतुं भवेन्नरः ॥  
तस्माद्‌भीता न कुर्वन्ति कठिनं चैनमद्‌भुतम् ॥५५॥  
कामं प्रतिविजेतुं वै शक्तिस्ते विद्यते यदि ॥  
कुरु गर्गं समाहूय यज्ञारम्भं नृपोत्तम ॥५६॥  
इति श्रीगर्गसंहितायामश्वमेधखण्डे  
यज्ञोद्योगवर्णनं नाम सप्तमोऽध्यायः ॥७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
