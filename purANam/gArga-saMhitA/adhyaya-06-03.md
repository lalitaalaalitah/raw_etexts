मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - तृतीयोऽध्यायः  
बलरामविवाहोत्सववर्णनम् -  
  
श्रीनारद उवाच -  
इत्थं मया ते कथितं द्वारकावासकारणम् ।  
विवाहादिकथाः सर्वा वदिष्यामि परेशयोः ॥ १ ॥  
पूर्वं श्रीबलदेवस्य विवाहं श्रृणु मैथिल ।  
सर्वपापहरं पुण्यमायुर्वर्धनमुत्तमम् ॥ २ ॥  
आनर्तो नाम राजाऽभूत्सूर्यवंशे महामनाः ।  
यन्नाम्नाऽऽनर्तदेशः स्यात्समुद्रे भीमनादिनि ॥ ३ ॥  
रैवतो नाम तत्पुत्रश्चक्रवर्ती गुणाकरः ।  
राज्यं चकार स पुरीं विनिर्माय कुशस्थलीम् ॥ ४ ॥  
तस्य पुत्रशतं चासीत्‌रेवती नाम कन्यका ।  
सर्वोत्तमं चिरञ्जीवं सुन्दरं वरमिच्छती ॥ ५ ॥  
एकदा रथमास्थाय हेमरत्नविभूषितम् ।  
आरोप्य स्वां दुहितरं रैवतः पर्यटन्भुवम् ॥ ६ ॥  
प्राप्तो योगबलेनापि ब्रह्मलोकं शुभावहम् ।  
कन्यावरं परिप्रष्टुं ब्रह्माणं प्रणनाम ह ॥ ७ ॥  
गायन्त्यां पूर्वचित्त्यां च स्थितो लब्धक्षणःक्षणम् ।  
एकचित्तं विधिं ज्ञात्वा स्वाभिप्रायं न्यवेदयत् ॥ ८ ॥  
रैवत उवाच -  
परः पुराणो जगदङ्कुरोऽभूः  
     पूर्णः परात्मा परमेश्वरोऽसि ।  
स्थितः सदा धामनि पारमेष्ठ्य  
     सृजस्यलं पासि च हिंससीदम् ॥ ९ ॥  
वेदा मुखं धर्म उरस्तथैव  
     पृष्ठं ह्यधर्मश्च मनुर्मनीषा ।  
अङ्गानि देवा असुराश्च पादाः  
     सर्वा सृतिर्देव तनुस्तव स्यात् ॥ १० ॥  
करोषि हस्तामलकं च विश्वं  
     नेतुं प्रभुः सारथिवद्गुणेषु ।  
एकस्त्वमेकं च विधाय जालं  
     ग्रसिष्यसे सर्वमिवोर्णनाभिः ॥ ११ ॥  
महेद्रधिष्ण्यं तव वश्यमस्ति  
     किं सार्वभौम किमु योगसिद्धिः ।  
यः पारमेष्ठ्यं च सदा स्थितोऽसि  
     तस्मै नमोऽनन्तगुणाय भूम्ने ॥ १२ ॥  
भवान् स्वयम्भूर्जगतां पितामहो  
     विधे सुरज्येष्ठ इति प्रभावतः ।  
आस्या वरं सर्वगुणं चिरायुषं  
     वदाशु मां दिव्यमशेषदर्शनः ॥ १३ ॥  
श्रीनारद उवाच -  
एतच्छ्रुत्वा ततो ब्रह्मा स्वयम्भूः सर्वदर्शनः ।  
रैवतं प्राह राजानं प्रहसन्निव मैथिल ॥ १४ ॥  
श्रीब्रह्मोवाच -  
अत्र क्षणेन हे राजन्भुवि कालो महाबली ।  
त्वरं व्यतीतस्त्रिनव चतुर्युगविकल्पितः ॥ १५ ॥  
न सन्ति मर्त्यलोके त्वत्पुत्राः पौत्राः सबान्धवाः ।  
तत्पुत्रपौत्रनप्तॄणां गोत्राणी च न शृण्महे ॥ १६ ॥  
तद्‌गच्छ सर्वमुख्याय नररत्नाय शाश्वते ।  
कन्यारत्नमिदं राजन्बलदेवाय देहि भोः ॥ १७ ॥  
परिपूर्णतमौ साक्षाद्‌गोलोकाधिपति प्रभू ।  
भुवो भारावतारायावतीर्णौ बलकेशवौ ॥ १८ ॥  
असङ्ख्यब्रह्माण्डपती वसुदेवात्मजौ हरी ।  
द्वारकायां विराजेते यदुभिर्भक्तवत्सलौ ॥ १९ ॥  
श्रीनारद उवाच -  
अथ श्रुत्वा विधिं नत्वा रेवतो नृपसत्तमः ।  
आययौ द्वारकां भूयः समृद्धां तां समृद्धिभिः ॥ २० ॥  
परिबर्हे रथं दत्वा विश्वकर्मविनिर्मितम् ।  
सहस्रहयसंयुक्तं दिव्ययोजनविस्तृतम् ॥ २१ ॥  
दिव्याम्बराणि रत्नानि ब्रह्मदत्तानि मैथिल ।  
दत्वाऽऽययौ तपस्तप्तुं बदर्याख्यं शुभावहम् ॥ २२ ॥  
तदा महोत्सवश्चासीद्‌यदुपुर्यां गृहे गृहे ।  
सङ्कर्षणोऽथ भगवान् रेवत्या विरराज ह ॥ २३ ॥  
बलदेवविवाहस्य कथां यः श्रृणुयान्नरः ।  
सर्वपापविनिर्मुक्तः परां सिद्धिमवाप्नुयात् ॥ २४ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
बलदेवविवाहोत्सवो नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
