मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुर्थोऽध्यायः  
कृष्णकृतं पारिजातहरणम् -  
  
गर्ग उवाच -  
गत्वा स्वर्गं तु शक्राय दत्वा छत्रं मणिं तथा ॥  
अदित्यै कुण्डले कृष्णो दत्वाभिप्रायमब्रवीत् ॥१॥  
आभिप्रायं हरेर्ज्ञात्वा वासवो न ददौ द्रुमम् ॥  
देवाञ्जित्वा तदा पारिजातं जग्राह माधवः ॥२॥  
सूत उवाच -  
इति श्रुत्वा कथां राजा यादवो विस्मयान्वितः ॥  
पप्रच्छ स्वगुरुं भूयः श्रद्दधानो हरेर्गुणे ॥३॥  
ब्रह्मञ्शक्रस्तु देवेन्द्रो जानन्कृष्णं हरिं परम् ॥  
अपराधं तु कृतवान्स कथं ब्रूहि तत्त्वतः ॥४॥  
कृष्णाग्रे कथितं सत्यभामया शक्रचेष्टितम् ॥  
तस्मान्मे विस्तराद्युद्धमिन्द्रमाधवयोर्वद ॥५॥  
गर्ग उवाच -  
अदित्या संस्तुतः कृष्णः शक्रवाक्याच्च नन्दनम् ॥  
वनं गत्वा पारिजातान्सन्ददर्श बहून्द्रुमान् ॥६॥  
तेषां मध्ये महावृक्षं मञ्जरीपुञ्जधारिणम् ॥  
क्षीरोदमथनाज्जातं पद्मगन्धसमन्वितम् ॥७॥  
सुराणां सुखदं ताम्रपल्लवैः परिवेष्टितम् ॥  
वने विभूषणं दिव्यं वरं स्वर्णसमत्वचम् ॥८॥  
तं दृष्ट्वा माधवं प्राह सत्यभामा च मानिनी ॥  
एनं गृह्णाम्यहं कृष्ण श्रेष्ठं सर्वं वने द्रुमम् ॥९॥  
इत्युक्तः प्रिययोत्पाट्य पारिजातं गरुत्मति ॥  
लीलयाऽऽरोपयामास प्रहसञ्जगदीश्वरः ॥१०॥  
तदैव कुपिताः सर्वे वनपालाः समुत्थिताः ॥  
धनुर्बाणधराः कृष्णमूचुः प्रस्फुरिताधराः ॥११॥  
इन्द्रप्रियाया वृक्षश्च हृतः कस्मात्त्वया नर ॥  
यदृच्छया किलास्माकं तृणीकृत्य क्व यास्यसि ॥१२॥  
इन्द्राणीप्रीतये देवैः पुरा ह्युदधिमन्थने ॥  
उत्पादितोऽयं न क्षेमी गृहीत्वैनं भविष्यसि ॥१३॥  
गिरीणां येन सर्वेषां पक्षाः पूर्वं निपातिताः ॥  
तं किं वृत्रहणं वीरं जित्वा वृक्षं नयिष्यसि ॥१४॥  
तस्माद्‌गच्छ महावीर पारिजातं विहाय च ॥  
न दास्यामो द्रुमं तुभ्यं शक्रस्यानुचरा वयम् ॥१५॥  
यदा दास्यति तुभ्यं वै पारिजातं पुरन्दरः ॥  
न निषेधं करिष्यामो वनपाला वयं तदा ॥१६॥  
तेषां भाषितमाकर्ण्य सत्यभामा रुषान्विता ॥  
तूष्णीम्भूते सति हरावभीता प्राह तान्नृप ॥१७॥  
सत्योवाच -  
का शची पारिजातस्य कः शक्रो वा सुरेश्वरः ॥  
सामान्यः सर्वलोकानां यदीशोऽमृतमन्थने ॥१८॥  
समुत्पन्नः सुरः कस्मादेको गृह्णाति वासवः ॥  
यथा सुधा यथैवेन्दुर्यथा श्रीर्वनचारिणः ॥१९॥  
सामान्यः सर्वलोकस्य पारिजातस्तथा द्रुमः ॥  
भर्तुबाहुमहागर्वा रुणद्ध्येनं मृषा शची ॥२०॥  
तत्कथ्यतामलं क्षान्त्या सत्याहारप्रतिद्रुमम् ॥  
कथ्यतां च द्रुतं गत्वा पौलोम्यै वचनं मम ॥२१॥  
सत्यभामा वदत्येतदतिगर्वोद्धताक्षरम् ॥  
यदि त्वं दयिता भर्तुर्यदि वश्यः पतिस्तव ॥२२॥  
मद्‌भर्तुर्हरतो वृक्षं तत्कारय निवारणम् ॥  
जानामि ते पतिं शक्रं युष्माञ्जानामि तत्वतः ॥२३॥  
पारिजातं तथाप्येनं मानुषी हरयामि ते ॥  
गर्ग उवाच -  
कृष्णप्रियाया वचनं वनपाला निशम्य च ॥२४॥  
इन्द्राणीनिकटं गत्वा प्रोचुः सर्वं यथोदितम् ॥  
रक्षकाणां वचः श्रुत्वा शची प्राह रुषान्विता ॥२५॥  
कृष्णं निवारणार्थाय न यास्यन्तं पुरन्दरम् ॥  
शच्युवाच -  
मदीयं पारिजातं वै माधवेन बलीयसा ॥२६॥  
गृहीतं स्वप्रियार्थे वै त्वां तृणीकृत्य वज्रिणम् ॥  
तस्मान्मोचय वृक्षेशं पाकसूदन वृत्रहन् ॥२७॥  
सत्यभामावशं कृष्णं विनिर्जित्य महारणे ॥  
त्वया वै पूर्वमद्रीणां पक्षा वज्रेण शातिताः ॥२८॥  
भयं विसृज्य युद्धाय गच्छ तस्मात्सुरैर्वृतः ॥  
इति श्रुत्वा शचीवाक्यं शक्रो नमुचिसूदनः ॥२९॥  
न चकार तु युद्धाय मनो भयसमन्वितः ॥  
ततश्च बहुशः पत्न्या प्रेरितः कोपयुक्तया ॥३०॥  
तदा कोपेन श्रीकृष्णं निन्दन्प्राह मदान्वितः ॥  
इन्द्र उवाच -  
येन ते परिजातं वै गृहीतं सुन्दरानने ॥३१॥  
मृधे तं पातयिष्यामि वज्रेण शतपर्वणा ॥  
इत्युक्त्वा वासवो राजन्नारुह्यैरावतं गजम् ॥३२॥  
शुण्डादण्डैस्त्रिभिर्युक्तं रक्तकम्बलमण्डितम् ॥  
चतुर्भिः शोभितं दन्तैर्हिमाद्रिसदृशं शुभम् ॥३३॥  
स्वर्णशृङ्खलया जुष्टं शुशुभे निर्जरैर्वृतः ॥  
तथा मरुद्‌गणाः सर्वे यमाग्निवरुणादयः ॥३४॥  
रुद्राश्च द्वादशात्मानो वसवो धनदादयः ॥  
विद्याधराश्च गन्धर्वाः साध्याः पितृगणादयः ॥३५॥  
ततस्त्रिंशत्कोटिसङ्ख्याः शक्रस्यानुचराः सुराः ॥  
एते समागताः क्रुद्धा योद्धुं श्रीकृष्णसम्मुखे ॥३६॥  
आहूताः केऽपि शक्रेण सहायार्थं तु स्वात्मनः ॥  
तथा तु नारदेनापि केचिद्देवास्तु प्रेषिताः ॥३७॥  
ततः परिघनिस्त्रिंशगदाशूलपरश्वधैः ॥  
बभूवुस्त्रिदशाः सज्जाः शक्रे वज्रकरे स्थिते ॥३८॥  
इति श्रीगर्गसंहितायामश्वमेधचरित्रे  
सुमेरौ पारिजातहरणं नाम चतुर्थोऽध्यायः ॥४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
