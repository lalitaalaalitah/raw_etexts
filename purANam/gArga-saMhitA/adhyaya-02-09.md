पुढचा अध्याय  
श्रीगर्गसंहिता  
वृन्दावनखण्ड - नवमोऽध्यायः  
ब्रह्मणः कृष्णस्तुतिः -  
  
ब्रह्मोवाच -  
कृष्णाय मेघवपुषे चपलाम्बराय  
     पियूषमिष्टवचनाय परात्पराय ।  
वंशीधराय शिखिचन्द्रिकयान्विताय  
     देवाय भ्रातृसहिताय नमोऽस्तु तस्मै ॥ १ ॥  
कृष्णस्तु साक्षात्पुरुषोतमः स्वयं  
     पूर्णः परेशः प्रकृतेः परो हरिः ।  
यस्यावतारांशकला वयं सुरा  
     सृजाम विश्वं क्रमतोऽस्य शक्तिभिः ॥ २ ॥  
स त्वं साक्षात्कृष्णचन्द्रावतारो  
     नन्दस्यापि पुत्रतामागतः कौ ।  
वृन्दारण्ये गोपवेशेन वत्सान्  
     गोपैर्मुख्यैश्चारयन् भ्राजसे वै ॥ ३ ॥  
हरिं कोटिकन्दर्पलीलाभिरामं  
     स्फुरत्कौस्तुभं श्यामलं पीतवस्त्रम् ।  
व्रजेशं तु वंशीधरं राधिकेशं  
     परं सुन्दरं तं निकुञ्जे नमामि ॥ ४ ॥  
तं कृष्णं भज हरिमादिदेवमस्मिन्  
     क्षेत्रज्ञं कमिव विलिप्तमेघमेव ।  
स्वच्छाङ्‌गं परमधियाज्ञचैत्यरूपं  
     भक्त्याद्यैर्विशदविरागभावसङ्घैः ॥ ५ ॥  
यावन्मनश्च रजसा प्रबलेन विद्वन्  
     सङ्कल्प एव तु विकल्पक एव तावत् ।  
ताभ्यां भवेन्मनसिजस्त्वभिमानयोग-  
     स्तेनापि बुद्धिविकृतिं क्रमतः प्रयान्ति ॥ ६ ॥  
विद्युद्‌द्युतिस्त्वृतुगुणो जलमध्यरेखा  
     भूतोल्मुकः कपटपान्थरतिर्यथा च ।  
इत्थं तथाऽस्य जगतस्तु सुखं मृषेति  
     दुःखावृतं विषयघूर्णमलातचक्रम् ॥ ७ ॥  
वृक्षा जलेन चलतापि चला इवात्र  
     नेत्रेण भूरिचलितेन चलेव भूश्च ।  
एवं गुणः प्रकृतिजैर्भ्रमतो जनस्थं  
     सत्यं वदेद्‌गुणसुखादिदमेव कृष्ण ॥ ८ ॥  
दुःखं सुखञ्च मनसा प्रभवञ्च सुप्ते  
     मिथ्या भवेत्पुनरहो भुवि जागरेऽस्य ।  
इत्थं विवेकघटितस्य जनस्य सर्वं  
     स्वप्नभ्रमादृतजगत्सततं भवेद्धि ॥ ९ ॥  
ज्ञानी विसृज्य ममतामभिमानयोगं  
     वैराग्यभावरसिकः सततं निरीहः ।  
दीपेन दीपकशतञ्च यथा प्रजातं  
     पश्येत् तथाऽऽत्मविभवं भुवि चैकतत्त्वम् ॥ १० ॥  
भक्तो भजेदजपतिं हृदि वासुदेवं  
     निर्धूमवह्निरिव मुक्तगुणस्वभावः ।  
पश्यन् घटेषु सजलेषु यथेन्दुमेकं  
     एतादृशः परमहंसवरः कृतार्थः ॥ ११ ॥  
स्तुवन्ति वेदाः सततञ्च यं सदा  
     हरेर्महिम्नः किल षोडशीं कलाम् ।  
कदापि जानन्ति न ते त्रिलोके  
     वक्तुं गुणांस्तस्य जनोऽस्ति कः परः ॥ १२ ॥  
वक्त्रैश्चतुर्भिस्त्वहमेव देवः  
     श्रीपञ्चवक्त्रः किल पञ्चवक्त्रैः ।  
सहस्रशीर्षास्तु सहस्रवक्त्रैः  
     य स्तौति सेवां कुरुते च तस्य ॥ १३ ॥  
विष्णुश्च वैकुण्ठनिवासकृच्च  
     क्षिरोदवासी हरिरेव साक्षात् ।  
नारायणो धर्मसुतस्तथापि  
     गोलोकनाथं भजते भवन्तम् ॥ १४ ॥  
अहोऽतिधन्यो महिमा मुरारे-  
     र्जानन्ति भूमौ मुनयो न मानवाः ।  
सुरासुरा वा मनवो बुधाः पुनः  
     स्वप्नेऽपि पश्यन्ति न तत्पदद्वयम् ॥ १५ ॥  
वरं हरिं गुणाकरं सुमुक्तिदं परात्परम् ।  
रमेश्वरं गुणेश्वरं व्रजेश्वरं नमाम्यहम् ॥ १६ ॥  
ताम्बूलसुन्दरमुखं मधुरं ब्रुवन्तं  
     बिम्बाधरं स्मितयुतं सितकुन्ददन्तम् ।  
नीलालकावृतकपोलमनोहराभं  
     वन्दे चलत्कनककुण्डलमण्डनार्हम् ॥ १७ ॥  
सुन्दरं तु तव रूपमेव हि  
     मन्मथस्य मनसो हरं परम्  
आविरस्तु मम नेत्रयोः सदा  
     श्यामलं मकरकुण्डलावृतम् ॥ १८ ॥  
वैकुण्ठलीलाप्रवरं मनोहरं  
     नमस्कृतं देवगणैः परं वरम् ।  
गोपाललीलाभियुतं भजाम्यहं  
     गोलोकनाथं शिरसा नमाम्यहम् ॥ १९ ॥  
युक्तं वसन्तकलकण्ठविहङ्गमैश्च  
     सौगन्धिकं त्वरणपल्लवशाखिसङ्गम् ।  
वृन्दावनं सुधितधीरसमीरलीलं  
     गच्छन् हरिर्जयति पातु सदैव भक्तान् ॥ २० ॥  
हरति कमलमानं लोलमुक्ताभिमानं  
     धरणिरसिकदानं कामदेवस्य बाणम् ।  
श्रवणविदितयानं नेत्रयुग्मप्रयाणं  
     भज यदुत समक्षं दानदक्षं कटाक्षम् ॥ २१ ॥  
शरच्चन्द्राकारं नखमणिसमूहं सुखकरं  
     सुरक्तं हृत्पूर्णं प्रकटिततमःखण्डनकरम् ।  
भजेऽहं ब्रह्माण्डेसकलनरपापाभिदलनं  
     हरेर्विष्णोर्देवैर्दिवि भरतखण्डे स्तुतमलम् ॥ २२ ॥  
महापद्मे किं वा परिधिरिव चाभाति सततं  
     कदादित्यस्फूर्जद्‌रथचरण इत्थं ध्वनिधरः ।  
यथा न्यस्तं चक्रं शतकिरणयुक्तं तु हरिणा  
     स्फुरच्छ्रीमञ्जीरं हरिचरणपद्मे त्वधिगतम् ॥ २३ ॥  
कट्यां पीताम्बरं दिव्यं क्षुद्रघण्टिकयाऽन्वितम् ।  
भजाम्यहं चित्तहरं कृष्णस्याक्लिष्टकर्मणः ॥ २४ ॥  
भजे कृष्णक्रोडे भृगुमुनिपदं श्रीगृहमलं  
     तथा श्रीवत्साङ्कं निकषरुचियुक्तं द्युतिपरम् ।  
गले हीराहारान् कनकमणिमुक्तावलिधरान्  
     स्फुरत् ताराकारान् भ्रमरवलिभारान् ध्वनिकरान् ॥ २५ ॥  
वंशीविभूषितमलं द्विजदानशीलं  
     सिन्द्रूरवर्णमतिकीचकरावलीलम् ।  
हेमाङ्गुलीयनिकरं नखचन्द्रयुक्तं  
     हस्तद्वयं स्मर कदम्बसुगन्धपृक्तम् ॥ २६ ॥  
शनैश्चलन् मानसराजहंस-  
     ग्रीवाकृतौ कन्धर उच्चदेशे ।  
कादम्बिनीमानहरौ करौ च  
     भजामि नित्यं हरिकाकपक्षौ ॥ २७ ॥  
कलदर्पणवद्‌विशदं सुखदं  
     नवयौवनरूपधरं नृपतिम् ।  
मणिकुण्डलकुन्तलशालिरतिं  
     भज गण्डयुगं रविचन्द्ररुचिम् ॥ २८ ॥  
खचितकनकमुक्ता रक्तवैदूर्यवासं  
     मदनवदनलीला सर्वसौन्दर्यरासम् ।  
अरुणविधुसकाशं कोटिसूर्यप्रकाशं  
     घटितशिखिसुवीटं नौमि विष्णोः किरीटम् ॥ २९ ॥  
यद्‌द्वारिदेशे न गतिर्गुहेन्द्र  
     गणेशतारीरेशदिवाकराणाम् ।  
आज्ञां विना यान्ति न कुञ्जमण्डलं  
     तं कृष्णचन्द्रं जगदीश्वरं भजे ॥ ३० ॥  
(अनुष्टुप्)  
इति कृत्वा स्तुतिं ब्रह्मा श्रीकृष्णस्य महात्मनः ।  
पुनः कृताञ्जलिर्भूत्वा स्वविज्ञप्तिं चकार ह ॥ ३१ ॥  
अपराधं तु पुत्रस्य मातृवत्त्वं क्षमस्व च ।  
अहं त्वन्नाभिकमलात्सम्भवोऽहं जगत्पते ॥ ३२ ॥  
काहं लोकपतिः क्व त्वं कोटिब्रह्माण्डनायकः ।  
तस्माद्‌व्रजपते देव रक्ष मां मधुसूदन ॥ ३३ ॥  
मायया यस्य मुह्यन्ति देवदैत्यनरादयः ।  
स्वमायया तन्मोहाय मूर्खोऽहं ह्युद्यतोऽभवम् ॥ ३४ ॥  
नारायणस्त्वं गोविन्द नाहं नारायणो हरे ।  
ब्रह्माण्डं त्वं विनिर्माय शेषे नारायणः पुरा ॥ ३५ ॥  
यस्य श्रीब्रह्मणि धाम्नि प्राणं त्यक्त्वा तु योगिनः ।  
यत्र यास्यन्ति तस्मिंस्तु सकुला पूतना गता ॥ ३६ ॥  
वत्सानां वत्सपानाञ्च कृत्वा रूपाणि माधव ।  
विचचार वने त्वं तु ह्यपराधान्मम प्रभो ॥ ३७ ॥  
तस्मात्क्षमस्व गोविन्द प्रसीद त्वं ममोपरि ।  
अगणय्यापराधं मे सुतोपरि पिता यथा ॥ ३८ ॥  
त्वदभक्ता रता ज्ञाने तेषां क्लेशो विशिष्यते ।  
परिश्रमात्कर्षकाणां यथा क्षेत्रे तुषार्थिनाम् ॥ ३९ ॥  
त्वद्‌भक्तिभावे निरता बहवस्त्वद्‌गतिं गताः ।  
योगिनो मुनयश्चैव तथा ये व्रजवासिनः ॥ ४० ॥  
द्विधा रतिर्भवेद्वरा श्रुताच्च दर्शनाच्च वा ।  
अहो हरे तु मायया बभूव नैव मे रतिः ॥ ४१ ॥  
इत्युक्त्वाऽश्रुमुखो भूत्वा नत्वा तत्पादपङ्कजौ ।  
पुनराह विधिः कृष्णं भक्त्या सर्वं क्षमापयन् ॥ ४२ ॥  
घोषेषु वासिनामेषां भूत्वाऽहं त्वत्पदाम्बुजम् ।  
यदा भजेयं सुगतिस्तदा भूयान्न चान्यथा ॥ ४३ ॥  
वयं तु गोपदेहेषु संस्थिताश्च शिवादयः ।  
सकृत्कृष्णं तु पश्यन्तस्तस्माद्धन्याश्च भारते ॥ ४४ ॥  
अहोभाग्यं तु कृष्णस्य मातापित्रोस्तव प्रभो ।  
तथा च गोपगोपीनां पूर्णस्त्वं दृश्यसे व्रजे ॥ ४५ ॥  
मुक्ताहारः सर्वविश्वोपकारः  
     सर्वाधारः पातु मां विश्वकारः ।  
लीलागारं सूरिकन्याविहारः  
     क्रीडापारः कृष्णचन्द्रावतारः ॥ ४६ ॥  
श्रीकृष्ण वृष्णिकुलपुष्कर नन्दपुत्र  
     राधापते मदनमोहन देवदेव ।  
सम्मोहितं व्रजपते भुवि तेऽजया मां  
     गोविन्द गोकुलपते परिपाहि पाहि ॥ ४७ ॥  
करोति यः कृष्णहरेः प्रदक्षिणां  
     भवेज्ज्गत्तीर्थफलं च तस्य तु ।  
ते कृष्णलोकं सुखदं परात्परं  
     गोलोकलोकं प्रवरं गमिष्यति ॥ ४८ ॥  
श्रीनारद उवाच -  
इत्यभिष्टूय गोविन्दं श्रीमद्‌वृन्दावनेश्वरम् ।  
नत्वा त्रिवारं लोकेशश्चकार तु प्रदक्षिणम् ॥ ४९ ॥  
तत्र चालक्षितो भूत्वा नेत्रेणाज्ञां ददौ हरिः ।  
पुनः प्रणम्य स्वं लोकमात्मभूः प्रत्यपद्यत ॥ ५१ ॥  
अथ कृष्णो वनाच्छीघ्रमानयामास वत्सकान् ।  
यत्रापि पुलिने राजन् गोपानां राजमण्डली ॥ ५२ ॥  
गोपार्भकाश्च श्रीकृष्णं वत्सैः सार्धं समागतम् ।  
क्षणार्धं मेनिरे वीक्ष्य कृष्णमायाविमोहिताः ॥ ५३ ॥  
त ऊचुर्वत्सकैः कृष्ण त्वरं त्वं तु समागतः ।  
कुरुष्व भोजनं चात्र केनापि न कृतं प्रभो ॥ ५४ ॥  
ततश्च विहसन् कृष्णोऽभ्यवहृत्यार्भकैः सह ।  
दर्शयामास सर्वेभ्यश्चर्माजगरमेव च ॥ ५५ ॥  
सायङ्काले सरामस्तु कृष्णो गोपैः परावृतः ।  
अग्रे कृत्वा वत्सवृन्दं ह्याजगाम शनैर्व्रजम् ॥ ५६ ॥  
गोवत्सकैः सितसितासितपीतवर्णै  
     रक्तादिधूम्रहरितैर्बहुशीलरूपैः ।  
गोपालमण्डलगतं व्रजपालपुत्रं  
     वन्दे वनात् सुखदगोष्ठकमाव्रजन्तम् ॥ ५७ ॥  
आनन्दो गोपिकानां तु ह्यासीत्कृष्णस्य दर्शने ।  
यासां येन विना राजन् क्षणो युगसमोऽभवत् ॥ ५८ ॥  
कृत्वा गोष्ठे पृथग्वत्सान् बालाः स्वं स्वं गृहं गताः ।  
जगुश्चाघासुरवधमात्मनो रक्षणं हरे ॥ ५९ ॥  
इति श्रीगर्गसंहितायां वृन्दावनखण्डे  
ब्रह्मस्तुतिः नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
