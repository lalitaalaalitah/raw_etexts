मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रयस्त्रिंशोऽध्यायः  
मृतस्य बल्वलपुत्रस्य यौवनप्राप्तिः -  
  
सैन्यपाल उवाच -  
अत्रागताश्च सर्वेऽपि धन्विनो युद्धदुर्मदाः ॥  
युवराजो नृपसुतो रणे चात्र न दृश्यते ॥१॥  
स किं करिष्यति गृहे मारयित्वा च मत्सुतम् ॥  
स भुशुण्डीमुखेनापि तन्मार्गं किं न यास्यति ॥२॥  
इत्युक्त्वा रोषताम्राक्षो ग्रहीतुं नृपनन्दनम् ॥  
जगाम नगरीं शीघ्रं सैन्यपालः प्रहर्षितः ॥३॥  
स राजपुत्रो मदिरां पीत्वा वै भोजनान्तरे ॥  
चकार शयनं रात्रौ विस्मृतो मदविह्वलः ॥४॥  
तत्पत्नी बोधयामास भर्तारं नृपनन्दनम् ॥  
श्रुत्वा पटहनिर्घोषं रुदती भयविह्वला ॥५॥  
उत्तिष्ठोत्तिष्ठ हे वीर प्रातःकालो बभूव ह ॥  
त्वत्पितुः शासनं पुर्य्यां भेरीघोषेण श्रूयते ॥६॥  
ये न यास्यन्ति युद्धार्थं ते वधार्हाः सुतादयः ॥  
तस्मात्प्रयाहि शीघ्रं त्वं गत्वा तात विलोकय ॥७॥  
प्रियया बोधितः सोऽपि चैतन्यो न बभूव ह ॥  
पुनः सा बोधयामास ससैन्ये बल्वले गते ॥८॥  
ततः स निद्रां च विहाय चोत्थितः  
     सद्यो गृहीत्वा सशरं धनुः किल ॥  
शिवं गणेशं मनसा च संस्मर-  
     ञ्जगाम युद्धाय रथेन भूपजः ॥९॥  
तमागतं वीक्ष्य नृपस्य नन्दन-  
     मुवाच रोषेण तु सैन्यपालकः ॥  
कथं त्वया दैत्यवरस्य शासनं  
     विलोपितं केन बलेन मां वद ॥१०॥  
मत्सुतस्त्वादृशो भूत्वा शीघ्रं नागतवान्मृधे ॥  
स मारितो बल्वलेन शतघ्नीप्रमुखेन च ॥११॥  
तस्माद्‌गच्छ पितुः पार्श्वं सत्यवादी पिता तव ॥  
मारयिष्यति शीघ्रं वै नेतुं त्वां प्रेषितोऽस्म्यहम् ॥१२॥  
वचस्तीक्ष्णं समाकर्ण्य भयाच्छुष्कमुखस्तु सः ॥  
पितुः सकाशात्स ययौ सुधन्वा दुःखितो यथा ॥१३॥  
ददर्श पितरं गत्वा दैत्यवृन्दैः समावृतम् ॥  
रथस्थं कुपितं तत्र ह्यनिरुद्धजयोत्सुकम् ॥१४॥  
दृष्ट्वा तातं नमस्कृत्य व्रीडितो भयविह्वलः ॥  
अधोमुखः स्थितो भूमौ दानवेन्द्रस्य पश्यतः ॥१५॥  
बल्वलः कुपितः प्राह दन्तान्दन्तैर्विनिष्पिषन् ॥  
आज्ञाभङ्गस्त्वया केन कृतः स्वात्मविघातने ॥१६॥  
तस्माद्विभीतं किल युद्धमण्डलाद्‌-  
     गृहे गतं प्राणपरीप्सया सुतम् ॥  
कुनन्दनं शत्रुसमं मलीमसं  
     हित्वा शतघ्नीवदनेन हन्म्यहम् ॥१७॥  
इत्युक्त्वा स्वसुतं वीरो दुःखादश्रुपरिप्लुतः ॥  
खिन्नः प्रत्याह मनसि प्रतिज्ञा किं कृता मया ॥१८॥  
अहो विनापराधेन सैन्यपालसुतो हतः ॥  
तेन पापेन मत्पुत्रो मरिष्यति न संशयः ॥१९॥  
मोचयिष्ये यदि सुतं वीरं मृत्युमुखाद्बलात् ॥  
तदा मत्सैनिकाः सर्वे मां शपन्ति हसन्ति च ॥२०॥  
शोचन्तमित्थं नृपतिं च दुःखितं  
     स्वपुत्रशोकेन तु खिन्नमानसम् ॥  
विलोक्य रोषेण हसन्नमर्षितो  
     ह्युवाच वाक्यं किल सैन्यपालकः ॥२१॥  
सैन्यपाल उवाच -  
एनं मारय शीघ्रं त्वं स्वपुत्रं च कुनन्दनम् ॥  
पश्चाद्‌भवति सङ्ग्रामो यादवानां च दानवैः ॥२२॥  
त्वं सत्यवादी दैत्येन्द्र इदं कर्म च दारुणम् ॥  
न करिष्यसि दुःखेन निरयस्ते भविष्यति ॥२३॥  
सत्याद्‌रामसमं पुत्रं तत्याज कोसलेश्वरः ॥  
हरिश्चन्द्रः प्रियां पुत्रं स्वात्मानं चैव भूपते ॥२४॥  
बलिश्चैव महीं सर्वां जीवनं च विरोचनः ॥  
स्वकीर्तिं च शिबिश्चैव दधीचिः स्वतनुं तथा ॥२५॥  
पृषध्रं तु गुरुश्चैव रन्तिदेवश्च भोजनम् ॥  
आज्ञाभङ्गकरं पुत्रं तथा मारय त्वं नृप ॥२६॥  
त्वया पूर्वं च यत्प्रोक्तं स्वपुत्रमपि भ्रातरम् ॥  
आज्ञाभङ्गकरं हन्मि शीघ्रमन्यस्य का कथा ॥२७॥  
तस्मिन्देशे च वस्तव्यं यस्मिन्भूपश्च सत्यवाक् ॥  
तस्मिन्देशे न वस्तव्यं यस्मिन्भूपो ह्यसत्यवाक् ॥२८॥  
गर्ग उवाच -  
इति तद्वाक्यमाकर्ण्य बल्वलः खिन्नमानसः ॥  
मारणार्थं तु तस्यापि तस्मै चाज्ञां चकार ह ॥२९॥  
ततो जगाम दुःखाढ्यो यदूनां सम्मुखे तु सः ॥  
सैन्यपालस्तु तस्याज्ञां तत्पुत्राग्रे न्यवेदयत् ॥३०॥  
श्रुत्वा प्रत्याह वचनं शीघ्रं तस्मै कुनन्दनः ॥  
राजपुत्र उवाच -  
कर्तव्या च नृपस्याज्ञा त्वया परवशेन वै ॥३१॥  
रामेण तु हृतं शीर्षं स्वमातुः पितुराज्ञया ॥  
सैन्यपाल प्रतीतोऽहं कृताधर्मक्रिया मया ॥३२॥  
मरणान्न भयं मह्यं शतघ्न्यां च निवेशय ॥  
इत्युक्त्वा राजपुत्रस्तु स्वकिरीटं तथाङ्गदम् ॥३३॥  
मुक्ताहारं स्वर्णहारं कुण्डले कटकानि च ॥  
ब्राह्मणेभ्यो ददौ सर्वं ते दुःखादाशिषं ददुः ॥३४॥  
ततः स्नात्वा स तीर्थस्य लेपयित्वा च मृत्तिकाम् ॥  
तुलसीपल्लवं मालां मुखे कण्ठे निधाय च ॥३५॥  
ब्रुवञ्छ्रीकृष्ण रामेति चकार स्मरणं हरेः ॥  
सैन्यपालस्तु तं शीघ्रं गृहीत्वा भुजयोर्बलात् ॥३६॥  
कारयामास राजेन्द्र शतघ्नीवदने रुषा ॥  
हाहाकारस्तदैवासीत्सैनिका रुरुदुर्भृशम् ॥३७॥  
रुरोद बल्वलस्तत्र रुरुदुस्ते द्विजातयः ॥  
दृष्ट्वा शतघ्नीं तत्रापि प्रतप्तां मदपूरिताम् ॥३८॥  
ताम्रगोलकसंयुक्तामग्नियुक्तां भयङ्कराम् ॥  
स राजपुत्रः श्रीकृष्णं सर्वव्यापिनमीश्वरम् ॥३९॥  
अश्रुपूर्णमुखो भूत्वा प्रत्याह विमलं वचः ॥४०॥  
कृष्णं मुकुन्दमरविन्ददलायताक्षं  
     शङ्खेन्दुकुन्ददशनं नरनाथवेषम् ॥  
इन्द्रादिदेवगणवन्दितपादपद्मं  
     प्राणप्रयाणसमये च हरिं स्मरामि ॥४१॥  
श्रीकृष्ण गोविन्द हरे मुरारे  
     श्रीकृष्ण गोविन्द कुशस्थलीश ॥  
श्रीकृष्ण गोविन्द व्रजेश भूप  
     श्रीकृष्ण गोविन्द भयात्प्रपाहि ॥४२॥  
स्मरणात्तव गोविन्द ग्राहान्मुक्तो मतङ्गजः ॥  
स्वायम्भुवश्च प्रह्लादो ह्यम्बरीषो ध्रुवस्तथा ॥४३॥  
आनर्त्तश्चैव कक्षीवान्मृगेन्द्राद्बहुला तथा ॥  
रैवतश्चन्द्रहासश्च तथाहं शरणं गतः ॥४४॥  
पूर्वं भवति मे मृत्युः सङ्ग्रामं च विना ह्यहो ॥  
न तोषितश्च प्रधनेऽनिरुद्धो विशिखैर्मया ॥४५॥  
न तोषिता यादवाश्च न दृष्टाः कृष्णनन्दनाः ॥  
शार्ङ्गमुक्तैश्च विशिखैर्न देहः शकलीकृतः ॥४६॥  
कुनन्दनस्य शूरस्य स्तेनस्येवाभवद्‌गतिः ॥  
त्वद्‌भक्तं मां च पापिष्ठास्तस्मात्सर्वे हसन्ति हि ॥४७॥  
यं वीक्ष्य भूमौ च पलायते वै  
     यमो मरिष्यन्ति विनायकाश्च ॥  
निरङ्कुशं कृष्णजनं च पूज्यं  
     कथं शतघ्नी किल मां हनिष्यति ॥४८॥  
गर्ग उवाच -  
इत्थं वदति शूरे वै सैन्यपालस्य चाज्ञया ॥  
शतघ्नीं मुमुचे कश्चिद्धाहाशब्दस्तदाभवत् ॥४९॥  
स्मरणात्कृष्णचन्द्रस्य चित्रमेकं बभूव ह ॥  
शतघ्नी शीतला जाता ज्वाला शान्तिं गता नृप ॥५०॥  
दृष्ट्वाऽऽश्चर्यं च तत्रापि जनाः सर्वे नृपादयः ॥  
विसिष्मू राजशार्दूल सैन्यपालस्तदाब्रवीत् ॥५१॥  
शतघ्न्यां शुष्कमदिरा गोलकेन समन्विता ॥  
न विद्यते त्वसौ तस्मान्न मृतो रणमण्डले ॥५२॥  
इति तस्य वचः श्रुत्वा प्रोचुर्वीरा रुषान्विताः ॥  
अयं निष्किल्बिषः शूरः कृष्णभक्तो महामतिः ॥५३॥  
रक्षितस्तेन दुःखाद्वै पुनर्हन्तुं च नार्हसि ॥  
तेषां वाक्यं समाकर्ण्य सैन्यपालो रुषान्वितः ॥५४॥  
ददर्श राजपुत्रं वै शतघ्नीवदने स्थितम् ॥  
जपन्तं कृष्ण कृष्णेति स्रजा मीलितलोचनम् ॥ ५५॥  
दृष्ट्वा तं च पुनर्हन्तुं शतघ्नीं मुमुचे खलः ॥  
सा शतघ्नी तदा भिन्ना शब्दो वज्रनिपातवत् ॥५६॥  
बभूव सैन्यपालस्तु गोलकेन मृतोऽभवत् ॥  
तथा तदनुगास्तस्य ज्वालया ज्वलिताः किल ॥५७॥  
हाहाशब्दं प्रकुर्वन्तो दुद्रुवुः केचिदेव हि ॥  
केचिद्वै बधिरीभूताः केचिद्धूमेन विह्वलाः ॥५८॥  
ततश्च ददृशुः सर्वे नृपपुत्रं च निर्भयम् ॥  
चक्रुर्जयजयारावं बल्वलाद्या नृपेश्वर ॥५९॥  
दैत्या ऊचुः  
यं च रक्षति श्रीकृष्णस्तं को भक्षति मानवः ॥  
भक्तं हन्तुं चागतो यः स विनश्यति दैवतः ॥६०॥  
तस्मात्कृष्णसमो नास्ति येनायं रक्षितो भयात् ॥  
सर्वे वयं नमस्यामस्तं कृष्णं भक्तवत्सलम् ॥६१॥  
इति श्रीगर्गसंहितायां हयमेधखण्डे  
राजपुत्रजीवनं नाम त्रयत्रिंशोऽध्यायः ॥३३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
