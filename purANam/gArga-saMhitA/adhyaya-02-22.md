पुढचा अध्याय  
श्रीगर्गसंहिता  
वृन्दावनखण्ड - द्वाविंशोऽध्यायः  
रासक्रीडा वर्णनम् -  
  
श्रीनारद उवाच -  
अथ कृष्णगुणान् रम्यान् समेताः सर्वयोषितः ।  
जगुस्तालस्वरैः रम्यैः कृष्णागमनहेतवे ॥ १ ॥  
गोप्य ऊचुः -  
लोकाभिराम जनभूषण विश्वदीप  
     कन्दर्पमोहन जगद्‌वृजिनार्तिहारिन् ।  
आनन्दकन्द यदुनन्दन नन्दसूनो  
     स्वच्छन्दपद्ममकरन्द नमो नमस्ते ॥ २ ॥  
गोविप्रसाधुविजयध्वज देववन्द्य  
     कंसादिदैत्यवधहेतुकृतावतार ।  
श्रीनन्दराजकुलपद्मदिनेश देव  
     देवादिमुक्तजनदर्पण ते जयोऽस्तु ॥ ३ ॥  
गोपालसिन्धुपरमौक्तिक रूपधारिन्  
     गोपालवंशगिरिनीलमणे परात्मन् ।  
गोपालमण्डलसरोवरकञ्जमूर्ते  
     गोपालचन्दनवने कलहंसमुख्य ॥ ४ ॥  
श्रीराधिकावदनपङ्कज षट्पदस्त्वं  
     श्रीराधिकावदनचन्द्रचकोररूपः ।  
श्रीराधिकाहृदयसुन्दरचन्द्रहार  
     श्रीराधिकामधुलताकुसुमाकरोऽसि ॥ ५ ॥  
यो रासरङ्गनिजवैभवभूरिलीला  
     यो गोपिकानयनजीवनमूलहारः ।  
मानं चकार रहसा किल मानवत्यां  
     सोऽयं हरिर्भवतु नो नयनाग्रगामी ॥ ६ ॥  
यो गोपिकासकलयूथमलञ्चकार  
     वृन्दावनं च निजपादरजोभिरद्रिम् ।  
यः सर्वलोकविभवाय बभूव भूमौ  
     तं भूरिलीलमुरगेन्द्रभुजं भजामः ॥ ७ ॥  
चन्द्रं प्रतप्तकिरणज्वलनं प्रसन्नं  
     सर्वं वनान्तमसिपत्रवनप्रवेशम् ।  
बाणं प्रभञ्जनमतीव सुमन्दयानं  
     मन्यामहे किल भवन्तमृते व्यथार्ताः ॥ ८ ॥  
सौदासराजमहिषीविरहादतीव  
     जातं सहस्रगुणितं नलपट्टराज्ञ्याः ।  
तस्मात्तु कोटिगुणितं जनकात्मजायाः  
     तस्मादनन्तमतिदुःखमलं हरे नः ॥ ९ ॥  
श्रीउद्धवः सकलभक्तशिरोमणीशः  
     त्वत्पादपद्मवरमुख्यधिकारकारी ।  
तस्माद्वयं च चरणौ शरणं गताः स्मः  
     श्रीमन् कृपां क्रु शण्यपदे शरण्ये ॥ १० ॥  
श्रीनारद उवाच -  
इत्थं राज रुदन्तीनां गोपीनां कमलेक्षणः ।  
आविर्बभूव सहसा स्वयमर्थमिवात्मनः ॥ ११ ॥  
स्फुरत्किरीटकेयूर कुण्डलाङ्गदभूषणम् ।  
स्निग्धामलसुगन्धाढ्यनीलकुञ्चितकुन्तलम् ॥ १२ ॥  
आगतं वीक्ष्य युगपत् समुत्तस्थुर्व्रजाङ्गनाः ।  
तन्मात्राणि च यं दृष्ट्वा यथा ज्ञानेन्द्रियाणि च ॥ १३ ॥  
हरिर्ननर्त तन्मध्ये वंशीवादनतत्परः ।  
राधया सहितो राजन् यथा रत्या रतीश्वरः ॥ १४ ॥  
यावतीर्गोपिकाः सर्वास्तावद्‌रूपधरो हरिः ।  
गच्छन् ताभिर्व्रजे रेमे स्वावस्थाभिर्मनो यथा ॥ १५ ॥  
वनोद्देशे स्थितं कृष्णं गतदुःखा व्रजाङ्गनाः ।  
कृताञ्जलिपुटा ऊचुर्गिरा गद्‌गदया हरिम् ॥ १६ ॥  
गोप्य ऊचुः -  
क्व गतस्त्वं वद हरे त्यक्त्वा गोपीगणो महान् ।  
सर्वं जगत्तृणीकृत्य त्वत्पादे प्राप्तमानसम् ॥ १७ ॥  
श्रीभगवानुवाच - हे गोप्यः पुष्करद्वीपे हंसो नाम महामुनिः ।  
समुद्रे दधिमण्डोदे ततापान्तर्गतस्तपः ॥ १८ ॥  
चकाराहैतुकीं भक्तिं मम ध्यानपरायणः ।  
व्यतीतं तस्य तपतो गोप्यो मन्वन्तरद्वयम् ॥ १९ ॥  
तमद्यैवाग्रसन्मत्स्यो योजनार्धवपुर्धरः ।  
तन्निर्जगार पौण्ड्रस्तु मत्स्यरूपधरोऽसुरः ॥ २० ॥  
एवं सम्प्राप्तकष्टस्य हंसस्यापि मुरेरहम् ।  
गत्वाऽथ शीघ्रेण तयोः शिरश्छित्वाऽरिणा मुनिम् ॥ २१ ॥  
मोचयित्वाऽथ गतवान् श्वेतद्वीपे व्रजाङ्गनाः ।  
क्षीराब्धौ शेषपर्यङ्के शयनं तु मया कृतम् ॥ २२ ॥  
दुःखिता भवतीर्ज्ञात्वा निद्रां त्यक्त्वा ततः प्रियाः ।  
सहसा भक्तवश्योऽहं पुनरागतवानिह ॥ २३ ॥  
जानन्ति सन्तः समदर्शोनि ये  
     दान्ता महान्तः किल नैरपेक्ष्याः ।  
ते नैरपेक्ष्यं परमं सुखं मे  
     ज्ञानेन्द्रियादीनि यथा रसादीन् ॥ २४ ॥  
गोप्य ऊचुः -  
क्षीराब्दौ शेषपर्यङ्के यद्‌रूपं च त्वया धृतम् ।  
तद्‌रूपदर्शनं देहि यदि प्रीतोऽसि माधव ॥ २५ ॥  
श्रीनारद उवाच -  
तथाऽस्तु चोक्त्वा भगवान् गोपीव्यूहस्य पश्यतः ।  
दधाराष्टभुजं रूपं श्रीराधारूपमेव च ॥ २६ ॥  
तत्र क्षीरसमुद्रोऽभूल्लोलकल्लोलमण्डितः ।  
दिव्यानि रत्नसौधानि बभूवुर्मङ्गलानि च ॥ २७ ॥  
तत्र शेषो बिसश्वेतः कुण्डलीभूतसंस्थितः ।  
बालार्कमौलिसाहस्रफणाच्छत्रविराजितः ॥ २८ ॥  
तस्मिन् वै शेषपर्यङ्के सुखं सुष्वाप माधवः ।  
तस्य श्रीरूपिणी राधा पादसेवां चकार ह ॥ २९ ॥  
तद्‌रूपं सुन्दरं दृष्ट्वा कोटिमार्तण्डसन्निभम् ।  
नत्वा गोपीगणाः सर्वे विस्मयं परमं गताः ॥ ३० ॥  
गोपीभ्यो दर्शनं दत्तं यत्र कृष्णेन मैथिल ।  
तत्र क्षेत्रं महापुण्यं जातं पापप्रणाशनम् ॥ ३१ ॥  
अथ गोपीगणैः सार्धं यमुनामेत्य माधवः ।  
कालिन्दीजलवेगेषु जलकेलिं चकार ह ॥ ३२ ॥  
राधाकराल्लक्षदलं पद्मं पीताम्बरं तथा ।  
धावन् जलेषु गतवान् प्रहसन् माधवः स्वयम् ॥ ३३ ॥  
राधा हरेः पीतपटं वशीवेत्रस्फुरत्‌प्रभम् ।  
गृहीत्वा प्रसहन्ती सा गच्छन्ती यमुनाजले ॥ ३४ ॥  
वंशीं देहीति वदतः श्रीकृष्णस्य महात्मनः ।  
राधा जगाद कमलं वासो देहीति माधव ॥ ३५ ॥  
कृष्णो ददौ राधिकायै पद्ममम्बरमेव च ।  
राधा ददौ पीतपटं वेत्रं वंशीं महात्मने ॥ ३६ ॥  
अथ कृष्णः कलं गायन् मालामाजानुलम्बिताम् ।  
वैजन्तीमादधानः श्रीभाण्डीरं गजाम ह ॥ ३७ ॥  
प्रियायास्तत्र शृङ्गारं चकार कुशलेश्वरः ।  
पत्रावलीयावकाग्रैः पुष्पैः कञ्जलकुङ्कुमैः ॥ ३८ ॥  
चन्दनागुरुकस्तूरी केसराद्यैर्हरेर्मुखे ।  
पत्रं चकार शृङ्गारे मनोज्ञं कीर्तिनन्दिनी ॥ ३९ ॥  
इति श्रीगर्गसंहितायां वृन्दावनखण्डे  
रासक्रीडावर्णनं नाम द्वाविंशोऽध्यायः ॥ २२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
