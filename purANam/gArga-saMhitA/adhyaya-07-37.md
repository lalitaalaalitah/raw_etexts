मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - सप्तत्रिशोऽध्यायः  
हरिश्मश्रु दैत्यवधम् -  
  
श्रीनारद उवाच -  
महानाभं मृतं श्रुत्वा सेनां वीक्ष्य पलायिताम् ॥  
दैत्यस्तिमिङ्गिलारूढो हरिश्मश्रुः समाययौ ॥१॥  
हरिश्मश्रुस्तदा दैत्यो रुषा प्रस्फुरिताधरः ॥  
उवाच परुषं वाक्यं यादवानां च शृण्वताम् ॥२॥  
हरिश्मश्रुरुवाच -  
यूयं सर्वेऽपि मे शक्त्या मनुष्याः स्वल्पविक्रमाः ॥  
शस्त्रैर्जयन्तो दीना वै पौरुषं किं भवादृशे ॥३॥  
भवतां बलवान् कोऽपि विना शस्त्रं मया सह ॥  
करोतु मल्लयुद्धं वै पौरुषं येन दृश्यते ॥४॥  
श्रीनारद उवाच -  
इत्थं दैत्यवचः श्रुत्वा दृष्ट्वा तत्प्रोद्‌भटं वपुः ॥  
सर्वे बभूवुस्ते तूष्णीं प्रशंसन्तः परस्परम् ॥५॥  
सर्वेषां पश्यतां भानुः सत्यभामात्मजो बली ॥  
त्यक्त्वा शस्त्राणी सहसा तस्थौ कृष्णं स्मरन् रणे ॥६॥  
तिमिङ्गिलात्समुत्तीर्य हरिश्मश्रुर्महाबलः ॥  
तस्थौ तत्सम्मुखे राजन् भुजमास्फोट्य यत्नतः ॥७॥  
भुजाभ्यां च भुजौ बद्ध्वा नोदनां चक्रतुर्बलात् ॥  
दन्तैर्गजाविव वने प्रहरन्तौ परस्परम् ॥८॥  
नोदयामास तं भानुं स दैत्यः शतयोजनम् ॥  
भुजाभ्यां राजराजेद्र सिंहः सिंहमिवौजसा ॥९॥  
ततः पुनः कृष्णसुतो हरिश्मश्रुं महासुरम् ॥  
नोदयामास सहसा सहस्रं योजनं बलात् ॥१०॥  
कन्धरे स्वभुजां कृत्वा कटौ च विनिधाय तम् ॥  
भानुं जानौ सङ्गृहीत्वा पातयामास दैत्यराट् ॥११॥  
भानुस्तं पृष्ठदेशेऽपि सन्निधाय भुजौजसा ॥  
गृहीत्वा जङ्घयोर्दैत्यं पातयामास भूतले ॥१२॥  
अथ तौ पुनरुत्थाय भुजवास्फोट्य तस्थतुः ॥  
त्वरं तौ बलिनौ राजन्सुपर्णफणिनाविव ॥१३॥  
दैत्यो भुजौजसा नीत्वा भानुं श्रीकृष्णनन्दनम् ॥  
चिक्षेप धृत्वा चरणावाकाशे लक्षयोजनम् ॥१४॥  
आकाशात्पतितो भानुः किञ्चिद्व्याकुलमानसः ॥  
प्रह्लाद इव शैलाङ्गाद्‌रक्षिता कृपया हरेः ॥१५॥  
हरिश्मश्रुं सङ्गृहीत्वा दीर्घश्मश्रौ हरेः सुतः ॥  
भ्रामयित्वाथ चिक्षेप व्योम्नि तं लक्षयोजनम् ॥१६॥  
आकाशात्पतितः सोऽपि किञ्चिद्व्याकुलमानसः ॥  
मुखे कृत्वा स्वकं कूर्चं मुष्टिना तं तताड ह ॥१७॥  
मुष्टामुष्टि रणं राजन् बभूव घटिकाद्वयम् ॥  
निष्पिष्टाङ्गो हरिश्मश्रुर्ग्रावाणं भानुमूर्द्धनि ॥१८॥  
चिक्षेप च महावेगाद्‌रक्ताक्षः क्रोधमूर्च्छितः ॥  
भानुर्द्रुमं सङ्गृहीत्वा प्राक्षिपत्तस्य मस्तके ॥१९॥  
सोऽपि द्रुमं सङ्गृहीत्वा प्राहिणोद्‌भानुमूर्द्धनि ॥  
हरिश्मश्रुर्महादैत्यो रक्ताक्षः क्रोधमूर्च्छितः ॥२०॥  
गजं गृहीत्वा शुण्डायां तेन भानुं तताड ह ॥  
भानुश्चान्यं गजं नीत्वा गृहीत्वा तद्‌गजं करे ॥२१॥  
हरिश्मश्रुं महादैत्यं गजेनाभ्यहनद्दृढम् ॥  
चीत्कारमथ कुर्वन्तं गजं नीत्वा निपात्य तम् ॥२२॥  
तस्य दन्तौ समुत्पाट्य ताभ्यां भानुं तताड ह ॥  
भानुमाकाशवागाह कूर्चे मृत्युः किलास्य च ॥२३॥  
वरेण शिवदत्तेन प्रोज्झितोऽयं महासुरः ॥  
इति श्रुत्वा वचो भानुर्धावन् क्रोधप्रपूरितः ॥२४॥  
सङ्गृहीत्वा भुजाभ्यां तं पादयोः प्रणदन्मुहुः ॥  
भ्रामयित्वा महाराज सर्वेषां पश्यतां सताम् ॥२५॥  
पातयामास भूपृष्ठे कमण्डलुमिवार्भकः ॥  
मुखात्कूर्चं समुन्नीय समुत्पाट्य करौजसा ॥२६॥  
तताड मुष्टिना मूर्ध्नि हरिश्मश्रुं महासुरम् ॥  
तदा मृत्युं गते दैत्ये हरिश्मश्रौ नृपेश्वरः ॥२७॥  
देवदुन्दुभयो नेदुर्नरदुन्दुभयस्तथा ॥  
अभूज्जयजयरावो ननृतुर्देवनायकाः ॥ २८॥  
प्रसन्ना दिविजा राजन्पुष्पवर्षं प्रचक्रिरे ॥  
इत्थं श्रीकृष्णपुत्राणां विक्रमः परमाद्‌भुतः ॥२९॥  
मया ते कथितः पुण्यः किं भूयः श्रोतुमिच्छसि ॥३०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
हरिश्मश्रुदैत्यवधो नाम सप्तत्रिंशोऽध्यायः ॥३७॥  
  
GO TOP
