मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकोनचत्वारिंशोऽध्यायः  
असुरैः सह युद्धे अनिरुद्धविजयम् -  
  
गर्ग उवाच -  
कृष्णं दृष्ट्वा हरस्तत्र भीतः शङ्कितमानसः ॥  
त्यक्त्वा चापत्रिशूलादीन्भक्त्या श्रीनाथमब्रवीत् ॥१॥  
शङ्कर उवाच -  
ॐ अविनयमपनय विष्णो दमय मनः शमय विषयमृगतृष्णाम् ॥  
भूतदयां विस्तारय तारय संसारसागरतः ॥२॥  
दिव्यधुनीमकरन्दे परिमलपरिभोगसच्चिदानन्दे ॥  
श्रीपतिपदारविन्दे भवभयखेदच्छिदे वन्दे ॥३॥  
सत्यपि भेदापगमे नाथ तवाहं न मामकीनस्त्वम् ॥  
सामुद्रो हि तरङ्गः क्वचन समुद्रो न तारङ्गः ॥४॥  
उद्‌धृतनग नगभिदनुज दनुजकुलामित्र मित्रशशिदृष्टे ॥  
दृष्टे भवति प्रभवति न भवति किं भवतिरस्कारः ॥५॥  
मत्स्यादिभिरवतारैरवतारवताऽवता वसुधाम् ॥  
परमेश्वर परिपाल्यो भवता भवतापभीतोऽहम् ॥६॥  
दामोदर गुणमन्दिर सुन्दरवदनारविन्द गोविन्द ॥  
भवजलधिमथनमन्दर परमं दरमपनय त्वं मे ॥७॥  
नारायण करुणामय शरणं करवाणि तावकौ चरणौ ॥  
इति षट्पदी मदीये वदनसरोजे सदा वसतु ॥८॥  
इति स्तुतः शङ्करेण प्रीतः सङ्कर्षणानुजः ॥  
पप्रच्छ सर्वाभिप्रायं नमन्तं चन्द्रशेखरम् ॥९॥  
श्रीकृष्ण उवाच -  
किं कृतस्तेऽपराधो वै मत्पुत्रेण कुबुद्धिना ॥  
यतस्त्वया हतः सङ्ख्येऽनिरुद्धो मूर्च्छितः कृतः ॥१०॥  
हतं यदुबलं कस्मात्कस्मात्त्वं चागतो रणे ॥  
कस्माद्युद्धं च कृतवांस्तन्मे व्याख्यातुमर्हसि ॥११॥  
इत्थं श्रीकृष्णवचनं निशम्य प्रमथेश्वरः ॥  
उवाच लज्जितो भूत्वा विचार्य मधुसूदनम् ॥१२॥  
शङ्कर उवाच -  
देवदेव जगन्नाथ राधिकेश जगन्मय ॥  
पाहि पाहि कृपाकारिन्निस्त्रपं मां कृतागसम् ॥१३॥  
त्वं न जानासि किं देव कथयिष्यामि किं त्वहम् ॥  
भक्तस्य पालनं कर्तुं मायया तव मोहितः ॥१४॥  
अहमागतवान्देव त्वं सर्वं क्षन्तुमर्हसि ॥  
शास्ताहं सर्वलोकस्य मानादिति मया हरे ॥१५॥  
मारिताः सङ्गरे शूरा वृष्णयः कृष्णदेवताः ॥  
तस्मात्सन्तः स्वयं त्यक्त्वा परमैश्वर्यमीप्सितम् ॥१६॥  
ध्यायन्ते सततं कृष्णपादाब्जं ते निरापदम् ॥  
सुखं दुःखं नृणां तावद्यावत्कृष्णे न मानसम् ॥१७॥  
कृष्णे मनसि सञ्जाते भेत्ति खड्गो दुरत्ययः ॥  
नराणां कर्मवृक्षाणां मूलच्छेदं करोति यः ॥१८॥  
मद्‌भक्तिबलदर्पिष्ठा मत्प्रभुं त्वां यदूत्तमम् ॥  
न मन्यन्ते च ते सर्वे यास्यन्ति निरयं ध्रुवम् ॥१९॥  
इत्युक्त्वा शङ्करस्तूष्णीं भूत्वा कृष्णस्य पादयोः ॥  
पपात दण्डवद्‌भक्त्या ह्यश्रुपूर्णाकुलेक्षणः ॥२०॥  
उत्थाप्याश्वास्य तं रुद्रं पार्श्वतस्तत्प्रदर्शनात् ॥  
मिलित्वा भगवान्कृष्ण आलुलोक सुधार्द्रदृक् ॥२१॥  
आह कृष्णः सुराः सर्वे कुर्वन्ति भक्तपालनम् ॥  
त्वया जुगुप्सितं कर्म किं कृतं भक्तपालने ॥२२॥  
ममासि हृदये त्वं तु भवतो हृदये ह्यहम् ॥  
आवयोरन्तरं नास्ति मूढाः पश्यन्ति दुर्द्धियः ॥२३॥  
त्वां नमन्ति च मद्‌भक्तास्त्वद्‌भक्ता मां सदाशिव ॥  
ये न मन्यन्ति मद्वाक्यं यास्यन्ति नरकं च ते ॥२४॥  
इत्युक्त्वा भगवान्कृष्णो हतं पुत्रं सुनन्दनम् ॥  
दृष्ट्या पीयूषवर्षिण्या जीवयामास संयुगे ॥२५॥  
तत्पश्चादनिरुद्धस्य हृदयाच्छूलमेव च ॥  
शनैः शनैः समाकृष्य जीवयामास तं हरिः ॥२६॥  
तत्पश्चाद्यादवान्सर्वान्निहतान्संयुगे भृशम् ॥  
अजीवयत्सुधादृष्ट्या कृष्णस्तु प्रभुरीश्वरः ॥२७॥  
तावत्सदुन्दुभिरवं पुष्पवृष्टिं दिवौकसः ॥  
उत्साहलक्षणां चक्रुः प्रसाद्य गरुडध्वजम् ॥२८॥  
प्रभुं त्रैलोक्यनेतारं कृष्णं दृष्ट्वा यदूत्तमाः ॥  
उत्थाय सम्भ्रमाच्चक्रुर्जयारावं मुदान्विताः ॥२९॥  
अथोत्थितो बल्वलस्तु महादेवन रक्षितः ॥  
क्व गतश्चानिरुद्धो वै ब्रुवन्वाक्यं रुषान्वितः ॥३०॥  
ततः शर्वेण दैत्यस्तु बोधितो वचनैः शुभैः ॥  
ज्ञात्वा कृष्णस्य माहात्म्यं मुदितोऽभून्महामनाः ॥३१॥  
ततः प्रणम्य गोविन्दं स्तुत्वा दैत्यस्तु बल्वलः ॥  
तुरगं प्रददौ राजन्बहुद्रव्येण संयुतम् ॥३२॥  
ततो यज्ञहयं नीत्वा पुत्रपौत्रसमन्वितः ॥  
सेतुमार्गेण कृष्णस्तु प्रययौ पश्चिमां दिशम् ॥३३॥  
कृष्णे गते भगवति राज्ये संस्थाप्य बल्वलम् ॥  
कैलासं प्रययौ रुद्रः सगणस्तु सभैरवः ॥३४॥  
एतत्कृष्णचरित्रं तु ये शृण्वन्ति गृहे जनाः ॥  
तेषां सहायं भगवान्करिष्यति सदा हरिः ॥३५॥  
इति श्रीगर्गसंहितायां हयमेधखण्डे  
ऽनिरुद्धविजयवर्णनं नामैकोनचत्वारिंशोऽध्यायः ॥३९॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
