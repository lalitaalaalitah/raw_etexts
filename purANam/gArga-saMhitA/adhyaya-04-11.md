मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - एकादशोऽध्यायः  
कृष्ण-सखीगणोपाख्यानम् -  
  
श्रीनारद उवाच -  
अन्यासां चैव गोपीनां वर्णनं शृणु मैथिल ।  
सर्वपापहरं पुण्यं हरिभक्तिविवर्द्धनम् ॥ १ ॥  
नीतिविन्मार्गदः शुक्लः पतङ्गो दिव्यवाहनः ।  
गोपेष्टश्च व्रजे राजन् जाता षड्वृषभानवः ॥ २ ॥  
तेषां गृहेषु सञ्जाता लक्ष्मीपतिवरात्प्रजाः ।  
रमावैकुण्ठवासिन्यः श्रीसख्योऽपि समुद्रजाः ॥ ३ ॥  
ऊर्ध्वं वैकुण्ठवासिन्यः तथाऽजितपदाश्रिताः ।  
श्रीलोकाचलवासिन्यः श्रीसख्योऽपि समुद्रजाः ॥ ४ ॥  
चिन्तयन्त्यः सदा श्रीमद्‌‌गोविन्दचरणाम्बुजम् ।  
श्रीकृष्णस्य प्रसादार्थं ताभिर्माघव्रतं कृतम् ॥ ५ ॥  
माघस्य शुक्लपञ्चम्यां वसन्तादौ हरिः स्वयम् ।  
तासां प्रेमपरीक्षार्थं कृष्णो वै तद्गृहान्गतः ॥ ६ ॥  
व्याघ्रचर्माम्बरं बिभ्रन् जटामुकुटमण्डितः ।  
विभूतिधूसरो वेणुं वादयन् मोहयन् जगत् ॥ ७ ॥  
तासां वीथीषु सम्प्राप्तिं वीक्ष्य गोप्योऽपि सर्वतः ।  
आययुर्दर्शनं कर्तुं मोहिताः प्रेमविह्वलाः ॥ ८ ॥  
अतीव सुन्दरं दृष्ट्वा योगिनं गोपकन्यकाः ।  
ऊचुः परस्परं सर्वाः प्रेमानन्दसमाकुलाः ॥ ९ ॥  
गोप्य ऊचुः -  
कोऽयं शिशुर्नन्दसुताकृतिर्वा  
कस्यापि पुत्रो धनिनो नृपस्य ।  
नारीकुवाग्बाणविभिन्नमर्मा  
जातो विरक्तो गतकृत्यकर्मा ॥ १० ॥  
अतीव रम्यः सुकुमारदेहो  
मनोजवद्विश्वमनोहरोऽयम् ।  
अहो कथं जीवति चास्य माता  
पिता च भार्या भगिनी विनैनम् ॥ ११ ॥  
एवं ताः सर्वतो यूथीभूत्वा सर्वा व्रजाङ्गनाः ।  
पप्रच्छुस्तं योगिवरं विस्मिताः प्रेमविह्वलाः ॥ १२ ॥  
गोप्य ऊचुः -  
कस्त्वं योगिन्नाम किं ते कुत्र वासस्तु ते मुने ।  
का वृत्तिस्तव का सिद्धिर्वद नो वदतां वर ॥ १३ ॥  
सिद्ध उवाच -  
योगेश्वरोऽहं मे वासः सदा मानसरोवरे ।  
नाम्ना स्वयम्प्रकाशोऽहं निरन्नः स्वबलात्सदा ॥ १४ ॥  
सार्थे परमहंसानां याम्यहं हे व्रजाङ्गनाः ।  
भूतं भव्यं वर्तमानं वेद्म्यहं दिव्यदर्शनः ॥ १५ ॥  
उच्चाटनं मारणं च मोहनं स्तम्बनं तथा ।  
जानामि मन्त्रविद्याभिः वशीकरणमेव च ॥ १६ ॥  
गोप्य ऊचुः -  
यदि जानासि योगिंस्त्वं वार्तां कालत्रयोद्‌भवाम् ।  
किं वर्तते नो मनसि वद तर्हि महामते ॥ १७ ॥  
सिद्ध उवाच -  
भवतीनां च कर्णान्ते कथनीयमिदं वचः ।  
युष्मदाज्ञया वा वक्ष्ये सर्वेषां शृण्वतामिह ॥ १८ ॥  
गोप्य ऊचुः -  
सत्यं योगेश्वरोऽसि त्वं त्रिकालज्ञो न संशयः ।  
वशीकरणमन्त्रेण सद्यः पठनमात्रतः ॥ १९ ॥  
यदि सोऽत्रैव चायाति चिन्तितो योऽस्ति वै मुने ।  
तदा मन्यामहे त्वां वै मन्त्रिणां प्रवरं परम् ॥ २० ॥  
सिद्ध उवाच -  
दुर्लभो दुर्घटो भावो युष्माभिर्गदितः स्त्रियः ।  
तथाप्यहं करिष्यामि वाक्यं न चलते सताम् ॥ २१ ॥  
निमीलयत नेत्राणि मा शोचं कुरुत स्त्रियः ।  
भविष्यति न सन्देहो युष्माकं कार्यमेव च ॥ २२ ॥  
श्रीनारद उवाच -  
तथेति मीलिताक्षीषु गोपीषु भगवान्हरिः ।  
विहाय तद्योगिरूपं बभौ श्रीनन्दनन्दनः ॥ २३ ॥  
नेत्राण्युन्मील्य ददृशुः सानन्दं नन्दनन्दनम् ।  
विस्मितास्तत्प्रभावज्ञा हर्षिता मोहमागताः ॥ २४ ॥  
माघमासे महारासे पुण्ये वृन्दावने वने ।  
ताभिः सार्द्धं हरी रेमे सुरीभिः सुरराडिव ॥ २५ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
रमावैकुण्ठ श्वेतद्वीपोर्ध्ववैकुण्ठाजितपद श्रीलोकाचलवासिनी  
श्रीसखीनामुपाख्यानं नाम एकादशोऽध्यायः ॥ ११ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
