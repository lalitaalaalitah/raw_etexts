मागचा अध्याय  
पुढचा अध्याय  
श्रीगर्गसंहिता  
मथुराखण्डः - षोडशोऽध्यायः  
राधिका तथा गोपीगणानां आश्वासप्रदानम् -  
  
श्रीनारद उवाच -  
राधा पत्रं संगृहीत्वा शिरो नेत्रे तथा च हृत् ।  
निधाय वाचयित्वा तत् स्मृत्वा तत्पादपङ्कजम् ॥ १ ॥  
अतिप्रेमातुरा राजन् मोचयित्वाऽश्रुसंततिम् ।  
मूर्च्छामाप परां राधा यादवस्य प्रपश्यतः ॥ २ ॥  
कुंकुमागुरुपाटीरद्रवैः पुष्परसैश्च सा ।  
अर्चिता चामरांदोलैः पुनश्चैतन्यतां गता ॥ ३ ॥  
वियोगसिन्धुसंमग्नां राधां कमललोचनाम् ।  
वीक्ष्योद्धवस्तथा गोप्यो मुमुचुश्चाश्रुसंततिम् ॥ ४ ॥  
तासामश्रुप्रवाहेण राजन् वृन्दावने वने ।  
सद्यः कह्लारसंयुक्तो जातो लीलासरोवरः ॥ ५ ॥  
दृष्ट्वा पीत्वा च सुस्नात्वा श्रुत्वा चेमां कथां नरः ।  
कर्मबंधविनिर्मुक्तः श्रीकृष्णं प्राप्नुयान्नृप ॥ ६ ॥  
अथोद्धवमुखाच्छ्रुत्वा श्रीकृष्णागमनं पुनः ।  
पप्रच्छुः कुशलं सर्वं श्रीकृष्णस्य महात्मनः ॥ ७ ॥  
श्रीराधोवाच -  
आनंददं श्रीव्रजराजनंदनं  
     द्रक्ष्यामि कस्मिन्समये घनप्रभम् ।  
घनं मयूरीव समुत्सुका भृशं  
     चंद्रं चकोरीव तदीक्षणोत्सुका ॥ ८ ॥  
कस्मिन्कुकाले विरहो बभूव मे  
     येनैव कौ कल्पसमः क्षणः क्षणः ।  
निशीथिनीयं द्विपरार्द्धहेलनं  
     करोति गोविंदपदद्वयं विना ॥ ९ ॥  
कच्चित्कदाचिद्व्रजमागमिष्यति  
     करोति किं तत्र हरिर्वदाशु मे ।  
अद्यैव यत्नेन धृताः किलासवः  
     प्रसह्य निर्यांति मृषागिरातुराः ॥ १० ॥  
दृष्ट्वा क्षणं त्वां मम हृच्च शीतलं  
     जातं प्रसन्नास्मि समागते त्वयि ।  
यथा प्रसन्ना जनकात्मजा पुरा  
     लंकापुरं वायुसुते समागते ॥ ११ ॥  
आशां विधाय निजमोहधनं विसृज्य  
     विस्मृत्य वाक्यगदितं मथुरां गतो यः ।  
तस्यापि पत्रलिखितं ह्यमृतं न मन्ये  
     तं चानयस्व किल मंत्रविदां वरिष्ठ ॥ १२ ॥  
उद्धव उवाच -  
गत्वा पुरीं तव परं विरहं निवेद्या-  
     थार्घं विधाय निजनेत्रजलेन राधे ।  
नीत्वा हरिं तव पुरः पुनरागतोऽस्मि  
     मा शोकमद्य कुरु मे शपथस्त्वदंघ्रेः ॥ १३ ॥  
श्रीनारद उवाच -  
अथ प्रसन्ना श्रीराधा चन्द्रकांतौ मणी शुभौ ।  
रासरंगे चन्द्रदत्तौ उद्धवाय ददौ नृप ॥ १४ ॥  
सहस्रदलपद्मे द्वे दत्ते चंद्रमसा पुरा ।  
उद्धवाय ददौ राधा प्रसन्ना भक्तवत्सला ॥ १५ ॥  
छत्रं सिंहासनं दिव्यं चामरे द्वे मनोहरे ।  
श्रीकृष्णमनसोद्भूते ददौ तस्मै हरिप्रिया ॥ १६ ॥  
ऐश्वर्यं ज्ञानसंपन्नं सर्वदेशिकदेशिकम् ।  
कृष्णसंयोगकर्तृत्वं सदा तव भविष्यति ॥ १७ ॥  
भक्तिं निर्गुणभावाढ्यां प्रेमलक्षणसंयुताम् ।  
ज्ञानं विज्ञानसहितं वैराग्यं सा ददौ पुनः ॥ १८ ॥  
शंखचूडा च हरिणाऽऽनीतं चूडामणिं शुभम् ।  
चन्द्रानना ददौ तस्मै उद्धवाय विदेहराट् ॥ १९ ॥  
तथा गोपीगणाः सर्वे भूषणानां चयं शुभम् ।  
ददुः प्रसन्ना हे राजन्नुद्धवाय महात्मने ॥ २० ॥  
श्रीनारद उवाच -  
श्रुत्वा वचश्चौपगवेः शुभार्थं  
     सुखं गतायां किल राधिकायाम् ।  
उचुस्तमाराद्व्रजगोपवध्वः  
     सदःस्थितं कृष्णसखं पृथक् ताः ॥ २१ ॥  
गोप्य ऊचुः -  
यच्च पत्रलिखितं वदाशु नः  
     किंतु तच्च हरिणोक्तमद्‌भुतम् ।  
त्वं परावरविदां हरेः सखा  
     मंत्रवित्तमस्तदाकृतिर्महान् ॥ २२ ॥  
उद्धव उवाच -  
यथा स्मरथ देवेशं तथा युष्मान् स्मरत्यसौ ।  
अनुवेलं गोपवध्वः पश्यतो मे न संशयः ॥ २३ ॥  
एकदा मां समाहूय स्मृत्वा युष्मान् रहस्करः ।  
कथयामास संदेशं चित्तस्थं नंदनंदनः ॥ २४ ॥  
श्रीभगवानुवाच -  
गुणेषु सक्तं किल बन्धनाय  
     रक्तं मनः पुंसि च मुक्तये स्यात् ।  
मनो द्वयोः कारणमाहुरारा-  
     ज्जित्वाऽथ तत्कौ विचरेदसंगः ॥ २५ ॥  
यदा स्वयं ब्रह्म परात्परं मा-  
     मध्यात्मयोगेन विशारदेन ।  
जानाति सर्वत्र गतं विवेकी  
     तदा विजह्यान्मनसः कषायम् ।  
यावद्धनो मध्यगतस्तदुत्थितः  
     स्वकर्मरूपं न हि दृक् प्रपश्यति ॥ २६ ॥  
स्थूलाच्च दूरेऽस्मि न तत्वतोंऽगना-  
     स्तस्माद्धि योगं कुरुतात्र साधनम् ।  
यत्सांख्यभावैः किल गम्यते पदं  
     तद्योगभावैरपि गम्यते स्वतः ॥ २७ ॥  
इति श्रीगर्गसंहितायां मथुराखंडे श्रीनारदबहुलाश्वसंवादे  
राधागोप्याश्वासनं नाम षोडशोऽध्यायः ॥ १६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
