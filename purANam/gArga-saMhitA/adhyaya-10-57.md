मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - सप्तपञ्चाशत्तमोऽध्यायः  
यज्ञदक्षिणा प्रदानम् -  
  
गर्ग उवाच -  
ततः कृष्णेन भीमेन प्रार्थयित्वा द्विजान्नृपान् ॥  
भोजयामास यदुराड्‌भोजनैर्विविधैरपि ॥१॥  
सच्छष्कुलीपायसतण्डुलाभैः संयावकापूपसुसूपकाद्यैः ॥  
सत्फेणिकाद्यैस्तु निमन्त्र्य विप्रान्सम्भोजयामास विशेषमन्नम् ॥२॥  
शिखरिणीघृतपूरसुशक्तिकाः सुपटिनीदधिपूपकलप्सिकाः ॥  
सुवृतसुन्दरचन्द्रसुहालिका बटकमोदकपर्पटकैरदात् ॥३॥  
केचित्फलाशनास्तत्र शुष्कपर्णाशनास्तथा ॥  
केचिज्जलाशना विप्राः केचिद्‌दूर्वारसाशनाः ॥४॥  
केचिद्वाताशना राजञ्जन्मतश्च तपस्विनः ॥  
भोजनानां च नामानि ते न जानन्ति विस्मिताः ॥५॥  
भक्तं च मेनिरे केचिन्मालत्याः कुसुमानि च ॥  
मोदकाँश्च द्विजाः केचिदुदुम्बरफलानि च ॥६॥  
पायसं फेणिकां दृष्ट्वा चन्द्रबिम्बं च मेनिरे ॥  
पर्पटान्फेणिका दृष्ट्वा पत्राणि किंशुकस्य वै ॥७॥  
मेनिरेऽर्कफलानीति दृष्ट्वा च मधुशीर्षकान् ॥  
प्रलेहिकां लप्सिकां च ऋषयश्चन्दनद्रवम् ॥८॥  
दृष्ट्वा ते मिष्टचूर्णं वै बालुकां मुनिसत्तमाः ॥  
इति मत्वा द्विजाः सर्वे बुभुजुर्भोजनानि च ॥९॥  
केचित्पिबन्ति दुग्धं तु केचिद्‌द्राक्षारसं तथा ॥  
केचिदाम्ररसं विप्राः प्रहसन्ति लुठन्ति वै ॥१०॥  
ततः कृष्णस्तु भगवान्भीमेन प्रहसन्मुदा ॥  
चकार हास्यं विप्राणां संस्थितानां तपस्विनाम् ॥११॥  
भोजनानां च नामानि मुनयो वदत त्वरम् ॥  
तान्प्रयच्छामि युष्मभ्यं भीमेन सहितोऽप्यहम् ॥१२॥  
श्रीकृष्णभीमयोर्वाक्यं निशम्य मुनिसत्तमाः ॥  
न किञ्चिदूचुर्मुदिताः प्रपश्यन्तः परस्परम् ॥१३॥  
तैलङ्गकर्णाटकगुर्ज्जराद्या-  
     नन्यान्द्विजान्गौडसनाढ्यकादीन् ॥  
सम्पूज्य हेमाम्बररत्नवृन्दै-  
     र्नृपेश्वरो विप्रवरान्ननाम ह ॥१४॥  
एकलक्षं हयानां च गजानां च सहस्रकम् ॥  
द्विसहस्रं रथानां च गवां लक्षं विधानतः ॥१५॥  
शतभारं सुवर्णानामीदृशीं दक्षिणां नृप ॥  
उग्रसेनस्तु यज्ञान्ते पूर्वं मह्यं ददौ किल ॥१६॥  
मदर्द्धं बकदाल्भ्याय ददौ व्यासाय वै तथा ॥  
तुरगाणां सहस्रं च गजानां शतमेव च ॥१७॥  
द्विशतं स्यन्दनानां च धेनूनां च सहस्रकम् ॥  
विंशद्‌भारं सुवर्णानामीदृशं दक्षिणां पुनः ॥१८॥  
निमन्त्रितेभ्यो विप्रेभ्य उग्रसेनो ददौ मुदा ॥  
गजमेकं रथं गां च स्वर्णभारं च घोटकम् ॥१९॥  
द्विभारं रजतं चैव यादवेन्द्रः प्रहर्षितः ॥  
ईदृशीं दक्षिणां राजन्ब्राह्मणे ब्राह्मणे ददौ ॥२०॥  
महाध्वरे कृष्णपुरी तदा बभौ  
     महीतले खे ह्यमरावती यथा ॥  
तदाऽऽगता मागधसूतकादयो  
     वन्दीजना गायकवारयोषितः ॥२१॥  
तदा नृपद्वारि महोत्सवोऽभू-  
     न्मृदङ्गवीणामुरयष्टिवेणुभिः ॥  
सुतालशङ्खानकदुन्दुभिस्वनैः  
     सङ्गीतनृत्त्यादिकवाद्यगीतकैः ॥२२॥  
जगुः सुकण्ठैर्ननृतुः सुतालैः  
     सङ्गीतगीताक्षरसामगीतैः ॥  
कौसुम्भवस्त्राणि विचालयन्त्यः  
     सङ्गीतनृत्येन परिस्फुरन्त्यः ॥२३॥  
वन्दीजना मागधगायकाश्च  
     ये चागतास्तेभ्य उपागतेभ्यः ॥  
प्रादाद्धिरण्यं बहुरत्नवृन्दं  
     तथाऽऽगता ह्यप्सरसश्च ताभ्यः ॥२४॥  
सूतेभ्यो मागधेभ्यश्च सर्वेभ्यो बहुलं धनम् ॥  
ववर्ष घनवद्राजा हयमेधप्रहर्षितः ॥२५॥  
तत्पश्चाद्यादवेन्द्रस्तु ह्युग्रसेनो महीश्वरः ॥  
नियुतं तुरगाणां च सहस्रं हस्तिनां तथा ॥२६॥  
शिबिकानां शतं चैव कुण्डले कटकानि च ॥ त  
त्रिंशद्‌भारं सुवर्णानां भूपे भूपे ददौ मुदा ॥२७॥  
द्विगुणेन यदून्सर्वान्नन्दादींश्चैव भूपतिः ॥  
यशोदाद्याश्च गोप्यश्च देवक्याद्या यदुस्त्रियः ॥२८॥  
रुक्मिण्याद्या राधिकाद्याः पट्टराज्ञो हरेरपि ॥  
दिव्याम्बरैरलङ्कारै राज्ञा सर्वाश्च तोषिताः ॥२९॥  
पुनर्ददौ च गर्गाय राजा ग्रामशतं मुदा ॥  
स सर्गो ब्राह्मणेभ्यश्च प्रददौ हि क्रमादृषिः ॥३०॥  
ततः सम्पूजयामास कृष्णं सङ्कर्षणान्वितम् ॥  
वस्त्रालङ्कारतिलकैः स्रग्भिर्नीराजनादिभिः ॥३१॥  
उवाच कृष्णः प्रहसन्मह्यं राजन्महाध्वरे ॥  
समर्थेन त्वया ह्यत्र न दत्तं किञ्चिदेव हि ॥३२॥  
इति श्रुत्वा नृपः प्राह रामेण सह माधवः ॥  
यथोक्तां दक्षिणां शीघ्रं गृहाण जगदीश्वर ॥३३॥  
इत्युक्त्वा प्रददौ राजा हर्षितः प्रेमविह्वलः ॥  
फलं सर्वं कृष्णकरे राजसूयाश्वमेधयोः ॥३४॥  
तदा जयजयारावो द्वारकायां बभूव ह ॥  
सद्यः सुराश्च सन्तुष्टाः पुष्पवर्षं प्रचक्रिरे ॥३५॥  
सर्वाश्च देवतास्तुष्टाः प्राप्तभागा दिवङ्गताः ॥  
रक्षोदैत्या दंष्ट्रिणश्च खगा मर्का बिलेशयाः ॥३६॥  
शैला गावो वृक्षसङ्घा नद्यस्तीर्थानि सिन्धवः ॥  
सन्तुष्टाः प्राप्तभागा ये सर्वे स्वं स्वं गृहं गताः ॥३७॥  
पूजिता दानमानाभ्यां राजानो ये समागताः ॥  
जग्मुः स्वं स्वं गृहं सैन्यैः कम्पयन्तो महीतलम् ॥३८॥  
सर्वे गोपाश्च नन्दाद्या यशोदाद्या व्रजस्त्रियः ॥  
कृष्णेन पूजिता राजन्विरहार्ता व्रजं ययुः ॥३९॥  
एवं राजा यादवेन्द्रो मनोरथमहार्णवम् ॥  
दुस्तरं च समुत्तीर्य हरीणाऽऽसीद्‌गतव्यथः ॥४०॥  
इति श्रीगर्गसंहितायां हयमेधखण्डे  
विश्वभोज्यदक्षिणावर्णनं नाम सप्तपञ्चाशत्तमोऽध्यायः ॥५७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
