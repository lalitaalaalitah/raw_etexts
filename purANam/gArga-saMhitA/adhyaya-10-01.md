मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - प्रथमोऽध्यायः  
गर्ग-वज्रनाभसंवादम् -  
  
मङ्गलाचरणम्  
नारायणं नमस्कृत्य नरं चैव नरोत्तमम् ॥  
देवीं सरस्वतीं व्यासं ततो जयमुदीरयेत् ॥१॥  
नमः श्रीकृष्णचन्द्राय नमः सङ्कर्षणाय च ॥  
नमः प्रद्युम्नदेवायानिरुद्धाय नमो नमः ॥२॥  
श्रीगर्ग उवाच -  
सभायामागतं वीक्ष्य रोमहर्षणनन्दनम् ॥  
शौनकः परिपप्रच्छ प्रणिपत्याभिवाद्य च ॥१॥  
शौनक उवाच -  
त्वन्मुखात्सर्वशास्त्राणि पुराणानि महामते ॥  
नानाहरिचरित्राणि श्रुतानि विमलानि वै ॥२॥  
पुरा गर्गेण कथिता ममाग्रे गर्गसंहिता ॥  
राधामाधवयोर्यस्यां महिमा बहु वर्णितः ॥३॥  
अद्याहं श्रोतुमिच्छामि त्वत्तः कृष्णकथां पुनः ॥  
सर्वदुःखहरां सौते कथयस्व विचार्य च ॥४॥  
श्रीगर्ग उवाच -  
अष्टाशीतिसहस्रैश्च मुनिभी रौमहर्षणिः ॥  
पृष्टः प्रोवाच कृष्णस्य स्मरन्पादाम्बुजं हरेः ॥५॥  
सौतिरुवाच  
अहो शौनक धन्योऽसि यस्य ते मतिरीदृशी ॥  
कृष्णचन्द्रपदद्वन्द्वमकरन्दस्पृहावती ॥६॥  
सङ्गमं वैष्णवानां च देवाः श्रेष्ठं वदन्ति हि ॥  
पापक्षयकरी यस्माच्छ्रीकृष्णस्य कथा भवेत् ॥७॥  
अनन्तं कृष्णचन्द्रस्य चरितं कल्मषापहम् ॥  
किञ्चिज्जानाति ब्रह्मा च तथा किञ्चिदुमापतिः ॥८॥  
मशको मादृशः कोऽपि वासुदेवकथार्णवे ॥  
मोहिता न वदिष्यन्ति यत्र ब्रह्मादयः सुराः ॥९॥  
श्रीगर्गो यादवेन्द्रस्य ह्युग्रसेनस्य भूपतेः ॥  
अश्वमेधं क्रतुवरं दृष्ट्वा प्रत्याह चैकदा ॥१०॥  
धन्यो राजा यादवेन्द्रो यश्चकार क्रतूत्तमम् ॥  
श्रीकृष्णस्याज्ञया पुर्यां तेनाहं विस्मयं गतः ॥११॥  
मया वै संहितायां च कथाः कृष्णस्य वर्णिताः ॥  
परिपूर्णतमस्यापि यथा दृष्टा यथा श्रुताः ॥१२॥  
तस्यां वै वाजिमेधस्य कथा न कथिता मया ॥  
अद्याहं कथयिष्यामि हयमेधकथां पुनः ॥१३॥  
यस्याः श्रवणमात्रेण नराणां हि कलौ युगे ॥  
भुक्तिं मुक्तिं च भगवाञ्छीघ्रमेव प्रयच्छति ॥१४॥  
इत्युक्त्वा श्रीमुनिर्गर्गः कृष्णभक्त्या च शौनक ॥  
उग्रसेनस्य यज्ञस्य चरित्रं स ह्यचीक्लृपत् ॥१५॥  
हयमेधचरित्रस्य सुमेरुर्नाम सुन्दरम् ॥  
धृत्वा गर्गस्तु भगवान्कृतकृत्योऽभवन्मुने ॥१६॥  
कृत्वा कथामष्टदिनेन श्रीमुनि-  
     र्यदोर्गुरुर्बुद्धिमतां वरः परः ॥  
अथाययौ वै मथुरां हरेः पुरीं  
     व्रजं नृपेन्द्रं च निरीक्षितुं खलु ॥१७॥  
अम्बरादागतं तत्र गर्गं ज्ञानवतां वरम् ॥  
वीक्ष्योत्थाय नमश्चक्रे वज्रनाभो द्विजैः सह ॥१८॥  
स्वर्णसिंहासनं दत्त्वावनिज्य तत्पदाम्बुजे ॥  
अर्चयित्वा पुष्पस्रग्भिर्मिष्टान्नं च न्यवेदयत् ॥१९॥  
तत्पादसलिलं नीत्वा शीर्षे धृत्वा कृताञ्जलिः ॥  
भूत्वा श्रीवज्रनाभस्तु श्यामः पङ्कजलोचनः ॥२०॥  
पुष्टदेहो बृहद्‌बाहुर्वीरः षोडशवार्षिकः ॥  
इति होवाच स्वगुरुं शतसिंहसमोद्‌भटः ॥२१॥  
वज्रनाभ उवाच -  
नमस्तुभ्यं स्वागतं ते ब्रह्मन्किं करवाम ते ॥  
मन्ये त्वां भगवद्‌रूप ब्रह्मर्षीणां वरं परम् ॥ २२॥  
गुरुर्विधिर्गुरू रुद्रो गुरुरेव बृहस्पतिः ॥  
गुरुर्नारायणः साक्षात्तस्मै श्रीगुरवे नमः ॥२३॥  
नराणां च मुनिश्रेष्ठ दर्शनं तव दुर्लभम् ॥  
अस्माकं नितरां देव विषयासक्तचेतसाम् ॥२४॥  
गर्गाचार्य कुलाचार्य तेजस्विन् योगभास्कर ॥  
त्वद्दर्शनादपि वयं पाविताः सकुटुम्बकाः ॥२५॥  
श्रुत्वा यदूनामृषभस्य वाक्यं  
     मुनीन्द्रवर्यस्तु महान्महात्मा ॥  
स्मरन्हरेः श्रीचरणारविन्दं  
     मुदा नृपेन्द्रं निजगाद सद्यः ॥२६॥  
युवराज महाराज यदुवंशशिरोमणे ॥  
त्वया साधु कृतं सर्वं पालिता पृथिवीजनाः ॥२७॥  
स्थापितश्च त्वया वत्स धर्मो वै पृथिवीतले ॥  
विष्णुरातश्च ते मित्रं नृपाश्चान्ये वशाः स्मृताः ॥२८॥  
धन्यस्त्वं राजशार्दूल धन्या ते मथुरा पुरी ॥  
धन्याश्च ते प्रजाः सर्वा धन्या वै व्रजभूश्च ते ॥२९॥  
भुङ्क्ष्व भोगान्भजन्कृष्णं बलं प्रद्युम्नमेव च ॥  
अनिरुद्धं च निःशङ्को भूत्वा राज्यं कुरु प्रभो ॥३०॥  
सूत उवाच -  
इति वाक्यं समाकर्ण्य गर्गस्य नृपसत्तमः ॥  
सङ्कर्षणं च श्रीकृष्णं पितरं च पितामहम् ॥३१॥  
विरहेण स्मरन्‌ राजा चाश्रुपूर्णमुखोऽभवत् ॥  
तं नृपं दुःखितं दृष्ट्वा स्थितं भूमावधोमुखम् ॥३२॥  
गर्गस्तु विस्मितः प्राह दुःखं प्रशमयन्निव ॥  
गर्ग उवाच -  
कस्माद्‌रोदिषि राजेन्द्र भयं किं ते मयि स्थिते ॥३३॥  
कारणं स्वस्य दुःखस्य वद सर्वं ममाग्रतः ॥  
इति तद्वचनं श्रुत्वा राजा न प्राह दुःखितः ॥३४॥  
पुनः पृष्टश्च गुरुणा प्राह गद्गदया गिरा ॥  
राजोवाच  
मां त्यक्त्वा यादवाः सर्वे कृष्णसङ्कर्षणादयः ॥३५॥  
गता देव परं लोकं तेनाहं दुःखितोऽभवम् ॥  
स्वाम्यमात्यसुहृद्‌राष्ट्र-कोशदुर्गबलानि च ॥  
एकाकिनश्च मे ब्रह्मन्नेते प्रीतिकरा न हि ॥३७॥  
मया चरित्रं कृष्णस्य न दृष्टं न श्रुतं वद ॥  
दृष्टो यादवसंहारः तस्माद्दुःखं न याति मे ॥३७॥  
चतुर्व्यूहेन हरिणा या पुरी शोभिता पुरा ॥  
सापि मग्ना समुद्रे तु कृष्णो भक्तेः परं गतः ॥३८॥  
कस्य हेतोः किमर्थं च जीवामि शिष्यवत्सल ॥  
अद्य यास्यामि गहनं राज्यं कर्तुं न मे मनः ॥३९॥  
सूत उवाच -  
ततो मुनीनामृषभो महात्मा  
     श्रुत्वा गिरं यादवसत्तमस्य ॥  
संश्लाघ्य दुःखं शमयन् हि तुष्टो  
     गर्गोऽब्रवीद्‌भूपतिवज्रनाभम् ॥४०॥  
गर्ग उवाच -  
वृष्णिप्रवर मद्वाक्यं शृणु शोकविनाशनम् ॥  
सर्वपापहरं पुण्यं सावधानतया शुभम् ॥४१॥  
यो राजते कुशस्थल्यां कृष्णचन्द्रो हरिः पुरा ॥  
विराजते स सर्वत्र भक्त्या तं पश्य भूपते ॥४२॥  
अद्य ते कथयिष्यामि भुक्तिमुक्तिप्रदां कथाम् ॥  
शृणु त्वं वसुधानाथ श्रीकृष्णबलयोः परम् ॥४३॥  
सूत उवाच -  
इत्युक्त्वा भगवान्गर्गो वज्राय स्वां च संहिताम् ॥  
कथयामास विप्रेन्द्र पुण्यां नवदिनैः किल ॥४४॥  
इति श्रीगर्गसंहितायामश्वमेधचरित्रे  
सुमेरौ गर्गवज्रनाभसंवादे प्रथमोऽध्यायः ॥१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
