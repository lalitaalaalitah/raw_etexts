मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - तृतीयोऽध्यायः  
मैथिली गोपीगणानां उपाख्यानम् -  
  
श्रीनारद उवाच -  
मैथिलीनां गोपिकानामाख्यानं शृणु मैथिल ।  
दशाश्वमेधतीर्थस्य फलदं भक्तिवर्धनम् ॥ १ ॥  
श्रीरामस्य वराज्जाताः नवनन्दगृहेषु याः ।  
कमनीयं नन्दसूनुं दृष्ट्वा ता मोहमास्थिताः ॥ २ ॥  
मार्गशीर्षे शुभे मासि चक्रुः कात्यायनीव्रतम् ।  
उपचारैः षोडशभिः कृत्वा देवीं महीमयीम् ॥ ३ ॥  
अरुणोदयवेलायां स्नाताः श्रीयमुनाजले ।  
नित्यं समेता आजग्मुर्गायन्त्यो भगवद्‌गुणान् ॥ ४ ॥  
एकदा ताः स्ववस्त्राणि तीरे न्यस्य व्रजाङ्गनाः ।  
विजर्ह्रुर्यमुनातोये कराभ्यां सिञ्चतीर्मिथः ॥ ५ ॥  
तासां वासांसि सन्नीय भगवान् प्रातरागतः ।  
त्वरं कदम्बमारुह्य चौरवन्मौनमास्थितः ॥ ६ ॥  
ता न वीक्ष्य स्ववासांसि विस्मिता गोपकन्यकाः ।  
नीपस्थितं विलोक्याथ सलज्जा जहसुर्नृप ॥ ७ ॥  
प्रतीच्छन्तु स्ववासांसि सर्वा आगत्य चात्र वै ।  
अन्यथा न हि दास्यामि वृक्षात्कृष्ण उवाच ह ॥ ८ ॥  
राजन्त्यस्ताः शीतजले हसन्त्यः प्राहुरानताः ॥ ९ ॥  
गोप्य ऊचुः -  
हे नन्दनन्दन मनोहर गोपरत्न  
     गोपालवंशनवहंस महार्तिहारिन् ।  
श्रीश्यामसुन्दर तवोदितमद्य वाक्यं  
     कुर्मः कथं विवसनाः किल तेऽपि दास्यः ॥ १० ॥  
गोपाङ्गनावसनमुण्नवनीतहारी  
     जातो व्रजेऽतिरसिकः किल निर्भयोऽसि ।  
वासांसि देहि न चेन्मथथुराधिपाय  
     वक्ष्यामहेऽनयमतीव कृतं त्वयाऽत्र ॥ ११ ॥  
श्रीभगवानुवाच -  
दास्यो ममैव यदि सुन्दरमन्दहासा  
     इच्छन्तु वैत्य किल चात्र कदम्बमूले ।  
नोचेत्समस्तवसनानि नयामि गेहां-  
     स्तस्मात्करिष्यथ ममैव वचोऽविलम्बात् ॥ १२ ॥  
श्रीनारद उवाच - तदा ता निर्गताः सर्वा जलाद्‌गोप्योऽतिवेपिताः ।  
आनता योनिमाच्छाद्य पाणिभ्यां शीतकर्शिताः ॥ १३ ॥  
कृष्णदत्तानि वासांसि ददुः सर्वा व्रजजाङ्गनाः ।  
मोहिताश्च स्थितास्तत्र कृष्णे लज्जायितेक्षणाः ॥ १४ ॥  
ज्ञात्वा तासामभिप्रायं परमप्रेमलक्षणम् ।  
आह मन्दस्मितः कृष्णः समन्ताद्‌वीक्ष्य ता वचः ॥ १५ ॥  
श्रीभगवानुवाच -  
भवतीभिर्मार्गशीर्षे कृतं कात्यायनीव्रतम् ।  
मदर्थं तच्च सफलं भविष्यति न संशयः ॥ १६ ॥  
परश्वोऽहनि चाटव्यां कृष्णातीरे मनोहरे ।  
युष्माभिश्च करिष्यामि रासं पूर्णमनोरथम् ॥ १७ ॥  
इत्युक्त्वाऽथ गते कृष्णे परिपूर्णतमे हरौ ।  
प्राप्तानन्दा मन्दहासा गोप्यः सर्वा गृहान् ययुः ॥ १८ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
मैथिल्युपाख्यानं नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
