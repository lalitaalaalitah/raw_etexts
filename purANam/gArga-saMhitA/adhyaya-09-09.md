मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - नवमोऽध्यायः  
महापूजाप्रकारकथनम् -  
  
श्रीव्यास उवाच -  
उपचारस्य मन्त्राणि वेदोक्तानि शुभानि च ॥  
तुभ्यं वक्ष्यामि राजेन्द्र शृणुष्वैकाग्रमानसः ॥१॥  
अथावाहनम्  
गोलोकधामाधिपते रमापते  
     गोविन्द दामोदर दीनवत्सल ॥  
राधापते माधव सात्वतां पते  
     सिंहासनेऽस्मिन्मम सम्मुखो भव ॥२॥  
अथासनम्  
श्रीपद्मरागस्फुरदूर्ध्वपृष्ठं  
     महार्हवैदूर्यखचित्पदाब्जम् ॥  
वैकुण्ठ वैकुण्ठपते गृहाण  
     पीतं तडिद्धाटककुम्भखण्डम् ॥३॥  
अथ पाद्यम्  
परं स्थितं निर्मलरौक्मपात्रे  
     समाहृतं बिन्दुसरोवराद्धि ॥  
योगेश वेदेश जगन्निवास  
     गृहाण पाद्यं प्रणमामि पादौ ॥४॥  
अथ अर्घ्यम्  
जलजचम्पकपुष्पसमन्वितं  
     विमलमर्घ्यमनर्घदरस्थितम् ॥  
प्रतिगृहाण रमारमण प्रभो  
     यदुपते यदुनाथ यदूत्तम ॥५॥  
अथ स्नानम्  
काश्मीरपाटीरविमिश्रितेन  
     सुमल्लिकोशीरवता जलेन ॥  
स्नानं कुरु त्वं यदुनाथ देव  
     गोविन्द गोपालक तीर्थपाद ॥६॥  
अथ मधुपर्कस्नानम्  
मध्याह्नचन्द्रार्कभवं मलापहं  
     सिताङ्गसम्पर्कमनोहरं परम् ॥  
गृहाण विष्णो मधुपर्कमेनं  
     सन्दृश्य पीताम्बर सात्वतां पते ॥७॥  
अथ वस्त्रम्  
विभो सर्वतः प्रस्फुरत्प्रोज्ज्वलं च  
     स्फुरद्‌रश्मिरम्यं परं दुर्लभं च ॥  
स्वतो निर्मितं पद्मकिञ्जल्कवर्णं  
     गृहणाम्बरं देव पीताम्बराख्यम् ॥८॥  
अथ यज्ञोपवीतम्  
सुवर्णाभमापीतवर्णं सुमन्त्रैः  
     परं प्रोक्षितं वेदविन्निर्मितं च ॥  
शुभं पञ्चकार्येषु नैमित्तिकेषु  
     प्रभो यज्ञ यज्ञोपवीतं गृहाण ॥९॥  
अथ भूषणम्  
कनकरत्नमयं मयनिर्मितं  
     मदनरुक्कदनं सदनं रुचाम् ॥  
उषसि पूषसुवर्णविभूषणं  
     सकललोकविभूषण गृह्यताम् ॥१०॥  
अथ गन्धम्  
सन्ध्येन्दुशोभं बहुमङ्गलं श्री-  
     काश्मीरपाटीरकपङ्कयुक्तम् ॥  
स्वमण्डनं गन्धचयं गृहाण  
     समस्तभूमण्डलभारहारिन् ॥११॥  
अथाक्षतान्  
ब्रह्मावर्ते ब्रह्मणा पूर्वमुप्तान्  
     ब्राह्मैस्तोयैः सिञ्चितान्विष्णुना च ॥  
रुद्रेणाराद्‌रक्षितान् राक्षसेभ्यः  
     साक्षाद्भूमन्नक्षतांस्त्वं गृहाण ॥१२॥  
अथ पुष्पाणि  
मन्दारसन्तानकपारिजात-  
     कल्पद्रुमश्रीहरिचन्दनानाम् ॥  
गृहाण पुष्पाणि हरे तुलस्या  
     मिश्राणि साक्षान्नवमञ्जरीभिः ॥१३॥  
अथ धूपम्  
लवङ्गपाटीरजचूर्णमिश्रं  
     मनुष्यदेवासुरसौख्यदं च ॥  
सद्यः सुगन्धीकृतहर्म्यदेशं  
     द्वारावतीभूप गृहाण धूपम् ॥१४॥  
अथ दीपम्  
तमोहारिणं ज्ञानमूर्तिं मनोज्ञं  
     लसद्वर्तिकर्पूरपूरं गवाज्यम् ॥  
जगन्नाथ देव प्रभो विश्वदीप  
     स्फुरज्ज्योतिषं दीपमुख्यं गृहाण ॥१५॥  
अथ नैवेद्यम्  
रसैः शरैर्भेदविधिव्यवस्थितं  
     रसै रसाढ्यं च यशोमतीकृतम् ॥  
गृहाण नैवेद्यमिदं सुरोचकं  
     गव्यामृतं सुन्दर नन्दनन्दन ॥१६॥  
अथ जलम्  
गङ्गोत्तरीवेगबलात्समुद्धृतं  
     सुवर्णपात्रेण हिमांशुशीतलम् ॥  
सुनिर्मलाभं ह्यमृतोपमं जलं  
     गृहाण राधावर भक्तवत्सल ॥१७॥  
अथाचमनम्  
राधापते श्रीविरजापते प्रभो  
     श्रियः पते सर्वपते च भूपते ॥  
कङ्कोलजातीफलपुष्पवासितं  
     परं गृहाणाचमनं दयानिधे ॥१८॥  
अथ ताम्बूलम्  
जातीफलैलासुलवङ्गनाग-  
     वल्लीदलैः पूगफलैश्च संयुतम् ॥  
मुक्तासुधाखादिरसारयुक्तं  
     गृहाण ताम्बूलमिदं रमेश ॥१९॥  
अथ दक्षिणा  
नाकपालवसुपालमौलिभि-  
     र्वन्दिताङ्घ्रियुगल प्रभो हरे ॥  
दक्षिणां परिगृहाण माधव  
     लोकदक्ष वरदक्षिणाय ते ॥२०॥  
अथ नीराजनम्  
प्रस्फुरत्परमदीप्तिमङ्गलं  
     गोधृताक्तनवपञ्चवर्तिकम् ॥  
आर्तिकं परिगृहाण चार्तिहन्  
     पुण्यकीर्तिविशदीकृतावने ॥२१॥  
अथ नमस्कारः  
नमोऽस्त्वनन्ताय सहस्रमूर्तये  
     सहस्रपादाक्षिशिरोरुबाहवे ॥  
सहस्रनाम्ने पुरुषाय शाश्वते  
     सहस्रकोटीयुगधारिणे नमः ॥२२॥  
अथ प्रदक्षिणा  
समस्ततीर्थयज्ञदानपूर्तकादिजं फलम् ॥  
लभेत्परस्य शाश्वतं करोति यः प्रदक्षिणाम् ॥२३॥  
अथ प्रार्थना  
हरे मत्समःपातकी नास्ति भूमौ  
     तथा त्वत्समो नास्ति पापापहारी ॥  
इति त्वं च मत्वा जगन्नाथ देव  
     यथेच्छा भवेत्ते तथा मां कुरु त्वम् ॥२४॥  
अथ स्तुतिः  
सञ्ज्ञानमात्रं सदसत्परं मह-  
     च्छश्वत्प्रशान्तं विभवं समं महत् ॥  
त्वां ब्रह्म वन्दे हि सुदुर्गमं परं  
     सदा स्वधाम्ना परिभूतकैतवम् ॥२५॥  
एवं सम्पूज्य देवेशमेभिर्मन्त्रैर्महामते ॥  
प्रणम्य विष्णुं सर्वाङ्गपूजां कुर्यात्प्रयत्नतः ॥२६॥  
ॐ नमो नारायणाय पुरुषाय महात्मने ॥  
विशुद्धसत्वधीस्थाय महाहंसाय धीमही ॥२७॥  
इति मन्त्रेण प्राणायामं कृत्वा  
ॐ विष्णवे मधुसूदनाय वामनाय त्रिविक्रमाय  
श्रीधराय हृषीकेशाय पद्मनाभाय दामोदराय  
सङ्कर्षणाय वासुदेवाय प्रद्युम्नाय अनिरुद्धाय  
अधोक्षजाय पुरुषोत्तमाय श्रीकृष्णाय नमः ॥  
इति पादगुल्फजानूरुकट्युदरपृष्ठभुजाकन्धरकर्ण-  
नासिकाधरनेत्रशिरःसु पृथक् पृथक् पूजयामीति  
सर्वाङ्गपूजां कुर्यात् ॥ तथा सखीसखशङ्खचक्रगदा-  
पद्मासिधनुर्बाणहलमुसलादीन् तथा कौस्तुभवनमाला-  
श्रीवत्सपीताम्बरनीलाम्बरवंशीवेत्रादीन् तथा  
तालाङ्कगरुडाङ्करथदारुकसुमतिसारथिगरुड-  
कुमुदनन्दसुनन्दचण्डमहाबलकुमुदाक्षादीन् ॥  
प्रणवपूर्वेण चतुर्थ्यन्तेन नमःसंयुक्तेन नाम्ना  
तथा विष्वक्सेनशिवविधिदुर्गाविनायकदिक्पाल-  
वरुणनवग्रहमातृकादीन्मन्त्रैः पूजयेत् ॥  
ॐ नमो वासुदेवाय नमः सङ्कर्षणाय च ॥  
प्रद्युम्नायानिरुद्धाय सात्वतां पतये नमः ॥२८॥  
इति मन्त्रेण शतमाहुतीर्जुहुयात् ॥  
देवं प्रदक्षीणीकृत्य महाभोगं निधाय च ॥  
प्रणमेद्दण्डवद्भूमौ मन्त्रमेतमुदीरयेत् ॥२९॥  
ध्येयं सदापरिभवघ्नमभीष्टदोऽहं  
     तीर्थास्पदं शिवविरञ्चिनुतं शरण्यम् ॥  
भृत्यार्तिहन् प्रणतपाल भवाब्धिपोतं  
     वन्दे महापुरुष ते चरणारविन्दम् ॥३०॥  
इति नत्वा हरिM राजन्पुनर्नीराजनं हरेः ॥  
कारयेद्विधिवद्‌भक्तो हरिभक्तजनैः सह ॥३१॥  
घटीवाद्यरणद्घण्टाकांस्यवीणादिकीचकैः ॥  
करतालमृदङ्गाद्यैः कीर्तनं कारयेद्बुधः ॥३२॥  
नृत्यन्ति श्रीहरेरग्रे भक्ता वै प्रेमविह्वलाः ॥  
जयध्वनिसमायुक्ताः सत्कथागानतत्पराः ॥३३॥  
पुनः प्रभुं नमस्कृत्य मन्दिरे तपनोज्ज्वले ॥  
शयनं कारयेत्सम्यक् श्रीकृष्णस्य महात्मनः ॥३४॥  
एवं करोति श्रीकृष्णसेवां यो लग्नमानसः ॥  
प्रणमन्ति च तं राजन्देवताः स्वर्गसम्भवाः ॥३५॥  
सोऽपि राजेन्द्र नाकेऽपि पदं धृत्वा हरेर्जनः ॥  
अन्ते याति परं धाम गोलोकं योगिदुर्लभम् ॥३६॥  
इति श्रीकृष्णसेवाया विधानं वर्णितं मया ॥  
चतुःपदार्थदं नॄणां किं भूयः श्रोतुमिच्छसि ॥३७॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
श्रीकृष्णसेवाविधानवर्णनं नाम नवमोऽध्यायः ॥९॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
