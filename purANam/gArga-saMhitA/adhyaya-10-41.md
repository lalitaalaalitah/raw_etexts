मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकचत्वारिंशोऽध्यायः  
राधाकृष्णमिलनम् -  
  
श्रीगर्ग उवाच -  
आहूतो राधया कृष्णः सन्ध्यायां नन्दनन्दनः ॥  
जगाम शश्वदेकान्ते शीतलं कदलीवनम् ॥१॥  
रम्भादलैश्चन्दनस्य पङ्कयुक्तं मनोहरम् ॥  
स्फारास्फुरन्नभ्रगेहं यमुनावायुशीकरम् ॥२॥  
एतादृशं राधिकायाः सुन्दरं मेघमन्दिरम् ॥  
सर्वं दुःखाग्निना नित्यं भस्मीभूतं बभूव ह ॥३॥  
श्रीदामशापेन नृप दुःखेन वृषभानुजा ॥  
तनुं रक्षति तत्रापि कृष्णागमनहेतवे ॥४॥  
निशम्य कृष्णं स्ववने समागतं  
     सखीमुखाच्छ्रीवृषभानुनन्दिनी ॥  
आनेतुमुत्थाय वरासनात्त्वरं  
     द्वारे सखीभिर्नृप सा जगाम ह ॥५॥  
ददौ ह्यासनपाद्याद्यानुपचारान्व्रजेश्वरी ॥  
वदन्ती कुशलं वाक्यं कृष्णा कृष्णं व्रजेश्वरम् ॥६॥  
परिपूर्णतमं दृष्ट्वा परिपूर्णतमा नृप ॥  
जहौ विरहजं दुःखं संयोगे हर्षपूरिता ॥७॥  
चकार स्वस्याः शृङ्गारं वस्त्रालङ्कारचन्दनैः ॥  
कुशस्थल्यां गते नाथे शृङ्गारो न कृतस्तया ॥८॥  
पुरा तया न भुक्तं च ताम्बूलं मिष्टभोजनम् ॥  
कृतं न शय्याशयनं क्वचिद्धास्यं न वा कृतम् ॥९॥  
सिंहासने स्थितं राधा देवं मदनमोहनम् ॥  
हर्षाश्रूणि प्रमुञ्चन्ती जगौ गद्‌गदया गिरा ॥१०॥  
राधोवाच -  
गोकुलं मथुरां त्यक्त्वा गतः कस्मात्कुशस्थलीम् ॥  
वद तन्मे हृषीकेश त्वं साक्षाद्‌गोकुलेश्वरः ॥११॥  
क्षणं युगसमं नाथ जानामि त्वद्वियोगतः ॥  
घटीं मन्वन्तरसमां द्विपरार्द्धसमं दिनम् ॥१२॥  
कस्मिन्कुकाले विरहो मे बभूव च दुःखदः ॥  
येन त्वच्चरणौ देव न पश्यामि सुखप्रदौ ॥१३॥  
यथा रामं तु सीतेव मानसं वरटेव च ॥  
तथा रासेश्वरं त्वां तु मानदं हि समुत्सहे ॥१४॥  
सर्वं जानासि सर्वज्ञ किं दुःखं कथयाम्यहम् ॥  
शतवर्षं गतं नाथ वियोगो न गतो मम ॥१५॥  
इत्युक्त्वा वचनं राजन्स्वामिनी स्वामिनं परम् ॥  
वियोगखिन्ना दुःखानि स्मरन्ती सा रुरोद ह ॥१६॥  
दृष्ट्वा प्रियां रुदन्तीं तां प्रियः प्राह प्रियं वचः ॥  
तस्माश्च शमयन्वाक्यैः कृष्णः कश्मलमेव च ॥१७॥  
श्रीकृष्ण उवाच -  
न कर्तव्यस्त्वया राधे शोकश्च तनुशोषकः ॥  
तेजश्चैकं द्विधाभूतभावयोः ऋषयो विदुः ॥१८॥  
यत्राहं त्वं सदा तत्र यत्र त्वं ह्यहमेव च ॥  
वियोग आवयोर्नास्ति मायापुरुषयोर्यथा ॥१९॥  
भेदं हि चावयोर्मध्ये ये पश्यन्ति नराधमाः ॥  
देहान्ते नरकान्‌राधे ते प्रयान्ति स्वदोषतः ॥२०॥  
अथातस्त्वं तु मां राधे नित्यं द्रक्ष्यसि चान्तिके ॥  
प्रभाते चक्रवाकीव चक्रवाकं प्रियङ्करम् ॥२१॥  
किञ्चित्कालेन दयिते गोपगोपीभिरेव च ॥  
साकं त्वयाक्षरं ब्रह्म श्रीगोलोकं व्रजाम्यहम् ॥२२॥  
गर्ग उवाच -  
माधवस्य वचः श्रुत्वा गोपीभिः सह राधिका ॥  
प्रसन्ना पूजयामास रमेशं च रमा यथा ॥२३॥  
श्रीराधया पुनः कृष्णो रासार्थं प्रार्थितो नृप ॥  
प्रस्रन्नो वृन्दकारण्ये रासं कर्तुं मनो दधे ॥२४॥  
इति श्रीगर्गसंहितायां हयमेधखण्डे  
राधाकृष्णमेलनं नामैकचत्वारिंशोऽध्यायः ॥४१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
