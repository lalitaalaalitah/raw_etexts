मागचा अध्याय  
पुढचा अध्याय  
श्रीगर्गसंहिता  
मथुराखण्डः - त्रयोविशोऽध्यायः  
नन्दव्रजात् कृष्णस्य मथुरा प्रत्यागमनम् -  
  
श्रीनारद उवाच -  
श्रीकृष्णो भगवान् साक्षाद्‌व्रजे कति दिनानि च ।  
स्थित्वा स्वदर्शनं दत्त्वा मथुरां गन्तुमुद्यतः ॥ १ ॥  
नन्दान्नवोपनन्दांश्च वृषभानून्व्रजेषु षट् ।  
वृषभानुवरं चैव नन्दराजं व्रजेश्वरम् ॥ २ ॥  
कलावतीं यशोदां च गोपीर्गोपान्गवां गणान् ।  
मिलित्वाऽऽश्वास्य ज्ञानं च दत्वाऽनुज्ञाप्य माधवः ॥ ३ ॥  
रथमारुह्य दिव्याभं चञ्चलाश्वनियोजितम् ।  
मथुरां गन्तुकामोऽसौ निर्गतो नन्दगोकुलात् ॥ ४ ॥  
दूरं तमनुगाः सर्वे मोहिता व्रजवासिनः ।  
न सेहिरे कष्टतरं विरहं माधवस्य हि ॥ ५ ॥  
युगपद्दर्शनं विष्णोर्दुसहं भूमिमण्डले ।  
येषां नित्यं हि भवति तेषां तु किमु वर्णनम् ॥ ६ ॥  
वीक्षतः श्रीधरमुखं नेत्रेरमिषैर्नृप ।  
सर्वे वै स्नेहसम्बन्धात् तमूचुः प्रेमविह्वलाः ॥ ७ ॥  
गोपा ऊचुः -  
शीघ्रमागच्छ हे कृष्ण सर्वान्नो व्रजवासिनः ।  
पाहि सन्दर्शनं देहि देवेभ्यो ह्यमृतं यथा ॥ ८ ॥  
त्वमेव सर्वदा देव यशोदानन्ददायकः ।  
श्रीनन्दनन्दनस्त्वं वै जीवनं व्रजवासिनाम् ॥ ९ ॥  
व्रजे धनं कुले दीपो मोहनो महतामपि ।  
यथा निदाघदग्धस्य प्राप्तं वै शीतलं जलम् ॥ १० ॥  
शीतार्तस्य यथा वह्निर्ज्वरार्तस्य यथौषधम् ।  
मृतस्य मानवस्यापि पीयूषं मङ्गलं यथा ॥ ११ ॥  
तथा व्रजस्य सर्वस्य जीवनं तव दर्शनम् ।  
तस्मादत्र स्थितिं कुर्या बहुना कथितेन किम् ॥ १२ ॥  
यन्नोऽस्ति किञ्चित्सुकृतमस्मिन्वा पूर्वजन्मनि ।  
तत्फलेन सदा चेतो भूयात्त्वत्पादपङ्कजे ॥ १३ ॥  
येषां चेतस्त्वत्पदाब्जे ते भक्तास्त्वत्प्रियाः सदा ।  
भक्तार्थं सगुणोऽसि त्वं निर्गुणः प्रकृतेः परः ॥ १४ ॥  
तव भक्तात्प्रियो नास्ति शिवो ब्रह्मा न चेन्दिरा ।  
विसृज्य पारमेष्ठ्यादि निष्कामास्त्वां भजन्ति ये ।  
नैरपेक्ष्यं सुखं शान्तं ते विदुर्युक्तचेतसः ॥ १५ ॥  
श्रीनारद उवाच -  
एवमुक्त्वाऽथ ते सर्वे रुरुदुः प्रेमविह्वलाः ।  
आनन्दाश्रूणि मुञ्चन्तः श्रीकृष्णस्य प्रपश्यतः ॥ १६ ॥  
अश्रुपूर्णमुखः कृष्णो भगवान् भक्तवत्सलः ।  
गोपानाह प्रसन्नात्मा नतान् विरहविह्वलान् ॥ १७ ॥  
श्रीभगवानुवाच -  
मत्प्राणा मत्प्रिया यूयं सर्वे वै व्रजवासिनः ।  
हृदयं मेऽस्ति युष्मासु देहोऽन्यत्र विलक्ष्यते ॥ १८ ॥  
मासं प्रत्यागमिष्यामि युष्मान्द्रष्टुं वचो मम ।  
मनसा न हि दूरेऽस्मि मनः सर्वस्य कारणम् ॥ १९ ॥  
हे गोपा यदुभिर्योद्धुमागतो हि जरासुतः ।  
यदूनां तु सहायार्थं यामि माभूच्छुचश्च वः ॥ २० ॥  
श्रीनारद उवाच -  
एवमाश्वास्य तान् देवः सन्निर्वृत्य पुनः पुनः ।  
रथे द्वितीये संस्थाप्य नन्दराजं यशोदया ॥ २१ ॥  
श्रीदामादीन्सखीन्नीत्वा भगवान् रथमास्थितः ।  
सोद्धवो मथुरां प्रागात्सर्वकारणकारणः ॥ २२ ॥  
यावद्‌रथश्चाश्वशतं सुवेगं  
     केतुस्त्रिवर्णः प्रचलत्पताकः ।  
आलक्ष्यते वीर रजश्च तावत्  
     स्थित्वाऽन्य आजग्मुरतः सकाशम् ॥ २३ ॥  
श्रीकृष्णचन्द्रस्य परं चरित्रं  
     नृणां महापापहरं विचित्रम् ।  
श्रृणोति यो भक्तवरः पृथिव्यां  
     गोलोकलोकं स च याति सम्यक् ॥ २४ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
व्रजयात्रायां श्रीकृष्णागमनं नाम त्रयोविंशोऽध्यायः ॥ २३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
