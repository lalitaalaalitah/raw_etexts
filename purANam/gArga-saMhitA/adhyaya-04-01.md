मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - प्रथमोऽध्यायः  
श्रुतिरूपा-गोपीगणानां उत्पत्तिः -  
  
अतसीकुसुमोपमेयकान्ति-  
     र्यमुनाकूलकदम्बमध्यवर्ती ।  
नवगोपवधूविलासशाली  
     वनमाली विरनोतु मङ्गलानि ॥ १ ॥  
परिकरीकृतपीतपटं हरिं  
     शिखिकिरीटनतीकृतकन्धरम् ।  
लकुटवेणुकरं चलकुण्डलं  
     पटुतरं नटवेषधरं भजे ॥ २ ॥  
बहुलाश्व उवाच -  
श्रुतिरूपादयो गोप्यो भूतपूर्वा वरान्मुने ।  
कथं श्रीकृष्णचन्द्रेण जाताः पूर्णमनोरथाः ॥ ३ ॥  
गोपालकृष्णचरितं पवित्रं परमाद्‌भुतम् ।  
एतद्‌वद महाबुद्धे त्वं परावरवित्तमः ॥ ४ ॥  
श्रीनारद उवाच -  
श्रुतिरूपाश्च या गोप्यो गोपानां सुकुले व्रजे ।  
लेभिरे जन्म वैदेह शेषशायीवराच्छ्रुतात् ॥ ५ ॥  
कमनीयं नन्दसूनुं वीक्ष्य वृन्दावने च ताः ।  
वृन्दावनेश्वरीं वृन्दां भेजिरे तद्‌वरेच्छया ॥ ६ ॥  
वृन्दादत्ताद्‌वरादाशु प्रसन्नो भगवान् हरिः ।  
नित्यं तासां गृहे याति रासार्थं भक्तवत्सलः ॥ ७ ॥  
एकदा तु निशीथिन्या व्यतीते प्रहरद्वये ।  
रासार्थं भगवान् कृष्णः प्राप्तवान् तद्‌गृहान्नृप ॥ ८ ॥  
तदा उत्कण्ठिता गोप्यः कृत्वा तत्पूजनं परम् ।  
पप्रच्छुः परया भक्त्या गिरा मधुरया प्रभुम् ॥ ९ ॥  
गोप्य ऊचुः -  
कथं न चागतः शीघ्रं नो गृहान् वृजिनार्दन ।  
उत्कण्ठितानां गोपीनां त्वयि चन्द्रे चकोरवत् ॥ १० ॥  
श्रीभगवानुवाच -  
यो यस्य चित्ते वसति न स दूरे कदाचन ।  
खे सूर्यं कमलं भूमौ दृष्ट्वेदं स्फुटति प्रियाः ॥ ११ ॥  
भाण्डीरे मे गुरुः साक्षात् दुर्वासा भगवान् मुनिः ।  
आगतोऽद्य प्रियास्तस्य सेवार्थं गतवानहम् ॥ १२ ॥  
गुरुर्ब्रह्मा गुरुर्विष्णुर्गुरुर्देवो महेश्वरः ।  
गुरुः साक्षात् परब्रह्म तस्मै श्रीगुरवे नमः ॥ १३ ॥  
अज्ञानतिमिरान्धस्य ज्ञानाञ्जनशलाकया ।  
चक्षुरुमीलितं येन तस्मै श्रीगुरवे नमः ॥ १४ ॥  
स्वगुरुं मां विजानीयान्नावमन्येत कर्हिचित् ।  
न मर्त्यबुद्ध्या सेवेत सर्वदेवमयो गुरुः ॥ १५ ॥  
तस्मात्तत्पूजनं कृत्वा नत्वा तत्पादपङ्कजम् ।  
आगतोऽहं विलम्बेन भवतीनां गृहान् प्रियाः ॥ १६ ॥  
श्रीनारद उवाच -  
श्रुत्वा तत्परमं वाक्यं गोप्यः सर्वास्तु विस्मिताः ।  
कृताञ्जलिपुटा ऊचुः श्रीकृष्णं नम्रकन्धराः ॥ १७ ॥  
गोप्य ऊचुः -  
परिपूर्णतमस्यापि दुर्वासास्ते गुरुः स्मृतः ।  
अहो तद्दर्शनं कर्तुं मनो नश्चोद्यतं प्रभो ॥ १८ ॥  
अद्य देव निशीथिन्या व्यतीते प्रहरद्वये ।  
कथं तद्दर्शनं भूयादस्माकं परमेश्वर ॥ १९ ॥  
तथा मध्ये दीर्घनदी यमुना प्रतिबन्धिका ।  
कथं तत्तरणं नावं ऋते देव भविष्यति ॥ २० ॥  
श्रीभगवानुवाच -  
अवश्यमेव गन्तव्यं भवतीभिर्यदा प्रियाः ।  
यमुनामेत्य चैतद्वै वक्तव्यं मार्गहेतवे ॥ २१ ॥  
यदि कृष्णो बालयतिः सर्वदोषविवर्जितः ।  
तर्हि नो देहि मार्गं वै कालिन्दि सरितां वरे ॥ २२ ॥  
इत्युक्ते वचने कृष्णा मार्गं वो दास्यति स्वतः ।  
सुखेन तेन व्रजत यूयं सर्वा व्रजाङ्गनाः ॥ २३ ॥  
श्रीनारद उवाच -  
इति श्रुत्वाऽथ तद्वाक्यं पात्रैर्दीर्घैर्व्रजाङ्गनाः ।  
षट्पञ्चाशत्तमान् भोगान् नीत्वा सर्वाः पृथक्‌पृथक् ॥ २४ ॥  
यमुनामेत्य हर्युक्तं जगुरानतकन्धराः ।  
सद्यः कृष्णा ददौ मार्गं गोपीभ्यो मैथिलेश्वर ॥ २५ ॥  
तेन गोप्यो गताः सर्वा भाण्डीरं चातिविस्मिताः ।  
ततः प्रदक्षिणीकृत्य मुनिं दुर्वासनं च ताः ॥ २६ ॥  
नत्वा तद्दर्शनं चक्रुः पुरो धृत्वाऽशनं वहु ।  
मे पूर्वं चापि मे पूर्वमन्नं भोज्यं त्वया मुने ॥ २७ ॥  
एवं विवदमानानां गोपीनां भक्तिलक्षणम् ।  
विज्ञाय मुनिशार्दूलः प्रोवाच विमलं वचः ॥ २८ ॥  
मुनिरुवाच -  
गोप्यः परमहंसोऽहं कृतकृत्यो हि निष्क्रियः ।  
तस्मान्मुखे मे दातव्यं स्वं स्वं चाप्यशनं करैः ॥ २९ ॥  
श्रीनारद उवाच -  
एवं विदारिते तेन मुखे गोप्योऽतिहर्षिताः ।  
षट्पञ्चाशत्तमान् भोगान् स्वान्स्वान् सर्वाः समाक्षिपन् ॥ ३० ॥  
क्षिपन्तीनां च गोपीनां पश्यन्तीनां मुनीश्वरः ।  
जघास कोटिशो मारान् भोगान् सर्वान् क्षुधातुरः ॥ ३१ ॥  
विस्मितानां च गोपीनां पश्यन्तीनां परस्परम् ।  
इत्थं शून्यानि पात्राणि बभूवुर्नृपसत्तम ॥ ३२ ॥  
अथ गोप्यो मुनिं शान्तं नत्वा तं भक्तवत्सलम् ।  
विस्मिताः प्रणताः प्राहुः सर्वाः पूर्णमनोरथाः ॥ ३३ ॥  
गोप्य ऊचुः -  
मुने आगमनात्पूर्वं कृष्णोक्तवचसा नदीम् ।  
तीर्त्वाऽऽगतास्त्वत्समीपं दर्शनार्थं शुभेच्छया ॥ ३४ ॥  
इतः कथं गमिष्यामः सन्देहोऽयं महानभूत् ।  
तद्विधेहि नमस्तुभ्यं येन पन्था लघुर्भवेत् ॥ ३५ ॥  
सुखेनातः प्रगन्तव्यं भवतीभिर्यदा स्वतः ।  
यमुनामेत्य चैतद्वै वक्तव्यं मार्गहेतवे ॥ ३६ ॥  
यदि दूर्वारसं पीत्वा दुर्वासाः केवलं क्षितौ ।  
व्रती निरन्नो निर्वारि वर्तते पृथिवीतले ॥ ३७ ॥  
तर्हि नो देहि मार्गं वै कालिन्दि सरितां वरे ।  
इत्युक्ते वचने कृष्णा मार्गं वो दास्यति स्वतः ॥ ३८ ॥  
श्रीनारद उवाच -  
इति श्रुत्वा वचो गोप्यो नत्वा तं मुनिपुङ्गवम् ।  
यमुनामेत्य मुन्युक्तं चोक्त्वा तीर्त्वा नदीं नृप ॥ ३९ ॥  
श्रीकृष्णपार्श्वमाजग्मुर्विस्मिता मङ्गलायनाः ॥ ४० ॥  
अथ रासे गोपवध्वः सन्देहं मनसोत्थितम् ।  
पप्रच्छुः श्रीहरिं वीक्ष्य रहः पूर्णमनोरथाः ॥ ४१ ॥  
गोप्य ऊचुः -  
दुर्वाससो दर्शनं भोः कृतमस्माभिरग्रतः ।  
युवयोर्वाक्यतश्चात्र सन्देहोऽयं प्रजायते ॥ ४२ ॥  
यथा गुरुस्तथा शिष्यो मृषावादी न संशयः ।  
जारस्त्वमसि गोपीनां रसिको बाल्यतः प्रभो ॥ ४३ ॥  
कथं बालयतिस्त्वं वै वद तद्‌वृजिनार्दन ।  
कथं दूर्वारसं पीत्वा दुर्वासा बहुभुङ्‌मुनिः ।  
नो जात एष सन्देहः पश्यन्तीनां व्रजेश्वर ॥ ४४ ॥  
श्रीभगवानुवाच -  
निर्ममो निरहङ्कारः समानः सर्वगः परः ।  
सदा वैषम्यरहितो निर्गुणोऽहं न संशयः ॥ ४५ ॥  
तथापि भक्तान् भजतो भजेऽहं वै यथा तथा ।  
तथैव साधुर्ज्ञानी वै वैषम्यरहितः सदा ॥ ४६ ॥  
न बुद्धिभेदं जनयेदज्ञानां कर्मसङ्गिनाम् ।  
जोषयेत्सर्वकर्माणि विद्वान् युक्तः समाचरन् ॥ ४७ ॥  
यस्य सर्वे समारम्भाः कामसङ्कल्पविर्जिताः ।  
ज्ञानाग्निदग्धकर्माणं तमाहुः पण्डितं बुधाः ॥ ४८ ॥  
निराशीर्यतचित्तात्मा त्यक्तसर्वपरिग्रहः ।  
शारीरं केवलं कर्म कुर्वन्नाप्नोति किल्बिषम् ॥ ४९ ॥  
न हि ज्ञानेन सदृशं पवित्रमिह विद्यते ।  
तत्स्वयं योगसंसिद्धः कालेनात्मनि विन्दति ॥ ५० ॥  
ब्रह्मण्याधाय कर्माणि सङ्गं त्यक्त्वा करोति यः ।  
लिप्यते न स पापेन पद्मपत्रमिवाम्भसा ॥ ५१ ॥  
तस्मान्मुनिस्तु दुर्वासा बहुभुक् त्वद्धिते रतः ।  
न तस्य भोजनेच्छा स्याद्दूर्वारसमिताशनः ॥ ५२ ॥  
श्रीनारद उवाच -  
इति श्रुत्वा वचो गोप्यः सर्वास्ताश्छिन्नसंशयाः ।  
श्रुतिरूपा ज्ञानमय्यो बभूवुर्मैथिलेश्वर ॥ ५३ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रुतिरूपोपाख्यानं नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
