मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - दशमोऽध्यायः  
यादवगणानां करूषदेशगमनम् -  
  
श्रीनारद उवाच -  
मनुतीर्थे ततः स्नात्वा प्रद्युम्नो यदुभिः सह ॥  
प्रययौ कौंकणान्देशान्दुंदुभीन्नादयन्मुहुः ॥१॥  
कौंकणस्थोऽथ मेधावी गदायुद्धविशारदः ॥  
एकाकी मल्लयुद्धेन परीक्षन्नाययौ बलम् ॥२॥  
प्रद्युम्नं सबलं प्राह शृणु मे यादवेश्वर ॥  
गदायुद्धं देहि मह्यं मद्‌बलं नाशय प्रभो ॥३॥  
प्रद्युम्न उवाच -  
एकतो ह्येकतो वीरा बलवंतो महीतले ॥  
मानं मा कुरु हे मल्ल विष्णुमायातिदुर्गमा ॥४॥  
वयं तु बहवो वीरास्त्वमेकाकी समागतः ॥  
अधमोऽयं महामल्ल दृश्यते याहि सांप्रतम् ॥५॥  
मल्ल उवाच -  
यदा युद्धं न कुरुत भवंतो बलशालिनः ॥  
मत्पादोऽधोऽत्र निर्यांतु तदा यास्यामि सांप्रतम् ॥६॥  
श्रीनारद उवाच -  
एवं वदति मल्ले वै सर्वे यादवपुंगवाः ॥  
बभूवुः क्रोधसंयुक्ताः पश्यतस्तस्य मैथिल ॥७॥  
गदो गदां समादाय बलदेवानुजो बली ॥  
तस्थौ सोऽपि गदां नीत्वा सर्वेषां पश्यतां नृप ॥८॥  
गदां वरिष्ठां चिक्षेप गदाय स महाबलः ॥  
गदोपरि गदां नीत्वा स्वगदां प्राक्षिपद्गदः ॥९॥  
गदस्य गदया सोऽपि ताडितः पतितो भुवि ॥  
मृधेच्छां न चकाराशु ह्युद्‌वमन् रुधिरं मुखात् ॥१०॥  
कोंकणस्थोऽथ मेधावी नत्वा प्राह हरेः सुतम् ॥  
परीक्षार्थं च भवतामेतत्कार्यं मया कृतम् ॥११॥  
त्वमेव भगवान्साक्षात्कुतोऽहं प्राकृतो जनः ॥  
क्षमस्व मेऽपराधं भो त्वामहं शरणं गतः ॥१२॥  
श्रीनारद उवाच -  
इत्युक्त्वाथ बलिं दत्वा नमस्कृत्य हरेः सुतम् ॥  
कोंकणस्थः पुरीं प्रागान्मेधावी क्षत्रियोत्तमः ॥१३॥  
कुटकाधिपतिं मौलिं मृगयायां विनिर्गतम् ॥  
जग्राह स महाबाहुः सांबो जांबवतीसुतः ॥१४॥  
कार्ष्णिस्तस्माद्‌बलिं नीत्वा दंडकाख्यं वनं ययौ ॥  
मुनीनामाश्रमान्पश्यन्स्वसैन्यपरिवारितः ॥१५॥  
निर्विंध्यां च पयोष्णीं च तापीं स्नात्वा हरेः सुतः ॥  
शूर्पारकं महाक्षेत्रमार्यां द्वैपायनीं ततः ॥१६॥  
ऋष्यमूकं ततः पश्यन्प्रवर्षणगिरिं गतः ॥  
पर्जन्यो भगवान्साक्षान्नित्यदा यत्र वर्षति ॥१७॥  
गोकर्णाख्यं शिवक्षेत्रं दृष्ट्वा कार्ष्णिः स्वसैन्यकैः ॥  
त्रिगर्तान्केरलान् देशान् ययौ जेतुं महाबलः ॥१८॥  
अम्बष्ठः केरलाधीशः श्रुत्वा वार्तां तु मन्मुखात् ॥  
ददौ तस्मै बलिं शीघ्रं प्रद्युम्नाय महात्मने ॥१९॥  
कृष्णां वेणीं तदोत्तीर्य तैलंगान् विषयान् ययौ ॥  
सैन्यपादरजोवृंदैरंधीकुर्वन्नभःस्थलम् ॥२०॥  
तैलंगस्याधिपो राजा विशालाक्षः प्रकीर्तितः ॥  
पुरस्योपवने रेमे सुंदरीगणसंवृतः ॥२१॥  
मृदंगाद्यैश्च वादित्रैर्मधुरध्वनिसंकुलैः ॥  
परैरप्सरसां रागैर्गीयमानो द्युराडिव ॥२२॥  
तं प्राह सुंदरी रामा राज्ञी मंदारमालिनी ॥  
रजोव्याप्तं नभो वीक्ष्य शुष्यद्‌बिंबाधरा परा ॥२३॥  
मंदारमालिन्युवाच -  
राजन्न जानासि सदा विहारा-  
     दहर्निशं कामविशाललोलः ॥  
अहं न जानामि कदापि दुःखं  
     मुखालकालिभ्रमरास्तवेषा ॥२४॥  
द्वारावतीशाध्वरनागवल्ली-  
     चयं समुत्थाप्य दिशो जयार्थम् ॥  
विजित्य सर्वान्नृप चेदिपान्स  
     समागतोऽसौ यदुराजराजः ॥२५॥  
धुंकारशब्दं नृणु दुंदुभीनां  
     चित्कारफूत्कारयुतं द्विपानाम् ॥  
कोदंडटंकारमयं पराणां  
     कल्पांतसारस्वतनादकारम् ॥२६॥  
त्वरं बलिं प्रेषय शंबरारये  
     प्रधावतीः पश्य नरेन्द्र सुंदरीः ॥  
च्यूतप्रसूनाः श्रमवारिवर्षणी-  
     र्वनप्रवेशास्फुटकेशमंडनाः ॥२७॥  
पत्नीवाक्यं ततः श्रुत्वा विशालाक्षोऽतिहर्षितः ॥  
प्रद्युम्नसम्मुखे सोऽपि बलिं नीत्वा समाययौ ॥२८॥  
तेन सम्पूजितः साक्षात्प्रद्युम्नो धन्विनां वरः ॥  
स्नात्वा पंपासरस्तीर्थे महाराष्ट्रं ततो ययौ ॥२९॥  
महाराष्ट्राधिपो राजा विमलो नाम वैष्णवः ॥  
भक्त्या परमया कार्ष्णिं पूजयामास सर्वतः ॥३०॥  
तथा हि कर्णाटपतिः सहस्रजि-  
     त्स्वतः समानीय बलिं महात्मने ॥  
सम्पूजयामास शुभार्थहेतवे  
     श्रीशंबरारिं जगतः प्रभुं परम् ॥३१॥  
प्रद्युम्नो भगवान्साक्षाद्यादवैः सह मैथिल ॥  
करूषान् विषयान्प्रागाज्जेतुं योगीव देहजान् ॥३२॥  
महारंगपुरे तत्र वृद्धशर्मा महामतिः ॥  
भर्ताथ श्रुतदेवाया वसुदेवस्वसुर्नृप ॥३३॥  
तस्य पुत्रो दंतवक्त्रः कृष्णशत्रुः प्रकीर्तितः ॥  
शिशुपाल इव क्रुद्धो योद्धुं चक्रे मनः स्वयम् ॥३४॥  
मात्रा पित्रा वारितोऽपि दैत्यो दैत्याननुव्रतः ॥  
यादवान् घातयिष्यामि कोऽयमित्थं चकार ह ॥३५॥  
आदाय स गदां गुर्वीं लक्षभारविनिर्मिताम् ॥  
एकाकी प्रययौ योद्धुं प्रद्युम्नबलसम्मुखे ॥३६॥  
दंतवक्त्रः कृष्णवर्णं कज्जलाद्रिसमप्रभम् ॥  
ललज्जिह्वं घोररूपं तालवृक्षदशोच्छ्रितम् ॥३७॥  
किरीटकुण्डलधरं हेमवर्णविभूषितम् ॥  
किंकिणीजालसंयुक्तं चलच्चरणनूपुरम् ॥३८।।  
कंपयन्तं भुवं वेगात्पातयन्तं गिरीन्द्रुमान् ॥  
घातयंतं स्वगदया कृतांतमिव दुर्जनान् ॥३९॥  
तं दृष्ट्वा यादवाः सर्वे भयं प्रापुर्मृधांगणे ॥  
आगते दंतवक्त्रे च महान्कोलाहलो ह्यभूत् ॥४०॥  
प्रद्युम्नः प्रेषयामास तस्योपरि महद्‌बलम् ॥  
अष्टादशाक्षौहिणीनां धनुष्टंकारयन् मुहुः ॥४१॥  
बाणैः परश्वधैः राजञ्छतघ्नीभीर्भृशुंडिभिः ॥  
तं तेडुर्यादवाः सर्वे सर्वतोऽद्रिं यथा गजाः ॥४२॥  
दंतवक्रः स्वगदया करींद्रानुत्कटान्बहून् ॥  
पातयामास राजेंद्र भिन्नकुंभस्थलान् मृधे ॥४३॥  
कांश्चित्पादेषु चोन्नीय किंकिणीजालनादितान् ॥  
सशृङ्खलान्सनीडांस्ताँल्लोलघंटारणत्स्वनान् ॥४४॥  
वातस्तूलमिवाकाशे चिक्षेप शतयोजनम् ॥  
शूंडादंडेषु कांश्चिद्वै गृहीत्वा दैत्यपुंगवः ॥४५॥  
भ्रामयित्वा गजान्दिक्षु नदतः प्राक्षिपद्‌रुषा ॥  
कांश्चिद्‌गजान्वंशयोश्च कक्षयोरुभयोरपि ॥४६॥  
पद्भ्यामाक्रम्य शुशुभे दैत्यः कालाग्निरुद्रवत् ॥  
रथान्ससूतान्साश्वांश्च सध्वजान्समहारथान् ॥  
चिक्षेप गगने वीरः पद्मानीव प्रभञ्जनः ॥४७॥  
तुरगांश्च पदातीश्च प्राक्षिपद्‌गगने बलात् ॥  
अधोमुखा ऊर्ध्वमुखा राजपुत्रा महाबलाः ॥४८॥  
सशत्रा रत्नकेयुरसंयुक्तास्तारका इव ॥  
आकाशात्प्रपतंतस्ते वमंतो रुधिरं मुखात् ॥४९॥  
बलं विलोडयामास गदया दैत्यपुंगवः ॥  
दंष्ट्रया प्रलयाब्धिं श्रीवराह इव मैथिल ॥५०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कोंकणकुटकत्रिगर्तकेरलतैलंगमहाराष्ट्रकर्णाटविजये कारूषदेशगमनं नाम दशमोऽध्यायः ॥१०॥  
  
GO TOP
