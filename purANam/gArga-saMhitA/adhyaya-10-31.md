मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकत्रिंशोऽध्यायः  
सिंह-कुशाश्ववधम् -  
  
गर्ग उवाच -  
स्वस्याः पराजयं दृष्ट्वा सिंहो दैत्यो रुषान्वितः ॥  
निजघान वृकं बाणै रथस्थं खरवाहनः ॥१॥  
दृष्ट्वा समागतान्बाणन्वृको वै कृष्णनन्दनः ॥  
चिच्छेद तान्स्वबाणैश्च लीलया प्रधने नृप ॥२॥  
पुनश्चिक्षेप बाणान्वै तांश्च चिच्छेद कृष्णजः ॥  
ततः क्रुद्धो रणे राजन्सिंहनामासुरेश्वरः ॥३॥  
शरासने समाधत्त वसुसङ्ख्याञ्छिलीमुखान् ॥  
चतुर्भिस्तुरगान्वीरो वृकस्य ह्यनयत्क्षयम् ॥४॥  
एकेन ध्वजमत्युग्रं चिच्छेद तरसा हसन् ॥  
एकेन सारथेः कायाच्छिरो भूमावपातयत् ॥५॥  
एकेन सगुणं चापमच्छिनत्प्रधने रुषा ॥  
एकेन हृदि विव्याध वृकस्य वेगवान्नृप ॥६॥  
तस्य कर्माद्‌भुतं दृष्ट्वा वीरा विस्मयमागताः ॥  
वृकस्तदैव सहसा दैत्यं शक्त्या जघान ह ॥७॥  
सा शक्तिस्तत्तनुं भित्त्वा खरं भित्त्वा विनिर्गता ॥  
विवेश भूतले राजन्विवरं पन्नगो यथा ॥८॥  
खरो मृत्युं गतस्तत्र दैत्यः शीघ्रं पपात ह ॥  
जगर्ज पुनरुत्थाय सिंहः सिंह इव स्फुटम् ॥९॥  
गृहीत्वा विशिखं शूलं चिक्षेप स वृकोपरि ॥  
तमापतन्तं जग्राह वृको वामकरेण वै ॥१०॥  
तेनैव शत्रुं निजघान राज-  
     न्कृष्णस्य पुत्रो बहुरोषयुक्तः ॥  
निर्भिन्नदेहो निपपात भूमौ  
     हाहा प्रकुर्वन्स जगाम मृत्युम् ॥११॥  
हाहाकारस्तदैवासीद्दानवानां रणाङ्गणे ॥  
पुष्पवर्षं सुराश्चक्रुः जयारावं यदूत्तमाः ॥१२॥  
तदा कुशाम्बः सङ्क्रुद्धो साम्बादीन् यादवान्मृधे ॥  
रथस्थः शीघ्रमागत्य सर्वान्विव्याध सायकैः ॥१३॥  
तस्य बाणैश्च बहवः पेतुश्छिन्ना महागजाः ॥  
तिर्यग्भूता रथा युद्धे तुरगाश्छिन्नकन्धराः ॥१४॥  
तथा पदातयस्तत्र शिरोहीना विबाहवः ॥  
इत्थं स मारयन्‌राजन्ननेकान्विचचार ह ॥१५॥  
एवं पराक्रमं दृष्ट्वा साम्बो जाम्बवतीसुतः ॥  
कुशाम्बं चाह्वयामास युद्धार्थे युद्धकोविदः ॥१६॥  
साम्ब उवाच -  
आगच्छ वीर सहसा मया सह रणं कुरु ॥  
किमन्यैस्त्रासितैर्दीनैर्निहतैः कोटिभिर्नरैः ॥१७॥  
इत्युक्तवन्तमालोक्य कुशाम्बः प्रहसन्बली ॥  
जघान हृदये तस्य वसुसङ्ख्याञ्छिलीमुखान् ॥१८॥  
तदमृष्यन्हरेः पुत्रः स्वकोदण्डे दधञ्छरान् ॥  
तताड सप्तभिः शत्रुं दानवं वक्षसोऽन्तरे ॥१९॥  
उभौ समरसंरब्धावुभावपि जयैषिणौ ॥  
रेजाते तौ हि सङ्ग्रामे यथा षण्मुखतारकौ ॥२०॥  
साम्बः कुशाम्बं प्रधने कुशाम्बः साम्बमेव च ॥  
अन्योन्यं सर्पसदृशैर्बाणैरपि ववर्षतुः ॥२१॥  
बाणान्धनुषि सन्धाय शतसङ्ख्यान्स्फुरत्प्रभान् ॥  
अकरोद्विरथं तैश्च साम्बं छिन्नशरासनम् ॥२२॥  
स छिन्नधन्वा विरथो हताश्वो हतसारथिः ॥  
आरुरोह रथं चान्यं कुपितश्चापसंयुतः ॥२३॥  
साम्ब उवाच -  
कुत्र यास्यसि त्वं दैत्य कृत्वा दीर्घं पराक्रमम् ॥  
क्षणमात्रं रणे स्थित्वा पश्य मे विक्रमं परम् ॥२४॥  
इत्युक्त्वा सायकं चोग्रं स्वकोदण्डे निधाय च ॥  
मन्त्रयित्वा च मन्त्रेण तद्‌रथे निचखान ह ॥२५॥  
अलातचक्रवद्भूमौ तेन बाणेन तद्‌रथः ॥  
बभ्राम योजने शीघ्रं ससूतः सतुरङ्गमः ॥२६॥  
भ्रमन्तं सरथं दैत्यं दृष्ट्वा प्राह हसन्मुखः ॥  
साम्बो जाम्बवतीपुत्रो बाणं कृत्वा शरासने ॥२७॥  
साम्ब उवाच -  
त्वादृशाश्च महावीराः स्वर्गयोग्या भवन्ति हि ॥  
न राजन्ते महीमध्ये शक्रतुल्यपराक्रमाः ॥२८॥  
तस्माच्च मम बाणेन द्वितीयेन दिवं व्रज ॥  
सरथस्त्वं सदेहश्च मत्कृपातोऽसुरेश्वर ॥२९॥  
गगनप्रापकं चास्त्रमित्युक्त्वा विमुमोच सः ॥  
शरेण तेन सरथो विभ्रमन्भूतलान्नृप ॥३०॥  
लोकान्बहूनतिक्रम्य जगाम रविमण्डलम् ॥  
सहयः सूतसहितस्तत्र सूर्यस्य ज्वालया ॥३१॥  
दग्धोऽभूत्तद्‌रथः सद्यो दैत्यो दग्धकलेवरः ॥  
पपात भूतले पुर्यां बल्वलस्य च सन्निधौ ॥३२॥  
तस्मिन्निपतिते पापे गते मृत्युं च दानवे ॥  
हाहाकारं ततश्चक्रुर्दैत्याः सर्वे भयान्विताः ॥३३॥  
यादवानां ततः सैन्ये नेदुर्दुन्दुभयो मुहुः ॥  
पुष्पवर्षं मुदा चक्रुः साम्बस्योपरि निर्जराः ॥३४॥  
इति श्रीगर्गसंहितायां हयमेधखण्डे  
सिंहकुशाम्बोवधो नामैकत्रिंशोऽध्यायः ॥३१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
