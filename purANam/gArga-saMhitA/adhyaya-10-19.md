मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकोनविंशोऽध्यायः  
अनिरुद्धसमीपे बकासुरागमनम् -  
  
श्रीगर्ग उवाच -  
अथ रुक्मावती पुत्रो महत्या सेनया वृतः ॥  
उपलङ्कां विमानेन प्रययौ धनदो यथा ॥१॥  
यदुभिस्तत्र गत्वा स शरैराशीविषोपमैः ॥  
बभञ्ज नगरीं राजन्वनान्युपवनानि च ॥२॥  
क्रीडास्थानानि द्वाराणि सदनाट्टालतोलिकाः ॥  
गोपुराणि विमानाग्रान्निपेतुः शस्त्रवृष्टयः ॥३॥  
मुसलाः शक्तयश्चैव परिघाश्च शराः शिलाः ॥  
चण्डवायुरभूद्‌राजन्‌ रजसाऽऽच्छादिता दिशः ॥४॥  
इत्यर्द्यमाना यदुभिर्भीषणस्य पुरी भृशम् ॥  
नाभ्यपद्यत कल्याणं यथा शाल्वैश्च द्वारिका ॥५॥  
हाहाकारस्तदैवासीन्नगर्यां नृपसत्तम ॥  
असुरा भीषणाद्याश्च बभूवुर्भयविह्वलाः ॥६॥  
बाध्यमानां च नगरीं दृष्ट्वा राक्षसपुङ्गवः ॥  
माभैष्टेत्यभयं दत्त्वा राक्षसैः सह निर्ययौ ॥७॥  
ततः प्रववृते युद्धं यादवानां निशाचरैः ॥  
तत्पुर्यां चैव लङ्कायां कपिभी रक्षसां यथा ॥८॥  
वृष्णीनां चैव बाणौघै राक्षसाश्छिन्नकन्धराः ॥  
निपेतुस्तु समुद्रे वै वृक्षा वातहता इव ॥९॥  
केचित्पृथिव्यां पतिताः केचित्पुर्य्यमधोमुखाः ॥  
केचिदूर्ध्वमुखा राजन्केचिद्वै पञ्चतां गताः ॥१०॥  
तत्र तेषां शोणितेन दुर्नदीच भयङ्करा ॥  
बभूव सा च दुष्पारा महावैतरणि यथा ॥११॥  
तत्र तेषां बलं वीक्ष्य भीषणो विस्मयं गतः ॥  
तिरश्चीनेन नेत्रेण दृष्ट्वा प्राह यदूनिदम् ॥१२॥  
भवद्‌भिश्च कृतं युद्धमाकाशान्निर्बलैरिव ॥  
अश्लाघनीयं च वृथा यूयं मानं करिष्यथ ॥१३॥  
युष्माकं यदि देहेषु शक्तिश्चेद्विद्यते शृणु ॥  
महीतले तदागत्य मया कुरुत वै रणम् ॥१४॥  
इत्याकर्ण्य वचः सोऽपि कार्ष्णिजः करुणामयः ॥  
विमानं भूतले कृत्वा प्रत्युवाच महासुरम् ॥१५॥  
अनिरुद्ध उवाच -  
सहसा त्वं मया सार्द्धं रणं कुरु महारणे ॥  
किं विचारेण भवति भयं त्यक्त्वा महासुर ॥१६॥  
इति तद्वाक्यमाकर्ण्य भीषणो भीमविक्रमः ॥  
धनुषा पञ्च नाराचांस्तस्योपरि मुमोच ह ॥१७॥  
अनिरुद्धो निरीक्ष्याथ स्वबाणैस्तान्द्विधाकरोत् ॥  
चिच्छेद च धनुस्तस्य शरेणैकेन लीलया ॥१८॥  
सोऽप्यन्यं धनुरादाय सज्जं कृत्वा निशाचरः ॥  
सर्पाकारैः शतशरैर्जघान कार्ष्णिनन्दनम् ॥१९॥  
रथस्तु तस्य भग्नोऽभूत्सारथी पञ्चतां गतः ॥  
हया मृत्युं गताः सर्वे प्राद्युम्निर्मूर्च्छितोऽभवत् ॥२०॥  
तदैव वृष्णयः सर्वे स्फुरिताधरपल्लवाः ॥  
स्वनाथं पतितं दृष्ट्वेषून् मुञ्चन्तः समागताः ॥२१॥  
तानागतान्बहून्दृष्ट्वा चापं धृत्वासुरो रुषा ॥  
गदया पोथयामास दंष्ट्रयेव मृगान्हरिः ॥२२॥  
गदाप्रहारव्यथिता यादवाः पतिता भुवि ॥  
सम्भिन्नच्छिन्नसर्वाङ्गाः केचिन्निपतिता रणे ॥२३॥  
ततो गृहीत्वा स्वगदां गदः सङ्कर्षणानुजः ॥  
ताडयामास समरे भीषणस्य च मूर्द्धनि ॥ २४॥  
गदाप्रहारव्यथितः स पपात महीतले ॥  
चालयन् वसुधां राजन् यथा वज्रहतो गिरः ॥२५॥  
भीषणं पतितं दृष्ट्वा मूर्च्छितं भग्नशीर्षकम् ॥  
असुरास्ते गदं हन्तुं प्राप्ताः शस्त्रधराः किल ॥२६॥  
तान्सर्वान्पोथयामास गदया वज्रकल्पया ॥  
रामानुजो यथा राजन्नृसिंहो दंष्ट्रया गजान् ॥२७॥  
अथोत्थितोऽनिरुद्धस्तु ब्रुवन्धन्वी क्षणेन वै ॥  
भीषणो मम शत्रुर्वै क्व गतः स महा खलः ॥२८॥  
उत्थितं च हरेः पौत्रं दृष्ट्वा यादवपुङ्गवाः ॥  
चक्रुर्जयजयारावं देवाः सर्वे च हर्षिताः ॥२९॥  
ततो नारदवाक्याद्वै बको नाम निशाचरः ॥  
भीषणस्य पितारण्यात्क्रुद्धस्तत्राजगाम ह ॥३०॥  
कज्जलाद्रिसमो राजन्तालवृक्षदशोत्थितः ॥  
ललजिह्वश्च दुर्नेत्रस्त्रिशूली च गदाधरः ॥३१॥  
हस्तिनं वामहस्तेन गृहीत्वा च मुखेन वै ॥  
प्रभक्षन् रुधिराक्रान्तः पिशाचसदृशो महान् ॥३२॥  
पद्‌भ्यां तालप्रमाणाभ्यां कम्पयन्पृथिवीतलम् ॥  
भयप्रदश्च देवानां जनकालो व्यदृश्यत ॥३३॥  
तमायान्तं विलोक्याथ शङ्कितास्तत्र यादवाः ॥  
प्रोचुः परस्परं सर्वे स्मृत्वा कृष्णपदाम्बुजम् ॥३४॥  
यादवा ऊचुः -  
कोऽयं मित्राणि गदत निकटे च समागतः ॥  
महाबीभत्सरूपी वै कृतान्त इव निर्भयः ॥३५॥  
इति ब्रुवत्सु सर्वेषु आसीत्कोलाहलो महान् ॥  
प्रसन्नस्तं निरीक्ष्याथ बभूवुस्ते निशाचराः ॥३६॥  
भीषणं मूर्च्छितं दृष्ट्वा बको राक्षसपुङ्गवः ॥  
शुशोच राजन्सङ्ग्रामे हा दैवेति मुहुर्वदन् ॥३७॥  
ततो मूर्च्छां मुहूर्तेन विहाय भीषणो नृप ॥  
उत्थितस्तु ब्रुवन्वाक्यं गदः कुत्र गतो भयात् ॥३८॥  
स्वपुत्रमुत्थितं दृष्ट्वा पुरुषादस्तु हर्षितः ॥  
आलिङ्ग्याश्वासयामास सुवाक्यैर्वाक्यकोविदः ॥३९ ॥  
भीषणः पितरं दृष्ट्वा सहायार्थं समागतम् ॥  
नमश्चक्रे महाराज भूत्वा स च प्रसन्नधीः ॥४०॥  
इति श्रीगर्गसंहितायां हयमेधखण्डे  
बकागमनं नामैकोनविंशोऽध्यायः ॥१९॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
