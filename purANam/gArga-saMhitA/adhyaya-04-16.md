मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - षोडशोऽध्यायः  
यमुना कवचम् -  
  
मान्धातोवाच -  
यमुनायाः कृष्णराज्ञ्याः कवचं सर्वतोऽमलम् ।  
देहि मह्यं महाभाग धारयिष्याम्यहं सदा ॥ १ ॥  
सौभरिरुवाच -  
यमुनायाश्च कवचं सर्वरक्षाकरं नृणाम् ।  
चतुष्पदार्थदं साक्षाच्छृणु राजन्महामते ॥ २ ॥  
कृष्णां चतुर्भुजां श्यामां पुण्डरीकदलेक्षणाम् ।  
रथस्थां सुन्दरीं ध्यात्वा धारयेत्कवचं ततः ॥ ३ ॥  
स्नातः पूर्वमुखो मौनि कृतसन्ध्यः कुशासने ।  
कुशैर्बद्धशिखो विप्रः पठेद्वै स्वस्तिकासनः ॥ ४ ॥  
यमुना मे शिरः पातु कृष्णा नेत्रद्वयं सदा ।  
श्यामा भ्रूभङ्गदेशं च नासिकां नाकवासिनी ॥ ५ ॥  
कपोलौ पातु मे साक्षात्परमानन्दरूपिणी ।  
कृष्णवामांससम्भूता पातु कर्णद्वयं मम ॥ ६ ॥  
अधरौ पातु कालिन्दी चिबुकं सूर्यकन्यका ।  
यमस्वसा कन्धरां च हृदयं मे महानदी ॥ ७ ॥  
कृष्णप्रिया पातु पृष्ठं तटिनि मे भुजद्वयम् ।  
श्रोणीतटं च सुश्रोणी कटिं मे चारुदर्शना ॥ ८ ॥  
ऊरुद्वयं तु रम्भोरुर्जानुनी त्वङ्घ्रिभेदिनी ।  
गुल्फौ रासेश्वरी पातु पादौ पापप्रहारिणी ॥ ९ ॥  
अन्तर्बहिरधश्चोर्ध्वं दिशासु विदिशासु च ।  
समन्तात्पातु जगतः परिपूर्णतमप्रिया ॥ १० ॥  
इदं श्रीयमुनाश्च कवचं परमाद्‌भुतम् ।  
दशवारं पठेद्‌भक्त्या निर्धनो धनवान्भवेत् ॥ ११ ॥  
त्रिभिर्मासैः पठेद्धीमान् ब्रह्मचारी मिताशनः ।  
सर्वराज्याधिपत्यञ्च प्राप्यते नात्र संशयः ॥ १२ ॥  
दशोत्तरशतं नित्यं त्रिमासावधि भक्तितः ।  
यः पठेत्प्रयतो भूत्वा तस्य किं किं न जायते ॥ १३ ॥  
यः पठेत्प्रातरुत्थाय सर्वतीर्थफलं लभेत् ।  
अन्ते व्रजेत्परं धाम गोलोकं योगिदुर्लभम् ॥ १४ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमान्धातृसंवादे श्रीयमुनाकवचं नाम षोडशोऽध्यायः ॥ १६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
