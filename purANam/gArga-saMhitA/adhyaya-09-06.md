मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - षष्ठऽध्यायः  
हरिमन्दिरप्रतिष्ठावर्णनम् -  
  
उग्रसेन उवाच -  
कर्मग्रहो गृहस्थोऽयं श्रीकृष्णस्य महात्मनः ॥  
सेवां वै केन विधिना कुर्यात्तद्ब्रूहि मे मुने ॥१॥  
भक्त्यङ्कुरो यस्य नास्ति वास्ति तस्य न वर्द्धते ॥  
तस्य केन प्रकारेण प्रसन्नः स्याद्धरिः स्वयम् ॥२॥  
श्रीव्यास उवाच -  
यदि भक्त्यङ्कुरो न स्यात्सत्सङ्गेन स जायते ॥  
बलाद्विवर्द्धते तस्मात्सतां सङ्गं समाचरेत् ॥३॥  
कृष्णसेवाविधिं तुभ्यं वक्ष्यामि सुलभं परम् ॥  
यया गृहस्थोऽयं शीघ्रं श्रीकृष्णं प्राप्नुयान्नृप ॥४॥  
आचार्य्यं कुलसम्भूतं श्रीकृष्णध्यानतत्परम् ॥  
एतादृशं गुरुं कृत्वा सिद्धो भवति मानवः ॥५॥  
गुरोः सेवाविधिं शिक्षेच्छ्रीकृष्णस्य महात्मनः ॥६॥  
विष्णुदीक्षाविहीनस्य सर्वं भवति निष्फलम् ॥  
निर्गुरोर्दर्शनं कृत्त्वा हतपुण्यो भवेन्नरः ॥७॥  
उत्तराभिमुखं शश्वत्कारयेद्धरिमन्दिरम् ॥  
तत्र सिंहासनं प्रोच्यं सपीठं कुम्भमण्डितम् ॥८॥  
सच्चिदानन्द नाम स्यात्सोपानत्रयभूषितम् ॥  
महार्हवस्त्रैराच्छन्नं तत्र तुल्यासनं मृदु ॥९॥  
पार्श्वोपबर्हणयुतं स्फुरद्धेमाम्बरावृतम् ॥  
नानाचित्रयुतैः कुड्यैरन्तःपटसमन्वितैः ॥१०॥  
सर्वतोमण्डलैस्तद्वत्तोरणैः समलङ्कृतम् ॥  
गवाक्षवारियन्त्राढ्यं चतुःशालसुजालकैः ॥११॥  
राजतप्राङ्गणो देशः सभामण्डपमण्डितः ॥  
तत्र प्राङ्गणमध्ये तु तुलसीमन्दीरं शुभम् ॥१२॥  
मन्दिरस्य बहिर्द्वारि कारयेद्दीपिकाद्वयम् ॥  
तथा वै कृत्रिमं राजन् सिंहद्वयमधिष्ठितम् ॥१३॥  
सुवर्णशिखरस्याधश्चक्रं च शिखरोपरि ॥  
द्वारेऽपि हरिनामानि प्रालेख्यानि शुभानि च ॥१४॥  
शङ्खं पद्मं गदां शार्ङ्गमालेख्यं भित्तिपार्श्वयोः ॥  
इषुधी च तथा बाणः सव्ये दक्षिण एव च ॥१५॥  
तथा मन्दिरपृष्ठे वै शतचन्द्रं च नन्दकम् ॥  
हलं च मुसलं चैव लेखनीयं प्रयत्नतः ॥१६॥  
सिंहासनस्य पृष्ठे तु गोप्यो गावस्तथैव च ॥  
गोपालास्तत्र सोपाने कपाटे विजयो जयः ॥१७॥  
देहल्यां कल्पवृक्षश्च स्तम्भेषु च लतां शुभाम् ॥  
यत्र तत्र च कुड्येषु श्रीगङ्गा पापहारिणी ॥१८॥  
वृन्दावनं गोवर्धनं यमुनापुलिनानि च ॥  
तथा वै चीरहरणमालेख्यं रासमण्डलम् ॥१९॥  
चित्रकूटः पञ्चवटी लेखनीयं प्रयत्नतः ॥  
रामरावणयोर्युद्धं जानकीहरणं विना ॥२०॥  
दशावतारचित्राणि नरनारायणाश्रमः ॥  
सप्तपुर्य्यस्त्रयो ग्रामा नवारण्यं नवोपराः ॥२१॥  
एवं लिखित्वा चित्राणि मन्दिरं कारयेद्बुधः ॥  
वंशीभावोद्यतकरं वक्रीभूताङ्घ्रिदक्षिणम् ॥२२॥  
किशोराकृति कृष्णस्य रूपं सेव्यतमं स्मृतम् ॥  
तत्प्रतिष्ठां विधायाशु गुरुहस्तेन मन्दिरे ॥२३॥  
भक्तः परमया भक्त्या स्थापयेत्तत्परो भवेत् ॥  
तत्प्रसादे च रसनां घ्राणं च तुलसीदले ॥  
न्यसेत्कर्णौ तत्कथायामेवं सेवापरो भवेत् ॥२४॥  
अहर्निशं कृष्णसेवां यः करोति च भाववित् ॥  
तं प्रेमलक्षणं भक्तं विदुर्भागवतोत्तमाः ॥२५॥  
अश्वमेधसहस्राणि राजसूयशतानि च ॥  
राजन् श्रीकृष्णसेवायाः कलां नार्हन्ति षोडशीम् ॥२६॥  
श्रीकृष्णदेशिकस्यापि यः कुर्याद्दर्शनं नरः ॥  
कोटिजन्मकृतैः पापैर्मुच्यते नात्र संशयः ॥२७॥  
देहान्ते तं समानेतुं श्यामसुन्दरविग्रहाः ॥  
रथं नीत्वा प्रधावन्ति गोलोकात्कृष्णपार्षदाः ॥२८॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
हरिमन्दिरप्रतिष्ठावर्णनं नाम षष्ठोऽध्यायः ॥६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
