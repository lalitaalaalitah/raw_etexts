मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - विंशोऽध्यायः  
सप्तसमुद्रमाहात्म्यम् -  
  
श्रीनारद उवाच -  
द्वितीयस्यापि दुर्गस्य पूर्वद्वारे विदेहराट् ।  
इन्द्रतीर्थं महापुण्यं कामदं सिद्धिदायकम् ॥ १ ॥  
तत्र स्नात्वा नरो राजन्निन्द्रलोकं प्रयाति हि ।  
इहैव चन्द्रसादृश्यं वैभवं प्राप्यते नरः ॥ २ ॥  
तथा वै दक्षिणे द्वारे सूर्यकुण्डोऽभिधीयते ।  
यदा सत्राजितेनापि पूजितोऽभूत्स्यमन्तकः ॥ ३ ॥  
तत्र स्नात्वा पद्मरागं यो ददाति नृपेश्वर ।  
सूर्यप्रभविमानेन सूर्यलोकं प्रयाति हि ॥ ४ ॥  
तथा वै पश्चिमे द्वारे ब्रह्मतीर्थं विशिष्यते ।  
तत्र स्नात्वा नरो राजन्स्वर्णपात्रे च पायसम् ॥ ५ ॥  
यो ददाति महाबुद्धिस्तस्य पुण्यफलं श्रृणु ।  
ब्रह्महा पितृहा गोघ्नो मातृहाऽऽचार्यहाऽघवान् ॥ ६ ॥  
इन्द्रलोके पदं धृत्वा बिभ्रद्ब्रह्ममयं वपुः ।  
चन्द्राभेन विमानेन याति ब्रह्मपदं स च ॥ ७ ॥  
तथा वै उत्तरे द्वारे क्षेत्रं स्यान्नैललोहितम् ।  
यत्र साक्षान्महादेवो राजते नीललोहितः ॥ ८ ॥  
देवता मुनयः सर्वे तथा सप्तर्षयः परे ।  
वसन्ति यत्र वैदेह तथा सर्वे मरुद्‌गणाः ॥ ९ ॥  
नीललोहितलिङ्गं तु तत्र सम्पूज्य यत्नतः ।  
ऐश्वर्यमतुलं लेभे रावणो लोकरावणः ॥ १० ॥  
कैलासस्यापि यात्रायां यत्फलं लभते नृप ।  
तस्माच्छतगुणं पुण्यं नीललोहितदर्शनात् ॥ ११ ॥  
नीललोहितकुण्डे वै स्नातो यस्त्रिदिनं नरः ।  
स याति शिवलोकाख्यं पापायुतयुतोऽपि हि ॥ १२ ॥  
सप्तसामुद्रकं नाम तीर्थं यत्र विराजते ।  
तत्र स्नात्वा नरः पापी पापसङ्घैः प्रमुच्यते ॥ १३ ॥  
सप्तानां च समुद्राणां स्नानपुण्यं लभेत्त्वरम् ।  
विष्णुर्विरिञ्चो गिरिश इन्द्रो वायुर्यमो रविः ॥ १४ ॥  
पर्जन्यो धनदः सोमः क्षितिरग्निरपां पतिः ।  
तत्पार्श्वेषु सदा ह्येते तिष्ठन्ति मनुजेश्वर ॥ १५ ॥  
सप्तकोटिनि तीर्थानि ब्रह्माण्डे यानि कानि च ।  
सर्वाणि तत्र तिष्ठन्ति सप्तसामुद्रके नृप ॥ १६ ॥  
तत्र स्नात्वा नरः पश्चात्कृत्वा सर्वपरिक्रमाम् ।  
प्राप्नोति द्वारकायाश्च यात्रायाः सकलं फलम् ॥ १७ ॥  
सप्तसामुद्रकमृते न यात्रा फलदा स्मृता ।  
सप्तसामुद्रकं तीर्थं विष्णुरूपं विदुः सुरा ॥ १८ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
द्वारकायाः द्वितीयदुर्गे इन्द्रतीर्थब्रह्मतीर्थ सूर्यकुण्डनैललोहित  
सप्तसमुद्रमाहात्म्यं नाम विंशोऽध्यायः ॥ २० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
