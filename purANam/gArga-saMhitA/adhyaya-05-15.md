मागचा अध्याय  
पुढचा अध्याय  
श्रीगर्गसंहिता  
मथुराखण्डः - पञ्चदशोऽध्यायः  
राधिकादीनां हस्तेषु कृष्णदत्त-पत्रार्पणम् -  
  
श्रीनारद उवाच -  
एवं हि नन्दोद्धवयोर्हरेः कथयतोः कथाम् ।  
व्यतीता क्षणवद्‌राजन् क्षणदा हर्षवर्द्धिनी ॥ १ ॥  
ब्राह्मे मुहूर्ते चोत्थाय गोप्यः सर्वा गृहे गृहे ।  
देहल्यङ्गणमालिप्य दीपांस्तत्र निरूप्य च ॥ २ ॥  
प्रक्षाल्य हस्तपादौ च मेथ्यां नेत्रं निधाय च ।  
ममन्थुः सर्वतो युक्ताः पिच्छिलानि दधीनि ताः ॥ ३ ॥  
नेत्राकर्षचलद्‌भारभुजकङ्कणकिङ्किणीः ।  
वेणीभ्यो विगलत्पुष्पाः स्फुरत्कुण्डलमण्डीताः ॥ ४ ॥  
चन्द्रमुख्यः कञ्जनेत्राश्चित्रवर्णैर्मनोहराः ।  
मङ्गलानि चरित्राणि श्रीकृष्णबलदेवयोः ॥ ५ ॥  
गायन्त्यः प्रेमसंयुक्ता यत्र तत्र गृहे गृहे ।  
घोषे घोषे शुभा गावो रम्भमाणा इतस्ततः ॥ ६ ॥  
सर्वत्र गोपिकागीतं दधिशब्देन मिश्रितम् ।  
वीथ्यांवीथ्यान्ततः शृण्वन् विस्मितश्चोद्धवोऽब्रवीत् ॥ ७ ॥  
अहो वै नन्दनगरे भक्तिर्नृत्यति यत्र च ।  
एवं वदन्बहिर्ग्रामाद्‌ययौ स्नातुं नदीजले ॥ ८ ॥  
गोप्य ऊचुः -  
कस्यायमद्यात्र रथः समागतो  
     ऽक्रूरोऽथवा क्रूर उतागतः पुनः ।  
येनैव नीतो मथुरां महापुरीं  
     श्रीनन्दसूनुर्नवकञ्जलोचनः ॥ ९ ॥  
कस्मिन्कुकाले जननी ससर्ज यं  
     दातुं सतां स्नेहवतां प्रतापनम् ।  
कद्रूर्यथा नागचयं विषावृतं  
     हन्तुं वृथा लोकजनानितस्ततः ॥ १० ॥  
कंसार्थकृत्कंससखोऽतिनिर्घृणो  
     सोऽयं पुनः किं व्रजमण्डलं गतः ।  
भर्तुर्मृतस्यापि हि पारलौकिकी-  
     मस्माभिरद्यैव करिष्यति क्रियाम् ॥ ११ ॥  
श्रीनारद उवाच -  
एवं वदन्त्यो व्रजगोपवध्वः  
     सन्ताड्य सूतं च मुखेऽङ्गुलिभ्याम् ।  
पप्रच्छुराराद्‌गतबुद्धिमार्तं  
     त्वरं वदैतत्किल कस्य यानम् ॥ १२ ॥  
घनप्रभं पद्मदलायतेक्षणं  
     कृष्णाकृतिं कोटिमनोजमोहनम् ।  
पीताम्बरं षट्पदसङ्घसङ्कुलां  
     मालां दधानं नववैजयन्तीम् ॥ १३ ॥  
स्फुरत् सहस्रच्छदपद्मपाणिं  
     वंशीधरं वेत्रकरं मनोहरम् ।  
बालार्क कोटिद्युतिमौलिमण्डनं  
     महामणिं कुण्डलमण्डितानम् ॥ १४ ॥  
गत्याकृतिश्रीतनुहाससुस्वरैः  
     श्रीकृष्णसारूप्यधरं तमुद्धवम् ।  
विलोक्य सर्वा नृप विस्मितास्ततो  
     विज्ञाय गोविन्दसखं ययुः पुरः ॥ १५ ॥  
ज्ञात्वाऽथ सन्देशहरं हरेः प्रभोः  
     सुवाक्यनीत्या परमादरेण तम् ।  
गुप्तं हि प्रष्टुं कुशलं सताम्पते  
     नीत्वोद्धवं ताः कदलीवनं गताः ॥ १६ ॥  
यत्रैव राधा वृषभानुनन्दिनी  
     कृष्णातटे चारुनिकुञ्जमन्दिरे ।  
समास्थिता तद्विरहातुरा भृशं  
     खं मन्यते सा तु जगद्धरिं विना ॥ १७ ॥  
रम्भादलैश्चदनपङ्कसञ्चयं  
     स्फारास्फुरच्छीतलमेघमन्दिरम् ।  
कृष्णाचलच्चारुतरङ्गसीकरं  
     स्वतः सुधारश्मिगलत्सुधाचयम् ॥ १८ ॥  
एतादृशं यत्कदलीवनं च त-  
     द्‌राधावियोगानलवर्चसा भृशम् ।  
बभूव सर्वं सततं हि भस्मसा-  
     त्कृष्णागमाशात्मतनुं हि रक्षति ॥ १९ ॥  
श्रुत्वोद्धवं कृष्णसखं समागतं  
     चकार राधा स्वसखीभिरादरम् ।  
जलासनाद्यैर्मधुपर्कमङ्गलैः  
     श्रीकृष्ण कृष्णेति मुहुर्वदन्त्यलम् ॥ २० ॥  
राधां हि गोविन्दवियोगखिन्नां  
     कुह्वां यथा चन्द्रकलां तदोद्धवः ।  
नतां कृशाङ्गीं कृतहस्तसम्पुटः  
     प्रदक्षिणीकृत्य जगाद हर्षितः ॥ २१ ॥  
उद्धव उवाच -  
सदाऽस्ति कृष्णः परिपूर्णदेवो  
     राधे सदा त्वं परिपूर्णदेवी ।  
श्रीकृष्णचन्द्रः कृतनित्यलीलो  
     लीलावती त्वं कृतनित्यलीला ॥ २२ ॥  
कृष्णोऽस्ति भूमा त्वमसीन्दिरा सदा  
     ब्रह्मास्ति कृष्णस्त्वमसि स्वरा सदा ।  
कृष्णः शिवस्त्वं च शीवा शिवार्था  
     विष्णुः प्रभुस्त्वं किल वैष्णवी परा ॥ २३ ॥  
कौमारसर्गी हरिरादिदेवता  
     त्वमेव हि ज्ञानमयी स्मृतिः शुभा ।  
लयाम्भसा क्रीडनतत्परो हरि-  
     र्यज्ञो वराहो वसुधा त्वमेव हि ॥ २४ ॥  
देवर्षिवर्यो मनसा हरिः स्वयं  
     त्वं तत्र साक्षान्निजहस्तवल्लकी ।  
नारायणो धर्मसुतो नरेण हि  
     शान्तिस्तदा त्वं जनशान्तिकारिणी ॥ २५ ॥  
कृष्णस्तु साक्षात्कपिलो महाप्रभुः  
     सिद्धिस्त्वमेवासि च सिद्धसेविता ।  
दत्तस्तु कृष्णोऽस्ति महामुनीश्वरो  
     राधे सदा ज्ञानमयी त्वमेव हि ॥ २६ ॥  
यज्ञो हरिस्त्वं किल दक्षिणा हरि-  
     रुरुक्रमस्त्वं हि सदा जयन्त्यतः ।  
पृथुर्यदा सर्वनृपेश्वरो हरि-  
     रर्चिस्तदा त्वं नृपपट्टकामिनी ॥ २७ ॥  
शङ्खासुरं हन्तुमभूद्धरिर्यदा  
     मत्स्यावतारस्त्वमसि श्रुतिस्तदा ।  
कूर्मो हरिर्मन्दरसिन्धुमन्थने  
     नेत्रीकृता त्वं शुभदा हि वासुकी ॥ २८ ॥  
धन्वन्तरिश्चार्तिहरो हरिः पर-  
     स्त्वमौषधी दिव्यसुधामयी शुभे ।  
श्रीकृष्णन्द्रस्तु बभूव मोहिनी  
     त्वं मोहिनी तत्र जगद्विमोहिनी ॥ २९ ॥  
हरिर्नृसिहस्तु नृसिंहलीलया  
     लीला तदा त्वं निजभक्तवत्सला ।  
बभूव कृष्णस्तु यदा हि वामनः  
     कीर्तिस्तदा त्वं निजलोककीर्तिता ॥ ३० ॥  
हरिर्यदा भार्गवरूपधृक् पुमान्  
     धारा कुठारस्य तदा त्वमेव हि ।  
श्रीकृष्णचन्द्रो रघुवंशचन्द्रमा  
     यदा तदा त्वं जनकस्य नन्दिनी ॥ ३१ ॥  
श्रीशार्ङ्गधन्वा मुनिबादरायणो  
     वेदान्तकृत्त्वं किल वेदलक्षणा ।  
सङ्कर्षणो माधव एव वृष्णिषु  
     त्वं रेवती ब्रह्मभवा समास्थिता ॥ ३२ ॥  
बुद्धो यदा कौणपमोहकारको  
     बुद्धिस्तदा त्वं जनमोहकारिणी ।  
कल्की यदा धर्मपतिर्भविष्यति  
     हरिस्तदा त्वं सुकृतिर्भविष्यसि ॥ ३३ ॥  
श्रीकृष्णचन्द्रोऽस्ति हि चन्द्रमण्डले  
     राधे सदा चन्द्रमुखीति चन्द्रिका ।  
श्रीकृष्णसूर्यो दिवि सूर्यमण्डले  
     सूर्यप्रभा त्वं परिधिप्रतिष्ठिता ॥ ३४ ॥  
इन्द्रः सदाऽऽस्ते किल यादवेन्द्रः  
     तत्रैव राधे तु शची शचीश्वरी ।  
हिरण्यरेता हि हरिः परेश्वरो  
     हेतिः सदा त्वं हि हिरण्मयी परा ॥ ३५ ॥  
श्रीराजराजो हि विराजते हरि-  
     र्विराजसे त्वं तु निधौ निधीश्वरी ।  
क्षीराब्धिरूपी तु हरिस्त्वमेव हि  
     तरङ्गितक्षौमसिता तरङ्गिणी ॥ ३६ ॥  
बिभ्रद्वपुः सर्वपतिर्यदा यदा  
     तदा तदा त्वं विदितानुरूपिणी ।  
जगन्मयो ब्रह्ममयो हरिः स्वयं  
     जगन्मयी ब्रह्ममयी त्वमेव हि ॥ ३७ ॥  
अथैव सोऽयं व्रजराजनन्दनो  
     जाताऽसि राधे वृषभानुनन्दिनी ।  
याभ्यां कृता सत्वमयी प्रशान्तये  
     लीलाचरित्रैर्ललिताऽऽदिलीलया ॥ ३८ ॥  
कृष्णः स्वयं ब्रह्म परं पुराणो  
     लीला तदिच्छाप्रकृतिस्त्वमेव ।  
परस्परं सन्धितविग्रहाभ्यां  
     नमो युवाभ्यां हरिराधिकाभ्याम् ॥ ३९ ॥  
गृहाण पत्रं निजनाथदत्तं  
     शोकं परं मा कुरु राधिके त्वम् ।  
ह्रस्वेन कालेन विधाय कार्यं  
     तत्रागमिष्यामि तदुक्तवाक्यम् ॥ ४० ॥  
गृह्णीध्वमद्यैव शतानि कृष्ण-  
     दत्तानि पत्राणि सुमङ्गलानि ।  
प्रत्यर्पितं यूथशतं च गोप्यः  
     कृष्णप्रियाणां व्रजसुन्दरीणाम् ॥ ४१ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
श्रीराधादर्शनं नाम पञ्चदशोऽध्यायः ॥ १५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
