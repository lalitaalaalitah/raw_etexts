पुढचा अध्याय  
श्रीगर्गसंहिता  
वृन्दावनखण्ड - सप्तदशोऽध्यायः  
राधाकृष्णसङ्गमः -  
  
श्रीबहुलाश्व उवाच -  
राधाकृष्णस्य चरितं शृण्वतो मे मनो मुने ।  
न तृप्तिं याति शरदः पङ्कजे भ्रमरो यथा ॥ १ ॥  
रासेश्वर्या कृष्णपत्न्या तुलसीसेवने कृते ।  
यद्बभूव ततो ब्रह्मन् तन्मे ब्रूहि तपोधन ॥ २ ॥  
श्रीनारद उवाच -  
राधिकायाश्च विज्ञाय तुलसीसेवने तपः ।  
प्रीतिं परीक्षन् श्रीकृष्णो वृषभानुपुरं ययौ ॥ ३ ॥  
अद्‌भुतं गोपिकारूपं चलज्झङ्कारनूपुरम् ।  
किङ्किणीघण्टिकाशब्दमङ्गुलीयकभूषितम् ॥ ४ ॥  
रत्नकङ्कणकेयूर मुक्ताहारविराजितम् ।  
बालार्कताटङ्कलसत्कबरीपाशकौशलम् ॥ ५ ॥  
नासामौक्तिकदिव्याभं श्यामकुन्तलसङ्कुलम् ।  
धृत्वाऽसौ वृषभानोश्च मन्दिरं सन्ददर्श ह ॥ ६ ॥  
प्राकारपरिखायुक्तं चतुर्द्वारसमन्वितम् ।  
करीन्द्रैः कञ्जलाकारैर्द्वारि द्वारि मनोहरम् ॥ ७ ॥  
वायुवेगैर्मनोवेगैश्चित्रवर्णैस्तुरङ्गमैः ।  
हारचामरसंयुक्तं प्रोल्लसन्मण्डपाजिरम् ॥ ८ ॥  
गवां गणैः सवत्सैश्च वृषैर्धर्मधुरन्धरैः ।  
गोपाला यत्र गायन्ते वंशीवेत्रधरा नृप ॥ ९ ॥  
वृषभानुवरस्यैवं पश्यन् मन्दिरकौशलम् ।  
मायायुवतिवेषोऽसौ ततो ह्यन्तःपुरं ययौ ॥ १० ॥  
यत्र कोटिरविस्फूर्जत्कपाटस्तम्भपङ्क्तयः ।  
रत्नाजिरेषु शोभन्ते ललनारत्नसंयुताः ॥ ११ ॥  
वीणातालमृदङ्गादीन् वादयन्त्यो मनोहराः ।  
पुष्पयष्टिसमायुक्ता गायन्त्यो राधिकागुणम् ॥ १२ ॥  
तस्मिन्नन्तःपुरे दिव्यं भ्राजच्चोपवनं महत् ।  
दाडिमीकुन्दमन्दारनिम्बून्नतद्रुमावृतम् ॥ १३ ॥  
केतकीमालतीवृन्दैः माधवीभिः विराजितम् ।  
तत्र राधानिकुञ्जोऽस्ति कल्पवृक्षसुगन्धिभृत् ॥ १४ ॥  
पतन्ति यत्र भ्रमरा मधुमत्ता नृपेश्वर ।  
गन्धाक्तः शीतलो वायुर्मन्दगामी वहत्यलम् ॥ १५ ॥  
सहस्रदलपद्मानां रजो विक्षेपयन्मुहुः ।  
पुंस्कोकिला कोकिलाश्च मयूराः सारसाः शुकाः ॥ १६ ॥  
कूजन्ते मधुरं नादं निकुञ्जशिखरेषु च ।  
पुष्पशय्यासहस्राणि जलकुल्याः सहस्रशः ॥ १७ ॥  
प्रोच्छलन्ति स्फुरत्स्फारा यत्र वै मेघमन्दिरे ।  
बालार्ककुण्डलधराः चित्रवस्त्राम्बराननाः ॥ १८ ॥  
वर्तन्ते कोटिशो यत्र सख्यस्तत्कर्मकौशलाः ।  
तन्मध्ये राधिका राज्ञी भ्रमन्ती मन्दिराजिरे ॥ १९ ॥  
काश्मीरपङ्कसंयुक्ते सूक्ष्मवस्त्रविराजिते ।  
शिरीषपुष्पक्षितिजदलैरागुल्फपूरके ॥ २० ॥  
मालतीमकरन्दानां क्षरद्‌भिर्बिन्दुभिर्वृते ।  
कोटिचन्द्रप्रतीकाशा तन्वी कोमलविग्रहा ।  
शनैः शनैः पादपद्मं चालयन्ती च कोमलम् ॥ २१ ॥  
समागतां तां मणिमन्दिराजिरे  
     ददर्श राधा वृषभानुनन्दिनी ।  
यत्तेजसा तल्ललनाहृतत्विषो  
     जातास्त्वरं चन्द्रमसेव तारकाः ॥ २२ ॥  
विज्ञाय तद्‌गौरवमुत्तमं मह-  
     दुत्थाय दोर्भ्यां परिरभ्य राधिका ।  
दिव्यासने स्थाप्य सुलोकरीत्या  
     जलादिकं चार्हणमारभच्छुभम् ॥ २३ ॥  
राधोवाच -  
स्वागतं ते सखि शुभे नामधेयं वदाशु मे ।  
भूरिभाग्यं ममैवाद्य भवत्याऽऽगतया स्वतः ॥ २४ ॥  
त्वत्समानं दिव्यरूपं दृश्यते न हि भूतले ।  
यत्र त्वं वर्तसे सुभ्रु पत्तनं धन्यमेव तत् ॥ २५ ॥  
वद देवि सविस्तारं हेतुमागमनस्य च ।  
मम योग्यं च यत्कार्यं वक्तव्यं तत्त्वया खलु ॥ २६ ॥  
कटाक्षेण सुदीप्त्या च वचसा सुस्मितेन वै ।  
गत्या कृत्या श्रीपतिवद्दृश्यते साम्प्रतं मया ॥ २७ ॥  
नित्यं शुभे मे मिलनार्थमाव्रज  
     न चेत् स्वसङ्केतमलं विधेहि ।  
येनैव सङ्गो विधिना भवेद्धि  
     विधिर्भवत्या स सदा विधेयः ॥ २८ ॥  
अयि त्वदात्माऽतिपरं प्रियो मे  
     त्वदाकृतिः श्रीव्रजराजनन्दनः ।  
येनैव मे देवि हृतं तु चेत-  
     स्त्वय ननान्देव वधूर्दधामि तम् ॥ २९ ॥  
श्रीनारद उवाच -  
एवं राधावचः श्रुत्वा मायायुवतिवेषधृक् ।  
उवाच भगवान् कृष्णो राधां कमललोचनाम् ॥ ३० ॥  
श्रीभगवानुवाच -  
रम्भोरु नन्दनगरे नन्दगेहस्य चोत्तरे ।  
गोकुले वसतिर्मेऽस्ति नाम्नाऽहं गोपदेवता ॥ ३१ ॥  
त्वद्‌रूपगुणमाधुर्यं श्रुतं मे ललितामुखात् ।  
तद्‌द्रष्टुं चञ्चलापाङ्‌गि त्वद्‌गृहेऽहं समागता ॥ ३२ ॥  
श्रीमल्लवङ्गलतिकास्फुटमोदिनीनां  
     गुञ्जानिकुञ्जमधुप- ध्वनिकुञ्जपुञ्जम् ।  
दृष्टं श्रुतं नवनवं तव कञ्जनेत्रे  
     दिव्यं पुरन्दरपुरेऽपि न यत्समानम् ॥ ३३ ॥  
श्रीनारद उवाच -  
एवं तयोर्मेलनं तद्‌बभूव मिथिलेश्वर ।  
प्रीतिं परस्परं कृत्वा वने तत्र विरेजतुः ॥ ३४ ॥  
हसन्त्यौ ते च गायन्त्यौ पुष्पकन्दुकलीलया ।  
पश्यन्त्यौ वनवृक्षांश्च चेरतुर्मैथिलेश्वर ॥ ३५ ॥  
कलाकौशल सम्पन्नां राधां कमललोचनाम् ।  
गिरा मधुरया राजन् प्राहेदं गोपदेवता ॥ ३६ ॥  
गोपदेवतोवाच -  
दूरे वै नन्दनगरं सन्ध्या जाता व्रजेश्वरि ।  
प्रभाते चागमिष्यामि त्वत्सकाशं न संशयः ॥ ३७ ॥  
श्रीनारद उवाच -  
श्रुत्वा वचस्तस्य तु तद्‌व्रजेश्वरीं  
     निक्षिप्य सद्यो नयनाम्बुसन्ततिम् ।  
रोमाञ्चहर्षोद्‌गमभावसंवृता  
     रम्भेव भूमौ पतिता मरुद्धता ॥ ३८ ॥  
शङ्कागतास्तत्र सखीगणास्त्वरं  
     सुवीजयन्त्यो व्यजनैर्व्यवस्थिताः ।  
श्रीखण्डपुष्प द्रवचर्चितांऽशुकां  
     जगाद राधां नृप गोपदेवता ॥ ३९ ॥  
गोपदेवतोवाच -  
प्रभाते आगमिष्यामि मा शोकं कुरु राधिके ।  
गोश्च भ्रातुर्गोरसस्य शपथो मे न चेदिदम् ॥ ४० ॥  
श्रीनारद उवाच -  
एवमुक्त्वा हरी राधां समाश्वास्य नृपेश्वर ।  
मायायुवतिवेषोऽसौ ययौ श्रीनन्दगोकुलम् ॥ ४१ ॥  
इति श्रीगर्गसंहितायां वृन्दावनखण्डे  
राधाकृष्णसङ्गमो नाम सप्तदशोऽध्यायः ॥ १७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
