मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - सप्तमोऽध्यायः  
गोवर्धनस्य अङ्गीभूततीर्थवर्णनम् -  
  
श्रीबहुलाश्व उवाच -  
कति मुख्यानि तीर्थानि गिरिराजे महात्मनि ।  
एतद्ब्रूहि महायोगिन् साक्षात्त्वं दिव्यदर्शनः ॥ १ ॥  
श्रीनारद उवाच -  
राजन् गोवर्धनः सर्वः सर्वतीर्थवरः स्मृतः ।  
वृन्दावनं च गोलोकमुकुटोऽद्रिः प्रपूजितः ॥ २ ॥  
गोपगोपीगवां रक्षाप्रदः कृष्णप्रियो महान् ।  
पूर्णब्रह्मातपत्रो यः यस्मात्तीर्थवरस्तु कः ॥ ३ ॥  
इन्द्रयागं विनिर्भर्स्त्य सर्वैर्निजजनैः सह ।  
यत्पूजनं समारेभे भगवान् भुवनेश्वरः ॥ ४ ॥  
परिपूर्णतमः साक्षाच्छ्रीकृष्णो भगवान्स्वयम् ।  
असङ्ख्यब्रह्माण्डपतिर्गोलोकेशः परात्परः ॥ ५ ॥  
यस्मिन्स्थितः सदा क्रीडामर्भकैः सह मैथिल ।  
करोति तस्य माहात्म्यं वक्तुं नालं चतुर्मुखः ॥ ६ ॥  
यत्र वै मानसी गङ्गा महापापौघनाशिनी ।  
गोविन्दकुण्डं विशदं शुभं चन्द्रसरोवरम् ॥ ७ ॥  
राधाकुण्डः कृष्णकुण्डो ललिताकुण्ड एव च ।  
गोपालकुण्डस्तत्रैव कुसुमाकर एव च ॥ ८ ॥  
श्रीकृष्णमौलिसंस्पर्शान्मौलिचिह्ना शिलाऽभवत् ।  
तस्या दर्शनमात्रेण देवमौलिर्भवेज्जनः ॥ ९ ॥  
यस्यां शिलायां कृष्णेन चित्राणि लिखितानि च ।  
अद्यापि चित्रिता पुण्या नाम्ना चित्रशिला गिरौ ॥ १० ॥  
यां शिलामर्भकैः कृष्णो वादयन् क्रीडने रतः ।  
वादनी सा शिला जाता महापापौघनाशिनी ॥ ११ ॥  
यत्र श्रीकृष्णचन्द्रेण गोपालैः सह मैथिल ।  
कृता वै कन्दुकक्रीडा तत्क्षेत्रं कन्दुकं स्मृतम् ॥ १२ ॥  
दृष्ट्वा शक्रपदं याति नत्वा ब्रह्मपदं च तत् ।  
विलुण्ठन् यस्य रजसा साक्षाद्‌विष्णुपदं व्रजेत् ॥ १३ ॥  
गोपानामुष्णिषाण्यत्र चोरयामास माधवः ।  
औष्णिषं नाम तत्तीर्थं महापापहरं गिरौ ॥ १४ ॥  
तत्रैकदा वै दधिविक्रयार्थं  
     विनिर्गतो गोपवधूसमूहः ।  
श्रुत्वा क्वणन्नूपुरशब्दमारा-  
     द्रुरोध तन्मार्गमनङ्गमोही ॥ १५ ॥  
वंशीधरो वेत्रवरेण गोपैः  
     पुरश्च तासां विनिधाय पादम् ।  
मह्यं करादानधनाय दानं  
     देहीति गोपीर्निजगाद मार्गे ॥ १६ ॥  
गोप्य ऊचुः -  
वक्रस्त्वमेवासि समास्थितः पथि  
     गोपार्भकैर्गोरसलम्पटो भृशम् ।  
मात्रा च पित्रा सह कारयामो  
     बलाद्‌भवन्तं किल कंसबन्धने ॥ १७ ॥  
श्रीभगवानुवाच -  
कंसं हनिष्यामि महोग्रदण्डं  
     सबान्धवं मे शपथो गवां च ।  
एवं करिष्यामि यदोः पुरे बला-  
     न्नेष्ये सदाहं गिरिराजभूमेः ॥ १८ ॥  
श्रीनारद उवाच -  
इत्युक्त्वा दधिपात्राणि बालैर्नीत्वा पृथक् पृथक् ।  
भूपृष्ठे पोथयामास सानन्दं नन्दनन्दनः ॥ १९ ॥  
अहो एष परं धृष्टो निर्भयो नन्दनन्दनः ।  
निरङ्कुशो भाषणीयो वने वीरः पुरेऽबलः ॥ २० ॥  
ब्रुवामहे यशोदायै नन्दाय च किलाद्य वै ।  
एवं वदन्त्यस्ता गोप्यः सस्मिताः प्रययुर्गृहान् ॥ २१ ॥  
नीपपालाशपत्राणां कृत्वा द्रोणानि माधवः ।  
जघास बालकैः सार्द्धं पिच्छलानि दधीनि च ॥ २२ ॥  
द्रोणाकाराणि पत्राणि बभूवुः शाखिनां तदा ।  
तत्क्षेत्रं च महापुण्यं द्रोणं नाम नृपेश्वर ॥ २३ ॥  
दधिदानं तत्र कृत्वा पीत्वा पत्रधृतं दधि ।  
नमस्कुर्यान्नरस्तस्य गोलोकान्न च्युतिर्भवेत् ॥ २४ ॥  
नेत्रे त्वाच्छाद्य यत्रैव लीनोऽभून्माधवोऽर्भकैः ।  
तत्र तीर्थं लौकिकं च जातं पापप्रणाशनम् ॥ २५ ॥  
कदम्बखण्डतीर्थं च लीलायुक्तं हरेः सदा ।  
तस्य दर्शनमात्रेण नरो नारायणो भवेत् ॥ २६ ॥  
यत्र वै राधया रासे शृङ्गारोऽकारि मैथिल ।  
तत्र गोवर्धने जातं स्थले शृङ्गारमण्डलम् ॥ २७ ॥  
येन रूपेण कृष्णेन धृतो गोवर्धनो गिरिः ।  
तद्‌रूपं विद्यते तत्र नृप शृङ्गारमण्डलम् ॥ २८ ॥  
अब्दाश्चतुःसहस्राणि तथा चाष्टौ शतानि च ।  
गतास्तत्र कलेरादौ क्षेत्रे शृङ्गारमण्डले ॥ २९ ॥  
गिरिराजगुहामध्यात्सर्वेषां पश्यतां नृप ।  
स्वतः सिद्धं च तद्‌रूपं हरेः प्रादुर्भविष्यति ॥ ३० ॥  
श्रीनाथं देवदमनं तं वदिष्यन्ति सज्जनाः ।  
गोवर्धने गिरौ राजन् सदा लीलां करोति यः ॥ ३१ ॥  
ये करिष्यन्ति नेत्राभ्यां तस्य रूपस्य दर्शनम् ।  
ते कृतार्था भविष्यन्ति मैथिलेन्द्र कलौ जनाः ॥ ३२ ॥  
जगन्नाथो रङ्गनाथो द्वारकानाथ एव च ।  
बद्रीनाथश्चतुष्कोणे भारतस्यापि पर्वते ॥ ३३ ॥  
मध्ये गोवर्धनस्यापि नाथोऽयं वर्तते नृप ।  
पवित्रे भारते वर्षे पञ्च नाथाः सुरेश्वराः ॥ ३४ ॥  
सद्धर्ममण्डपस्तम्बा आर्तत्राणपरायणाः ।  
तेषां तु दर्शनं कृत्वा नरो नारायणो भवेत् ॥ ३५ ॥  
चतुर्णां भुवि नाथानां कृत्वा यात्रां नरः सुधीः ।  
न पश्येद्देवदमनं स न यात्राफलं लभेत् ॥ ३६ ॥  
श्रीनाथं देवदमनं पश्येद्‌गोवर्धने गिरौ ।  
चतुर्णां भुवि नाथानां यात्रायाः फलमाप्नुयात् ॥ ३७ ॥  
ऐरावतस्य सुरभेः पादचिह्नानि यत्र वै ।  
तत्र नत्वा नरः पापी वैकुण्ठं याति मैथिल ॥ ३८ ॥  
हस्तचिह्नं पादचिह्नं श्रीकृष्णस्य महात्मनः ।  
दृष्ट्वा नत्वा नरः कश्चित्साक्षात्कृष्णपदं व्रजेत् ॥ ३९ ॥  
एतानि नृप तीर्थानि कुण्डाद्यायतनानि च ।  
अङ्गानि गिरिराजस्य किं भूयः श्रोतुमिच्छसि ॥ ४० ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गिरिराजतीर्थवर्णनं नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
