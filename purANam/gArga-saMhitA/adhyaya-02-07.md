पुढचा अध्याय  
श्रीगर्गसंहिता  
वृन्दावनखण्ड - सप्तमोऽध्यायः  
ब्रह्मणाकृतं वत्सवत्सपालहरणम् -  
  
अथान्यच्छ्रुणु राजेन्द्र श्रीकृष्णस्य महात्मनः ।  
कौमारे क्रीडनश्चेदं पौगण्डे कीर्तनं यथा ॥ १ ॥  
श्रीकृष्णोऽघमुखान्मृत्यो रक्षित्वा वत्सवत्सपान् ।  
यमुनापुलिनं गत्वा प्राहेदं हर्षवर्धनम् ॥ २ ॥  
अहोऽतिरम्यं पुलिनं प्रियं कोमलवालुकम् ।  
शरत्प्रफुल्लपद्मानां परागैः परिपूरितम् ॥ ३ ॥  
वायुना त्रिविधाख्येन सुगन्धेन सुगन्धितम् ।  
मधुपध्वनिसंयुक्तं कुञ्जद्रुमलताकुलम् ॥ ४ ॥  
अत्रोपविश्य गोपाला दिनैकप्रहरे गते ।  
भोजनस्यापि समयं तस्मात्कुरुत भोजनम् ॥ ५ ॥  
अत्र भोजनयोग्या भूर्दृश्यते मृदुवालुका ।  
वत्सकाः सलिलं पीत्वा ते चरिष्यन्ति शाद्‌वलम् ॥ ६ ॥  
इति कृष्णवचः श्रुत्वा तथेत्याहुश्च बालकाः ।  
प्रकर्तुं भोजनं सर्वे ह्युपविष्टाः सरित्तटे ॥ ७ ॥  
अथ केचित्बालकाश्च येषां पार्श्वे न भोजनम् ।  
ते तु कृष्णस्य कर्णान्तेजगदुर्दीनया गिरा ॥ ८ ॥  
वयं तु किं करिष्यामोऽस्मत्पार्श्वे न तु भोजनम् ।  
नन्दग्रामन्तु दूरं हि गच्छामो वत्सकैर्वयम् ॥ ९ ॥  
इति श्रुत्वा हरिः प्राह मा शोकं कुरुत प्रियाः ।  
अहं दास्यामि सर्वेषां प्रयत्नेनापि भोजनम् ॥ १० ॥  
तस्मान्मद्‌वाक्यनिरताः सर्वे भवत बालकाः ।  
इति कृष्णस्य वचनात्कृष्णपार्श्वे च ते स्थिताः ।  
मुक्त्वा शिक्यानि सर्वेऽन्ये बुभुजुः कृष्णसंयुताः ॥ ११ ॥  
चकार कृष्णः किल राजमण्डलीं  
     गोपालबालैः पुरतः प्रपूरितैः ।  
अनेकवर्णैर्वसनैः प्रकल्पितै-  
     र्मध्ये स्थितो पीतपटेन भूषितं ॥ १२ ॥  
रेजे ततः सो वरगोपदारकै-  
     र्यथामरेशो ह्यमरैश्च सर्वतः ।  
पुनर्यथाम्भोरुहकोमलै-  
     र्मध्ये तु वैदेह सुवर्णकर्णिका ॥ १३ ॥  
कुसुमैरङ्कुरैः केचित्पल्लवैश्च दलैः फलैः ।  
कृष्णस्तु कवलं भुक्त्वा सर्वान् पश्यन्निदं जगौ ॥ १५ ॥  
अन्यान्निदर्शयन् स्वादु नाहं जानामि वै सखे ।  
तथेत्युक्त्वा स बालश्च नीत्वाऽन्यान् कवलान् ददौ ॥ १६ ॥  
भुक्त्वा ते कथयामासुः प्रहसन्तः परस्परम् ।  
पुनस्तत्रापि सुबलो हरये कवलं ददौ ॥ १७ ॥  
कृष्णस्तु कवलं किञ्चिद्‌भुक्त्वा तत्र जहास ह ।  
ये भुक्तकवला बालास्ते सर्वे जहसुः स्फुटम् ॥ १८ ॥  
बाला ऊचुः -  
यस्य मातामहा मूढा शृणु नन्दकुमारक ।  
न ज्ञानं भोजने तस्य तस्मात्स्वादु न विद्यते ॥ १९ ॥  
ततो ददौ च कवलं श्रीदामा माधवाय च ।  
अन्यान् सर्वान् बहुश्रेष्ठं जगुः सर्वे व्रजार्भकाः ॥ २० ॥  
पुनः कृष्णाय प्रददौ कवलं च वरूथपः ।  
अन्यान् बालान् तथा सर्वान् किञ्चित्किञ्चित्प्रयत्नतः ।  
भुक्त्वा तु जहसुः सर्वे श्रीकृष्णाद्या व्रजार्भकाः ॥ २१ ॥  
बालाः ऊचुः -  
तादृशं भोजनञ्चास्य यादृशं सुबलस्य वै ॥ २२ ॥  
भुक्त्वात्युद्विग्नमनसः सर्वे वयमतः किल ।  
एतं पृथक्पृथक् सर्वे दर्शयन्तः स्वभोजनम् ॥ २३ ॥  
हासयन्तो हसन्तश्च चक्रुः क्रीडां परस्परम् ।  
जठरस्य पटे वेणुं वेत्रं शृङ्गश्च कक्षके ॥ २४ ॥  
वामे पाणौ च कवलं ह्यङ्गुलीषु फलानि च ।  
शिरसा मुकुटं बिभ्रत्स्कन्धे पीतपटं तथा ॥ २५ ॥  
हृदये वनमालाश्च कटौ काञ्चीं तथैव च ।  
पादयोर्नूपुरौ बिभ्रच्छ्रीवत्सं कौस्तुभं हृदि ॥ २६ ॥  
तिष्ठन् मध्ये गोपगोष्ठ्यां हासयन्नर्मभिः स्वकैः ।  
स्वर्गे लोके च मिषति बुभुजे यज्ञभुग्‌हरिः ॥ २७ ॥  
एवं कृष्णात्मनाथेषु भुञ्जानेष्वर्भकेषु च ।  
विविशुर्गह्वरे दूरं तृणलोभेन वत्सकाः ॥ २८ ॥  
विलोक्य तान् भयत्रस्तान् गोपान् कृष्ण उवाच ह ।  
यूयं गच्छन्तु माहं तु ह्यानेष्ये वत्सकानिह ॥ २९ ॥  
इत्युक्त्वा कृष्ण उत्थाय गृहीत्वा कवलं करे ।  
विचिकाय दरीकुञ्जगह्वरे वत्सकान् स्वकान् ॥ ३० ॥  
तदैव चाम्भोजभवः समागतो  
     विलोक्य मुक्तिं ह्यघराक्षसस्य च ।  
ददर्श कृष्णं मनसा यथारुचि  
     भुञ्जानमन्नं व्रजबालकैः सह ॥ ३१ ॥  
दृष्ट्वा च कृष्णं मनसा स ऊचे  
     त्वयं हि गोपो न हि देवदेवः ।  
हरिर्यदि स्याद्‌बहुकुत्सितान्ने  
     कथं रतो वा व्रजगोपबालैः ॥ ३२ ॥  
इत्युक्त्वा मोहितो ब्रह्मा मायया परमात्मनः ।  
द्रष्टुं मञ्जु महत्त्वं तु मनश्चक्रे ह्यहो नृप ॥ ३३ ॥  
सर्वान् वत्सानितो गोपान्नीत्वा खेऽवस्थितः पुरा ।  
अन्तर्दधे विस्मितोऽजो दृष्ट्वाघासुरमोक्षणम् ॥ ३४ ॥  
इति श्रीगर्गसंहितायां वृन्दावनखण्डे  
वत्सवत्सपालहरणं नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
