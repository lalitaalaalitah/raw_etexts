मागचा अध्याय  
पुढचा अध्याय  
श्रीगर्गसंहिता  
मथुराखण्डः - सप्तदशोऽध्यायः  
राधिकाप्रमुख-गोपीगणानां विरह-खेदोक्तिः -  
  
श्रीनारद उवाच -  
श्रुत्वा श्रीकृष्णसन्देशं प्रसन्ना गोपवल्लभाः ।  
अश्रुमुख्यो बाष्पकण्ठ्य उचुरौपगविं नृप ॥ १ ॥  
गोलोकवासिन्य उचुः -  
विदेशं गतवान्कृष्णस्त्यक्त्वा पूर्वप्रियाञ्जनान् ।  
तदुपर्यलिखद्योगमहो निर्मोहताबलम् ॥ २ ॥  
द्वारपालिका ऊचुः -  
चकोरे ग्लौः पङ्कजेऽर्को भ्रमरे पङ्कजं यथा ।  
चातके च घनः प्रीतिं न करोति कदाचन ॥ ३ ॥  
शृङ्गारप्रकरा ऊचुः -  
चन्द्रमित्रं चकोरोऽस्ति सख्यो वह्निकणः सदा ।  
विधात्रा यद्विलिखितं तन्न्यूनं न भवेदिह ॥ ४ ॥  
शय्योपाकरिका ऊचुः -  
व्याधोऽपि हत्वा हि मृगान् स्मरति त्वरमातुरः ।  
कटाक्षैः स्वप्रियान्हत्वा निर्मोही न स्मरेदहो ॥ ५ ॥  
पार्षदाख्या ऊचुः -  
जातं विरहजं दुःखं नान्यो वेत्ति कदाचन ।  
यथा कण्टकविद्धाङ्गो विद्वान्वा विद्धकण्टकः ॥ ६ ॥  
वृन्दावनपालिका ऊचुः -  
अनिमित्तं प्रेमसौख्यमनिमित्तो हि वेत्ति तत् ।  
सनिमित्तो न जानाति रसं कर्मेन्द्रियं यथा ॥ ७ ॥  
गोवर्धनवासिन्य ऊचुः -  
पुरन्ध्रीप्रेमकृद्यो वै सैरन्ध्रीनायकोऽभवत् ।  
शैलौकोभिस्तु किं तस्य बहुना कथितेन किम् ॥ ८ ॥  
कुञ्जविधायिका ऊचुः -  
हा माधवीकुञ्जपुञ्जे गुञ्जन्मत्तमधुव्रते ।  
स्वदृग्लक्षीकृतो यो वै तस्येयं श्रूयते कथा ॥ ९ ॥  
निकुञ्जवासिन्य ऊचुः -  
वृन्दावने मत्तमिलिन्दपुञ्जे  
     कलिन्दजातीरकदम्बकुञ्जे ।  
शनैश्चलन्तं सबलं सगोपं  
     सगोधनं नन्दसुतं भजामः ॥ १० ॥  
जाह्नवीयूथ उवाच -  
कदा तथाऽस्मत्समयो भविष्यति  
     यथा पुरन्ध्रीसमयः प्रदृश्यते ।  
शोकं परं मा कुरुत व्रजाङ्गनाः  
     सदा न कस्यापि जयः पराजयः ॥ ११ ॥  
यमुनायूथ उवाच -  
विधातुर्न दया किञ्चिद्युनक्ति वियुनक्ति यः ।  
भूतानि सकलान्येव क्रीडनानि यथाऽर्भकः ॥ १२ ॥  
रमायूथ उवाच -  
कुब्जापुराद्यर्जुसमानविग्रहा  
     दासी त्विदानीं तु कुलीनतां गता ।  
कुरूपिणी रूपवती बभावहो  
     चतुर्दिनैर्दुन्दुभिनादकारिणी ॥ १३ ॥  
विरजायूथा ऊचुः -  
सदा न कस्यापि भुजा प्रियांसे  
     सदा वसन्तो न सदा युवा स्यात् ।  
इन्द्रो न राज्यं कुरुते सदाऽयं  
     चतुर्दिनैर्मानमलङ्करोतु ॥ १४ ॥  
ललितायूथ उवाच -  
रामाभिषेकं विनिवार्य मन्थरा  
     चकार विघ्नं किल कोसले पुरे ।  
कुब्जैव सेयं मथुरापुरे गता  
     कुब्जैव किं किं न करोति गोपिकाः ॥ १५ ॥  
विशाखायूथ उवाच -  
गोचारणायानुचरैर्व्रजन्तं  
     प्रबोधयन्तं स्वपुरं विरावैः ।  
मत्तेभयानं हि विडम्बयन्तं  
     श्रीनन्दसूनुं न हि विस्मरामः ॥ १६ ॥  
मायायूथ उवाच -  
सङ्कोचवीथीषु पटे प्रगृह्य  
     प्रसह्य दोर्भ्यां हृदये निधाय ।  
अन्योन्यमाकर्षणहर्षभीति-  
     र्गृहान् हरिं तं हि कदा नयामः ॥ १७ ॥  
अष्टसख्य ऊचुः -  
वीक्ष्य नन्दसुतमङ्ग सुन्दरं  
     नेत्रमद्य न जगद्विपश्यति ।  
नन्दराजतनये पुरीं स्थिते  
     किं भविष्यति वदाशु नस्त्वरम् ॥ १८ ॥  
षोडशसख्य ऊचुः -  
वेणुनादमधुरध्वनिं वने  
     सन्निश्यम्य कुसुमेषुवर्धनम् ।  
श्रोत्रयुग्ममिह नः शृणोति नो  
     विश्वगीतमुत वा यशः परम् ॥ १९ ॥  
द्वात्रिंशत्सख्य ऊचुः -  
प्रीत्या स्वमित्रं हि रिपुं नयेन  
     लुब्धं धनैश्च द्विजमादरेण ।  
गुरुं प्रणामै रसिकं रसेन  
     निर्मोहिनं केन वशीकरोति ॥ २० ॥  
श्रुतिरूपा ऊचुः -  
यज्जागरादिषु भवेषु परं ह्यतेर्हेतु-  
     स्विदस्य विचरन्ति गुणाश्च येन ।  
नैतद्विशन्ति महदिन्द्रियदेवसङ्घा-  
     स्तस्मै नमोऽग्निमिव विस्तृतविस्फुलिङ्गाः ॥ २१ ॥  
ऋषिरूपा ऊचुः -  
नैवेशितुं प्रभुरयं बलिनां बलिया-  
     न्माया न शब्द उत नो विषयीकरोति ।  
तद्ब्रह्म पूर्णममृतं परमं प्रशान्तं  
     शुद्धं परात्परतरं शरणं गताः स्मः ॥ २२ ॥  
देवाङ्गना ऊचुः -  
अंशांशकांशककलाद्यवतारवृन्दै-  
     रावेशपूर्णसहिताश्च परस्य यस्य ।  
सर्गादयः किल भवन्ति तमेव कृष्णं  
     पूर्णात्परं तु परिपूर्णतमं नताः स्मः ॥ २३ ॥  
यज्ञसीता ऊचुः -  
श्रीमन्निकुञ्जलतिकाकुसुमाकरोऽयं  
     श्रीराधिका हृदयकण्ठविभूषणोऽयम् ।  
श्रीरासमण्डलपतिर्व्रजमण्डलेशो  
     ब्रह्माण्डमण्डलमहीपरिपालकोऽयम् ॥ २४ ॥  
रमावैकुण्ठनिवासिन्य ऊचुः -  
यो गोपिका सकलयूथमलञ्चकार  
     वृन्दावनं च निजपादरजोभिरद्रिम् ।  
यः सर्वलोकविभाय बभूव भूमौ  
     तं भूरिलीलमुरगेन्द्रभुजं भजामः ॥ २५ ॥  
श्वेतद्वीपसखीजना ऊचुः -  
यथा शिलीन्ध्रं शिशुरश्रमो गजः  
     स्वपुष्करेणैव च पुष्करं गिरिम् ।  
धृत्वा बभौ श्रीव्रजराजनन्दनः  
     कृपाकरोऽसौ न हि विस्मृतः क्वचित् ॥ २६ ॥  
ऊर्ध्ववैकुण्ठवासिन्य ऊचुः -  
श्यामवर्णमये नेत्रे जगच्छ्यामं विपश्यतः ।  
न द्वैतं दृश्यते यासां ताभिः किं योगसेवनम् ॥ २७ ॥  
अजितपदाश्रिता ऊचुः -  
स्नेहपाशो दृढच्छिन्नो न च्छिन्नो हरिणा विना ।  
छित्वा तं मथुरां प्रागान्नागपाशं यथा खगः ॥ २८ ॥  
लोकाचलवासिन्य ऊचुः -  
कृष्णे लग्नं नेत्रयुग्मं धावद्दशदिशान्तरम् ।  
अहो न लग्नं कुत्रापि पद्मलग्नो यथा ह्यलिः ॥ २९ ॥  
श्रीसख्य ऊचुः -  
कार्पण्येन यशो हन्ति क्रुधा गुणगणोदयम् ।  
धनानि व्यसनैर्लोकः कपटेनैव मित्रताम् ॥ ३० ॥  
मैथिला ऊचुः -  
धनं दत्वा तनुं रक्षेत्तनुं दत्वा त्रपां व्यधात् ।  
धनं तनुं त्रपां दद्यान्मित्रकार्यार्थमेव हि ॥ ३१ ॥  
कौशला ऊचुः -  
न कोपि जानाति वियोगजां दशां  
     जीवं विना वक्तुमलं न सापि हि ।  
भूयादूरोबाणविभिन्नमारा-  
     न्माभूत्कदापि प्रियविप्रयोजनम् ॥ ३२ ॥  
अयोध्यापुरवासिन्य ऊचुः -  
कृत्वा निराशां विनिधाय चाशां  
     जगाम चाशां मथुरापुरस्य ।  
योगं च तस्योपरि चालिखन्नो  
     निर्मोहिनां चित्तमहो विचित्रम् ॥ ३३ ॥  
पुलिन्दिका ऊचुः -  
एनं वरं कर्तुमतीव विह्वलां  
     समागतां शूर्पणखां पुरा वने ।  
यः कारयामास विरूपिणीं बला-  
     त्सौमित्रिणा तेन तु वः कृपा कथम् ॥ ३४ ॥  
सुतलवासिन्य ऊचुः -  
भक्तं बलिं सत्यपरं भूरिदं  
     नीत्वा बलिं यः कुपितो बबन्ध ह ।  
अहो कथं तस्य करोति सेवनं  
     मायावटोर्वामनरूपधारीणः ॥ ३५ ॥  
जालन्धर्य ऊचुः  
पुरातिकष्टं प्रगतेऽसुरोत्तमे  
     कायाधवे भक्तवरे ततो ह्ययम् ।  
भूत्वा नृसिंहः कृतवान्सहाय-  
     महो परा निष्ठुरता प्रदृश्यते ॥ ३६ ॥  
भूमिगोप्य ऊचुः -  
अहोऽतिनिर्मोहिजनस्य चित्रं  
     परं चरित्रं गदितुं न योग्यम् ।  
मुखेन चान्यद्धृदि भाव्यमन्य-  
     द्देवो न जानाति कुतो मनुष्यः ॥ ३७ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
गोपीवाक्यं नाम सप्तदशोऽध्यायः ॥ १७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
