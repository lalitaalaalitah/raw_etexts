मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - द्वितीयोऽध्यायः  
कृष्णलीलावर्णनम् -  
  
सूत उवाच -  
इति श्रुत्वा वज्रनाभिर्मुनेः श्रीगर्गसंहिताम् ॥  
भृशं मुमोदाथ गुरुं प्रत्युवाच प्रणम्य च ॥१॥  
अद्य श्रीकृष्ण्चन्द्रस्य चरित्रं तु श्रुतं मया ॥  
त्वन्मुखान्मुनिशार्दूल तेन दुःखाश्च मे गताः ॥ २॥  
मे मनस्तु कृपानाथ पुनः श्रोतुं हरेर्यशः ॥  
अतृप्तस्यापि कृष्णस्य वदस्व चरितं परम् ॥३॥  
द्वार्वत्यामुग्रसेनेन हयमेधः कृतः पुरा ॥  
तच्चरित्रं वद मुने किञ्चित्पूर्वं श्रुतं मया ॥४॥  
अनुव्रतानां शिष्याणां सुतानां च मुनीश्वर ॥  
ब्रूयुर्गुह्यमनापृष्टं गुरवः करुणामयाः ॥५॥  
श्रीसूत उवाच -  
एवं भाषितमाकर्ण्य यादवानां गुरुर्मुनिः ॥  
प्रीतः प्रत्याह राजेन्द्रं स्मरन्पादाम्बुजं हरेः ॥६॥  
गर्ग उवाच -  
धन्यस्त्वं कृष्णचन्द्रस्य पादयोर्भक्तिरीदृशी ॥  
जाता ते यादवश्रेष्ठ दिष्ट्या तु दुर्लभा नृणाम् ॥७॥  
कथयाम्यत्र ते राजन्नितिहासं शृणुष्व वै ॥  
यस्य श्रवणमात्रेण सर्वपापैः प्रमुच्यते ॥८॥  
द्वापारे पीडिता राजन् धरा भारेण पापिनाम् ॥  
ब्रह्माग्रे कथयामास सोऽपि श्रुत्वा हरिं ययौ ॥९॥  
गत्वा च कथयामास श्रुत्वा श्रीराधिकापतिः ॥  
महीमाश्वास्य देवैश्च भारं हर्तुं मनो दधे ॥१०॥  
विवाहो वसुदेवस्य मधुपुर्यामभूत्ततः ॥  
कंसबोधनषट्पुत्रवधः कसम्भयं नृप ॥११॥  
मायाज्ञामनुदेवादिस्तुतिः कृष्णसमुद्‌भवम् ॥  
वर्णनं रूपकृष्णस्य वसुदेवस्य संस्तुतिः ॥१२॥  
देवक्यादिपुराकृत्यकथनं जगदीशितुः ॥  
गोकुलानयनं कन्यापातनं तद्विभाषणम् ॥१३॥  
सान्त्वनं वसुदेवस्य मोचनं भार्यया सह ॥  
कंसदुर्मन्त्रदैत्येषु साधु बाल उपद्रवः ॥१४॥  
प्रादुर्भूते व्रजे कृष्णे व्रजराजमहोत्सवः ॥  
मथुरागमनं नन्दवसुदेवसमागमः ॥ १५॥  
पूतनासुपयःपानं नन्दगोपादिविस्मयः ॥  
शकटव्यत्यये दैत्यचक्रवातवधः शिशोः ॥१६॥  
संलालने मुखे धात्र्या जृम्भणे विश्वदर्शनम् ॥  
रामकेशवयोर्नाम्नोः कारणं केलिरेतयोः ॥१७॥  
धौर्त्यं गोपवधूगेहे प्रसङ्गान्मृदभक्षणम् ॥  
दर्शनं विश्वरूपस्य नन्दभाग्यपुराकथा ॥१८॥  
चौर्यं हैयङ्गवस्याथ बन्धनं दामभिर्बलात् ॥  
यमलार्जुनयोः शापो भङ्गश्चैव स्तुतिस्तयोः ॥१९॥  
बालक्रीडोपनन्दादिमन्त्रणं गमनं ततः ॥  
वृन्दावने तयोः क्रीडा वयस्यैर्वत्सचारिणोः ॥२०॥  
वत्सासुरस्य च वधो बकाघासुरयोपि ॥  
भोजनं सखिभिस्तीरे यमुनाया हरेर्मुदा ॥२१॥  
वत्साघाहरणं धात्रा कृष्णत्वं वत्सपालयोः ॥  
ब्रह्मणो गमनं पश्चात्स्तुतिः कृष्णरतिर्गतिः ॥२२॥  
गोचारणे महाक्रीडा धेनुकादिवधस्तथा ॥  
व्रज आगमनं कृष्णगोपीनेत्रमहोत्सवः ॥२३॥  
मृतान् विषाम्भःपानेन गोपान्हरिरजीवयत् ॥  
कालीयदमने स्तोत्रं तद्‌भार्याणां प्रलापनम् ॥२४॥  
ह्रदे कालीयसम्बन्धकथनं वह्निमोचनम् ॥  
क्रीडाप्रलम्बनिधनं दावाग्नेर्मोचनं गवाम् ॥२५॥  
वर्षाशरद्वर्णनं च गोपीनां वचनामृतम् ॥  
व्रतं गोकुलकन्यानां वस्त्राणां हरणं मुदा ॥२६॥  
वनभाग्यकथा गोपप्रार्थना प्रेषणं मखे ॥  
विप्रभार्याप्रसादश्च पश्चात्तापो द्विजन्मनाम् ॥२७॥  
यागभङ्गो महेन्द्रस्य धृतिर्गोवर्धनस्य च ॥  
सुरेन्द्रगर्वहरणं गर्गजातकवर्णनम् ॥२८॥  
गोपशङ्कापगमनमिन्द्रधेन्वाभियाचितम् ॥  
नन्दस्य मोक्षणं गोपवैकुण्ठगमनं ततः ॥२९॥  
पञ्चाध्यायनिशाक्रीडा सर्पान्नन्दस्य मोक्षणम् ॥  
शङ्खचूडवधः पश्चाद्‌गोपीगीतं वृषार्दनम् ॥३०॥  
कंसनारदसंवादः कंसाक्रूरकथा ततः ॥  
केशिनो निधनं कृष्णान्नारदर्षिकथा ततः ॥३१॥  
व्योमासुरवधोऽक्रूरागमनं गोकुलेषु च ॥  
दर्शनानन्दहृष्टात्मा रोमाञ्चो गद्‌गदा गिरः ॥३२॥  
संवादो रामकृष्णाभ्यां वर्णितं कंसचेष्टितम् ॥  
रामकृष्णप्रयाणं च तथा गोपीप्रलापनम् ॥३३॥  
मथुरागमनं मध्ये ह्रदे कृष्णस्य दर्शनम् ॥  
स्तुतिः पुरा गतिः पश्चाद्दर्शनं पुरसम्पदः ॥३४॥  
रजकस्य शिरश्छेदो वायकस्य वरादयः ॥  
सुदाम्नो वरदानं च कुब्जासन्दर्शनं हरेः ॥३५॥  
धनुर्भङ्गः सैन्यवधः कंसदुर्हेतुदर्शनम् ॥  
रङ्गोत्सवः कुवलयापीडयुद्धविघातनम् ॥३६॥  
दर्शनं रामकृष्णस्य पौराणां प्रेमवर्धनम् ॥  
मल्लानां निधनं रङ्गे कंसस्य सह बन्धुभिः ॥३७॥  
पित्रोश्च सान्त्वनं सर्वसुहृदां चैव तोषणम् ॥  
उग्रसेनाभिषेकं च नन्दादिव्रजप्रेषणम् ॥३८॥  
ईषद्‌द्विजातिसंस्कारं पठनं च गुरोर्गृहे ॥  
मृतपुत्रप्रदानं च गुरोः पञ्चजनार्दनम् ॥३९॥  
पुनरागमनं शौरेर्मधुपुर्यां महोत्सवः ॥  
उद्धवप्रेषणं गोपीविलापपरिसान्त्वनम् ॥४०॥  
मेलनार्थं तु कृष्णस्यागमनं नन्दगोकुले ॥  
पुनर्वै कोलदैत्यस्य वधः पश्चात्प्रकीर्तितः ॥४१॥  
कुब्जारतिस्तथाक्रूरप्रेषणं गजसाह्वये ॥  
पाण्डवेषु च वैषम्यं धृतराष्ट्रस्य बोधनम् ॥४२॥  
इति श्रीगर्गसंहितायामश्वमेधचरित्रे  
सुमेरौ कृष्णलीलावर्णनं नाम द्वितीयोऽध्यायः ॥२॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
