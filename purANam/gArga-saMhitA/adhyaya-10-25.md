मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पञ्चविंशोऽध्यायः  
बल्वलकृतमश्वमेधस्य अश्वापहरणम् -  
  
गर्ग उवाच -  
एवं दृष्ट्वा तयोर्युद्धं यादवाः परसैनिकाः ॥  
ऊचुः परस्परं धन्योऽनुशाल्वस्तु गदो महान् ॥१॥  
इति ब्रुवत्सु सर्वेषु गदस्तत्रैव चोत्थितः ॥  
क्व गतः क्व गतः शत्रुर्हत्वा मां च ब्रुवन्‌ रणात् ॥२॥  
ततोऽनुशाल्वं हस्तेन गृहीत्वाऽऽकृष्य रोषतः ॥  
अनिरुद्धस्य निकटे पातयामास वेगतः ॥३॥  
पतितं मूर्च्छितं दृष्ट्वा ह्यनिरुद्धस्त्वधोमुखम् ॥  
कारयामस चैतन्यं व्यजनैः सलिलेन च ॥४॥  
तदैव स प्रबुद्धोऽभूदनुशाल्वोऽसुरेश्वरः ॥  
दृष्ट्वाग्रे सुन्दरं सोऽपि कृष्णपौत्रं घनप्रभम् ॥५॥  
नत्वा प्रत्याह वचनं त्वं तु मे प्राणरक्षकः ॥  
अनिरुद्ध हरेः पौत्र अपराधं क्षमस्व मे ॥६॥  
ॐ नमो वासुदेवाय नमः सङ्कर्षणाय च ॥  
प्रद्युम्नाय नमस्तुभ्यमनिरुद्धाय ते नमः ॥७॥  
गृहाण वै तुरङ्गं तमहं यास्यामि पालयन् ॥  
इत्युक्त्वा स्वपुरं गत्वा ददौ तस्मै तुरङ्गमम् ॥८॥  
अयुतं हस्तिनां चैव हयानां नियुतं तथा ॥  
अर्द्धलक्षं रथानां च शिबिकानां सहस्रकम् ॥९॥  
उष्ट्राणां हि सहस्रं च गवयानां सहस्रकम् ॥  
पञ्जरे संस्थितानां च सिंहानां द्विसहस्रकम् ॥१०॥  
मृगयासारमेयाणां सहस्रं नृपसत्तम ॥  
शिबिराणां सहस्रं च शिञ्जिनां नियुतं तथा ॥११॥  
जवनिकानामयुतं धेनूनां लक्षमेव च ॥  
सहस्रभारं स्वर्णानां रजतानां चतुर्गुणम् ॥१२॥  
मुक्तानां भारमेकं चानिरुद्धाय ददौ नृपः ॥  
अनिरुद्धस्ततस्तस्मै मणिहारं ददौ मुदा ॥१३॥  
अनुशाल्वः स्वराज्ये तु कृत्वा वै सचिवं वरम् ॥  
यादवैः सहितः सोऽपि देशानन्याञ्जगाम ह ॥१४॥  
ततो विमुक्तस्तुरगो मणिकाञ्चनभूषितः ॥  
देशानन्यान् वीरयुक्तान्पश्यन्बभ्राम भूपते ॥१५॥  
अनुशाल्वं जितं श्रुत्वा यौवनाश्चं च भीषणम् ॥  
राजानोऽन्ये मण्डलेशाः प्राप्तं न जगृहुर्हयम् ॥१६॥  
इत्येवं भ्रमतस्तस्य तुरगस्य विशां पते ॥  
मासाश्च प्रगताः षड्वै तादृशाश्चावशेषिताः ॥१७॥  
हयो मणिपुरेशेन गृहीतश्च विमोचितः ॥  
तथा रत्नपुरेशेन ह्यनिरुद्धभयान्नृप ॥१८॥  
राष्ट्रान्सर्वानशूरांश्च विहाय तुरगोत्तमः ॥  
ययौ प्राचीं दिशं राजन्बल्वलो यत्र दैत्यराट् ॥१९॥  
सोऽपि दैत्यो हयस्यापि वार्तां श्रुत्वा च नारदात् ॥  
यज्ञं शीघ्रं नाशयित्वा नैमिषाच्चाजगाम ह ॥२०॥  
स्थितं त्रिवेण्यां सलिलं पिबन्तं  
     प्रयागतीर्थे क्रतुवाहनं च ॥  
विलोक्य राजन्किल बल्वलाख्यो  
     जग्राह शीघ्रं ह्यगणय्य कृष्णम् ॥२१॥  
तदैव वृष्णयः सर्वे दण्डकं च व्यलोकयन् ॥  
चार्मण्वतीं समुत्तीर्य चित्रकूटं समाययुः ॥२२॥  
रामक्षेत्रे च दानानि कृत्वाश्वं चावलोकयन् ॥  
तस्यापि पृष्ठतो लग्ना आजग्मुस्तीर्थवासवम् ॥२३॥  
ददृशुस्तत्र तुरगं सपत्रं यदुसत्तमाः ॥  
गृहीतं स्वबलाद्‌राजन्नसुरेण दुरात्मना ॥२४॥  
ततस्ते बल्वलं दृष्ट्वा नीलाञ्जनचयोपमम् ॥  
योजनद्वयमुच्चाङ्गमुग्रमङ्गारलोचनम् ॥२५॥  
तप्तताम्रशिखाश्मश्रुदंष्ट्रोग्रभ्रुकुटीमुखम् ॥  
ब्रह्मद्रुहं ललञ्जिह्वं गजायुतसमं बलम् ॥२६॥  
तमूचुर्यादवा रोषात्स्फुरिताधरपल्लवाः ॥  
कस्त्वं यज्ञपशुं नीत्वा ह्यस्माकं च क्व यास्यसि ॥२७॥  
तस्मान्मोचय तं शीघ्रं न चेद्धन्मो रणे च त्वाम् ॥  
इति श्रुत्वासुरश्चाह वचः शृणुत मे नराः ॥२८॥  
बल्वल उवाच -  
अहं तु बल्वलो दैत्यो देवानां दुःखदायकः ॥  
यस्याग्रे मानुषाः सर्वे भवन्ति भयविह्वलाः ॥२९॥  
इति श्रुत्वा च यदवो जघ्नुर्बाणैश्च बल्वलम् ॥  
स हतस्तैश्च सहसा सहयोऽन्तर्दधे नृप ॥३०॥  
इति श्रीगर्गसंहितायां हयमेधखण्डे  
बल्वलेन तुरगहरणं नाम पञ्चविशोऽध्यायः ॥२५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
