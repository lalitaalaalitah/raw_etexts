मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - चतुश्चत्वारिंशोऽध्यायः  
वेदादिकृत कृष्णस्तुतिः -  
  
बहुलाश्व उवाच -  
रागिणीनां च नामानि वद देवऋषे मम ॥  
तथा वै रागपुत्राणां त्वं परावरवित्तमः ॥१॥  
श्रीनारद उवाच -  
कालेन देशभेदेन क्रियया स्वरमिश्रया ॥  
भेदा बुधैः षट्पञ्चाशत्कोट्यो गीतस्य कीर्तिताः ॥२॥  
अन्तर्भेदा अनन्ताहि तेषां सन्ति नृपेश्वर ॥  
विद्ध्येनं रागमानन्दं शब्दब्रह्ममयं हरिम् ॥३॥  
तस्मान्मुख्याश्च भेदाः कौ वदिष्यामि तवाग्रतः ॥  
भैरवी पिङ्गला शङ्की लीलावत्यगरी तथा ॥४॥  
भैरवस्यापि रागस्य रागिण्यः पञ्च कीर्तिताः ॥  
महर्षिश्च समृद्धश्च पिङ्गलो मागधस्तथा ॥५॥  
बिलावलश्च वैशाखो ललितः पञ्चमस्तथा ॥  
भैरवस्याष्ट पुत्रा ये गीयन्ते च पृथक् पृथक् ॥६॥  
चित्रा जयजयावन्ती विचित्रा कथिता पुनः ॥  
वृजल्लार्ष्यन्धकाकारी रागिण्योऽपि मनोहराः ॥७॥  
मेघमल्लाररागस्य कथिता पञ्च मैथिल ॥  
श्यामकारः सोरठश्च नटो डायन एव च ॥८॥  
केदारो व्रजरंहस्यो जलधारस्तथैव च ॥  
विहागश्चेत्यष्ट पुत्रा कथिताः पूर्वसूरिभिः ॥९॥  
कञ्चुकी मञ्जरी टोडी गुर्जरी शाबरी तथा ॥१०॥  
दीपकस्यापि रागस्य रागिण्यः पञ्च विश्रुताः ॥  
कल्याणः शुभकामश्च गौडकल्याण एव च ॥११॥  
कामरूपः कान्हरेति रामसञ्जीवनस्तथा ॥  
सुखनामा मन्दहासः पुत्राश्चाष्टौ विदेहराट् ॥१२॥  
रागस्य दीपकस्यापि कथिता रागपण्डितैः ॥  
गान्धारी वेदगान्धारी धनाश्री स्वर्मणिस्तथा ॥१३॥  
गुणागरीति रागिण्यः पञ्चैता मैथिलेश्वर ॥  
मालकोशस्य रागस्य कथिता रागमण्डले ॥१४॥  
मेघश्चमचलो मारुमाचारः कौशिकस्तथा ॥  
चन्द्रहारो घुङ्घुटश्च विहारो नन्द एव च ॥॥१५॥  
मालकोशस्य रागस्य चाष्टपुत्राः प्रकीर्तिताः ॥  
वैराटि चैव कर्णाटी गौरी गौरावटी तथा ॥१६॥  
चतुश्चन्द्रकला चैव रागिण्यः पञ्च विश्रुताः ॥  
श्रीरागस्यापि राजेन्द्र कथिताः पूर्वसूरिभिः ॥१७॥  
सारङ्गः सागरो गौरो मरुत्पञ्चशरस्तथा ॥  
गोविन्दश्च हमीरश्च गीर्भीरश्च तथैव च ॥१८॥  
श्रीरागस्यापि राजेन्द्र ह्यष्टौ पुत्रा मनोहराः ॥  
वसन्ती ऐरजा हेरी तैलङ्गी सुन्दरी तथा ॥१९॥  
हिण्डोलस्यापि रागस्य रागिण्यः पञ्च विश्रुताः ॥  
मङ्गलश्च वसन्तश्च विनोदः कुमुदस्तथा ॥२०॥  
एवं च विहितो नाम विभासः स्वरमण्डलः ॥  
पुत्राश्चाष्टौ समाख्याता मैथिलेन्द्र विचक्षणैः ॥२१॥  
बहुलाश्व उवाच -  
शब्दब्रह्म हरेः साक्षान्निगमस्य महात्मनः ॥  
रागमण्डल इत्येवं हिण्डोलस्य पृथक् पृथक् ॥२२॥  
अङ्गानि वद मे देव कानि कानि महीतले ॥  
श्रीनारद उवाच -  
मुखं व्याकरणं प्रोक्तं पिङ्गलः पाद उच्यते ॥२३॥  
मीमांसशास्त्रं हस्तौ च ज्योतिर्नेत्रं प्रकीर्तितम् ॥  
आयुर्वेदः पृष्ठदेशो धनुर्वेद उरःस्थलम् ॥२४॥  
गान्धर्वं रसनं विद्धि मनो वैशेषिकं स्मृतम् ॥२५॥  
साङ्ख्यं बुद्धिरहङ्कारो न्यायवादः प्रकीर्तितः ॥  
वेदान्तं तस्य चित्तं हि वेदस्यापि महात्मनः ॥२६॥  
रागरूपमिमं राजन् विहारं विद्धि मैथिल ॥  
एतत्ते कथितं राजन् किं भूयः श्रोतुमिच्छसि ॥२७॥  
बहुलाश्व उवाच -  
तस्मिन्वेदपुरे रम्ये किं चकार हरिः स्वयम् ॥  
एतन्मे वद देवर्षे त्वं साक्षाद्दिव्यदर्शनः ॥२८॥  
श्रीनारद उवाच -  
आयान्तं वेदनगरं श्रीकृष्णं यादवेश्वरम् ॥  
निगमोऽपि बलिं नीत्वा सरस्वत्या तया सह ॥२९॥  
गन्धर्वैरप्सरोभिश्च ग्रामतालैः स्वरैः सह ॥  
रागैः सभेदैः सहितः प्रणनाम कृताञ्जलिः ॥३०॥  
प्रसन्नो भगवान्साक्षाद्देवदेवो जनार्दनः ॥  
वेदं प्राह यदूनां च सर्वेषां शृण्वतां सताम् ३१॥  
श्रीभगवानुवाच -  
निगम त्वं वरं ब्रूहि यत्ते मनसि वर्तते ॥  
दुर्लभं किं त्रिलोकेषु भक्तानां हर्षिते मयि ॥३२॥  
वेद उवाच -  
यदि देव प्रसन्नोऽसि सर्वे ये मे सुपार्षदाः ॥  
तेषां देव निजं रूपं दर्शयात्र परेश्वर ॥३३॥  
यद्‌रूपं ते च गोलोके स्वधाम्नि प्रस्फुरद्द्युतौ ॥  
वृन्दावने च तद्‌रासे तस्य दर्शनकाङ्क्षिणः ॥३४॥  
श्रीनारद उवाच -  
श्रुत्वा वेदवचः कृष्णः परिपूर्णतमः स्वयम् ॥  
स्वरूपं दर्शयामास राधया सहितं परम् ॥३५॥  
तद्‌रूपं सुन्दरं दृष्ट्वा सर्वे वै मूर्च्छनां गताः ॥  
पूरिताः सात्त्विकैर्भावै-र्विस्मृत्य स्वतनोः सुखम् ॥३६॥  
तदापि हर्षिताः सर्वे वादित्रैर्मधुरस्वनैः ॥  
जगुस्तत्पुरतो राजन्ननृतुः पश्यतां सताम् ॥३७॥  
यथा श्रुतं तथा दृष्टं माधुर्यं रूपमद्‌भुतम् ॥  
तथैव चक्रुर्वेदाद्या वर्णनं मैथिलेश्चर ॥३८॥  
वेद उवाच -  
सज्ज्ञानमात्रं सदसत्परं बृह-  
     च्छश्वत्प्रशान्तं विभवं समं महत् ॥  
त्वां ब्रह्म वन्दे वसुदुर्गमं परां  
     सदा स्वधाम्ना परिभूतकैतवम् ॥३९॥  
सरस्वत्युवाच -  
महः परं त्वां किल योगिनो विदुः  
     सविग्रहं तत्र वदन्ति सात्वताः ॥  
दृष्टं तु यत्ते पदयोर्द्वयं मे  
     क्षेमस्य भूयान्महसामधीश्वरम् ॥४०॥  
गन्धर्वा उचुः -  
श्यामं च गौरं विदितं स्वधाम्ना  
     कृतं त्वया धाम निजेच्छया हि ॥  
विराजसे नित्यमलं च ताभ्यां  
     घनो यथा मेचकदामिनीभ्याम् ॥४१॥  
अप्सरस ऊचुः -  
यथा तमालः कलधौतवल्ल्या  
     घनो यथा चञ्चलया चकास्ति ॥  
नीलोऽद्रिराजो निकषाश्मखन्या  
     श्रीराधयाऽऽद्यस्तु तथा रमण्या ॥४२॥  
ग्रामा ऊचुः -  
यस्य पदस्य परागं शम्भू रमा कविदेवैः ॥  
इच्छति चेतासि राधा तं भज माधवपादम् ॥४३॥  
ताला ऊचुः -  
येन बलिः सद्विहरेत्तद्‌बलिमेव हरेत् ॥  
तं भज पादं तु हरेश्चेतसि तप्ते कुहरे ॥४४॥  
गाना ऊचुः -  
ऊत्क्षिपन्ति बहिर्दुःखं सन्तो यच्छरणं गताः ॥  
राधामाधवयोर्दिव्यं दधाम पदपङ्कजम् ॥४५॥  
स्वरा ऊचुः -  
शरद्विकचपङ्कजश्रियमतीव विद्वेषकं  
     मिलीन्दमुनिलेढितं कुलिशकजचिह्नावृतम् ॥  
स्फुरत्कनकनूपुरं दलितभक्ततापत्रयं  
     चलद्द्युतिपदद्वयं हृदि दधामि राधापते ॥४६॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
वेदादिस्तुतिवर्णनं नाम चतुश्चत्वारिंशोऽध्यायः ॥४४॥  
  
GO TOP
