मागचा अध्याय  
पुढचा अध्याय  
श्रीगर्गसंहिता  
मथुराखण्डः - षष्ठोऽध्यायः  
मालाकारगृहगमनं कुब्जा-विकुब्जीकरणं कंसधनुर्भङ्गं च -  
  
श्रीनारद उवाच -  
अथ गोपालकैः सार्द्धं श्रीकृष्णो नन्दनन्दनः ।  
गृहं जगाम सबलः सुदाम्नो दाममालिनः ॥ १ ॥  
दृष्ट्वा तौ स समुत्थाय नमस्कृत्य कृताञ्जलिः ।  
पुष्पसिंहासने स्थाप्य प्राह गद्‌गदया गिरा ॥ २ ॥  
सुदामोवाच -  
धन्यं कुलं मे भवनं च जन्म  
     त्वयय्यागते देवकुलानि सप्त ।  
मातुः पितुः सप्त प्रियया  
     वैकुण्ठलोकं गतवन्ति मन्ये ॥ ३ ॥  
भूभारमाहर्तुमलं यदोः कुले  
     जातौ युवां पूर्णतमौ परेश्वरौ ।  
नमो युवाभ्यां मम दीनदीनं  
     गृहं गताभ्यां जगदीश्वरौ परौ ॥ ४ ॥  
श्रीनारद उवाच -  
इत्युक्त्वा पुष्परचनालङ्कारान् मधुपध्वनीन् ।  
निवेद्य मकरन्दांश्च मालाकारो ननाम ह ॥ ५ ॥  
धृत्वा तत्पुष्पनिचयं सबलो भगवान् हरिः ।  
दत्त्वा गोपेभ्य आरात्तं प्राह प्रहसिताननः ॥ ६ ॥  
गरीयसी मत्पदाब्जे भक्तिर्भूयात्सदा तव ।  
मद्‌भक्तानां तु सङ्गः स्यान्मत्स्वरूपमिहैव हि ॥ ७ ॥  
बलदेवो ददौ तस्मै श्रियं चान्वयवर्धिनीम् ।  
उत्थाय तौ ततो राजन्नन्यां वीथीं प्रजग्मतुः ॥ ८ ॥  
यान्तीं स्त्रियं पद्मनेत्रां पाटीरालेपभाजनम् ।  
विभ्रतीं युवतीं कुब्जां पथि पप्रच्छ माधवः ॥ ९ ॥  
श्रीभगवानुवाच -  
का त्वं कस्य प्रिया सुभ्रु कस्यार्थं चन्दनं त्विदम् ।  
देह्यावयोर्येन तव चिरं श्रेयो भविष्यति ॥ १० ॥  
सैरन्ध्र्युवाच -  
दास्यस्मि सुन्दरवर कुब्जानाम महामते ।  
मद्धस्तोत्थं च पाटीरं जातं भोजपतेः प्रियम् ॥ ११ ॥  
अद्यापि कंसदास्यस्मि साम्प्रतं तव चाग्रतः ।  
हस्तिशुण्डादण्डसमे भुजदण्डेऽस्ति मे मनः ॥ १२ ॥  
युवां विना कोऽन्यतमोऽनुलेपं कर्तुमर्हति ।  
युवयोस्तु समं रूपं त्रैलोक्ये न हि विद्यते ॥ १३ ॥  
श्रीनारद उवाच -  
उभाभ्यां सा ददौ सान्द्रं हर्षिता ह्यनुलेपनम् ।  
अथ तावङ्गरागेण रामकृष्णौ विरेजतुः ॥ १४ ॥  
जगृहुश्चन्दनं दिव्यं किञ्चित्किञ्चिद्‌व्रजार्भकाः ।  
त्रिवक्रामथ तां कृष्णो ऋज्वीं कर्तुं मनो दधे ॥ १५ ॥  
आक्रम्य पद्‌भ्यां प्रपदेऽङ्गुलिद्वयं  
     प्रोत्तानहस्तेन विभुः परेश्वरः ।  
प्रगृह्य नॄणां चुबुके प्रपश्यतां  
     वक्रां तनुं तामुदनीनमद्धरिः ॥ १६ ॥  
तदैव सा यष्टिसमानविग्रहा  
     दीप्त्या च रम्भां क्षिपतीव रूपिणी ।  
भूत्वा गृहीत्वाऽऽह हरिं तु वाससि  
     शुचिस्मिता जातमनोजविह्वला ॥ १७ ॥  
सैरन्ध्र्युवाच -  
गच्छाशु हे सुन्दरवर्य मद्गृहं  
     त्यक्तुं भवन्तं किल नोत्सहेऽहम् ।  
प्रसीद सर्वज्ञ रसज्ञ मानद  
     त्वया भृशं प्रोन्मथितं मनो मम ॥ १८ ॥  
श्रीनारद उवाच -  
तदैव गोपा जहसुः परस्पर-  
     महो किमेतत्करतालनिःस्वनैः ।  
प्रहस्य रामस्य हरिः प्रपश्यत-  
     स्तद्याच्यमानो ह्यवदत्परं वचः ॥ १९ ॥  
श्रीभगवानुवाच -  
अहोऽतिधन्या मथुरा पुरीयं  
     वसन्ति यत्रैव जनास्तु सौम्याः ।  
येऽज्ञातपान्थान्स्वगृहं नयन्ति  
     दृष्ट्वा पुरीं धाम तवागमिष्ये ॥ २० ॥  
श्रीनारद उवाच -  
एवमुक्त्वोत्तरीयान्तं समाकृष्य गिरार्द्रया ।  
राजमार्गं व्रजन्कृष्णो वैश्यानाढ्यान्ददर्श ह ॥ २१ ॥  
पुष्पताम्बूलगन्धाढ्यैः फलैर्दुग्धफलैर्हरिम् ।  
सम्पूज्य स्वासने स्थाप्य नेमुरग्र्यधियो विशः ॥ २२ ॥  
वैश्या उचुः -  
भवेच्चेदत्र ते राज्यं तावकान्सरतात्तदा ।  
वयं तव प्रजा देव राज्ये प्राप्ते न कः स्मरेत् ॥ २३ ॥  
श्रीनारद उवाच -  
पप्रच्छ सुस्मितो वैश्यान्कोदण्डस्थानमच्युतः ।  
न ते तमूचुः सुधियः कोदण्डे भङ्गशङ्कया ॥ २४ ॥  
तद्‌रूपगुणमाधुर्यमोहिता ये च माथुराः ।  
कुमार पश्यैहि धनुरित्यूचुस्तद्दिदृक्षवः ॥ २५ ॥  
तैर्दृष्टेन पथा कृष्णः प्रविष्टो धनुषः स्थलम् ।  
मैत्रीं कुर्वन् वयस्यैश्च माथुरैः पुरबालकैः ॥ २६ ॥  
यथैद्रं हेमचित्राढ्यं कोदण्डं सप्ततालकम् ।  
पुरुषैः पञ्चसाहस्रैर्नेतुं योग्यं बृहृद्‌भरम् ॥ २७ ॥  
अष्टधातुमयं क्लिष्टं लक्षभारसमं परम् ।  
चतुर्दश्यां पौरजनैरर्चितं यज्ञमण्डपे ॥ २८ ॥  
भार्गवेण पुरा दत्तं यदुराजाय माधवः ।  
ददर्श कुण्डलीभूतं साक्षाच्छेषमिव स्थितम् ॥ २९ ॥  
वार्यमाणो नृभिः कृष्णः प्रसह्य धनुराददे ।  
पश्यतां तत्र पौराणां सज्जं कृत्वाऽथ लीलया ॥ ३० ॥  
आकृष्य कर्णपर्यन्तं दोर्दण्डाभ्यां हरिर्धनुः ।  
बभञ्ज मध्यतो राजन्निक्षुदण्डं गजो यथा ॥ ३१ ॥  
भज्यमानस्य धनुषष्टङ्कारोऽभूत्तडित्स्वनः ।  
ननाद तेन ब्रह्माण्डं सप्तलोकैर्बिलैः सह ॥ ३२ ॥  
विचेलुर्दिग्गजास्तारा राजद्भूखण्डमण्डलम् ।  
तदैव बधिरीभूता पृथिव्यां जनमण्डली ॥ ३३ ॥  
कंसस्य हृदयं शब्दो विददार घटीद्वयम् ।  
तद्‌रक्षिणः प्रकुपिता उत्थिता आततायिनः ॥ ३४ ॥  
गृहीतुकामाः श्रीकृष्णं प्रत्यूचुर्बध्यतामिति ।  
अथ तानागतान् वीक्ष्य सशस्त्रान्बलकेशवौ ॥ ३५ ॥  
कोदण्दशकले नीत्वा जघ्नतुर्दुर्मदान्भृशम् ।  
शकलातिप्रहारेण केचिद्‌वीरास्तु मूर्छिताः ॥ ३६ ॥  
भिन्नपादा भिन्ननखाः केचिच्छिन्नांसबाहवः ।  
वीराः पञ्च सहस्राणि निपेतुर्भूमिमण्डले ॥ ३७ ॥  
विचेलुर्माथुराः सर्वे दुद्रुवुस्तद्दिदृक्षवः ।  
पुर्यां कोलाहले जाते नृणां जातं महद्‌भयम् ॥ ३८ ॥  
भोजराजसभाछत्रमकस्मान्निपपात ह ।  
गोपालैः सबलः कृष्णो धावञ्चापस्थलान्नृप ।  
आययौ नन्दनिकटे सन्ध्याकालेऽतिभीतवत् ॥ ३९ ॥  
निरीक्ष्य गोविन्दसुरूपमद्‌भुतं  
     विमोहिता वै मथुरापुराङ्गनाः ।  
विस्रस्तवासःकबराः स्मराधयः  
     परस्परं प्राहुरिदं सखीजनम् ॥ ४० ॥  
पुरन्ध्र्य ऊचुः -  
कन्दर्पकोटिद्युतिमाहरंस्त्वरं  
     स्वैरं चरन्वै मथुरापुरे हरिः ।  
निरीक्ष्यते याभिरतीव साक्षा-  
     दङ्गेषु सर्वेष्वपि नः समाविशत् ॥ ४१ ॥  
कुशला ऊचुः -  
क्रूराः स्त्रियः किं न हि सन्ति पत्तने  
     निरीक्ष्यते याभिरनङ्गमोहनः ।  
अङ्गेषु सर्वेष्वपि सर्वसुन्दरो  
     नास्माभिरानन्दमयो निरीक्ष्यते ॥ ४२ ॥  
कस्यैकदेशे मधुरत्वमीक्ष्यते  
     तत्रास्ति नेत्रं प्रपतत्पतङ्गवत् ।  
यस्त्वेव सर्वाङ्गमनोहरः सखि  
     स एव नेत्रेण कथं समीक्ष्यते ॥ ४३ ॥  
अङ्गे ह्यङ्गे सुन्दरे नन्दसूनोः  
     प्राप्तं प्राप्तं यत्र यत्रापि नेत्रम् ।  
तस्मात्तस्मान्नामवल्लब्धसौख्यं  
     लावण्याब्धौ मग्नवल्लग्नचित्तम् ॥ ४४ ॥  
श्रीनारद उवाच -  
दृष्ट्वा दिने यं व्रजराजनन्दनं  
     स्वप्नेऽपि तद्‌ददृशुः पुरस्त्रियः ।  
गोप्यः कथं तं मधुरं न सस्मरु-  
     र्याभिः कृतं मैथिल रासमण्डलम् ॥ ४५ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
श्रीमथुरादर्शनं नाम षष्ठोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
