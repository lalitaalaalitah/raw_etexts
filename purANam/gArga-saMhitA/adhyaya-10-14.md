मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुर्दशोऽध्यायः  
अनिरुद्धस्य दिग्विजययात्रा -  
  
गर्ग उवाच -  
अथ तन्मिलनार्थं वै उग्रसेनाज्ञया नृप ॥  
वसुदेवः कामपालः श्रीकृष्णः कार्ष्णिरेव च ॥१॥  
अन्येऽपि यादवा राजन्‌ रथैः सर्वे विनिर्ययुः ॥  
गत्वानिरुद्धं ददृशुः सेनया तु परीवृतम् ॥२॥  
प्रद्युम्नाय राजसूये या नीतिः कथिता पुरा ॥  
तां सर्वामनिरुद्धाय कथयामास माधवः ॥३॥  
इति श्रुत्वा च कृष्णस्य शासनं सर्वयादवाः ॥  
शिरसा जगृहू राजन्ननिरुद्धादयो मुदा ॥४॥  
अथ गर्गं मुनींश्चैव वसुदेवं हलायुधम् ॥  
श्रीकृष्णचन्द्रं कार्ष्णिं च प्राद्युम्निः प्रणनाम ह ॥५॥  
वसुदेवरामकृष्णप्रद्युम्नाद्याः शुभाशिषम् ॥  
अनिरुद्धाय दत्वा च प्रविष्टास्ते पुरीं रथैः ॥६॥  
अथानिरुद्धस्य हयो देशे देशे गतो नृप ॥  
न केऽपि जगृहुस्तं वै भयात्कृष्णस्य भूमिपाः ॥७॥  
यत्र यत्र गतो वाजी तत्र तत्र ससैनिकः ॥  
कार्ष्णिजः पृष्ठतस्तस्य जेतुं शत्रून्गतः किल ॥८॥  
इत्थं विलोकयन्‌राज्याननिरुद्धतुरङ्गमः ॥  
राजितां नर्मदातीरे ययौ माहिष्मतीं पुरीम् ॥९॥  
चातुर्वर्ण्यसमाकीर्णामश्मदुर्गेण मण्डिताम् ॥  
सदनैर्गगनस्पर्शैर्महेशस्यालयैर्वृताम् ॥१०॥  
इन्द्रनीलेन राज्ञापि पालितां पञ्चयोजनम् ॥  
शालैस्तालैस्तमालैश्च वटैर्बिल्वैश्च पिप्पलैः ॥११॥  
तडागैश्चैव वापीभिर्घुष्टां पक्षिगणैस्तथा ॥  
ईदृशीं नगरीमश्वो ददर्शोपवने गतः ॥१२॥  
इन्द्रनीलस्य तनयो नाम्ना नीलध्वजो बली ॥  
पुर्याः सहस्रवीरैश्च मृगयार्थी विनिर्गतः ॥१३॥  
ततो ददर्श तुरगं सपत्रं नृपनन्दनः ॥  
प्रफुल्लिते चोपवने कदम्बस्य तले स्थितम् ॥१४॥  
चरन्तं चामरैर्युक्तं सौरभेयीपयःप्रभम् ॥  
स्त्रीणां कुङ्कुमहस्तैश्च मुक्ताहारैरलङ्कृतम् ॥१५॥  
हयं दृष्ट्वा राजसुता स्ववाहादवतीर्य च ॥  
केशेषु तं निजग्राह हर्षेण नृप लीलया ॥१६॥  
तत्पत्रं वाचयामास यादवेन्द्रेण यत्कृतम् ॥  
द्वारकाधिपती राजा सर्वशूरशिरोमणिः ॥१७॥  
नान्योऽस्ति तत्समःकोऽपि चक्रवर्तीबृहच्छ्रवाः ॥  
विमोचितस्तुरगराट् तेनासौ पत्रसंयुतः ॥१८॥  
पाल्यमानोऽनिरुद्धेन गृह्णन्तु सबला नृपाः ॥  
तस्यान्यथा प्रपदयोः पतित्वा यान्तु क्षत्रियाः ॥१९॥  
इत्यभिप्रायमालोक्य कोपेनाह नृपात्मजः ॥  
अनिरुद्धो धनुर्द्धारी धन्विनो न वयं स्मृताः ॥२०॥  
मत्पितरि स्थिते मह्यां कस्तु गर्वं समाचरेत् ॥  
श्रीगर्ग उवाच -  
इत्युक्त्वा स हयं नीत्वा प्रययौ नृपसन्निधौ ॥२१॥  
कथयामास वृत्तान्तं पितुरग्रे हयस्य च ॥  
श्रुत्वा पुत्रस्य वचनमिन्द्रनीलो महीश्वरः ॥२२॥  
शिवभक्तो महामानी पुत्रं प्राह महाबलः ॥  
इन्द्रनील उवाच -  
समर्थेन पुरा दत्तं राजसूये क्रतूत्तमे ॥२३॥  
प्रद्युम्नाय बलिं किञ्चित्कुमन्त्रिवचनान्मया ॥  
अद्यानिरुद्धस्तु हयं पालयन्पुनरागतः ॥२४॥  
अहो दैवबलं येन किन्न भूयाद्विपर्य्ययः ॥  
गता वृद्धिं द्वारकायामल्पकालेन वृष्णयः ॥२५॥  
तस्मात्सर्वान्विजेष्यामि कार्ष्णिजप्रमुखान्यदून् ॥  
श्यामकर्णं न दास्यामि तस्मै मानवृताय च ॥२६॥  
पालयिष्यति मां युद्धे भक्त्या सन्तोषितः शिवः ॥  
इत्युक्त्वा सेनया युक्तो वीरो माहिष्मतीपतिः ॥२७॥  
स्वर्णदाम्ना हयं बद्ध्वा युद्धं कर्तुं मनो दधे ॥  
ततोऽनिरुद्धः सम्प्राप्तो तुरगं च विलोकयन् ॥२८॥  
अक्षौहिणीशतयुतो नर्मदायास्तटे नृप ॥  
साम्बो मधुबृहद्बाहुश्चित्रभानुर्वृकोऽरुणः ॥२९॥  
सङ्ग्रामजित्सुमित्रश्च दीप्तिमान्भानुरेव च ॥  
वेदबाहुः पुष्करश्च श्रुतदेवः सुनन्दनः ॥३०॥  
विरूपश्चित्रबाहुश्च न्यग्रोधश्च कविस्तथा ॥  
एते समाययू राजन्ननिरुद्धसहायिनः ॥३१॥  
गदश्च सारणोऽक्रूरः कृतवर्मा हि चोद्धवः ॥  
युयुधानो सात्यकिश्च शूरा एते च वृष्णयः ॥३२॥  
सहायमनिरुद्धस्य कर्तुं सर्वे समागताः ॥  
स्थित्वा ते नर्मदतीरे भोजवृष्ण्यन्धकादयः ॥३३॥  
श्यामकर्णमपश्यन्तस्त्वब्रुवन् विस्मयान्विताः ॥  
केन नीताः सपत्राश्च उग्रसेनस्य भूपतेः ॥३४॥  
तस्मान्मित्राणि सोऽप्यत्र श्यामकर्णो न दृश्यते ॥  
राजसूये पुरा यस्मै नरदैत्यसुरादयः ॥३५॥  
नवखण्डाधिपाश्चैव निर्जितश्च बलिं ददुः ॥  
यस्य वै शासनं चण्डं तिरस्कृत्य कुधीर्नृपः ॥३६॥  
तुरगं हतवान्मानात्स स्तेनो दण्डमर्हति ॥  
सर्वेषामिति वाक्यं तु श्रुत्वा दृष्ट्वा पुरीं पुरः ॥३७॥  
उद्धवं मन्त्रिणां श्रेष्ठं प्राह रुक्मवतीसुतः ॥  
अनिरुद्ध उवाच -  
नगरीयं नदितीरे कस्य भूपस्य राजते ॥३८॥  
तुरङ्गमो गतोऽस्त्यस्यामिति मन्ये त्वहं किल ॥  
इति तद्वाक्यमाकर्ण्य प्राह कृष्णसखो मुदा ॥३९॥  
उद्धव उवाच -  
इन्द्रनीलस्य नगरी नाम्ना माहिष्मती शुभा ॥  
महेशपूजनरता वर्णा यस्यां वसन्ति हि ॥४०॥  
नृपेणानेन वृष्णीश नर्मदायास्तटे पुरा ॥  
द्वादशवर्षपर्यन्तं पूजितो नर्मदेश्वरः ॥४१॥  
ततः शिवः प्रसन्नोऽभूदुपचारैश्च षोडशैः ॥  
तस्मै स्वदर्शनं दत्त्वा वरार्थं तमनोदयत् ॥४२॥  
महेशस्य वचः श्रुत्वा नृपो माहिष्मतीपतिः ॥  
भूत्वा कृताञ्जली रुद्रं प्राह गद्‌गदया गिरा ॥४३॥  
ईशान त्वां नमस्येऽहं नर्मदेशं जगद्गुरुम् ॥  
पुरुषाणां सकामानां कामरूपसुरद्रुमम् ॥४४॥  
त्वत्तः प्रदातुः काङ्क्षेऽहं वरमेतन्महेश्वर ॥  
देवदैत्यनरेभ्यस्त्वं रक्ष मां सर्वदा भयात् ॥४५॥  
इति तद्वाक्यमाकर्ण्य कृत्तिवासा मुदान्वितः ॥  
तथास्तु चोक्त्वा राजेन्द्र ततश्चान्तरधीयत ॥४६॥  
तस्मादेष नृपः शूरो हयं तुभ्यं न दास्यति ॥  
विना युद्धेन रुद्रस्य वरात्कन्दर्पनन्दन ॥४७॥  
इत्थमौपगवेर्वाक्यमनिरुद्धो निशम्य च ॥  
बली धैर्येण प्रत्याह यादवानां च शृण्वताम् ॥४८॥  
नृपस्यैतस्य रुद्रस्तु सहायस्ते ह्युदाहृतः ॥  
तथा कृष्णस्तु भगवाञ्छृणु मन्त्रिन्ममोपरि ॥४९॥  
इत्युक्त्वा यादवैः सार्द्धं वीरो रुक्मवतीसुतः ॥  
हयस्य मोचनार्थं वै नृपं जेतुं मनो दधे ॥५०॥  
ततः परिघनिस्त्रिंशगदाचापपरश्वधैः ॥  
बभूवुर्यादवाः सज्जाः प्राद्युम्नौ दंशिते स्थिते ॥५१॥  
इति श्रीगर्गसंहितायां हयमेधखण्डे  
अनिरुद्धप्रयाणं नाम चतुर्दशोऽध्यायः ॥१४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
