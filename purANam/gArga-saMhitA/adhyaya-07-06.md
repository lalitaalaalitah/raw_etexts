मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - षष्ठोऽध्यायः  
मरुधन्वा-मानस-माहिष्मती-जयम् -  
  
श्रीनारद उवाच -  
इत्थं जित्वाथ कालिङ्गं प्रद्युम्नो यादवेश्वरः ॥  
जगाम मरुधन्वानं जलं वैश्वानरो यथा ॥१॥  
गिरिदुर्गसमायुक्तं धन्वदेशाधिपं गयम् ॥  
उद्धवं प्रेषयामास ज्ञात्वा तं यादवेश्वरः ॥२॥  
गिरिदुर्गे गतः साक्षादुद्धवो बुद्धिसत्तमः ॥  
सभामेत्य गयं प्राह शृणु राजन्महामते ॥३॥  
उग्रसेनो यादवेन्द्रो राजराजेश्वरो महान् ॥  
जम्बूद्वीपनृपाञ्जित्वा राजसूयं करिष्यति ॥४॥  
परिपूर्णतमः साक्षाच्छ्रीकृष्णो भगवान्स्वयम् ॥  
असङ्ख्यब्रह्माण्डपतिर्मन्त्री तस्याभवद्धरिः ॥५॥  
तेन वै प्रेषितः साक्षात्प्रद्युम्नो धन्विनां वरः ॥  
शीघ्रं तस्मै बलिं नीत्वा कुलकौशलहेतवे ॥६॥  
श्रीनारद उवाच -  
श्रुत्वा किञ्चित्प्रकुपितो वीर्यशौर्यमदोद्धतः ॥  
उद्धवं प्राह नृपतिर्गयो नाम महाबलः ॥७॥  
गय उवाच -  
बलिं तस्मै न दास्यामि विना युद्धं महामते ॥  
अल्पकालेन यदवो गता वृद्धिं भवादृशाः ॥८॥  
इत्युक्त उद्धवो राजञ्च्छम्बरारिं समेत्य सः ॥  
सर्वेषां यादवानां च शृण्वतां प्रशशंस ह ॥९॥  
तदैव रुक्मिणीपुत्रो गिरिदुर्गं समाययौ ॥  
तत्सैन्यैर्यादवैः सार्द्धं घोरं युद्धं बभूव ह ॥१०॥  
चूर्णयन् गजपादैश्च नागरान् भूजनान्द्रुमान् ॥  
अक्षौहिणीभ्यां संयुक्तो गयो योद्धुं विनिर्ययौ ॥११॥  
रथिनो रथिभिस्तत्र गजवाहा गजैः सह ॥  
आश्ववाहैरश्ववाहा वीरा वीरैः परस्परम् ॥१२॥  
युयुधुस्तीक्ष्णबाणौघैश्चर्मखड्गगदर्ष्टिभिः ॥  
पाशैः परश्वधै राजञ्छतघ्नीभिर्भुशुण्डिभिः ॥१३॥  
मन्यमानाश्च यदुभिर्गयवीरा भयातुराः ॥  
सर्वे स्वं स्वं रथं त्यक्त्वा दुद्रुवुस्ते दिशो दश ॥१४॥  
पलायमाने स्वबले गयो नाम महाबलः ॥  
एकाकी प्रययौ योद्धुं धनुष्टङ्कारयन्मुहुः ॥१५॥  
दीप्तिमान् कृष्णपुत्रस्तु धनुर्बाणै रिपोर्हयान् ॥  
एकेन सारथिं जघ्ने द्वाभ्यां केतुं समुच्छ्रितम् ॥१६॥  
रथं च बाणविंशत्या कवचं पञ्चभिः पुनः ॥  
धनुस्तस्यापि चिच्छेद शतबाणैर्महाबलः ॥१७॥  
गयोऽन्यद्धनुरादाय दीप्तिमन्तं हरेः सुतम् ॥  
जघान बाणविंशत्या जगर्ज घनवद्‌बली ॥१८॥  
तत्प्रहारेण समरे किञ्चिद्‌व्याकुलमानसः ॥  
दीप्तिमानथ जग्राह शक्तिं ज्योतिर्मयीं दृढाम् ॥१९॥  
चिक्षेप भ्रामयित्वा तां गयाख्याय महात्मने ॥  
साऽपि तद्धृदयं भित्वा पपौ च रुधिरं महत् ॥२०॥  
गयोऽपि पतितो राजन्मूर्छितोऽभूद्‌रणाङ्गणे ॥  
दीप्तिमांश्च धनुष्कोट्या कर्षयंस्तद्‌गले रिपुम् ॥२१॥  
प्रद्युम्नस्य पुरः प्रागात्कद्रुजं गरुडो यथा ॥  
नरदुन्दुभयो नेदुर्देवदुन्दुभयस्तदा ॥  
आकाशाद्‌ववृषुर्देवाः पुष्पवर्षाणि पार्थिवाः ॥२२॥  
तदैव तेनापि समर्पिताङ्घ्रिः  
     श्रीकृष्णपुत्रो नृप शम्बरारिः ॥  
अवन्तिकां सम्प्रययौ महात्मा  
     श्रीकर्णिकां स्वर्णमयीमिवालिः ॥२३॥  
श्रुत्वाऽऽगतं तं जयसेनराजः  
     समर्चयामास स मालवाधिपः ॥  
आनीय वृद्धान्सुबलिं महात्मने  
     प्रधर्षितो मैथिल तत्प्रभाववित् ॥२४॥  
राजाधिदेवीं स्वपितुः पितुः स्वसां  
     प्रणम्य तां कृष्णसुतो महामनाः ॥  
विन्दानुविन्दौ परिरभ्य तत्सुतौ  
     बभौ वृतो मालवदेशसम्भवैः ॥२५॥  
प्रद्युम्नो धन्विनां श्रेष्ठः पुरीं माहिष्मतीं ययौ ॥  
यादवैः स्वबलैः सार्द्धं नर्मदां स ददर्श ह ॥२६॥  
राजितामम्बुकल्लोलैः शृङ्गारतिलकामिव ॥  
वहन्ती पुष्पनिचयमुष्णीषं मुद्रिकामिव ॥२७॥  
वेतसीवेणुतरुभिः पुष्पितैर्माधवैर्वृतैः ॥  
स्फुरद्‌भिर्मूर्तिमद्‌भिश्च देवैः स्वर्गनदीमिव ॥२८॥  
तत्तीरे शिबिरैर्युक्तः प्रद्युम्नो यादवेश्वरः ॥  
स्थितोऽभूद्यादवैः साकं देवैरिन्द्र इव प्रभुः ॥२९॥  
इन्द्रनीलो महाराज ज्ञानी माहिष्मतीपतिः ॥  
स्वदूतं प्रेषयामास प्रद्युम्नाय महात्मने ॥३०॥  
प्रद्युम्नराजशिबिरे दूतो गत्वा कृताञ्जलिः ॥  
उवाच वचनं तत्र सर्वेषां शृण्वतां नृप ॥३१॥  
दूत उवाच -  
हस्तिनापुरनाथेन धार्तराष्ट्रेण धीमता ॥  
स्थापितोऽतिबलो वीरो बलिं कस्मै न दास्यति ॥३२॥  
सुयोधनाय चेच्छाभिर्द्रव्यं यच्छति नो बलात् ॥  
योद्धव्यं च भवद्‌भिश्च विफलो हि रणोऽत्र वै ॥३३॥  
श्रीप्रद्युम्न उवाच -  
यथा गयो दूत कलिङ्गराड् यथा  
     तथाभिभूतोऽपि बलिं प्रदास्यति ॥  
नृपं न जानाति महोग्रसेनकं  
     माहिष्मतीशोऽयमतीव राजराट् ॥३४॥  
श्रीनारद उवाच -  
उक्तो दूतस्तदैवाशु गत्वा माहिष्मतीपतिम् ॥  
सभायां कथयामास प्रद्युम्नकथितं वचः ॥३५॥  
यदूनामुद्‌भटं सैन्यं वीक्ष्य माहिष्मतीपतिः ॥  
गजानां पञ्चसाहस्रं हयानां नियुतं शुभम् ॥३६॥  
रथानामयुतं जैत्रं नीत्वा राजा विनिर्गतः ॥  
बलिं ददौ समेत्याशु प्रद्युम्नाय महात्मने ॥३७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
मरुधन्वमालवमाहिष्मतीदेशविजयो नाम षष्ठोऽध्यायः ॥६॥  
  
GO TOP
