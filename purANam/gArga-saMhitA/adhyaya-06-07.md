मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - सप्तमोऽध्यायः  
श्रीकृष्ण-रुक्मिणी-विवाहम् -  
  
श्री नारद उवाच -  
रुक्मिण्या हरणं श्रुत्वा मित्राणां च पराभवम् ।  
प्रतिज्ञामकरोद् रुक्मी शृण्वतां सर्वभुभुजाम् ॥ १ ॥  
अहत्वा समरे कृष्णमप्रत्यूह्य च रुक्मिणीम् ।  
कुण्डिनं न प्रवेक्ष्यामि सत्यमेतद्ब्रवीमि वः ॥ २ ॥  
इत्युक्त्वा कवचं दिव्यं घनमर्बुदनिर्मितम् ।  
शिरस्त्राणं सिन्धुजं च स दधार महोद्‌भटः ॥ ३ ॥  
सौवीरस्य धनुः शालिलाटजं चेषुधिद्वयम् ।  
आदाय म्लेच्छदेशस्य खड्गं चर्म च कौटजम् ॥ ४ ॥  
पेठरस्य महाशक्तिं गुर्ज्जराटभवां गदाम् ।  
परिघं बङ्गजं धृत्वा हस्तत्राणं च कौङ्कणम् ॥ ५ ॥  
बद्धगोधाङ्गुलित्राणः किरीटी रत्नकुण्डलः ।  
रुक्माङ्गदस्तदा रुक्मी युद्धं कर्तुं मनो दधे ॥ ६ ॥  
जैत्रं रथं समारुह्य चञ्चलाश्वनियोजितम् ।  
पृष्ठतोऽन्वगमत्कृष्णं कर्षन्नक्षौहिणीद्वयम् ॥ ७ ॥  
पुनः समागतां दृष्ट्वा सेनां रामो महाबलः ।  
तया युयोध समरे यदुसेनासमन्वितः ॥ ८ ॥  
तिष्ठ तिष्ठेति देवेशं विसृजन्परुषं वचः ।  
सम्प्राप्नोति रथं रुक्मी धनुष्टङ्कारयन्मुहुः ॥ ९ ॥  
त्वरं मुञ्च स्वसारं मे यदि जीवितुमिच्छसि ।  
न चेत्वां सबलं सद्यो नयामि यमसादनम् ॥ १० ॥  
ययातिशापसम्भ्रष्टो गोपालोच्छिष्टभुग्भवान् ।  
जरासन्धभयाद्‌भीतो यवनाग्रात्पलायितः ॥ ११ ॥  
इत्युक्त्वेषुधितः कृष्य बाणं चापे निधाय सः ।  
नियम्य कर्णपर्यन्तं निजघान हरेर्हृदि ॥ १२ ॥  
सन्ताडितोऽपि भगवान् धनुर्ज्यां तस्य नादिनीम् ।  
चिच्छेद सायकेनाशु गरुडः पन्नगीं यथा ॥ १३ ॥  
निधाय शीघ्रं कोदण्डं शिञ्जिनीं स्वर्णभूषिताम् ।  
रुक्मी तु दशभिर्बाणैः सञ्जघान हरिं रणे ॥ १४ ॥  
हरिरेकेन बाणेन शिञ्जिनीसहितं धनुः ।  
चिच्छेद रुक्मिणः सद्यो ज्ञानेनेवागुणामयम् ॥ १५ ॥  
कृष्णो मोघेन बाणेन मध्यतस्तां द्विधाऽकरोत् ।  
रुक्मीं पुनः शतैर्बाणैः सन्तताड मृधे हरिः ॥ १६ ॥  
छिन्नधन्वाऽथ वैदर्भो महाशक्तिं स्फुरत्प्रभाम् ।  
प्राहरद्धरये शक्तिं विज्ञानाय यथा मुनिः ॥ १७ ॥  
तताड गदया तां वै गदाधारी गदाग्रजः ।  
द्विधाभूता महाशक्ति रुक्मेः सूतं जघान ह ॥ १८ ॥  
कौमोदकी गदा गुर्वी पतन्ती वेगधारिणी ।  
तद्‌रथं चूर्णयामास साश्वं शैलं यथा पविः ॥ १९ ॥  
प्राहरद्धरये सोऽपि गदां स्वां भीष्मकात्मजः ।  
चक्रेण चूर्णयामास भगवानपि तां पुनः ॥ २० ॥  
परिघं बङ्गजं नीत्वा रुक्मी रुक्माङ्गदो बली ।  
जघान श्रीहरिं स्कन्धे जगर्ज घनवन्मृधे ॥ २१ ॥  
सन्ताडितोऽपि भगवान् मालाहत इव द्विपः ।  
तेनैव परिघेणापि तं जघान रणाङ्गणे ॥ २२ ॥  
परिघाभिहतो रुक्मी किञ्चिद्व्याकुलमानसः ।  
भर्त्सयन् माधवं ह्याजौ जग्राह खड्गचर्मणी ॥ २३ ॥  
तत् खड्गं चर्मणा छित्वा स्वखड्गं प्राहरद्धरिः ।  
खड्गाग्रेण शिरस्त्राणं कञ्चुकं चिच्छिदे महत् ॥ २४ ॥  
हस्तत्राणोऽपि युगपदे ते छिन्नीकृते मृधे ।  
खड्गमुष्टिकरं दृष्ट्वा रुक्मिणं समुपस्थितम् ॥ २५ ॥  
गृहीत्वा भुजदण्डाभ्यां पातयित्वा महीतले ।  
तस्योपरि हरिः स्थित्वा यथा सिंहो मृगोपरि ।  
शितधारं नन्दकाख्यं खड्गं जग्राह रोषतः ॥ २६ ॥  
दृष्ट्वा भ्रातृवधोद्युक्तं रुक्मिणी भयविह्वला ।  
पतित्वा पादयोर्भर्त्तुरुवाच करुणं सती ॥ २७ ॥  
श्रीरुक्मिण्युवाच -  
अनन्त देवेश जगन्निवास  
     योगेश्वराचिन्त्य जगत्पते त्वम् ।  
हन्तुं न योग्यः करुणासमुद्र  
     मद्भ्रातरं शालभुजं महाभुज ॥ २८ ॥  
श्री नारद उवाच -  
परित्रासैर्विलपतीं दुःखशुष्यन्मुखीं प्रियाम् ।  
रुद्धकण्ठीं सतीं वीक्ष्य न्यवर्त्तत हरिः स्वयम् ॥ २९ ॥  
बद्ध्वा तं कटिबन्धेन खड्गेन शितधारिणा ।  
वपनं श्मश्रुकेशानां चकारार्द्धमुखे हरिः ॥ ३० ॥  
अक्षौहिणीद्वयं जित्वा रामः प्राप्तः ससैनिकः ।  
बद्धं विरूपिणं दीनं रुक्मिणं तु ददर्श ह ॥ ३१ ॥  
विमुच्य बद्धं सदयः प्राह निर्भर्त्सयन् हरिम् ।  
असाध्विदं त्वया कृष्ण कृतं लोकजुगुप्सितम् ॥ ३२ ॥  
हास्य वैशालिभद्राणां न हि चैतादृशं भवेत् ।  
यस्याः सहोदरे मुख्ये विरूपे च त्वया कृते ॥ ३३ ॥  
किं वदिष्यति साऽपि त्वां भ्रातुर्वैरूप्यचिन्तया ।  
मा शोकं कुरु कल्याणि स्वस्था भव शुचिस्मिते ॥ ३४ ॥  
आर्यपुत्रि महाबुद्धे मा शोकं कुरु दुर्मनाः ।  
सर्व कालकृतं मन्ये प्रियमप्रियमेव वा ॥ ३५ ॥  
वायोर्घनावलिरिव वशे यस्याखिलं जगत् ।  
तं कालमीश्वरं विद्धि विष्णुं कलयतां प्रभुम् ॥ ३६ ॥  
अहं ममेति भावोऽयं जगतो बन्धकारणम् ।  
ताभ्यां विरहितो भावो मोक्ष एव न संशयः ॥ ३७ ॥  
सुखदुःखप्रदो नान्यः पुरुषस्यात्मविभ्रमः ।  
मित्रोदासीनरिपवः संसारतमसा कृताः ॥ ३८ ॥  
एवं रामेण देवेन बोधितो भीष्मकात्मजः ।  
वैमनस्यं परित्यज्य रुक्मिणी च ययौ मुदम् ॥ ३९ ॥  
रुक्मी तु ताभ्यामुत्सृष्टो वितथात्ममनोरथः ।  
स्मरन् विरूपकरणं तपसे स मनोऽदधत् ॥ ४० ॥  
वारितो मन्त्रिमुख्यैश्च कुण्डिनं न गतः पुनः ।  
चक्रे भोजकटं नाम निवासाय पुरं परम् ॥ ४१ ॥  
रुक्मिण्या सह गोविन्दः सरामो यदुभिर्वृतः ।  
द्वारकां प्रययौ राजन्नादयञ्जयदुन्दुभीन् ॥ ४२ ॥  
जाते महोत्सवे पुर्य्यां रुक्मिणीं रुचिराननाम् ।  
उपयेमे विधानेन मार्गशीर्षे हरिः स्वयम् ॥ ४३ ॥  
हरेर्विवाहे सति रुक्मिणीपतेः  
     श्रीरुक्मिणी भूषितरुक्ममन्दिरा ।  
पुरन्दरस्यापि यथाऽमरावती  
     द्वारावती पुण्यवती तथा बभौ ॥ ४४ ॥  
भैष्मीविवाहस्य कथां विचित्रां  
     श्रृणोति यः श्रावयते च भक्त्या ।  
इहैव भक्तो विभवेन युक्तः  
     स एव मुक्तिं प्रतियाति मुक्तः ॥ ४५ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
रुक्मिणीविवाहो नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
