मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - सप्तत्रिंशोऽध्यायः  
दैत्यसहायार्थं समागतः भैरवमोहनः -  
  
वज्रनाभिरुवाच -  
कुनन्दने हते ब्रह्मन्बल्वले मूर्च्छिते रणे ॥  
न कृतं तु सहायं वै रुद्रेण करुणात्मना ॥१॥  
कस्मान्न चागतो रुद्रो यज्ञः पूर्णः कथं भवेत् ॥  
कथं विमुक्तस्तुरगस्तन्मे व्याख्यातुमर्हसि ॥२॥  
सौतिरुवाच -  
इति तस्य वचः श्रुत्वा गर्गो ज्ञानवतां वरः ॥  
स्मृत्वा सर्वां कथां ब्रह्मन्नुवाच यदुसत्तम् ॥३॥  
गर्ग उवाच -  
बल्वले मूर्च्छिते राजन्हते शूरे कुनन्दने ॥  
महाकोपं शिवश्चक्रे प्रेरितस्तु सुरर्षिणा ॥४॥  
आरुह्य नन्दिनं क्रुद्धो भक्तरक्षाकरः शिवः ॥  
चन्द्ररेखां वहन्मूर्ध्नि जटाजूटान्तरे नृप ॥५॥  
सर्पहारैर्मुण्डहारैर्भस्मलिप्तो भयङ्करः ॥  
दशबाहुः पञ्चमुखो नेत्रै: पञ्चदशैर्वृतः ॥६॥  
सिंहचर्माम्बरधरो मदमत्तो भयङ्करः ॥  
त्रिशूलपट्टिशधरो धनुर्बाणधरः परः ॥७॥  
कुठारपाशपरिघभिन्दिपालैर्विभूषितः ॥  
सहस्ररविसङ्काशः सर्वभूतगणावृतः ॥८॥  
हन्तुं सर्वान्वृष्णिवरान्कार्ष्णिजप्रमुखान्मृधे ॥  
कैलसादाययौ शीघ्रं चालयन्पृथिवीतलम् ॥९॥  
कोलाहलो महानासीदाकाशे भूतले नृप ॥  
देवदैत्यनराः सर्वे भयं प्रापुश्च विस्मिताः ॥१०॥  
सगणं सपरीवारमागतं वीक्ष्य शङ्करम् ॥  
क्रुद्धं प्रलयकर्तारं भयं प्रापुर्यदूत्तमाः ॥११॥  
अनिरुद्धस्य च मुखं निस्तेजस्कमभूद्‌भयात् ॥  
चकम्पे हृदयं तस्य दुःखितस्य रणाङ्गणे ॥१२॥  
ततः प्रत्याह वचनं निष्ठुरं सर्वयादवान् ॥  
शूलं गृहीत्वा हस्तेन गिरीशः क्रोधपूरितः ॥१३॥  
शङ्कर उवाच -  
अनिरुद्धः कुत्र गतो गतः कुत्र सुनन्दनः ॥  
साम्बादयः कुत्र गता भक्तं हत्वा कुनन्दनम् ॥१४॥  
बल्वलं मूर्च्छितं कृत्वा मद्‌भक्तं दैत्यसत्तमम् ॥  
तस्यानुगान्मृधे हत्वा कुत्र यास्यन्ति वृष्णयः ॥१५॥  
तस्मात्सर्वान्हनिष्यामि मद्‌भक्तानां रिपून्मृधे ॥  
अहं विष्णुर्विधिश्चैते भक्तं रक्षन्ति दुःखतः ॥१६॥  
गर्ग उवाच -  
इत्युदीर्य्यानिरुद्धं स प्रेषयामास भैरवम् ॥  
त्वं हि योद्धुं गच्छ शूर कार्ष्णिजं जयिनं मृधे ॥१७॥  
सुनन्दनं नन्दिनं च प्रेषयामास रोषतः ॥  
गदं च वीरभद्रं वै साम्बं च शिखिवाहनम् ॥१८॥  
भानुञ भृङ्गिणं युद्धे विरूपाक्षः समादिशत् ॥  
यदूंश्च प्रेषयामास भूतप्रेतांस्ततः शिवः ॥१९॥  
ततस्ते रुद्रवचनाद्‌भूतप्रेतविनायकाः ॥  
भैरवाः प्रमथाश्चैव वेताला ब्रह्मराक्षसाः ॥२०॥  
उन्मादाश्चैव कूष्माण्डा आजग्मुः कोटिशो मृधे ॥  
भूतानि जघ्नुश्चाङ्गारैर्यादवाश्च विनायकाः ॥२१॥  
पट्टिशैर्भैरवाः शूलैः खट्वाङ्गैः प्रमथाः किल ॥  
जनानश्वान्गृहीत्वा तु भक्ष्यन्ति ब्रह्मराक्षसाः ॥२२॥  
यातुधानाश्चरर्वयन्तो मनुष्याणां शिरांसि च ॥  
कपालैस्तत्र वेतालाः पिबन्तो रुधिरं रणे ॥२३॥  
पिशाचास्तत्र नृत्यन्ति प्रेता गायन्ति एव हि ॥  
शिरांसि कन्दुकानीव क्षेपयन्तो मुहुर्मुहुः ॥२४॥  
अट्टहासं प्रकुर्वन्तः प्रधावन्त इतस्ततः ॥  
गजान्‌रथांश्चर्वयन्तो दृश्यन्ते रणमण्डले ॥२५॥  
रक्तं पिशाच्यो डाकिन्यः पाययन्त्यः सुतान्मृधे ॥  
मारोदीरिति वादिन्य अक्षीणि च तदाऽमृजन् ॥२६॥  
उन्मादाश्चैव कूष्माण्डा निर्माय मुण्डकैः स्रजः ॥  
संयच्छन्ति महेशाय शूराणां स्वर्गगामिनाम् ॥२७॥  
हाहाकारस्तदैवासीद्यदुसैन्ये नृपेश्वर ॥  
दुद्रुवन्तो भयादश्वा धावन्तस्तत्र दन्तिनः ॥२८॥  
वीराः प्रपतिता युद्धे गता मृत्युं सहस्रशः ॥  
दृष्ट्वा चेत्थं गणबलं दीप्तिमान्माधवात्मजः ॥२९॥  
चापे निधाय विशिखान्मुमुचे परमाद्‌भुतम् ॥  
ते शरा विविशुस्तिग्मा भूतप्रेतविनायकान् ॥३०॥  
कोटिशः कोटिशो राजन्यथारण्यं शिखण्डिनः ॥  
ततश्च दुद्रुवुर्भिन्नाः सर्वे भूतगणाः शरैः ॥३१॥  
केचिन्निपतिता युद्धे केचिद्वै निधनं गताः ॥  
न हताश्च शरैः केऽपि पतिताः पूर्वमेव च ॥३२॥  
पलायिते प्रेतगणे भैरवः क्रोधपूरितः ॥  
त्रिशूली सारमेयस्थ आजगाम कृतान्तवत् ॥३३॥  
तं दृष्ट्वा कालरूपं च भैरवं तु भयङ्करम् ॥  
न कोऽपि युयुधे तेनानिरुद्धो युयुधे नृप ॥३४॥  
अनिरुद्धः पञ्चशरैस्तताड भैरवं मृधे ॥  
स चापि परिघेणापि बभञ्ज तद्‌रथं वरम् ॥३५॥  
सोऽप्यन्यं रथमारुह्य सज्जं कृत्वा धनुर्दृढम् ॥  
तताड दशभिर्बाणै रौद्रं मायाविनं मृधे ॥३६॥  
तैर्बाणैर्निहतः सोऽपि किञ्चित्कश्मलतां गतः ॥  
त्रिशूलं त्रिशिखं तस्मै चिक्षेप ज्वलनप्रभम् ॥३७॥  
शूलं समागतं दृष्ट्वा बाणैश्चिच्छेद कार्ष्णिजः ॥  
छिन्नं स्वीयं त्रिशूलं वै दृष्ट्वा रुद्रसुतो बली ॥३८॥  
ससृजे मायया तत्र मुखादनलमेव च ॥  
तेनाग्निना जज्वलुश्च मही वृक्षा दिशो दश ॥३९॥  
पदातीनां रथानां च हयानां दन्तिनां तथा ॥  
जज्वलुश्च शरीराणि मुञ्जपुष्पप्रतूलवत् ॥४०॥  
केचित्प्रज्वलिता वीराः केचिद्वै भस्मतां गताः ॥  
अग्निना पूरितं सैन्यं कृष्णं केचित्स्मरन्ति हि ॥४१॥  
सेनां भयातुरां दृष्ट्वानिरुद्धो धन्विनां वरः ॥  
दधार विशिखं चापे ज्ञात्वा मायां विनिर्मिताम् ॥४२॥  
मन्त्रयित्वा च मन्त्रेण पर्जन्यास्त्रेण सायकम् ॥  
मुमोच गगने शीघ्रं स्मरन्कृष्णपदाम्बुजम् ॥४३॥  
शरे मुक्ते समागत्य मेघाः प्रववृषुर्जलम् ॥  
अग्निः शान्तिं गतो राजन्यथा प्रावृट् तथा बभौ ॥४४॥  
शिखण्डिनः कोकिलाश्च चातकाः सारसादयः ॥  
मण्डूकाद्याश्च प्रजगुरिन्द्रगोपा विरेजिरे ॥४५॥  
पुरन्दरस्य चापेन सौदामिन्या बभौ नभः ॥  
प्रयासं निष्फलं दृष्ट्वा भैरवो भैरवं रवम् ॥४६॥  
चकार स्वमुखेनापि सर्वेषां त्रासयन्मनः ॥  
ननाद तेन ब्रह्माण्डं सप्तलोकैर्बिलैः सह ॥४७॥  
विचेलुर्दिग्गजास्तारा राजद्‌भूखण्डमण्डलम् ॥  
तदैव बधिरीभूता बभूवुः पतिता नराः ॥४८॥  
पुनश्च भैरवः क्रुद्धो हस्तं हस्तेन पीडयन् ॥  
निष्पिषन्नधरं दन्तैर्लेलिहानः स्वजिह्वया ॥४९॥  
नेत्राभ्यां रक्तवर्णाभ्यां पश्यन्सर्पैर्विभूषितः ॥  
जग्राह परशुं तीक्ष्णं तृणीकृत्य यदूत्तमम् ॥५०॥  
तदैव जृम्भणास्त्रेणानिरुद्धो रणकोविदः ॥  
भैरवं मोहयामास श्रीकृष्ण इव शङ्करम् ॥५१॥  
तेनास्त्रेण रणे राजन्ननिरुद्धस्य पश्यतः ॥  
पपात भूतले रौद्रो जृम्भितो निद्रितोऽभवत् ॥५२॥  
इति श्रीगर्गसंहितायां हयमेधखण्डे  
भैरवमोहनं नाम सप्तत्रिंशोऽध्यायः ॥३७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
