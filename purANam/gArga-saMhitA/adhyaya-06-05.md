मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - पञ्चमोऽध्यायः  
अन्तःपुरतः भवानीपूजनार्थं रुक्मिण्याः बहिर्गमनम् -  
  
श्रीनारद उवाच -  
ध्यायन्ती कृष्णपादाब्जं भैष्मी कमललोचना ।  
मोघं वा मनुते वार्तां मेघश्याममचिन्तयत् ॥ १ ॥  
रुक्मिण्युवाच -  
अहो त्रियामान्तरितो विवाहो  
     ममैव नागच्छति कृष्णचन्द्रः ।  
न वेद्मि किं कारणमत्र धात-  
     र्नावर्ततेऽद्यापि च भूमिदेवः ॥ २ ॥  
यदूत्तमो देववरो ममैष  
     दृष्ट्वा हि किञ्चित्कलुषं विधातः ।  
कृतोद्यमो नूनमतीव हस्त-  
     ग्राहे न चागच्छति किं करोमि ॥ ३ ॥  
हा दुर्भगायाश्च न मे विधाता  
     न सानुकूलः किल चन्द्रमौलिः ।  
न चैकदन्तो विमुखा च गौरी  
     गावो हि विप्राश्च न सानुकूलाः ॥ ४ ॥  
श्रीनारद उवाच -  
एवं विचिन्तयन्ती सा भैष्मी गेहाट्टभूमिषु ।  
परिभ्रमन्ती श्रीकृष्णं पश्यन्ती गृहशेखरात् ॥ ५ ॥  
तदैव तस्या वामङ्गमस्फुरत्प्रतिभाषणम् ।  
तेन प्रसन्ना श्रीभैष्मी कालज्ञा सर्वमङ्गला ॥ ६ ॥  
कृष्णप्रणोदितो विप्रः सद्यश्चागतवांस्तदा ।  
श्रीकृष्णागमनं तस्यै शनैः सर्वं शशंस ह ॥ ७ ॥  
ततः प्रसन्ना श्रीभैष्मी तदङ्घ्र्यो प्रणिपत्य सा ।  
प्राह त्वद्वंशतो विप्र न यास्यामि वचो मम ॥ ८ ॥  
श्रुत्वागतौ रामकृष्णौ विवाहप्रेक्षणोत्सुकौ ।  
भीष्मको निर्गतो नेतुं ब्राह्मणैस्तत्प्रभाववित् ॥ ९ ॥  
भृशं मङ्गलपात्रेषु गन्धाक्षतयुतेषु च ।  
वासोरत्नचयं धृत्वा गीतवादित्रमङ्गलैः ॥ १० ॥  
कोटिशो मधुपर्काणां कुम्भव्यूहान् विधाय च ।  
पूजयित्वाऽथ विधिवद्‌रामकृष्णौ परेश्वरौ ॥ ११ ॥  
अहो चास्मै न दत्तेयं इति खिन्नमनाः परम् ।  
आनन्दने वने स्थाप्य नत्वा स्वग्हमाययौ ॥ १२ ॥  
श्रुत्वाऽऽगतं श्रीवसुदेवनन्दनं  
     त्रैलोक्यलावण्यनिधिं परेश्वरम् ।  
आगत्य नेत्राञ्जलिभिः पुरौकसः  
     पपुः परं तन्मुखपङ्कजामृतम् ॥ १३ ॥  
अस्यैव भार्या भवितुं हि रुक्मिणी  
     योग्याऽस्ति नान्येऽत्यवदन्पुरौकसः ।  
दत्वा स्वपुण्यानि विवाहहेतवे  
     श्रीकृष्णलावण्यकलानिबन्धकाः ॥ १४ ॥  
कदापि साक्षाच्छ्वशुरस्य मन्दिरं  
     समागतं चैवमहो वयं जनाः ।  
द्रक्ष्याम आरात्कृतकृत्यतां तदा  
     व्रजेम लोके बहुजीवितेन किम् ॥ १५ ॥  
वदत्सु लोकेषु च भीष्मकन्यका-  
     ऽद्रिकन्यकापूजनहेतवे नृप ।  
अन्तःपुरात्सर्वसखीसमन्विता  
     विनिर्ययौ कृष्णगृहीतमानसा ॥ १६ ॥  
भेरीमृदङ्गैर्बहुदुन्दुभिस्वनैः  
     सुगायकैर्बन्दिजनैश्च मागधैः ।  
वाराङ्गना नृत्यमनोज्ञभावै-  
     र्जयेत्यभून्मङ्गलशब्द उच्चकैः ॥ १७ ॥  
कोटीन्दुबिम्बद्युतिमादधानां  
     बालार्कताटङ्कधरां श्रियं ताम् ।  
सितातपत्रव्यजनैः स्फुरद्‌भिः  
     सुचामरैः पार्श्वगणः सिषेवे ॥ १८ ॥  
कोशाद्विनिष्कृष्य शितासिलक्षं  
     पदातयो वीरजना इतस्ततः ।  
तथाऽश्वगा वै रथिनो गजस्थिताः  
     समुद्यतास्त्रा जुगुपुर्विदूरतः ॥ १९ ॥  
देवीमठं प्राप्य सुचत्वरे स्थिता  
     शान्ता शुचिर्धौतकराङ्घ्रिपङ्कजा ।  
गत्वा सम्मीपं यतवाक् कृताञ्जलि-  
     र्भेजे भवानीं भवभीतिहारिणीम् ॥ २० ॥  
दुर्गे स्वसन्तानयुते शिवे शुभे  
     नमामि तुभ्यं सततं भवानि ते ।  
भूयात्पतिर्मे भगवान्परेश्वरः  
     श्रीकृष्णचन्द्रः प्रकृतेः परः स्वयम् ॥ २१ ॥  
एवं शुभे मा वद कृष्णानाम  
     चैद्यं समुद्दिश्य वरं गृहाण ।  
इत्थं वदन्तीषु सखीषु भैष्मी  
     भूयो भवानीभवने जगाद ॥ २२ ॥  
अजानतीयं तव चाम्ब बाला  
     तथा वदन्तीषु सखीषु भैष्मी ।  
गन्धाक्षतैर्धूपविभूषणाद्यैः  
     स्रङ्‌माल्यदीपावलिभोगवस्त्रैः ॥ २३ ॥  
अपूपताम्बूलफलेक्षुभिश्च  
     भेजे भवानीं परया च भक्त्या ।  
नत्वाऽथ तां वा बहुभूषणाद्यैः  
     सम्पूज्य सौभाग्यवतीर्ननाम ॥ २४ ॥  
सर्वाः स्त्रियताः प्रददुर्वराणि  
     सुमङ्गलाशीर्वचनानि तस्यै ।  
रुपं सदा ते शतरुपया समं  
     शीलं सदा शैलसुतासमं प्रभौ ॥ २५ ॥  
शुश्रूषणं भर्तुररुन्धतीसमं  
     क्षमा हि भूयाज्जनकात्मजासमा ।  
सौभाग्यमेवं तव दक्षिणासमं  
     सुवैभवं भीष्मसुते शचीसमम् ।  
सरस्वती ते च सरस्वतीसमा  
     भक्तिः पतौ स्याच्च सतां हरौ यथा ॥ २६ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
रुक्मिणीनिर्गमनं नाम पञ्चमोऽध्यायः ॥ ५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
