मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - द्वादशोऽध्यायः  
प्रद्युम्नस्य अगस्त्यात् उपदेशप्रार्थना -  
  
श्रीनारद उवाच -  
  
अर्णवं दक्षिणं स्नात्वा प्रद्युम्नो यादवाधिपः ॥  
उशीनरांस्ततो जेतुमाजगाम बलैः सह ॥१॥  
कोटिशः कोटिशो गावो यत्र देशे चरन्ति हि ॥  
गोपालमण्डलैर्युक्ता व्रजन्त्यो भव्यमूर्तयः ॥२॥  
औशीनराः क्षीरपाना गौरवर्णा मनोहराः ॥  
हय्यङ्गवीनमादाय ते ययुः कार्ष्णिसम्मुखे ॥३॥  
तैः पूजितः शम्बरारिर्ददौ तेभ्यो महाधनम् ॥  
गजान् रथान् हयान् रत्नवस्त्रभूषादि हर्षितः ॥४॥  
चम्पावती नाम पुरी मणिरत्नसमन्विता ॥  
विराजते यत्र नृपैः सर्पैर्भोगवती यथा ॥५॥  
चम्पावतीपतिर्वीरो नाम्ना हेमाङ्गदो नृपः ॥  
नीत्वा बलिं समेत्याशु श्रीकार्ष्णिं प्रणनाम ह ॥६॥  
तस्मै तुष्टः शम्बरारिर्मालां किञ्जल्किनीं ददौ ॥  
सहस्रदलशोभाढ्यं पद्मं दिव्यं ददौ पुनः ॥७॥  
अथ कार्ष्णिर्महाबाहुः स्वसैन्यपरिवारितः ॥  
विदर्भान्प्रययौ धन्वी दुन्दुभीन्नादयन्मुहुः ॥८॥  
भीष्मकः कुण्डिनपतिरागतं रुक्मिणीसुतम् ॥  
आनीय पूजयामास ससैन्यं बहुभिर्धनैः ॥९॥  
मातामहं ततो नत्वा रुक्मिणीनन्दनो बली ॥  
कुन्तदेशांश्च दरदान्प्रययौ यादवेश्वरः ॥१०॥  
मलयाचलपाटीरवायुभिः परिसेवितः ॥  
श्रीखण्डकेतकीपुष्पगन्धाक्ते मलयाचले ॥११॥  
अगस्त्यं मुनिशार्दूलं पीताब्धिं स ददर्श ह ॥  
कृताञ्जलिपुटः कार्ष्णिर्नमस्कृत्य महामुनिम् ॥  
स्थितोऽभूदुटजे साक्षादाशीर्भिरभिनन्दितः ॥१२॥  
श्रीप्रद्युम्न उवाच -  
दृश्यं पदार्थ तु जगत्सत्यवद्वर्तते कथम् ॥  
मुक्तो ब्रह्मांशको भूत्वा बद्ध्यतेऽयं कथं गुणैः ॥१३॥  
एतत्प्रश्नं मम ब्रूहि नितरां मुनिसत्तम ॥  
त्वं सर्वविद्दिव्यचक्षुः सर्वब्रह्मविदां वरः ॥१४॥  
अगस्त्य उवाच -  
त्वं साक्षात्कृष्णचन्द्रस्य परिपूर्णतमस्य च ॥  
पुत्रोऽसि पृच्छसे मां वै लीलामात्रमिदं वचः ॥१५॥  
लोकसङ्ग्रहमेवार्थं कुर्वन्देवो हरिर्यथा ॥  
तथा नृणां च कल्याणं कुर्वन्विचरसि प्रभो ॥१६॥  
यथा सत्यस्य सूर्यस्य बिम्बं वारिषु सत्यवत् ॥  
दृश्यते सत्यवद्दृश्यं प्रधानपरयोस्तथा ॥१७॥  
काचे मुखं गुणे सर्पं सैकते जीवनं यथा ॥  
तथायं सन्देहगुणैर्बद्ध्यते प्रेक्षता स्वयम् ॥१८॥  
प्रद्युम्न उवाच -  
कथं न बद्ध्यते देही येनोपायेन तद्वद ॥  
वैराग्येण दृढेनापि ब्रूहि ब्रह्मविदां वर ॥१९॥  
अगस्त्य उवाच -  
विवेकं यः समाश्रित्य भजेद्ब्रह्म सनातनम् ॥  
मनोमयं जगन्मत्त्वा स व्रजेत्परमं पदम् ॥२०॥  
जन्ममृत्यू शोकमोहौ जराबालयुवादयः ॥  
अहं मदो व्याधिभयं दुःखं शोकः क्षुधा रतिः ॥२१॥  
आधिर्भयं तस्य राजन्न भवेत कदाचन ॥  
आत्मा निरीहो ह्यतनुः सर्वतश्चानहङ्कृतिः ॥  
शुद्धो गुणाश्रयः साक्षात्परो निष्कल आत्मदृक् ॥२२॥  
ज्ञानात्मकः सदा पूर्णो विदितो यो मुनीश्वरैः ॥  
तं ब्रह्म परमात्मनं ज्ञात्वायं विचरेत्सुखी ॥२३॥  
अस्मिञ्छयाने जागर्ति सर्वं पश्यति यः पुमान् ॥  
नायं तं वेत्ति पश्यन्तं न पश्यति कदाचन ॥२४॥  
नभोऽग्निपवनाः कोष्ठकाष्ठप्रोद्‌गतरेणुभिः ॥  
न सज्जन्ते गुणैर्ब्रह्म वर्णश्च स्फटिको यथा॥२५॥  
लक्षणाभिर्ध्वनिव्यङ्ग्यैर्ज्ञायते न कदाचन ॥  
कुतस्तु लौकिकैर्वाक्यैस्तस्मै श्रीब्रह्मणे नमः ॥२६॥  
केचित्कर्म वदन्त्येनं केचित्कालं तथाऽपरे ॥  
कर्तारं योगमपरे साङ्ख्यं ब्रह्म वदन्ति कम् ॥२७॥  
केचित्तं परमात्मानं वासुदेवं वदन्ति के ॥  
प्रत्यक्षेणानुमानेन निगमेनात्मसंविदा ॥२८॥  
विचार्य तद्ब्रह्म परं निःसङ्गो विचरेदिह ॥  
यथाम्भसा प्रचलता तरवोऽपि चला इव ॥२९॥  
चक्षुषा भ्राम्यमाणेन दृश्यते चलतीव भूः ॥  
तथा गुणानां भ्रमणो भ्रमता मनसा यतः ॥३०॥  
भ्राम्यमाणः सदा राजन्करेणालातचक्रवत् ॥  
करिष्यामि करोमीति ममेदं तव चाब्रुवन् ॥  
त्वमहं च सुखी दुःखी सदाज्ञानविमोहितः ॥३१॥  
सत्वं रजस्तम इति प्रकृतेर्नात्मनो गुणाः ॥  
तैरिदं जगदाव्याप्तमोतप्रोतपटं यथा ॥३२॥  
ऊर्ध्वं गच्छन्ति सत्वस्था मध्ये तिष्ठन्ति राजसाः ॥  
जघन्यगुणवृत्तिस्था अधो गच्छन्ति तामसाः ॥३३॥  
अन्धकारे गुणात्कार्ष्णे सर्पबुद्धिर्भवेद्यथा ॥  
आरान्मरीचिकां वारि तथेदं मन्यते जगत् ॥३४॥  
गतागतं सुखं विद्धि यथा मण्डलवर्तिनाम् ॥  
तथा नॄणां च तद्दुःखं यथा नरकवासिनाम् ॥  
घनावलिर्देहगुणा अहोरात्रमृतेर्यथा ॥३५॥  
यथा सार्थं तथा दृश्यं न किञ्चित्सर्वदैव हि ॥  
पक्षे जाते यथा नीडात्पारे याते यथोडुपात् ॥३६॥  
ज्ञाने प्राप्ते तथा लोकाद्दर्पणात्किं प्रयोजनम् ॥  
तथा मार्गं निधायाशु विचरेत्समदृङ्‌मुनिः ॥३७॥  
यथेन्दुरुदपात्रेषु यथाऽग्निः काष्ठसञ्चये ॥  
तथैको भगवान्साक्षात्परमात्मा व्यवस्थितः ॥३८॥  
घटे मठे यथाऽऽकाशो वर्ततेऽन्तर्बहिर्महान् ॥  
तथा परात्मा निर्लिप्तो देहिषु स्वकृतेषु च ॥३९॥  
यः कृष्णभक्तः शान्तात्मा ज्ञाननिष्ठो विरागवान् ॥  
तं न स्पृशन्तीह गुणाः कानीव बिसिनीदलम् ॥४०॥  
ज्ञानी सदानन्दमयो बालवद्विचरेत्तनुम् ॥  
न पश्यति धृतं वासो मदिरामदमत्तवत् ॥४१॥  
सूर्योदये यथा वस्तु गृहे राजन् प्रदृश्यते ॥  
दूरीकृत्य तथाज्ञानं साक्षात्तत्त्वं ततो बृहत् ॥४२॥  
यथेन्द्रियं पृथग्द्वारैरर्थो बहुगुणाश्रयः ॥  
नानेयते तथा ब्रह्म वाचिभिः शास्त्रवर्त्मभिः ॥४३॥  
परं पदं वदन्त्येतत्केचिद्वै वैष्णवं नृप ॥  
केचिद्वै व्याप्य वैकुण्ठं शान्तं केऽपि ततः परम् ॥४४॥  
कैवल्यं तद्ब्रह्म केचित्परमं धाम चाव्ययम् ॥  
अक्षरं च परां काष्ठां गोलोकं प्रकृतेः परम् ॥४५॥  
केचिन्निकुञ्जं विशदं वदन्तीह पुराविदः ॥  
ज्ञानवैराग्यभक्तिभ्यः प्राप्नोतीह न चान्यतः ॥४६॥  
श्रीकृष्णचण्द्रस्य हरेः परस्य  
     कैवल्यनाथस्य परात्परस्य ॥  
व्रजेत्पदं श्रीपुरुषोत्तमस्य  
     यत्प्राप्य भक्तो न निवर्ततेऽथ ॥४७॥  
श्रीनारद उवाच -  
इति भागवतं ज्ञानं श्रुत्वा कार्ष्णिर्महामुनिम् ॥  
अगस्त्यं पूजयामास भक्त्या नत्वा कृताञ्जलिः ॥४८॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
उशीनरविदर्भकुन्तदरददेशविजये अगस्त्यकार्ष्णिज्ञानप्रस्तावो नाम द्वादशोऽध्यायः ॥१२॥  
  
GO TOP
