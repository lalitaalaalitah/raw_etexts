मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुस्त्रिंशोऽध्यायः  
दैत्य-यादव-युद्धवर्णनम् -  
  
गर्ग उवाच -  
अथ वै बल्वलः पुत्रं रोहयित्वा रथे मुदा ॥  
तेन सार्द्धं ससैन्यस्तु युद्धार्थं प्रययौ त्वरम् ॥१॥  
नानाशस्त्रधराः सर्वे नानावाहनसंस्थिताः ॥  
नाना कञ्चुकसंयुक्ता नानारुपा भयङ्कराः ॥२॥  
गजेन्द्रसदृशाः पुष्टा मृगेन्द्रसमविक्रमाः ॥  
कम्पयतश्च पृथिवीं वृष्णीनां सम्मुखे ययुः ॥३॥  
तानागतान्बहून्दैत्याननिरुद्धस्तु शङ्कितः ॥  
रक्षणार्थं च सर्वेषां चक्रव्यूहमकल्पयत् ॥४॥  
सर्वतो यादवाः शूराः सर्वशस्त्रधराः किल ॥  
गजै रथैस्तुरङ्गैश्च बभूवुः परिमण्डिताः ॥५॥  
तेषां मध्ये स्थिता राजन्निन्द्रनीलादयो नृपाः ॥  
अक्रूरकृतवर्माद्यास्तेषां मध्ये स्थिताः शुभाः ॥६॥  
तेषां मध्ये च राजेन्द्र गदाद्याः कृष्णभ्रातरः ॥  
तेषां मध्ये महावीराः साम्बादीप्तिमदादयः ॥७॥  
चक्रव्यूहं विनिर्माय चेदृशं तत्र भूपते ॥  
तन्मध्ये कार्ष्णिपुत्रस्तु दंशितः संस्थितोऽभवत् ॥८॥  
बभूव तुमुलं युद्धं तत्र सिन्धुतटे नृप ॥  
यदुभिर्दानवानां च ह्यब्धीनामब्धिभिर्यथा ॥९॥  
रथिनो रथिभिस्तत्र गजवाहा गजैः सह ॥  
अश्ववाहैरश्ववाहा वीरा वीरैः परस्परम् ॥१०॥  
युयुधुस्तीक्ष्णबाणैश्च खड्गचर्मगदर्ष्टिभिः ॥  
पाशैः परश्वधै राजञ्छतघ्नीभिर्भुशुण्डिभिः ॥११॥  
हन्यमानाश्च यदुभिर्बल्वलस्य च सैनिकाः ॥  
सर्वे स्वं स्वं रणं त्यक्त्वा दुद्रुवुस्ते भयान्विताः ॥१२॥  
रुरोध गगनं सूर्यं सैन्यपादरजो भृशम् ॥  
अन्धकारे महादैत्या रणात्सर्वे पराङ्मुखाः ॥१३॥  
केचिन्निपतिताः कूपे केचिद्‌गर्ते ह्यधोमुखाः ॥  
केचित्तडागे वाप्यां वै यदूनां सायकैर्हताः ॥१४॥  
ततो दृष्ट्वा बलं भग्नं बल्वलो रोषपूरितः ॥  
चतुर्भिर्मन्त्रिणां पुत्रैः स्वपुत्रेणाजगाम ह ॥१५॥  
अनिरुद्धो बल्वलेन तत्रायुद्ध्यन्महामृधे ॥  
दुर्नेत्रेण बृहद्वाहुर्दुर्मुखेनारुणो बली ॥१६॥  
न्यग्रोधो दुःस्वभावेन दुर्मदेन कविस्तथा ॥  
कुनन्दनेन सङ्ग्रामे कृष्णपुत्रः सुनन्दनः ॥१७॥  
एवं बभूव सङ्ग्रामो देवविस्मयकारकः ॥  
प्रगतास्तत्र राजेन्द्र सर्वे कार्तिकवासराः ॥१८॥  
बल्वलः कुपितो राजन्धनुष्टङ्कारयन्मुहुः ॥  
इन्द्रनीलं त्रिभिर्बाणैः षड्‌भिर्हेमाङ्गदं मृधे ॥१९॥  
अनुशाल्वं च दशभिरक्रूरं दशभिस्तथा ॥  
गदं द्वादशभिर्बाणैर्युयुधानं च पञ्चभिः ॥२०॥  
पञ्चभिः कृतवर्माणमुद्धवं दशभिः शरैः ॥  
कार्ष्णिजं शतबाणैश्च विव्याध समरेऽसुरः ॥२१॥  
तच्छरैः सरथाः सर्वे बभ्रमुर्घटिकाद्वयम् ॥  
तुरगाः पञ्चतां प्राप्ताश्चूर्णीभूता रथा रणे ॥२२॥  
तद्धस्तलाघवं दृष्ट्वा यादवा विस्मयं गताः ॥  
रथानारुरुहुः सर्वेऽनिरुद्धाद्याश्च मानद ॥२३॥  
बल्वलोऽपि ययौ राजन्नन्यान्वीरान्विलोकितुम् ॥  
अनिरुद्धस्ततः प्राह क्रोधादरुणलोचनः ॥२४॥  
तिष्ठ तिष्ठ ममाग्रेऽद्य दर्शयित्वा पराक्रमम् ॥  
कुत्र यास्यसि हे दैत्य पश्य मन्निशिताञ्छरान् ॥२५॥  
इति तस्य वचः श्रुत्वा युवराजः कुनन्दनः ॥  
उवाच वचनं शीघ्रं बल्वलस्य च पश्यतः ॥२६॥  
राजपुत्र उवाच -  
दैत्येन्द्रं च रणे द्रष्टुं त्वं च नार्हसि कार्ष्णिज ॥  
तस्मान्मदीयं च बलं पूर्वं पश्य मृधाङ्गणे ॥२७॥  
अनिरुद्ध उवाच -  
त्वं बालोऽसि दैत्यपुत्र युद्धं कर्तुं च नार्हसि ॥  
तस्माच्च स्वगृहं गत्वा क्रीडनं कुरु कृत्रिमैः ॥२८॥  
राजपुत्र उवाच -  
अत्र पश्य महावीरैर्बालस्य मम क्रीडनम् ॥  
गृहे यदि करिष्यामि तत्र कोऽपि न पश्यति ॥२९॥  
इत्युक्त्वा चण्डकोदण्डे दधार शतसायकान् ॥  
तताड कार्ष्णीजं तैश्च रथस्थं दर्शयन्बलम् ॥३०॥  
तैर्बाणैः सरथः सोऽपि ससूतः सतुरङ्गमः ॥  
विभ्रमन्नभमार्गेण पपात कपिलाश्रमे ॥३१॥  
हाहाकारस्तदैवासीदनिरुद्धे गते सति ॥  
ततः क्रुद्धाश्च तं हन्तुं साम्बाद्या आययुर्मृधे ॥३२॥  
आगतांस्तान्बहून्दृष्ट्वा युवराजः प्रहर्षितः ॥  
साम्बं च दशभिर्बाणैः पञ्चभिश्च मधुं तथा ॥३३॥  
बृहद्बाहुं त्रिभिर्बाणैश्चित्रभानुं च पञ्चभिः ॥  
वृकं च दशभिर्युद्धे सप्तभिश्चारुणं शरैः ॥३४॥  
पञ्चभिः सङ्ग्रामजितं सुमित्रं च त्रिभिः शरैः ॥  
दीप्तिमन्तं त्रिभिर्बाणैर्भानुं च दशभिर्मृधे ॥३५॥  
वेदबाहुं पञ्चभिश्च पुष्करं सप्तभिः शरैः ॥  
अष्टभिः श्रुतदेवं च सम्मुखस्थं सुनन्दनम् ॥३६॥  
विंशत्या सायकैस्तीक्ष्णैर्विरूपं दशभिस्तथा ॥  
चित्रबाहुं च नवभिर्न्यग्रोधं दशभिः शरैः ॥३७॥  
कविं च नवभिर्बाणैस्तताड प्रधने बली ॥  
शङ्खं दघ्मौ मुदायुक्तो नन्दमानी कुनन्दनः ॥३८॥  
तद्बाणैर्विभ्रमन्तश्च सरथाः सतुरङ्गमाः ॥  
पेतुः केचिद्योजने च पञ्चक्रोशे द्वियोजने ॥३९॥  
हाहाकारे तदा याते सेनायां नृपसत्तम ॥  
रुरुदुर्यादवाः सर्वे रामकृष्णेति वादिनः ॥४०॥  
तदा गदादयः सर्वे मुञ्चन्तो निशिताञ्छरान् ॥  
इन्द्रनीलादयश्चैव ह्याजग्मुः क्रोधपूरिताः ॥४१॥  
दृष्ट्वा समागतान् वीरान्‌राजपुत्रो महाबलः ॥  
विव्याध सायकैः सर्वे ह्यभूवन्मूर्च्छिता रणे ॥४२॥  
तत्पश्चाद्यादवाञ्छूरान्बाणौघैर्बल्वलात्मजः ॥  
तताड तच्छरै राजन्बहवः पञ्चतां गताः ॥४३॥  
सङ्ग्रामे तस्य बाणौघै रुधिराणां नदी ह्यभूत् ॥  
हस्तिनो यत्र मग्नाश्च सजीवास्ते म्रियन्ति च ॥४४॥  
हाहाकारस्तदैवासीत्सेनायां च नभस्तले ॥  
महेन्द्रवरुणाद्याश्च भयं प्रापुश्च विस्मिताः ॥४५॥  
जयं दृष्ट्वासुरा सर्वे बभूवुर्मुदिताननाः ॥  
गर्ग उवाच -  
अथ वै मूर्च्छितं दृष्ट्वानिरुद्धं कपिलो मुनिः ॥४६॥  
हतयानं निपतितं शरनिर्भिन्नवक्षसम् ॥  
चकार तं तु चैतन्यं हस्तेन तपसा मुनिः ॥४७॥  
ततः सोऽपि समुत्थाय सिद्धं नत्वा यदूत्तमः ॥  
सेतुमार्गेणाजगाम यदून्सर्वान्प्रहर्षयन् ॥४८॥  
अथान्यं रथमारुह्य प्रतिशार्ङ्गधरो बली ॥  
निचखान शरं चैकं राजपुत्ररथे रुषा ॥४९॥  
स शरस्तद्‌रथं नीत्वा ससूतं सतुरङ्गमम् ॥  
चतुर्मुहूर्तपर्यन्तं भ्रामयामास चाम्बरे ॥५०॥  
ततश्च ददृशुः सर्वे दानवाश्चैव वृष्णयः ॥  
गगने विभ्रमन्तं वै सरथं च कुनन्दनम् ॥५१॥  
अथ साम्बादयो वीरा रथानारुह्य वेगतः ॥  
अनुशाल्वादयश्चैवाजग्मुः सर्वे धनुर्धराः ॥५२॥  
इति श्रीगर्गसंहितायां हयमेधखण्डे  
दैत्ययादवयुद्धवर्णनं नाम चतुस्त्रिंशोऽध्यायः ॥३४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
