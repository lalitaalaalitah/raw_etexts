मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - षष्ठोऽध्यायः  
रुक्मिणीहरणप्रसङ्गे राजगणेभ्यः सह युद्धं तथा विजयम् -  
  
श्रीनारद उवाच -  
इत्थं विप्रबन्धूनां सदाशीर्भिरभिनन्दिता ।  
देवीं पुनर्विप्रवधूः प्रणनाम मुहुर्मुहुः ॥ १ ॥  
त्यक्त्वा मुनिव्रतं भैष्मी गिरजागृहतस्ततः ।  
सहालिभिः सखीभिश्च निश्चक्राम शनैः शनैः ॥ २ ॥  
कोटिचन्द्रप्रतीकाशां भैष्मीं कमललोचनाम् ।  
अकस्माद्ददृशुर्वीराः सुनिधिं निर्धना यथा ॥ ३ ॥  
आश्वारूढाश्च रथिनो गजिनश्च पदातयः ।  
समागता रक्षिणस्ते मुमुहुर्वीक्ष्य रुक्मिणीम् ॥ ४ ॥  
तदपाङ्गस्मितैस्तीक्ष्णैः बाणैः कामधनुश्च्युतैः ।  
उज्झितास्त्रा निपेतुः कावर्दिताः सैनिकास्तदा ॥ ५ ॥  
रथेन वायुवेगेन घण्टामञ्जीरनादिना ।  
नैःश्रेयसम्भवैरश्वैर्युतेनातिपताकिना ॥ ६ ॥  
शीघ्रं स्वसैन्यसङ्घट्टात्तत्सैन्यं संविदारयत् ।  
वायुर्यथा पद्मवनं हरिर्दारुकसारथिः ॥ ७ ॥  
स्त्रीकदम्बकमेत्याशु पश्यतां द्विषतां प्रभुः ।  
समारोप्य रथं भैष्मीं तार्क्ष्यपुत्रः सुधामिव ॥ ८ ॥  
देवानां पश्यतां राजन् राजकन्यां जहार ह ।  
दिव्यं शस्त्रोत्तमं शार्ङ्गं धनुष्टङ्कारयन्मुहुः ॥ ९ ॥  
ततो वेगेन महता स्वसैन्यं चागते हरौ ।  
देवदुन्दुभयो नेदुर्यदुदुन्दुभयस्तदा ॥ १० ॥  
सिद्धाश्च सिद्धकन्याश्च श्रीकृष्णस्य रथोपरि ।  
हर्षिता ववृषुर्देवाः पुष्पैर्नन्दनसम्भवै ॥ ११ ॥  
ततो ययौ जयारावैः शनै रामयुतो हरिः ।  
श्रृगालसङ्घमध्याच्च केसरी भागहृद्यथा ॥ १२ ॥  
तदा कोलाहले जाते रुमिणीहरणे सति ।  
बभूव रक्षकाणां च शस्त्राशस्त्रि परस्परम् ॥ १३ ॥  
जरासन्धवशाः सर्वे मानिनो नृपसत्तमाः ।  
न सेहिरे स्वाभिभवं परं जातं यशःक्षयम् ॥ १४ ॥  
अहो धिगस्मान्स्वयशो हृतं गोपैश्च धन्विनाम् ।  
श्रृगालैरिव सिंहानामतः किं स्यात्पराजयः ॥ १५ ॥  
एवमुक्त्वाः क्रोधपरा जगृहुः शस्त्रसंहतिम् ।  
विसृज्य क्रीडनाक्षादीन् दंशिताः सैन्यसंयुताः ॥ १६ ॥  
अक्षौहिणीद्वयेनापि पौण्ड्रकः क्रोधपूरितः ।  
अक्षौहिणीत्रयेणापि महावीरो विदूरथः ॥ १७ ॥  
अक्षौहिणीपञ्चयुतो दन्तवक्रोऽतिदारुणः ।  
अक्षौहिणीत्रयेणाशु शाल्वो राजपुरेश्वरः ॥ १८ ॥  
अक्षौहिणीभिर्दशभिर्जरासन्धो महाबलः ।  
आययौ सम्मुखे योद्धुं यादवानां महात्मनाम् ॥ १९ ॥  
अन्येऽपि चैद्यपक्षीया योद्धुं श्रीकृष्णसम्मुखे ।  
धनुष्टङ्कारयन्तस्ते समाजग्मुः सहस्रशः ॥ २० ॥  
प्रलयाब्धिसमं सैन्यं समालोक्य यदूत्तमाः ।  
तर्त्तुमाजग्मुरारात्ते कृष्णकैवर्त्तपोतकाः ॥ २१ ॥  
बभूव तुमुलं युद्धमद्‌भुतं रोमहर्षणम् ।  
सैन्ययोश्च स्वपरयोर्देवदानवयोर्यथा ॥ २२ ॥  
रथिनो रथिभिस्तत्र पत्तिभिः सह पत्तयः ।  
गजा गजैर्युयुधिरे तुरगाश्च तुरङ्गभैः ॥ २३ ॥  
शस्त्रान्धकारे सञ्जाते रुक्मिणीं भयविह्वलाम् ।  
विलोक्य भगवान्देवो मा भैष्टेत्यभयं ददौ ॥ २४ ॥  
बलदेवानुजो वीरो गदो धुन्वमहद्धनुः ।  
विवेश शत्रुसङ्घट्टं वनं वह्निरिव प्रभुः ॥ २५ ॥  
गदबाणविभिन्नाङ्गा रथिनश्छिन्नकञ्चुकाः ।  
हताश्वा हतसूताश्च निपेतुर्भूमिमण्डले ॥ २६ ॥  
पदातयश्छिन्नपदा गदबाणागतव्यथाः ।  
निपेतुर्भूतले राजन् वृक्षा वातहता इव ॥ २७ ॥  
अश्वारुढाः केऽपि वीरा गदबाणैर्विदारिताः ।  
पेतू रणाङ्गणे साश्वा बृहतीफलवन्नृप ॥ २८ ॥  
गदबाणैर्भिन्नकुम्भा मध्ये मध्ये विदारिताः ।  
विरेजुः पतिता भूमौ कूष्माण्डशकला इव ॥ २९ ॥  
ततः पलायितं सैन्यं दृष्ट्वा शाल्वो महाबलः ।  
गदं तताड गदया गदायुद्धविशारदः ॥ ३० ॥  
गदाविद्धो गदो धन्वी गदायुद्धप्रभाववित् ।  
धनुर्युद्धं तु सन्त्यज्य तत्कालान्मनसा त्वरम् ॥ ३१ ॥  
परां व्यथां गते युद्धे पतितोऽपि समुत्थितः ।  
तदाऽग्रजेन या दत्ता तां गदा तु गदोऽग्रहीत् ॥ ३२ ॥  
लक्षभारमयी गुर्वी दृढा कौमोदकी यथा ।  
तया गदोऽहनच्छाल्वं वज्रेणेन्द्रो यथा गिरिम् ॥ ३३ ॥  
गदाप्रहारमथिते शाल्वे निपतिते भुवि ।  
पौण्ड्रकोऽथ जरासन्धो दन्तवक्रो विदूरथः ॥ ३४ ॥  
चत्वार आययुस्तत्र गदोपरि रुषान्विताः ।  
पौण्ड्रकोऽपि महावीरो गदस्य रथगं ध्वजम् ॥ ३५ ॥  
चिच्छेद दशभिर्बाणैः कुवाक्यैर्मित्रतामिव ।  
दन्तवक्रस्तु गदया गदस्यापि रथं शुभम् ।  
चूर्णयामास राजेन्द्र दण्डेनेव सुमृद्धटम् ॥ ३६ ॥  
तथाऽश्वांश्च जरासन्धः सारथि च विदूरथः ।  
पातयामास भूपृष्ठे शितैर्बाणैर्विदेहराट् ॥ ३७ ॥  
ततो मुसलमादाय बलदेवस्त्वरन्बली ।  
विकराले मुखे भीमे दन्तवक्रमताडयत् ॥ ३८ ॥  
ततो मुसलघातेन दन्तवक्रस्य युध्यतः ।  
मुखे वक्रोऽपि यो दन्तः स तु भूमौ पपात ह ॥ ३९ ॥  
तदा हसति दैत्यारौ रुक्मिणीसहिते हरौ ।  
पौण्ड्रकं च जरासन्धं तथा दुष्टं विदूरथम् ॥ ४० ॥  
जघान मुसलेनाशु बलदेवो रुषान्वितः ।  
त्रयोऽपि पतिता युद्धे मूर्छिताः क्षतजाप्लुताः ॥ ४१ ॥  
सेनां समागतां सर्वां समाकृष्य हलेन वै ।  
मुसलेनाहनत्क्रुद्धो बलदेवो महाबलः ॥ ४२ ॥  
दशयोजनपर्यन्तं रथेभाश्वपदातयः ।  
पेशिताश्चूर्णिता भूमौ शयना धरणीं गताः ॥ ४३ ॥  
जरासन्धादयः सर्वे मृत्युशेषा नृपाः परे ।  
पलायिताश्चैद्यमेत्य प्रोचुर्नष्टोत्सवं भृशम् ॥ ४४ ॥  
भो भोः पुरुषशार्दूल दौर्मनस्यमिदं त्यज ।  
किमेकेन विवाहेन भविता ते शतं भुवि ॥ ४५ ॥  
अद्यैव द्वारकां गत्वा बद्ध्वा रामं समाधवम् ।  
अयादवीं करिष्यामः पृथ्वीं सागरमेखलाम् ॥ ४६ ॥  
एवं सम्बोधितो मित्रैश्चैद्योऽगाच्चन्द्रिकापुरम् ।  
ययुः स्वं स्वं पुरं सर्वे हतशेषा नृपास्ततः ॥ ४७ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
रुक्मिणीहरणे यदुविजयो नाम षष्ठोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
