मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकोनचत्वारिंशोऽध्यायः  
शकुनियुद्धे कृष्णागमनम् -  
  
श्रीनारद उवाच -  
शकुनिः पुनरुत्थाय स्वबलं वीक्ष्य पोथितम् ॥  
जग्राह स महाराज लक्षभारसमं धनुः ॥१॥  
निधाय बाणं निशितं कोदण्डे चण्डविक्रमे ॥  
कार्ष्णिं प्राह रणे राजञ्छकुनिर्दैत्यराड्बली ॥२॥  
शकुनिरुवाच -  
कर्म प्रधानं जगतीतले मह-  
     त्कर्मैव साक्षाद्‌गुरुरीश्वरः प्रभुः ॥  
उच्चावचत्वं भवतीह कर्मणा  
     तेनैव राजन् विजयः पराजयः ॥३॥  
गवां सहस्रेषु यथा हि वत्सकः  
     स्वमातरं विन्दति पश्यतां सताम् ॥  
तथा हि येनापि कृतं शुभाशुभं  
     नरेषु तिष्ठत्सु तमेव गच्छति ॥४॥  
ततो विजेष्यामि दृढेन कर्मणा  
     रिपुं भवन्तं शपथः कृतो मया ॥  
सद्यः कुरु त्वं प्रतिकारमेव त-  
     द्येनापि न स्याद्‌भुवि ते पराजयः ॥५॥  
श्रीप्रद्युम्न उवाच -  
कर्म प्रधानं यदि मन्यसे भवान्  
     कालं विना तर्हि फलं न विद्यते ॥  
कृते च पाके यदि विघ्नता क्वचित्  
     सदा बलिष्ठं समयं विदुः परे ॥६॥  
पाकप्रकारे सति पाकसाधनं  
     कदापि कर्तारमृते न जायते ॥  
वदन्ति कर्तारमतः परं परे  
     न कर्म कालं शृणु दैत्यपुङ्गव ॥७॥  
योगं विदुः केऽपि यदा ह्ययोगतः  
     कथं भवेत्कौ किल पाकसाधनम् ॥  
सर्वं हि वा योगमृते वृथा भवे-  
     त्काले तथा कर्मणी कर्तरि स्थिते ॥८॥  
योगं तथा कर्मणि कर्तरि स्थिते  
     काले विधिः साङ्ख्यमृते वृथा भवेत् ॥  
पाकप्रकाराद्यविचारकृद्यदा  
     न तर्हि पाकस्य यथा प्रसाधनम् ॥९॥  
योगकर्मविधिकारकसङ्ख्यै-  
     र्ब्रह्मपूरुषमृते न हि किञ्चित् ॥  
तं नमामि परिपूर्णतमांशं  
     येन विश्वमखिलं विदितं खे ॥१०॥  
शकुनिरुवाच -  
हे प्रद्युम्न महाबाहो त्वं साक्षाज्ज्ञानशेवधिः ॥  
तव दर्शनमात्रेण नरो याति कृतार्थताम् ॥११॥  
ये त्वसङ्गं समासाद्य वार्तां कुर्वन्ति नित्यशः ॥  
तेषां तु महिमानं हि वक्तुं नालं चतुर्मुखः ॥१२॥  
श्रीनारद उवाच -  
इत्युक्त्वा शकुनिर्दैत्यो मायावी दैत्यराड्बली ॥  
शिक्षितं मयदैत्येन रौरवास्त्रं समादधे ॥१३॥  
महोरगा दन्दशूका वृश्चिकाश्च विषोत्कटाः ॥  
कोटिशो गरुडा बाणान्नीलकण्ठाः कलापिनः ॥१४॥  
तैर्दर्शितं बलं सर्वं फूत्कारैर्मत्ततां गतम् ॥  
वीक्ष्य कार्ष्णीर्महाबुद्धिर्गरुडास्त्रं समादधे ॥१५॥  
कोटिशो गरुडा बाणान्नीलकण्ठाः कलापिनः ॥  
अन्ये च पक्षिणो भीमा निर्गतास्तस्य पश्यतः ॥१६॥  
अग्रसन्नुरगान्युद्धे दन्दशूकान्सवृश्चिकान् ॥  
तीक्ष्णतुण्डा बृहत्पक्षाः क्षणात्तेऽदृश्यतां गताः ॥१७॥  
दैत्योऽपि राक्षसीं मायां गान्धर्वी गौह्यकीं पुनः ॥  
पैशाचीं सन्दधे राजञ्छकुनिर्युद्धदुर्मदः ॥१८॥  
तद्‌बाणनिर्गता भूतास्तथा प्रेताश्च कोटिशः ॥  
अङ्गारान्मुमुचुस्ते वै करालाः कृष्णरूपिणः ॥१९॥  
ज्ञात्वाथ तामसीं मायां पैशाचीं मीनकेतनः ॥  
सत्त्वास्त्रं सन्दधे बाणे युद्धकाङ्क्षी हरेः सुतः ॥२०॥  
तस्माद्विनिर्गता राजन् कोटिशो विष्णुपार्षदाः ॥  
जघ्नुः पिशाचीं तां मायां पन्नगीं गरुडो यथा ॥२१॥  
मायां दैत्योऽपि मायावी गौह्यकीं सन्दधे पुनः ॥  
सम्भूताः कोटिशो मेघा गर्जतो भीमरूपिणः ॥२२॥  
विष्ठां मूत्रं च रुधिरं मेदोमज्जास्थिवर्षिणः ॥  
ज्ञात्वाथ गौह्यकीं मायां प्रद्युम्नो भगवान्हरिः ॥२३॥  
तन्नाशार्थं महाराज कोलास्त्रं सन्दधे त्विषौ ॥  
तद्‌गणाद्यज्ञवाराहो निर्गतो घर्घरस्वनः ॥२४॥  
सटा विधूय वेगेन दंष्ट्रया तीक्ष्णया घनान् ॥  
विदारयन्रणे रेजे वेणून्मत्तगजो यथा ॥२५॥  
दैत्योऽथ मायां गान्धर्वीं चकार रणमण्डले ॥  
युद्धं न दृश्यते तद्वद्धेमसौधानि कोटिशः ॥२६॥  
वस्त्रालङ्कारयुक्तानि बभूवुः पश्यतां सताम् ॥  
विद्याधर्यश्च गन्धर्वा गायन्तो नृत्यतत्पराः ॥२७॥  
मृदङ्गतालवादित्रैर्मोहनै रागमिश्रितैः ॥  
हावभावकटाक्षैश्च तोषयन्त्यो जनान्नृप ॥२८॥  
मोहिन्यः सुन्दरी रामाः श्यामाः कमललोचनाः ॥  
तासां लावण्यरागाभ्यां मोहं यातेषु वृष्णिषु ॥२९॥  
गान्धर्वीं मोहिनीं मायां ज्ञात्वा कार्ष्णिर्महाबलः ॥  
सन्दधे तत्प्रहारार्थे ज्ञानास्त्रं रणमण्डले ॥३०॥  
ज्ञानोदये तदा जाते मोहनाशो नृपेश्वर ॥  
नाशं गतायां मायायां शकुनिः क्रोधमूर्च्छितः ॥३१॥  
राक्षसीं सन्दधे मायां मायावी दैत्यपुङ्गवः ॥  
सपक्षैः पर्वतै राजन् क्षणात्तच्छादितं नभः ॥३२॥  
महान्धकारोऽभूत्पृथ्व्यां परार्द्धं च घनैरिव ॥  
दग्धवृक्षशिलास्थीनि कबन्धरुधिराणि च ॥३३॥  
गदापरिघनिस्त्रिंशमुसलादीनि सर्वतः ॥  
अम्बराद्‌बभ्रमुः शैला मेघा इव विदेहराट् ॥३४॥  
रक्षोगणाः शूलहस्ताश्छिन्धि भिन्धीति वादिनः ॥  
यातुधानाश्च शतशो भक्षयन्तो द्विपान्हयान् ॥३५॥  
सिंहव्याघ्रवराहाश्च दृश्यन्ते रणमण्डले ॥  
मर्दयन्तो नखैर्नागांश्चर्वयन्तो वपूंषि वै ॥३६॥  
पलायमानं स्वबलं दृष्ट्वा कार्ष्णीर्महाबलः ॥  
जेतुं तां राक्षसीं मायां नृसिंहास्त्रं समादधे ॥३७॥  
आविर्भूतो हरिः साक्षान्नृसिंहो रौद्ररूपधृक् ॥  
स्फुरत्सटो ललज्जिह्वो नखलाङ्गूलभूषितः ॥३८॥  
चलद्‌बालो भीषणास्यो हुङ्कारेणातिभीषणः ॥  
सिंहनादं च कुर्वन् वै संस्थितो रणमण्डले ॥३९॥  
ननाद तेन ब्रह्माण्डं सप्तलोकैर्बिलैः सह ॥  
विचेलुर्दिग्गजास्तारा राजद्‌भूखण्डमण्डलम् ॥४०॥  
गृहीत्वा ह्यम्बरे शैलान्सवृक्षान्नखरः खरैः ॥  
पातयामास भूपृष्ठे दैत्यानां च प्रपश्यताम् ॥४१॥  
रक्षोगणान्सङ्गृहीत्वा पाटयामास वेगतः ॥  
यातुधानगणान्पद्‌भ्यां स ममर्द हरिर्मृधे ॥४२॥  
सिंहान्व्याघ्रान्वराहांश्च संविदार्य नखैः खरैः ॥  
चिक्षेप गगने विष्णुस्तत्रैवान्तर्दधे पुनः ॥४३॥  
नाशं गतायां मयायां राक्षस्यां रुक्मिणीसुतः ॥  
शङ्खं दघ्मौ विजयदं मौलेन्द्रं च रणाङ्गणे ॥४४॥  
अभूज्जयजयारावो दुन्दुभिध्वनिमिश्रितः ॥  
प्रद्युम्नस्योपरि सुराः पुष्पवर्षं प्रचक्रिरे ॥४५॥  
स्वमायायां निर्गतायां शकुनिर्दैत्यपुङ्गवः ॥  
सरथः सैनिकैः सार्द्धं तत्रैवान्तर्हितोऽभवत् ॥४६॥  
मायां चकार दैतेयीं मयदैत्यप्रदर्शिताम् ॥  
हस्तिशुण्डासमां धारां वर्षतोऽतितडित्स्वनाः ॥४७॥  
सांवर्त्तकगणा मेघा आजग्मुः पश्यतां सताम् ॥  
क्षणात्सर्वे समुद्रास्ते चण्डवातेन वेपिताः ॥४८॥  
क्षुभिता उर्मिसङ्घर्षावर्तैः प्लावितभूरुजाः ॥  
भूमण्डलं सपदि तत्प्लावितं चात्मभिः समम् ॥४९॥  
दृष्ट्वाथ यादवाः सर्वे प्रापुस्तत्र भयं बहु ॥  
वदन्तो रामकृष्णेति विस्मृतस्वपराक्रमाः ॥५०॥  
क्षणमात्रेण राजेन्द्र तूष्णीम्भूताः पराजिताः ॥  
तदा कार्ष्णिर्महाबाहुः कोदण्डे चण्डविक्रमे ॥  
बाणं निधाय सहसा श्रीकृष्णास्त्रं समादधे ॥५१॥  
नवार्ककोटिद्युतिमन्महन्महो  
     वीरं जयन्मैथिल वै दिशो दश ॥  
समागतं तत्र कुशस्थलीपुरः  
     स्वयं परं स्वार्थमिवात्मवाञ्छितम् ॥५२॥  
तस्मिन्परे तेजसि नूतनाम्बुद-  
     च्छविं सुवर्णाम्बुजरेणुवाससम् ॥  
भृङ्गावलीकूजितकुन्तलावलिं  
     स्रजं दधानं नववैजयन्तीम् ॥५३॥  
श्रीवत्सरत्नोत्तमचारुवक्षसमं  
     चतुर्भुजं पद्मविशालवीक्षणम् ॥  
स्फुरत्किरीटं वरहारनूपुरं  
     लसन्नवार्कद्युतिहेमकुण्डलम् ॥५४॥  
विलोक्य देवं यदवोऽतिहर्षिताः  
     परं प्रणेमुः कृतहस्तसम्पुटाः ॥  
प्रचक्रिरे मैथिल पुष्पवर्षिणो-  
     ऽमरा जयारावमतीव सर्वतः ॥५५॥  
स दैत्यशकुनेः सज्जं कोदण्डं प्राच्छिनद्रुषा ॥  
शार्ङ्‌गमुक्तेन तच्छार्ङ्‌गी बाणेनैकेन लीलया ॥५६॥  
स छिन्नधन्वा शकुनिस्त्यक्त्वा युद्धं प्रधर्षितः ॥  
हेतिसंहतिमानेतुं ययौ चन्द्रावतीं पुरीम् ॥५७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
श्रीकृष्णागमनं नामैकोनचत्वारिंशोऽध्यायः ॥३९॥  
  
GO TOP
