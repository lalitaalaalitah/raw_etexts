मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - चतुर्थोऽध्यायः  
भक्तिमाहात्म्यम् -  
  
श्रीव्यास उवाच -  
खे वायौ सलिले वह्नौ मह्यां ज्योतिर्गणेषु च ॥  
श्रीकृष्णदेवं पश्यन्तो हर्षिताश्च पुनः पुनः ॥१॥  
श्रीकृष्णो राधिकानाथः कोटिकन्दर्पमोहनः ॥  
तन्नेत्रगोचरो याति ब्रुवञ्छ्रीनन्दनन्दनः ॥२॥  
सदानन्दं च ते दृष्ट्वा प्रहसन्ति प्रहर्षिताः ॥  
क्वचिद्‌वदन्ति धावन्ति नन्दन्ति च क्वचित्तथा ॥३॥  
क्वचिद्‌गायन्ति नृत्यन्ति क्वचित्तूष्णीं भवन्ति च ॥  
कृष्णचन्द्रस्वरूपास्ते कृतार्था वैष्णवोत्तमाः ॥४॥  
तेषां दर्शनमात्रेण नरो याति कृतार्थताम् ॥  
न कालो न यमस्तेषां दण्डं दातुं न च क्षमः ॥५॥  
गदा कौमोदकी वामे दक्षीणे च सुदर्शनम् ॥  
अग्रे शार्ङ्गधनुः पश्चात्पाञ्चजन्यो घनस्वनः ॥६॥  
नन्दकश्च महाखड्गः शतचन्द्रेषवः शिताः ॥  
एतान्यायुधमुख्यानि तांश्च रक्षन्त्यहर्निशम् ॥७॥  
तथोपरि महापद्मं छायां कर्तुं पुनः पुनः ॥  
गरुडः पक्षवातेन श्रमहर्ता सतामपि ॥८॥  
यत्र यत्र गताः सन्तस्तत्र तत्र स्वयं हरिः ॥  
तीर्थीकुर्वन् भूमिभागं श्रीमत्पादाब्जरेणुभिः ॥९॥  
क्षणं यत्र स्थिताः सन्तस्तत्र तीर्थानि सन्ति हि ॥  
तत्र कोऽपि मृतः पापी याति विष्णोः परं पदम् ॥१०॥  
दूरात्सम्प्रेक्ष्य कृष्णेष्टा नाधयो व्याधयस्तथा ॥  
भूतप्रेतपिशाचाश्च पलायन्ते दिशो दश ॥११॥  
नद्यो नदाः पर्वताश्च समुद्राश्च तथापरे ॥  
मार्गं ददुश्च साधुभ्योऽनपेक्षेभ्यः समन्ततः ॥१२॥  
साधूनां ज्ञाननिष्ठानां विरक्तानां महात्मनाम् ॥  
अजातशत्रूणां तेषां दुर्लभं पुण्यवर्जितैः ॥१३॥  
यस्मिन्कुले कृष्णभक्तो जायते ब्रह्मलक्षणम् ॥  
तत्कुलं विमलं विद्धि मलीमसमपि स्वतः ॥१४॥  
राजन् श्रीकृष्णभक्तस्तु पितॄन्दश कुलोद्‌भवान् ॥  
प्रियापक्षेऽपि दश च मातृपक्षे तथा दश ॥१५॥  
पुरुषानुद्धरेद्‌राजन्निरयात्पापबन्धनात् ॥  
साधुसम्बन्धिनश्चान्ये भृत्या दासाः सुहृज्जनाः ॥१६॥  
शत्रवो भारवाहश्च तद्‌गृहे पक्षिणस्तथा ॥  
पिपीलिकाश्च मशकास्तथा कीटपतङ्गकाः ॥१७॥  
अब्रह्मण्येऽकृष्णसारे सौवीरे कीकटे तथा ॥  
म्लेच्छदेशेऽपि देवेश भक्तो लोकान्पुनाति हि ॥१८॥  
साङ्ख्ययोगं विना राजंस्तीर्थधर्ममखैर्विना ॥  
साधुसंसर्गिनस्तेऽपि प्रयान्ति हरिमन्दिरे ॥१९॥  
इत्थं श्रीकृष्णभक्तानां माहात्म्यं कथितं मया ॥  
चतुःपदार्थदं नॄणां किं भूयः श्रोतुमिच्छसि ॥२०॥  
उग्रसेन उवाच -  
परिपूर्णतमे साक्षाच्छ्रीकृष्णे परमात्मनि ॥  
दन्तवक्त्रस्य दुष्टस्य ज्योतिर्लीनं बभूव ह ॥२१॥  
अहो महदिदं चित्रं सायूज्यं महतामपि ॥  
योग्यं स्याद्विप्रमुख्येन्द्र कथं चान्येन शत्रुणा ॥२२॥  
श्रीव्यास उवाच -  
ममाहमिति वैषम्यं भूतानां त्रिगुणात्मनाम् ॥  
क्रोधाद्यैर्वर्तते राजन्न हरौ परमात्मनि ॥२३॥  
हरौ केनापि भावेन मनो लग्नं करोति यः ॥  
याति तद्‌रूपतां सोऽपि भृङ्गिणः कीटको यथा ॥२४॥  
स्नेहं कामं भयं क्रोधमैक्यं सौहृदमेव च ॥  
कृत्वा तन्मयतां यान्ति साङ्ख्ययोगं विना जनाः ॥२५॥  
स्नेहान्नन्दयशोदाद्या वसुदेवादयोऽपरे ॥  
कालाद्‌गोप्यो हरिं प्राप्ता न तु ब्रह्मतया नृप ॥२६॥  
तद्‌रूपगुणमाधुर्यभावसंलग्नमानसाः ॥  
भयात्कंसस्तव सुतस्तत्सायूज्यं जगाम ह ॥२७॥  
क्रोधादयं दन्तवक्त्रः शिशुपालादयोऽपरे ॥  
ऐक्याच्च यादवा यूयं सौहृदाच्च वयं तथा ॥२८॥  
तस्मात्केनाप्युपायेन मनः कृष्णे निवेशयेत् ॥  
अहर्निशं हि स्मरणं भवेच्छत्रोर्न कर्हिचित् ॥२९॥  
शत्रुभावं हरौ तस्मात्कुर्वन्ति दनुजादयः ॥३०॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
भक्तिमाहात्म्यं नाम चतुर्थोऽध्यायः ॥४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
