मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चतुष्पञ्चाशत्तमोऽध्यायः  
द्वारकायां यज्ञाश्वस्य उपस्थितिः -  
  
गर्ग उवाच -  
अथोग्रसेनवचनाद्वसुदेवादयो नृप ॥  
नेतुं विनिर्ययुः सर्वे ह्यनिरुद्धं समागतम् ॥१॥  
गजै रथैस्तुरङ्गैश्च शिबिकाभिर्यदूत्तमाः ॥  
श्रीकृष्णबलदेवाद्याः प्रद्युम्नाद्या नृपेश्वर ॥२॥  
उद्धवाद्या गजस्थाश्च हयं द्रष्टुं विनिर्गताः ॥  
देवकीप्रमुखा नार्यो मातरः कृष्णरामयोः ॥३॥  
शिबिकाभिर्विचित्राभिर्निर्ययुर्नृपसत्तम ॥  
रुक्मिणीसत्यभामाद्या नार्यः कृष्णस्य एव हि ॥४॥  
शिबिकाभिर्ययुः सर्वाः सहस्राणि च षोडश ॥  
लाजानां मौक्तिकानां च कुसुमानां नृपेश्वर ॥  
वर्षां कर्तुं ययुः शीघ्रं गजस्थाश्च कुमारिकाः ॥५॥  
कलशैर्जलहारिण्यो निर्ययुर्जलपूरितैः ॥  
सौभाग्यवत्यो ब्राह्मण्यो गन्धपुष्पाक्षताङ्कुरैः ॥६॥  
वाराङ्गनाश्च रूपिण्यो नृत्यं कर्तुं विनिर्ययुः ॥  
शोभिताः सर्वशृङ्गारैर्गायन्त्यश्च गुणान्हरेः ॥७॥  
शङ्खदुन्दुभिनादेन ब्रह्मघोषेण यादवाः ॥  
वारणेन्द्रं पुरस्कृत्य गर्गाद्यैर्मुनिभिर्युताः ॥८॥  
विलोकयन्तः स्वपुरीं पताकाभिश्च मण्डिताम् ॥  
सिक्तमार्गां गन्धजलै रम्भातोरणशोभिताम् ॥९॥  
प्रदीप्तां मणिदीपैश्च वितानैर्विविधैरपि ॥  
दिव्यनारीनरैर्युक्तां सुवर्णसवनैर्वृताम् ॥१०॥  
पक्षिणां कलशब्देन धूम्रेणागुरुगन्धिना ॥  
शोभितां कृष्णनगरीं शक्रस्येवामरावतीम् ॥११॥  
इत्थं विलोकयन्तस्ते प्राप्ताः शीघ्रं च यादवाः ॥  
यत्रानिरुद्धः सहयो वर्त्तते सेनयाऽऽवृतः ॥१२॥  
तान्दृष्ट्वा चानिरुद्धस्तु स्वरथादवतीर्य च ॥  
पुरस्कृत्य हयं चाग्रे नृपैः सार्द्धं समाययौ ॥१३॥  
पूर्वं नत्वा कुलाचार्यं वसुदेवं बलं तथा ॥  
श्रीकृष्णं पितरं चैव तेभ्यश्चाश्वं ददौ पुनः ॥१४॥  
शुभाशिषो ददुस्ते तु प्रीताः प्रेमपरिप्लुताः ॥  
त्वया साधु कृतं वत्स सर्वाञ्जित्वा रिपून्नृपान् ॥१५॥  
आनयामास तुरगं मध्ये संवत्सरस्य च ॥  
इति तद्वचनं श्रुत्वानिरुद्धः प्राह मां पुनः ॥१६॥  
कृपया तव विप्रेन्द्र मार्गे मार्गे मृधे मृधे ॥  
बहुभिः शत्रुभिश्चाश्वो गृहीतोऽपि विमोचितः ॥१७॥  
गुरोरनुग्रहेणैव सुखी भवति मानवः ॥  
तस्माद्‌गुरुं च विधिना यथाशक्त्या प्रपूजयेत् ॥१८॥  
भूपास्ततः समागत्य समीपे रामकृष्णयोः ॥  
नेमुः पृथक्पृथक्सर्वे प्रीताः प्रेमपरिप्लुताः ॥१९॥  
सर्वान्दृष्ट्वा नतान्भूपाञ्छ्रीकृष्णो बलसंयुतः ॥  
चन्द्रहासं च गाङ्गेयं बिन्दुं चैवानुशाल्वकम् ॥२०॥  
हेमाङ्गदं चेद्रनीलं परिरेभे हरिर्मुदा ॥  
कृष्णभक्तात्परः कोऽपि तस्माद्‌भूमौ न विद्यते ॥२१॥  
ततोऽनिरुद्धं जयिनं समागतं  
     गजे समारोप्य कुशस्थलीं ययौ ॥  
शौरिः प्रसन्नः किल सर्वयादवैः  
     पुत्रैश्च पौत्रैर्मुदितैर्नृपेश्वर ॥२२॥  
पुष्पाणां मकरन्दानां वर्षां चक्रुः सुरस्त्रियः ॥  
लाजानां मौक्तिकानां च कुञ्जरस्थाः कुमारिकाः ॥२३॥  
नृत्यवादित्रगीतेन ब्रह्मघोषेण शोभिताः ॥  
पश्यन्तः सिक्तमार्गां तां पुरीम्पिण्डारकं ययुः ॥२४॥  
नृपाः सर्वे यदूनां च वैभवं देवदुर्लभम् ॥  
विलोक्य वैभवं स्वं स्वं गर्हयन्ति च विस्मिताः ॥२५॥  
यज्ञस्थलं ते ददृशुर्धूम्रेण धृतगन्धिना ॥  
व्याप्तं ब्राह्मणघोषेण ह्यसिपत्रव्रतेन च ॥२६॥  
निरिक्ष्य तत्र भूपालमुग्रसेनं यदूत्तमम् ॥  
पुरन्दरसमं दान्तं पुष्टं गौरं स्फुरत्प्रभम् ॥२७॥  
कुशासनस्थं सुभगं नियमे न्यस्तभूषणम् ॥  
संयुक्तं मृगशृङ्गेण मृगचर्मणि भार्यया ॥२८॥  
कुर्वन्तं पूजनं चाग्नेर्घृतगन्धाक्षतादिभिः ॥  
मण्डपे मुनिभिर्युक्तं धूम्रेणारुणलोचनम् ॥२९॥  
तं सर्वे चानिरुद्धाद्याः कृत्वाग्रे यज्ञघोटकम् ॥  
वाहनेभ्यः समुत्तीर्य नेमुः प्रीताः पृथक्पृथक् ॥३०॥  
ततः श्रीयदुराजस्तु सर्वान्दृष्ट्वा नृपान्यदून् ॥  
सर्वेषामादधे मानं यथायोग्यं यथाबलम् ॥३१॥  
अनिरुद्धस्ततो नत्वा शीघ्रं भूत्वा कृताञ्जलिः ॥  
सर्वेषां शृण्वतां प्राह जम्बूद्वीपपतिं नृपम् ॥३२॥  
अनिरुद्ध उवाच -  
एनं पश्य महाराज इन्द्रनीलं नृपोत्तमम् ॥  
पादयोः पतितं प्रेम्णा समुत्थापय देववत् ॥३३॥  
हेमाङ्गदं चानुशाल्वं बिन्दुं श्रीचन्द्रहासकम् ॥  
एनं देवव्रतं पश्य चागतं तव सन्निधौ ॥३४॥  
मम रक्षाकरं पश्य साम्बं जाम्बवतीसुतम् ॥  
रुद्रेण निहतं मां च पश्य कृष्णेन जीवितम् ॥३५॥  
तथा रुद्रहतं पश्य जीवितं च सुनन्दनम् ॥  
अन्यान्पश्य यदून्सर्वान्कृष्णस्य कृपयाऽऽगतान् ॥३६॥  
गृहाण यज्ञतुरगं निर्विघ्नेन समागतम् ॥  
दत्तं युद्धाय निस्त्रिंशं तं गृहाण नमोऽस्तु ते ॥३७॥  
इति तद्वाक्यमाकर्ण्य यदुराजः प्रहर्षितः ॥  
संश्लाघ्य तं नृपांश्चैव यथायोग्याशिषं ददौ ॥३८॥  
पूजयित्वा नृपान्सर्वांस्ततो भीष्ममुवाच ह ॥  
एहि भीष्म मया सार्द्धं कुरु त्वं परिरम्भणम् ॥३९॥  
इत्युक्त्वा तं समुत्थाय परिरेभे यदूत्तमः ॥  
ततस्ते दानमानाभ्यां पूजिता यदवो नृपाः ॥४०॥  
निवासं चक्रिरे प्रीता द्वारकायां गृहे गृहे ॥  
ततो दृष्ट्वानिरुद्धं वै प्राप्तं साम्बादिभिर्नृप ॥४१॥  
देवकी रोहणी चैव रुक्मिण्याद्याः स्त्रियो वराः ॥  
अन्याश्च रुक्मवत्याद्याः परिष्वज्य मुदं ययुः ॥४२॥  
सुरूपा रोचना ह्यूषा राजन्नेता मुदं गताः ॥  
साम्बश्लाघां ततः श्रुत्वा सुयोधनसुता भृशम् ॥४३॥  
मुदं ययौ स्वनेत्राभ्यां मुञ्चन्ती हर्षजं जलम् ॥  
बभूव मङ्गलं राजन्द्वारकायां गृहे गृहे ॥  
ससैन्ये नृपशार्दूल ह्यनिरुद्धे समागते ॥४४॥  
इति श्रीगर्गसंहितायां हयमेधखण्डे  
तुरगागमनं नाम चतुष्पञ्चाशत्तमोऽध्यायः ॥५४॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
