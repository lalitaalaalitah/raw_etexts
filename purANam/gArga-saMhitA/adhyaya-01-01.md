प्रारम्भ  
पुढचा अध्याय  
  
श्रीगर्गसंहिता  
गोलोकखण्डम् - प्रथमोऽध्यायः  
श्रीकृष्ण-माहात्म्य वर्णन -  
  
ॐ नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ १ ॥  
शरद्विकचपङ्कजश्रियमतीवविद्वेषकं  
     मिलिन्दमुनिसेवितं कुलिशकञ्जचिह्नावृतम् ।  
स्फुरत्‌कनकनूपुरं दलितभक्ततापत्रयं  
     चलद्‌द्युतिपदद्वयं हृदि दधामि राधापतेः ॥ २ ॥  
वदनकमलनिर्यद्यस्य पीयूषमाद्यं  
     पिबति जनवरो यं पातु सोऽयं गिरं मे ।  
बदरवनविहारः सत्यवत्याः कुमारः  
     प्रणतदुरितहारः शाङ्‌र्गधन्वावतारः ॥ ३ ॥  
कदाचिन्नैमिषारण्ये श्रीगर्गो ज्ञानिनां वरः ।  
आययौ शौनकं द्रष्टुं तेजस्वी योगभास्करः ॥ ४ ॥  
तं दृष्ट्वा सहसोत्थाय शौनको मुनिभिः सह ।  
पूजयामास पाद्याद्यैरुपचारैर्विधानतः ॥ ५ ॥  
श्रीशौनक उवाच -  
सतां पर्यटनं धन्यं गृहिणां शान्तये स्मृतम् ।  
नृणामन्तस्तमोहारी साधुरेव न भास्करः ॥ ६ ॥  
तस्मान्मे हृदि सम्भूतं सन्देहं नाशय प्रभो ।  
कतिधा श्रीहरेर्विष्णोरवतारो भवत्यलम् ॥ ७ ॥  
श्रीगर्ग उवाच -  
साधु पृष्टं त्वया ब्रह्मन् भगवद्‌गुणवर्णनम् ।  
शृण्वतां गदतां यद्वै पृच्छतां वितनोति शम् ॥ ८ ॥  
अत्रैवोदाहरन्तीममितिहासं पुरातनम् ।  
यस्य श्रवणमात्रेण महादोषः प्रशाम्यति ॥ ९ ॥  
मिथिलानगरे पूर्वं बहुलाश्वः प्रतापवान् ।  
श्रीकृष्णभक्तः शान्तात्मा बभूव निरहङ्कृतिः ॥ १० ॥  
अम्बरादागतं दृष्ट्वा नारदं मुनिसत्तमम् ।  
सम्पूज्य चासने स्थाप्य कृताञ्जलिरभाषत ॥ ११ ॥  
श्री-बहुलाश्व उवाच -  
योऽनादिरात्मा पुरुषो भगवान्प्रकृतेः परः ।  
कस्मात्तनुं समाधत्ते तन्मे ब्रूहि महामते ॥ १२ ॥  
श्रीनारद उवाच -  
गोसाधुदेवताविप्रदेवानां रक्षणाय वै ।  
तनुं धत्ते हरिः साक्षाद्‌भगवानात्मलीलया ॥ १३ ॥  
यथा नटः स्वलीलायां मोहितो न परस्तथा ।  
अन्ये दृष्ट्वा च तन्मायां मुमुहुस्ते न संशयः ॥ १४ ॥  
श्रीबहुलाश्व उवाच -  
कतिधा श्रीहरेर्विष्णोरवतारो भवत्यलम् ।  
साधूनां रक्षणार्थं हि कृपया वद मां प्रभो ॥ १५ ॥  
श्रीनारद उवाच -  
अंशांशोंऽशस्तथावेशः कलापूर्णः प्रकथ्यते ।  
व्यासाद्यैश्च स्मृतः षष्ठः परिपूर्णतमः स्वयम् ॥ १६ ॥  
अंशांशस्तु मरीच्यादिरंशा ब्रह्मादयस्तथा ।  
कलाः कपिलकूर्माद्या आवेशा भार्गवादयः ॥ १७ ॥  
पूर्णो नृसिंहो रामश्च श्वेतद्वीपाधिपो हरिः ।  
वैकुण्ठोऽपि तथा यज्ञो नरनारायणः स्मृतः ॥ १८ ॥  
परिपूर्णतमः साक्षाच्छ्रीकृष्णो भगवान् स्वयम् ।  
असङ्ख्यब्रह्माण्डपतिर्गोलोके धाम्नि राजते ॥ १९ ॥  
कार्याधिकारं कुर्वन्तः सदंशास्ते प्रकिर्तिताः ।  
तत्कार्यभारं कुर्वन्तस्तेंऽशांशा विदिताः प्रभोः ॥ २० ॥  
येषामन्तर्गतो विष्णुः कार्यं कृत्वा विनिर्गतः ।  
नानाऽऽवेषावतारांश्च विद्धि राजन्महामते ॥ २१ ॥  
धर्मं विज्ञाय कृत्वा यः पुनरन्तरधीयत ।  
युगे युगे वर्तमानः सोऽवतारः कला हरेः ॥ २२ ॥  
चतुर्व्यूहो भवेद्‌यत्र दृश्यन्ते च रसा नव ।  
अतः परं च वीर्याणि स तु पूर्णः प्रकथ्यते ॥ २३ ॥  
यस्मिन्सर्वाणि तेजांसि विलीयन्ते स्वतेजसि ।  
तं वदन्ति परे साक्षात्परिपूर्णतमं स्वयम् ॥ २४ ॥  
पूर्णस्य लक्षणं यत्र तं पश्यन्ति पृथक् पृथक् ।  
भावेनापि जनाः सोऽयं परिपूर्णतमः स्वयम् ॥ २५ ॥  
परिपूर्णतमः साक्षाच्छ्रीकृष्णो नान्य एव हि ।  
एककार्यार्थमागत्य कोटिकार्यं चकार ह ॥ २६ ॥  
पूर्णः पुराणः पुरुषोत्तमोत्तमः  
     परात्परो यः पुरुषः परेश्वरः ।  
स्वयं सदाऽऽनन्दमयं कृपाकरं  
     गुणाकरं तं शरणं व्रजाम्यहम् ॥ २७ ॥  
श्रीगर्ग उवाच -  
तच्छ्रुत्वा हर्षितो राजा रोमाञ्ची प्रेमविह्वलः ।  
प्रमृश्य नेत्रेऽश्रुपूर्णे नारदं वाक्यमब्रवीत् ॥ २८ ॥  
श्रीबहुलाश्व उवाच -  
परिपूर्णतमः साक्षाच्छ्रीकृष्णो केन हेतुना ।  
आगतो भारते खण्डे द्वारवत्यां विराजते ॥ २९ ॥  
तस्य गोलोकनाथस्य गोलोकं धाम सुन्दरम् ।  
कर्माण्यपरिमेयानि ब्रूहि ब्रह्मन् बृहन्मुने ॥ ३० ॥  
यदा तीर्थाटनं कुर्वञ्छतजन्मतपःपरम् ।  
तदा सत्सङ्गमेत्याशु श्रीकृष्णं प्राप्नुयान्नरः ॥ ३१ ॥  
श्रीकृष्णदासस्य च दासदासः  
     कदा भवेयं मनसाऽऽर्द्रचित्तः ।  
यो दुर्लभो देववरैः परात्मा  
     स मे कथं गोचर आदिदेवः ॥ ३२ ॥  
धन्यस्त्वं राजशार्दूल श्रीकृष्णेष्टो हरिप्रियः ।  
तुभ्यं च दर्शनं दातुं भक्तेशोऽत्रागमिष्यति ॥ ३३ ॥  
त्वं नृपं श्रुतदेवं च द्विजदेवो जनार्दनः ।  
स्मरत्यलं द्वारकायामहो भाग्यं सतामिह ॥ ३४ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
कृष्णमाहात्म्यवर्णनं नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
