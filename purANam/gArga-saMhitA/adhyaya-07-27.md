मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - सप्तविंशोऽध्यायः  
दशार्णदेशविजयम् -  
  
श्रीनारद उवाच -  
हरिवर्षं नाम खण्डं सर्वसम्पत्तिसंयुतम् ॥  
तस्य सीमागिरिः साक्षान्निषधो नाम मैथिल ॥१॥  
वीरकोदण्डटङ्कारघोषैर्व्याप्तवनान्तरात् ॥  
उड्डीतास्तु महागृध्राः क्रोशमात्रवपुर्धराः ॥२॥  
तीक्ष्णतुण्डाः सगरुडाः सर्वे दीर्घायुषो नृप ॥  
अग्रसन्सैनिकान्नगान्हयांस्तेऽपि बुभुक्षिताः ॥३॥  
आकाशे पक्षिभिर्व्याप्ते जाते पक्षप्रभञ्जने ॥  
सेनायामन्धकारेण हाहाकारो महानभूत् ॥४॥  
तदा कार्ष्णिर्महाबाहुस्तार्क्ष्यमस्त्रं समादधे ॥  
तद्‌बाणान्निर्गतः साक्षाद्वैनतेनयः खगेश्वरः ॥५॥  
सेनायामन्धकारेण व्याप्तायां पतगेश्वरः ॥  
कांश्चित्तुण्डप्रहारेण कांश्चित्पक्षैः स्फुरत्प्रभैः ॥६॥  
गृध्रान्कुलिङ्गान्गरुडो पातयामास भूतले ॥  
भग्नदर्पाश्छिन्नपक्षा भक्षिताः पक्षिणश्च ते ॥७॥  
भयातुरा दुद्रुवस्ते तार्क्ष्येणापि दिशो दश ॥  
ततः कार्ष्णिर्महाबाहुर्दशार्णान् विषयान् ययौ ॥८॥  
दशार्णदेशाधिपतिः शुभाङ्गः सूर्यवंशजः ॥  
नागायुतसमो युद्धे निष्कौशाम्बीपुरीपतिः ॥९॥  
वेदव्यासमुखाच्छ्रुत्वा प्रद्युम्नं चण्डपौरुषम् ॥  
दशार्णां तां नदीं दीर्घां समुत्तीर्य समाययौ ॥१०॥  
कृताञ्जलिः शुभाङ्गोऽसौ किरीटेन नताननः ॥  
ददौ बलिं सुरत्नानां प्रद्युम्नाय महात्मने ॥११॥  
प्रद्युम्नो भगवान् साक्षात्सर्वगः सर्वदर्शनः ॥  
पप्रच्छेदं शुभाङ्गं तं लोकसङ्ग्रहकाम्यया ॥१२॥  
प्रद्युम्न उवाच -  
दशार्णोऽयं कथं देशः केन नाम्ना बभूव ह ॥  
एतन्मे ब्रूहि हे राजन्निष्कौशाम्बीपुरीपते ॥१३॥  
शुभाङ्ग उवाच -  
हिरण्यकशिपुं हत्वा नृसिंहो भगवान्पुरा ॥  
प्रह्लादेन त्विहागत्य हरिवर्षे स्थितोऽभवत् ॥१४॥  
प्रह्लादं भगवान्प्राह नृसिंहो भक्तवत्सलः ॥  
नृसिंह उवाच -  
शान्तस्य तव भक्तस्य मया पुत्र पिता हतः ॥  
तस्मान्न घातयिष्यामि वंशं ते हि महामते ॥१५॥  
शुभाङ्ग उवाच -  
इति प्रवदतोऽक्षिभ्यामानन्दजलबिन्दवः ॥  
पतिता कौ च तै राजन् सरोऽभून्मङ्गलायनम् ॥१६॥  
तदा प्राप्तवरो राजन् प्रह्लादो हर्षविह्वलः ॥  
नृसिंहं प्राह धर्मात्मा नत्वा भूत्वा कृताञ्जलिः ॥१७॥  
प्रह्लाद उवाच -  
मातुः पितुर्मया सेवा न कृता सात्वताम्पते ॥  
ऋणात्तयोः कथं मुच्ये वदैतत्परमेश्वर ॥१८॥  
नृसिंह उवाच -  
मन्नेत्रजलसम्भूते तीर्थे वै मङ्गलायने ॥  
स्नानं कुरु महाभाग मुच्यसे दशभिर्ऋणैः ॥१९॥  
मातुः पितुश्च भार्यायाः सुतानां गुरुदेवयोः ॥  
विप्राणां च प्रपन्नानामृषीणां पितृणामृणम् ॥२०॥  
यः स्नास्यति महातीर्थे सर्वहेलनतत्परः ॥  
ऋणैश्च दशभिः सोऽपि मुच्यते नात्र संशयः ॥२१॥  
शुभाङ्ग उवाच -  
दशार्णमोचने तीर्थे स्नात्वा कायाधवोऽनृणी ॥  
भूत्वाद्यापि समायाति स्नातुं तन्निषधाद्‌गिरेः ॥२२॥  
दशार्णमोचने तीर्थे दशार्णो देश उच्यते ॥  
तत्स्रोतःसु समुद्‌भूता दशार्णेयं नदी स्मृता ॥२३॥  
श्रीनारद उवाच -  
तच्छ्रुत्वा भगवान्कार्ष्णिः सर्वैः परिचरैः सह ॥  
दशार्णमोचने तीर्थे दानं स्नानं चकार ह ॥२४॥  
दशार्णमोचनस्यापि कथां यः शृणुयान्नृप ॥  
ऋणैश्च दशभिः सोऽपि मुच्यते मुक्तिभाग्भवेत् ॥२५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
दशार्णदेशविजयो नाम सप्तविंशोऽध्यायः ॥२७॥  
  
GO TOP
