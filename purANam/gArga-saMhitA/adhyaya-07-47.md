मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - सप्तचत्वारिंऽशोध्यायः  
शक्रसखासहितं प्रद्युम्नस्य युद्धम् -  
  
श्रीनारद उवाच -  
प्रद्युम्नोऽथ महावीरो नादयन् जयदुन्दुभिम् ॥  
यदुभिः सैनिकैः सार्द्धं मधुधारातटं ययौ ॥१॥  
सुवर्णाद्रितटीभूते वने वैश्रवसे शुभे ॥  
सुवर्णवर्णहंसाढ्ये कांचनीलतिकावृते ॥२॥  
हेमावतीषु द्रोणीषु देवदुर्गासु मैथिल ॥  
दानवानामगम्यासु गंगावेत्रवतीषु च ॥३॥  
दानवेभ्यः प्रभीतानां क्वचित्स्वर्गात्पलायिनाम् ॥  
अष्टानां लोकपालानां निधयो यत्र संति हि ॥४॥  
तत्र शक्रसखो देव आधिपत्याभिरक्षकः ॥  
श्रुत्वाऽऽगतं च प्रद्युम्नं युद्धं कर्तुं मनो दधे ॥५॥  
प्रद्युम्नप्रेषितः साक्षादुद्धवो बुद्धिसत्तमः ॥  
पप्रच्छ दृष्टमार्गैश्च जनैस्तस्य पुरं ययौ ॥६॥  
नत्वा देवं शक्रसखं सभायामुद्धवः प्रभुः ॥  
प्रद्युम्नकथितं प्राह विस्तरान्मंत्रिणां वरः ॥७॥  
उद्धव उवाच -  
उग्रसेनो यादवेंद्रो द्वारकेशो नृपेश्वरः ॥  
जंबूद्वीपनृपान् जित्वा राजसूयं करिष्यति ॥८॥  
तेन प्रणोदितो जेतुं रुक्मिणीनंदनो बली ॥  
जित्वा स भारतादीनि खंडानि स्वस्य तेजसा ॥९॥  
अद्यैवेलावृतं प्राप्तो जेतुं कार्ष्णिर्महाबलः ॥  
तस्मै यच्छ बलिं शीघ्रं कुलकौशलहेतवे ॥  
न चेद्युद्धं हि भवता राजन्सर्वविदां वर ॥१०॥  
शक्रसख उवाच -  
शृणु दूत सदा देवैः पूजितोऽहं नरैः किमु ॥  
सिद्धोऽहं वै महावीरो नागलक्षसमो बले ॥११॥  
अष्टानां लोकपालानामाधिपत्याभिरक्षकः ॥  
कुबेर इव कोशाढ्यः पुरंदर इवोद्‌भटः ॥१२॥  
उग्रसेनेन दातव्यं मह्यं चोपायनं परम् ॥  
पुरा तस्मै न दास्यामि यदुराजाय भूभृते ॥१३॥  
उद्धव उवाच -  
यथा तिरस्कृतिं प्राप्तः कुबेरो यदुतेजसा ॥  
यथा शृङ्गारतिलकश्चैत्रदेशाधिपो बली ॥१४॥  
शुभांगो हरिवर्षेश उत्तरेशो गुणाकरः ॥  
यथा दैत्यसखो राजा लंकेशो राक्षसेश्वरः ।१५॥  
संवत्सरः केतुमालः शकुन्याद्या महासुराः ॥  
तथाभूतस्त्वं हि राजन् बलिं तस्मै प्रदास्यसि ॥१६॥  
श्रीनारद उवाच -  
इत्युद्धववचः श्रुत्वा क्रुद्धः शक्रसखो बली ॥  
उद्धवं प्रत्युवाचाथ शृणु भागवतोत्तम ॥१७॥  
यावद्‌बलिं प्रदस्यामि तावत्त्वं संस्थितो भव ॥  
अन्यथा ते गतिर्नास्ति सत्यं सत्यं महामते ॥१८॥  
उद्धव उवाच -  
वयं तु मंत्रिप्रवराः पूर्णज्ञानप्रदा वराः ॥  
मच्छिक्षणं न मन्यंते तेषां नो मंगलं भवेत् ॥१९॥  
श्रीनारद उवाच -  
एवं स दृष्टरोधेन रोधयामास चोद्धवम् ॥  
उद्धवं नागतं राजन् यदूनामनुशोचताम् ॥२०॥  
दिनानि कतिचित्तत्र व्यतीयुस्तमपश्यताम् ॥  
मन्मुखात्तदुपाकर्ण्य प्रद्युम्नो भगवान्हरिः ॥२१॥  
जेतुं शक्रसखं प्रागात्त्रिपुरं त्र्यम्बको यथा ॥  
यदुभिर्भ्रातृभिः सार्द्धं स सैन्यपरिवारितः ॥२२॥  
सुवर्णाद्रिगुहाद्वारात्संप्राप्तो मकरध्वजः ॥  
वीरकोदण्डटंकारैर्दुन्दुभिध्वनिमिश्रितैः ॥२३॥  
अश्वहेषैर्हस्तिनादैर्विनेदुश्च दिशो दश ॥  
सैन्यपादरजोभिश्च युयुधे यादवैः सह ॥२४॥  
बभूव तुमुलं युद्धं छादितं व्योममंडलम् ॥  
वीक्ष्य सर्वे मेरुदेवा भयं प्रापुर्नृपेश्वर ॥२५॥  
अथ शक्रसखः क्रुद्धो रथारूढो महाबलः ॥  
अक्षौहिणीभिर्दशभिर्युयुधे यादवैः सह ॥२६॥  
बभूव तुमुलं युद्धं देवानां यदुभिः सह ॥  
प्राकृतप्रलये राजन्नुदधीनां ध्वनिर्यथा ॥२७॥  
शस्त्रांधकारे संजाते सारणो रोहिणीसुतः ॥  
बलदेवानुजो वीरो दंशितो गजसंस्थितः ॥२८॥  
सर्वेषामग्रतः प्राप्तो धनुष्टंकारयन्मुहुः ॥  
तद्‌बलं पोथयामास बाणैः कोदंडनिर्गतैः ॥२९॥  
श्रीसारणस्य बाणौघैः केचिद्वीरा द्विधाकृताः ॥  
तिर्यग्भूता रथा युद्धे निपेतुः पादपा इव ॥३०॥  
गजानां भिन्नकुंभानां मौक्तिकान्यपतंस्तदा ।  
बाणान्धकारे संजाते रात्रौ तारागणा इव ॥३१॥  
संछिद्यमानैरश्वैश्च वीरैर्नागै रणांगणम् ॥  
बभौ भूतगणैर्युक्तं यथाऽऽक्रीडमुमापतेः ॥३२॥  
सारणस्य बलं दृष्ट्वा सर्वे देवाः पलायिताः ॥  
संछिन्नभिन्नकोदंडा अभितः शीर्णकंचुकाः ॥३३॥  
पलायमानं स्वबलं दृष्ट्वा शक्रसखो बली ॥  
धनुष्टंकारयन्प्राप्तो जगर्ज घनवद्‌बलात् ॥३४॥  
अर्जुनं दशभिर्बाणैर्विंशत्या भानुमेव च ॥  
सांबं बाणशतैर्युद्धेऽनिरुद्धं च शतैः शरैः ॥३५॥  
द्विशतैश्च गदं वीरं सहस्रैः सारणं तथा ॥  
तताड समरे वीरो धन्वी शक्रसखो बली ॥३६॥  
तद्‌बाणैः सरथा वीरा बभ्रमुर्घटिकाद्वयम् ॥  
चक्रवत्कुंभकारस्य तदद्‌भूतमिवाभवत् ॥३७॥  
हयाश्च पंचतां प्राप्ताः श्लथद्बंधा रथा भ्रमात् ॥  
रथिनः खिन्नमनसः सूत मूर्च्छां गता मृधे ॥३८॥  
स चान्यं रथमारुह्य धनुष्टंकारयन्बलात् ॥  
धनुः शक्रसखस्यापि चिच्छेद दशभीः शरैः ॥३९॥  
द्वाभ्यां सूतं शतैरश्वान्सहस्रैस्तद्‌रथं शरैः ॥  
चूर्णयामास राजेन्द्र सांबो जांबवतीसुतः ॥४०॥  
स च्छिन्नधन्वा विरथो हताश्वो हतसारथिः ॥  
नागेंद्रं मत्तमारुह्य शूलं जग्राह रोषतः ॥४१॥  
विव्याध सांबं शूलेन हृदि शक्रसखो बली ॥  
तेन घातेन सांबोऽपि किंचिद्व्याकुलमानसः ॥४२॥  
योजने पादविक्षेपं कज्जलाद्रिसमप्रभम् ॥  
चतुर्योजनमुच्चांगं योजनार्द्धरदद्वयम् ॥४३॥  
महच्चीत्कारं कुर्वंतं त्रिशूण्डादंडमंडलैः ॥  
श्रृंखले पातयंतं तं चतुर्योजनविस्तृतैः ॥४४॥  
गजान् वीरान्मर्दयंतं रथानश्वानितस्ततः ॥  
दंतैः पादैर्घातयंतं कालांतकयमोपमम् ॥४५॥  
आगतं वीक्ष्य नागेंद्रं शत्रुणा नोदितं परम् ॥  
विचरंतं मृधाद्‌भीता यदुसेना विदुद्रुवुः ॥४६॥  
गदो गदां समादाय बलदेवानुजो बली ॥  
जघान तद्‌गजं कुंभे गदया वज्रकल्पया ॥४७॥  
तद्घातभिन्नकुंभो हि गजो युद्धे पपात ह ॥  
छिन्नपक्षो यथा शैलस्तदद्भुतमिवाभवत् ॥४८॥  
अथ शक्रसखो यावद्‌गदां जग्राह रोषतः ॥  
तावत्तताड गदया गदः शक्रसखं हृदि ॥४९॥  
तेन घातेन सगजो पतितो मूर्छितोऽभवत् ॥  
पुनरुत्थाय स गदं भुजाभ्यां जगृहे मृधे ॥५०॥  
गदशक्रसखौ युद्धे युयुधाते परस्परम् ॥  
रंगे मल्लाविव वन्ये वन्यौ तौ वारणाविव ।५१॥  
भुजाभ्यां तं समुत्थाप्य बलदेवानुजो बली ॥  
चिक्षेप तत्पुरे वीरं बलात्तं शतयोजनम् ॥५२॥  
तदा जयजयारावो यदुसैन्ये बभूव ह ॥  
जयदुन्दुभयो नेदुः प्रशशंसुर्मुहुर्जनाः ॥५३॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
शक्रसखयुद्धं नाम सप्तचत्वारिंशोऽध्यायः ॥४७॥  
  
GO TOP
