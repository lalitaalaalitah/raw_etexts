मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षट्‌त्रिंशोऽध्यायः  
बल्वलपुत्रस्य कुनन्दनस्य वधम् -  
  
गर्ग उवाच -  
कुनन्दनोऽपि सम्मूर्च्छां त्यक्त्वागाद्‌रणमण्डले ॥  
रथस्थः क्रोधसंयुक्तः प्रवर्षन्धनुषा शरान् ॥१॥  
दृष्ट्वा तमागतं वीरोऽनिरुद्धः परवीरहा ॥  
पप्रच्छ सेवकांस्तस्य वार्तां रोषेण दीपितः ॥२॥  
सेवकास्ते ततः प्रोचुरेष बल्वलनन्दनः ॥  
त्वया सार्द्धं महाराज युद्धं कर्तुं समागतः ॥३॥  
श्रुत्वानिरुद्धः प्रोवाच हनिष्येऽहं कुनन्दनम् ॥  
तदैव तमुवाचाथ कृष्णपुत्रः सुनन्दनः ॥४॥  
सुनन्दन उवाच -  
राजन्कोऽयं दैत्यपुत्रः क्वेदं परिमितं बलम् ॥  
जेष्येऽहं त्वत्प्रतापेन तस्माद्गच्छाम्यहं प्रभो ॥५॥  
राजञ्छृणु प्रतिज्ञां मे तवानन्दप्रदायिनीम् ॥  
न चेत्कुनन्दनं जेष्ये बहुसङ्ग्रामकोविदम् ॥६॥  
कृष्णस्य चरणाम्भोजमध्वास्वादवियोगिनम् ॥  
यत्पापञ्च भवेत्तन्मे न जये यदि दानवं ॥७॥  
यो गुरुं भवहर्तारं पितरं च न सेवते ॥  
यदघं तु भवेत्तस्य तन्मे भूयाञ्जयेन वै ॥८॥  
इति प्रतिज्ञामाकर्ण्यानिरुद्धस्तस्य भूपते ॥  
जहर्ष चित्ते तं वीरं निर्द्दिदेश रणं प्रति ॥९॥  
इत्याज्ञप्तोऽनिरुद्धेन चैकाकी कृष्णनन्दनः ॥  
जगाम दंशितस्तत्र यत्रास्ते बल्वलात्मजः ॥१०॥  
कुनन्दनस्तमाज्ञाय त्वागतं प्रधने रुषा ॥  
प्रत्युज्जगाम वीराग्र्यो रथी शूरशिरोमणिः ॥११॥  
अन्योन्यं तौ सम्मिलितौ रथस्थौ चापधारिणौ ॥  
रेजाते राजशार्दूल यथा दमनपुष्कलौ ॥१२॥  
उभौ सायकभिन्नङ्गावुभौ रुधिरविप्लुतौ ॥  
मुञ्चन्तौ शरकोटीश्च सन्धन्तौ तरसा शरान् ॥ १३॥  
आदानेनैव सन्धानं मोचनं च न भूपते ॥  
दृश्यते तौ महाशूरौ कुण्डलीकृतकार्मुकौ ॥१४॥  
तद्‌रथं राजपुत्रस्तु भ्रामकास्त्रेण शोभिना ॥  
भूतले भ्रामयामास कुम्भकारस्य चक्रवत् ॥१५॥  
भ्रान्त्वा मुहूर्तमात्रं तु तद्‌रथो वाजिसंयुतः ॥  
स्थितिं लेभे ततः कार्ष्णिर्जघान तद्‌रथे शरम् ॥१६॥  
सयानस्तेन बाणेन खे बभ्राम मतङ्गवत् ॥  
पपात कौ विशीर्णोऽभूद्यथा वै काचभाजनम् ॥१७॥  
उत्थितः सोऽपि विरथो हताश्वो हतसारथिः ॥  
अन्यं रथं समारुह्य यावदायाति सम्मुखम् ॥१८॥  
बभञ्ज तावद्बाणैश्च तद्‌रथं कृष्णनन्दनः ॥  
एवं सप्त रथा भग्ना दैत्यपुत्रस्य वै रणे ॥१९॥  
तदा कुनन्दनः सङ्ख्ये स्थित्वा याने विचित्रिते ॥  
आययौ नृप वेगेन कृष्णपुत्रं नियोधितुम् ॥२०॥  
आगत्य दशभिर्बाणैस्ताडयामास तं मृधे ॥  
शरैस्तेः सोऽपि निहतः परं कश्मलतां गतः ॥  
ततः स धनुरुद्यम्य गृहीत्वा दश सायकान् ॥  
मुमोच तस्य हृदये क्रुद्धः कृष्णात्मजो बली ॥२२॥  
ते शरा रुधिरं पीत्वा निपेतुर्वै महीतले ॥  
यथा हि पितरो राजन्नरके कूटसाक्षिणः ॥ २३॥  
कुनन्दनः सुनन्दनं सुनन्दनः कुनन्दनम् ॥  
महद्‌रणे महच्छरैर्निजघ्नतुः परस्परम् ॥२४॥  
एवं हि तौ द्वौ शरभिन्नगात्रौ  
     रक्ताप्लुतौ चापधरौ रुषाढ्यौ ॥  
प्रचक्रतुर्युद्धवरं शरैश्च  
     कुशाम्बसाम्बाविव संयुगे वै ॥२५॥  
ततः कृष्णात्मजो वीरः कोदण्डे स्वर्णनिर्मिते ॥  
मृगाङ्कार्द्धमुखं बाणं धृत्वा शीघ्रं तमब्रवीत् ॥२६॥  
सुनन्दन उवाच -  
शृणु मद्वचनं वीर बाणेनानेन त्वच्छिरः ॥  
सद्यश्छिन्नं करिष्येऽहं शिरो रक्ष बली यदि ॥२७॥  
यदि मद्वचनं सत्यं प्रधने त्वं न मन्यसे ॥  
तदा शृणु प्रतिज्ञां मे तव मृत्युविषूचिकाम् ॥२८॥  
सतीं च गुरुपत्नीं च यो दूषयति कामतः ॥  
स याति यातनां यां वै यमराजस्य सन्निधौ ॥२९॥  
सा यातना च मे भूयात्सत्यं मम प्रतिश्रुतम् ॥  
यः समर्थश्च स्वगुरुं पितरं च न पालयेत् ॥३०॥  
तस्य पापं ममैवास्तु न हनिष्ये च त्वां रणे ॥  
इति श्रुत्वा च तद्वाक्यं दैत्य आह रुषा ज्वलन् ॥३१॥  
राजपुत्र उवाच -  
बिभेमि नाहं रणात्सङ्ग्रामे शत्रुसम्मुखे ॥  
प्राणिनां चैव सर्वेषां मृत्युर्भवति साम्प्रतम् ॥३२॥  
यदि मुञ्चसि सङ्ग्रामे मद्‌वधार्थे महाशरम् ॥  
तदाहं स्वशरेणापि शीघ्रं छेद्मि न संशयः ॥३३॥  
एकादश्यां च ये मानादन्नं भुञ्जन्ति भूतले ॥  
मातरं भ्रातृपत्नीं च भगिनीं च सुतां तथा ॥  
पापं तेषां ममैवास्तु न छेद्मि यदि त्वच्छरम् ॥३४॥  
इति तस्य वच: स्पष्टं श्रुत्वा शङ्कितमानसः ॥  
प्रत्युवाच पुनर्वाक्यं श्रीकृष्णं सोऽपि संस्मरन् ॥३५॥  
सुनन्दन उवाच -  
मया कृष्णाङ्घ्रियुगलं सेवितं मनसा यदि ॥  
कपटेन विना तर्हि सत्यं भूयाद्वचो मम ॥३६॥  
स्वपत्नीं च विना वीर नान्यां पश्यामि कामतः ॥  
तेन सत्येन सङ्ग्रामे वाक्यं भूयादृतं मम ॥३७॥  
इत्युक्त्वा सायकं तीक्ष्णं विमुमोच सुनन्दनः ॥  
मन्त्रयित्वा च मन्त्रेण महाकालानलोपमम् ॥३८॥  
प्रमुक्तं वीक्ष्य विशिखं स्वबाणेन नृपात्मजः ॥  
सद्यश्चिच्छेद हि यथा सर्पं पक्षेण पक्षिराट् ॥३९॥  
छिन्ने तस्मिञ्छरे राजन्हाहाकारस्तदाभवत् ॥  
चचाल पृथिवी लोकैर्देवास्ते विस्मयं गताः ॥४०॥  
परार्द्धः पतितो बाणः पूर्वार्द्धः फलसंयुतः ॥  
शिरश्चिच्छेद दैत्यस्य तरोः स्कन्धं यथा गजः ॥४१॥  
किरीटकुण्डलैर्युक्तं पतितं तस्य मस्तकम् ॥  
निरीक्ष्य हाहाशब्दं वै चक्रुर्दैत्याश्च दुःखिताः ॥४२॥  
कुनन्दनकबन्धस्तु शीघ्रमुत्थाय संयुगे ॥  
खड्गेन मुष्टिभिः पादैर्बहूञ्छत्रूञ्जघान ह ॥४३॥  
ततश्च यदुसेनायां नेदुर्दुन्दुभयो मुहुः ॥  
सुनन्दनोपरि सुराः पुष्पवर्षं प्रचक्रिरे ॥४४॥  
इति श्रीगर्गसंहितायां हयमेधखण्डे  
दैत्यपुत्रवधवर्णनं नाम षट्‌त्रिंशोऽध्यायः ॥३६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
