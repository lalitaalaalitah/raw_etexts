मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकविंशोऽध्यायः  
भद्रावतीविजयम् -  
  
गर्ग उवाच -  
ततः प्राप्तः स्वसेनायां विमानस्थ उषापतिः ॥  
शीघ्रं चाकाशमार्गेण नादयञ्जयदुन्दुभीन् ॥१॥  
दृष्ट्वा तानागतान्सर्वे ह्यक्रूराद्याश्च यादवाः ॥  
मिलित्वा कुशलं सर्वं पप्रच्छुस्ते न्यवेदयन् ॥२॥  
ततस्त्यक्त्वा विमूर्च्छां वै बकस्तु सहसोत्थितः ॥  
अदृष्ट्वा यादवांस्तत्र पुत्रं पप्रच्छ रोषतः ॥३॥  
ततः पित्रे भीषणो वै वार्तां सर्वामवर्णयत् ॥  
श्रुत्वा वचः प्राह बको रुषा प्रस्फुरिताधरः ॥४॥  
अहं जानामि यदवो विमानेन कुशस्थलीम् ॥  
मद्‌भयाच्च गताः पुत्र यथा सिंहभयान्मृगाः ॥५॥  
तस्मादयादवीं पृथ्वीं करिष्येऽहं न संशयः ॥  
हनिष्यामि यदून्सर्वान्गत्वा कृष्णस्य द्वारकाम् ॥६॥  
भीषण उवाच -  
मन्युं नियच्छ भो राजन्नस्माकं समयो न हि ॥  
प्रसीदति यदा देवो तदा जेष्याम यादवान् ॥७॥  
गर्ग उवाच -  
बोधितः सोऽपि पुत्रेण तूष्णीं भूत्वा बकासुरः ॥  
विचचार वने राजन् वनजन्तून्प्रभक्षयन् ॥८॥  
ततस्तुरङ्गं विधिनाभिषिच्य  
     दानानि दत्त्वा द्विजपुङ्गवेभ्यः ॥  
विमोचयामास पुनर्जयाय  
     प्रद्युम्नपुत्रो विजयो नृपेन्द्र ॥९॥  
हयस्तु मुक्तः किल कार्ष्णिजेन  
     स्वरं प्रकुर्वन्नृप धैवतं च ॥  
पश्यन्स देशान्बहुवीरयुक्ता-  
     न्भद्रावतीं नाम पुरीं जगाम ॥१०॥  
तत्र भद्रावतीमश्वो नानाचोपवनैर्वृताम् ॥  
गिरिदुर्गेण राजेन्द्र तथा रजतमन्दिरैः ॥११॥  
महावीरजनैर्युक्तां यौवनाश्वेन पालिताम् ॥  
दृढां लौहकपाटैश्च नृपस्याग्रे स्थितोऽभवत् ॥१२॥  
तं गृहीत्वा तु तस्यापि वार्तां ज्ञात्वा नृपेश्वरः ॥  
युद्धं कर्तुं च कुपितः ससैन्यो निर्ययौ पुरात् ॥१३॥  
ससैन्यमागतं दृष्ट्वा यौवनाश्वं महाबलम् ॥  
आहूय मन्त्रिणं प्राह कृष्णभक्तं हि कार्ष्णिजः ॥१४॥  
अनिरुद्ध उवाच -  
कोऽयं समागतो मन्त्रिन्सम्मुखे सह सेनया ॥  
हयहर्त्ता शत्रुमुख्यो तत्सर्वं कथयस्व च ॥१५॥  
उद्धव उवाच -  
नृपोऽयं यौवनाश्वाख्यो मरुधन्वपतेः सुतः ॥  
अत्र राज्यं च कुरुते मृते पितरि सत्तम ॥१६॥  
अयं षोडशवर्षीयो कुमन्त्रिवचनाद्‌रणम् ॥  
करिष्यति महाराज मारणीयः स न त्वया ॥१७॥  
इति श्रुत्वा तथेत्युक्त्वा यौवनाश्वेन कार्ष्णिजः ॥  
युद्धं चकार प्रधने यथा नागेन नागहा ॥१८॥  
तं तु ते विरथं चक्रे हत्वा चाक्षौहिणीत्रयम् ॥  
प्रत्याह विमलं वाक्यं यौवनाश्वमुषापतिः ॥१९॥  
अनिरुद्ध उवाच -  
राजन्प्रयच्छ तुरगं युद्धं कुरु न चेन्मया ॥  
वाक्यं श्रुत्वा हरेः पौत्रं ज्ञात्वा राजा भयान्वितः ॥२०॥  
अर्पयामास विधिना तस्मै यज्ञतुरङ्गमम् ॥  
भूत्त्वा कृताञ्जली राजा प्रार्थितस्तेन चाब्रवीत् ॥२१॥  
यौवनाश्व उवाच -  
द्वारकायां यदा यज्ञो भविष्यति नृपेश्वर ॥  
तदाहं चागमिष्यामि कृष्णस्याङ्घ्री विलोकितुम् ॥२२॥  
ततश्च कृत्वा तं राज्ये वन्दितस्तेन कार्ष्णिजः ॥  
मुमुचे वाजिनं श्रेष्ठं विजयी विजयाय च ॥२३॥  
इति श्रीगर्गसंहितायां हयमेधखण्डे  
भद्रावतीविजयो नामैकविंशोऽध्यायः ॥२१॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
