मागचा अध्याय  
पुढचा अध्याय  
श्रीगर्गसंहिता  
मथुराखण्डः - त्रयोदशोऽध्यायः  
व्रजे उद्धवागमनम् -  
  
बहुलाश्व उवाच -  
अग्रे चकार किं कार्यं मथुरायां यदूत्तमः ।  
निवासयित्वा स्वज्ञातीन् वदैतन्मुनिसत्तम ॥ १ ॥  
श्रीनारद उवाच -  
परिपूर्णतमः साक्षाद्‌ भगवान् भक्तवत्सलः ।  
सस्मार गोकुलं दीनं गोपगोपालसङ्कुलम् ॥ २ ॥  
एकदाऽऽहूय रहसि सखायं भक्तमुद्धवम् ।  
उवाच भगवान्देवः प्रेमगद्‌गदया गिरा ॥ ३ ॥  
श्रीभगवानुवाच -  
गच्छ शीघ्रं व्रजं हे सखे सुन्दरं  
     श्रीलताकुञ्जपुञ्जादिभिर्मण्डितम् ।  
शैलकृष्णप्रभाचारुवृदावनं  
     गोपगोपीगणैर्गोकुलं सङ्कुलम् ॥ ४ ॥  
एकपत्रं तु नन्दाय वै दीयतां वा  
     द्वितीयं यशोदाकरे चैव भोः ।  
वा तृतीयं त्विदं राधिकायै सखे  
     तत्र गत्वा हि तन्मन्दिरं सुन्दरम् ॥ ५ ॥  
वा चतुर्थं सखिभ्यः शिशुभ्यः शुभं कौशलं  
     दीयतां पत्रमेवं पृथक् भोः सखे ।  
गोपिकानां शतेभ्यश्च यूथेभ्य  
     उन्मोहितानां च देयानि पत्राणी च ॥ ६ ॥  
मे पिता नन्दराजो घृणी मन्मना मे च  
     माता यशोदा स्मरत्याशु माम् ।  
वाक्यवृन्दैः शुभैर्नीतिवित्वं तयोर्मे  
     परां प्रीतिमाराद्द्वयोरावह ॥ ७ ॥  
मत्प्रिया राधिका मद्वियोगातुरा  
     मन्यते मां विना खं जगन्मोहतः ।  
मद्वियोगाधिमस्या मदुक्तैः पदैर्मोचय  
     त्वं भवान् दक्षिणो वाक्पथे ॥ ८ ॥  
गोपबालाः सुदामादयो मत्प्रिया मां  
     सखायं विना तेऽपि मोहातुराः ।  
देहि तेषां सुखं मित्रवच्छ्रीव्रजे  
     स्वल्पकालेन तत्रागमिष्याम्यहम् ॥ ९ ॥  
गोपिका मद्वियोगाधिवेगातुरा  
     मन्मनस्काश्च मत्प्राप्तदेहासवः ।  
या मदर्थे च सन्त्यक्तलोकाबलास्ताः  
     कथं नात्र मन्त्रिन् बिभर्मि स्वतः ॥ १० ॥  
ता असून् त्यक्तुमत्रोद्यता उद्धव  
     याभिरद्यापि कृच्छ्रैर्धृताश्चासवः ।  
मद्वियोगाधिमासां मदुक्तः पदैर्मोचय  
     त्वं भवान्दक्षिणो वाक्पथे ॥ ११ ॥  
येन पूर्वं व्रजादागतोऽहं सखे तं  
     रथं साश्वसूतं रणद्घण्टिकं वै ।  
मे च सारूप्यमद्यैव पीताम्बरं  
     वैजयन्तीसहस्रच्छदं पङ्कजम् ॥ १२ ॥  
कुण्डले दिव्यरत्नप्रभामण्डिते  
     कोटिबालार्कदीप्तं मणिं कौस्तुभम् ।  
मे महानादिनीं चारुवंशीं शुभां  
     पुष्पयुक्तां च यष्टिं जगन्मोहिनीम् ॥ १३ ॥  
चन्दनं सुन्दरं दिव्यगन्धावृतं  
     बर्हमल्लादिवेषं क्वणन्नूपुरम् ।  
मौलिमेवं गृहाणाङ्गदे उद्धव  
     गच्छ गच्छाशु चाद्यैव मद्वाक्यतः ॥ १४ ॥  
श्रीनारद उवाच -  
इत्युक्त उद्धवः शीघ्रं नमस्कृत्य कृताञ्जलिः ।  
कृष्णं प्रदक्षिणीकृत्य रथारुढो व्रजं ययौ ॥ १५ ॥  
कोटिशः कोटिशो गावो यत्र यत्र मनोहराः ।  
श्वेतपर्वतसङ्काशा दिव्यभूषणभूषिताः ॥ १६ ॥  
पयस्विन्यस्तरुण्यश्च शीलरूपगुणैर्युताः ।  
सवत्साः पीतपुच्छाश्च व्रजन्त्यो भव्यमूर्तिकाः ॥ १७ ॥  
घण्टामञ्जीरझङ्काराः किङ्किणीजालमण्डिताः ।  
हेमतुल्या हेमशृङ्ग्यो हारमालाः स्फुरत्प्रभाः ॥ १८ ॥  
पाटला हरितास्ताम्राः पीताः श्यामा विचित्रिताः ।  
धूम्राः कोकिलवर्णाश्च यत्र गावस्त्वनेकधा ॥ १९ ॥  
समुद्रवद्दुग्धदाश्च तरुणीकरचित्रिताः ।  
कुरङ्गवद्विलङ्घद्‌भिर्गोवत्सैर्मण्डिताः शुभाः ॥ २० ॥  
इतस्ततश्चलन्तश्च गोगणेषु महावृषाः ।  
दीर्घकन्धरशृङ्गाढ्या यत्र धर्मधुरन्धराः ॥ २१ ॥  
गोपाला वेत्रहस्ताश्च श्यामवंशीधराः पराः ।  
कृष्णलीलाः प्रगायन्तो रागैर्मदनमोहनैः ॥ २२ ॥  
दूरात्तमागतं वीक्ष्य ज्ञात्वा कृष्णं व्रजार्भकाः ।  
उचुः परस्परं ते वै कृष्णदर्शनलालसाः ॥ २३ ॥  
गोपा उचुः -  
नन्दसूनूः किलायाति सखा योऽयं न संशयः ।  
मेघश्यामः पीतवासाः स्रग्वी कुण्डलमण्डितः ॥ २४ ॥  
कौस्तुभि कुण्डली बिभ्रत्सत्सहस्रदलपङ्कजम् ।  
तदेव मुकुटं बिभ्रत्कोटिमार्तण्डसन्निभम् ॥ २५ ॥  
त एवाश्वा रथः सोऽयं किङ्किणीजालमण्डितः ।  
बलो नास्ति रथे चास्मिन्नेकाकी नन्दनन्दनः ॥ २६ ॥  
श्रीनारद उवाच -  
एवं वदन्तो गोपालाः श्रीदामाद्या विदेहराट् ।  
कृष्णाकृतिं कृष्णसखमाययुः सर्वतो रथम् ॥ २७ ॥  
कृष्णो नास्तीति वदतः कोऽयं साक्षात्तदाकृतिः ।  
तान्नमस्कृत्यौपगविः परिरभ्यावदत्पथि ॥ २८ ॥  
उद्धव उवाच -  
गृहाण पत्रं श्रीदामन् कृष्णदत्तं न संशयः ।  
शोकं मा कुरु गोपालैः कुशल्यास्ते हरिः स्वयम् ॥ २९ ॥  
यादवानां महत्कार्यं कृत्वाऽथ सबलः प्रभुः ।  
ह्रस्वकालेन चात्रापि भगवानागमिष्यति ॥ ३० ॥  
श्रीनारद उवाच -  
पठित्वा तद्धस्तपत्रं श्रीदामाद्या व्रजार्भकाः ।  
भृशमश्रूणि मुञ्चन्तः प्राहुर्गद्‌गदया गिरा ॥ ३१ ॥  
गोपा उचुः -  
पान्थेति निर्मोहिनि नन्दसूनौ  
     तनुर्विभूतिश्च धनं बलं च ।  
सर्वा धियः कृष्णमृते व्रजे नः  
     शून्यं प्रजातं हि जगत्समस्तम् ॥ ३२ ॥  
क्षणो युगत्वं च घटी महामते  
     प्रयाति मन्वन्तरतां व्रजौकसाम् ।  
यामश्च कल्पं च दिनं विना हरिं  
     वियोगदुःखैर्द्विपरार्धतां गतम् ॥ ३३ ॥  
अहर्निशं तं न हि विस्मरामहे  
     दुष्टा घटी सा प्रययौ यया हि सः ।  
मनो हरन्नुद्धव नो वनौकसां  
     वयस्यभावेन सदा कृतागसाम् ॥ ३४ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
उद्धवागमनं नाम त्रयोदशोऽध्यायः ॥ १३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
