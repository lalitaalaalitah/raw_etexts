मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - तृतीयोऽध्यायः  
कृष्णकथाकीर्तनम् -  
  
गर्ग उवाच -  
जामातृवधसन्तप्तजरासन्धचमूवधः ॥  
बहुशः सेनयोर्युद्धे द्वारकादुर्गकारणम् ॥१॥  
यवनस्य वधं दृष्ट्वा मुचकुन्दस्य संस्तुतिः ॥  
वरं दत्वा ततो म्लेच्छवधं कृत्वा धने ततः ॥२॥  
नीयमाने वने दृप्तजरासन्धात्पलायनम् ॥  
रैवतो रेवतीं कन्यां बलदेवसमर्पणम् ॥३॥  
रुक्मिणीप्रियसन्देशश्रवणादखिलान्नृपान् ॥  
निर्जित्य निर्गमो गेहात् हृतवानम्बिकागृहात् ॥४॥  
नृपैः सान्त्वनं चैद्यस्य ततो रुक्मीसमागमः ॥  
युद्धापेक्षापराधाद्वै मुण्डनं तस्य कृष्णतः ॥५॥  
रुक्मिणीदुःखशमनं रामवाक्याच्च मोक्षणम् ॥  
ततो विवाहो रुक्मिण्या विधिवत्स्वपुरे मुदा ॥६॥  
प्रद्युम्नोत्पत्तिकथनं हरणं सूतिकागृहात् ॥  
मायावत्योक्तवृत्तान्तं शम्बरस्य वधस्ततः ॥७॥  
पुनरागमनं गेहे सन्तोषो द्वारकौकसाम् ॥  
सूर्यात्स्यमन्तकप्राप्तिर्याचनं तस्य वै हरेः ॥८॥  
तत्सम्बन्धात्प्रसेनस्य वधोऽकीर्तिर्हरेस्तथा ॥  
तन्मार्जनाय ऋक्षस्य गृहेशु गमनं हरेः ॥९॥  
युद्धे ज्ञात्वा लोकनाथं जाम्बवत्याः समर्पणम् ॥  
सत्राजिताय च मणिः प्राप्ता श्रीहरिणा बिलात् ॥१०॥  
विवाहः सत्यभामायाः पारिबर्हे तथा मणिः ॥  
रामेण सह कृष्णस्य गमनं हस्तिनापुरे ॥११॥  
अक्रूरकृतवर्मभ्यां शतधन्वा तु प्रेरितः ॥  
सत्राजितं जघानाशु सोऽपि कृष्णेन मारितः ॥१२॥  
रामस्तु मिथिलायां च गदाशिक्षा सुयोधने ॥  
अक्रूरे मणिदानं च शक्रप्रस्थे हरिर्गतः ॥१३॥  
कालिन्द्या सङ्गतिः शौरेर्विवाहः स्वपुरे ततः ॥  
विवाहो मित्रविन्दायाः सत्यायाश्च तथैव च ॥१४॥  
भद्राया लक्ष्मणायाश्च विवाहो हरिणा ततः ॥  
पारिजातं तु सत्यायै शक्रं जित्वा ददौ हरिः ॥१५॥  
वज्रनाभिरुवाच -  
प्रियायै दत्तवान्कस्माच्छक्रं जित्वा सुरद्रुमम् ॥  
श्रीकृष्णस्तत्कथां सर्वां मुने मे ब्रूहि विस्तरात् ॥१६॥  
श्रीगर्ग उवाच -  
पारिजातैककुसुमे चानीते नारदात्कदा ॥  
दत्ते सति श्रीरुक्मिण्यै सत्या तु दुःखिताभवत् ॥१७॥  
तां दृष्ट्वा कुपितां प्राह क्रोधागारगतां हरिः ॥  
मा शोच कुरु दास्यामि पारिजातद्रुमं च ते ॥१८॥  
तदैव कथितं सर्वे कृष्णाग्रे भौमचेष्टितम् ॥  
शक्रेण श्रुत्वा भगवान्प्राह पश्यन्कृताञ्जलिम् ॥१९॥  
श्रीकृष्ण उवाच -  
मत्प्रियां दुःखितां पश्य रुदन्तीं वृत्रसूदन ॥१९॥  
पारिजातस्य वृक्षार्थे किं करिष्याम्यहं वद ॥  
यदास्यै पारिजातस्य वृक्षं दास्यसि त्वं हरे ॥२०॥  
तदा भौमं ससैन्यं च हनिष्यामि न संशयः ॥  
कृष्णभाषितमाकर्ण्य प्रहसन्प्राह वासवः ॥२१॥  
इन्द्र उवाच -  
पारिजातद्रुमाः सर्वे वर्तन्ते नन्दने च ये ॥  
गृहाण तान्स्वतः कृष्ण त्वं हत्वा नरकासुरम् ॥२२॥  
तथास्तु चोक्त्वा भगवान्सत्यभामासमन्वितः ॥  
गरुडस्कन्धमारूढः प्राग्जोतिषपुरं ययौ ॥२३॥  
सत्यभामा हरिं प्राह स्वर्गमिन्द्रे गते सति ॥  
सत्योवाच  
पूर्वं गृहाण शक्रात्त्वं द्रुमराजं जगत्पते ॥२४॥  
कार्ये भूते सति हरे न करिष्यति त्वत्प्रियम् ॥  
प्रियावाक्यं समाकर्ण्य प्रियः प्राह प्रियां वचः ॥२५॥  
श्रीकृष्ण उवाच -  
स पारिजातं यदि न प्रदास्यति  
     प्रयाच्यमानस्तु मयामरेश्वरः ॥  
ततः शचीव्यामुदितानुलेपने  
     गदां विमोक्ष्यामि पुरन्दरोरसि ॥२६॥  
इत्युक्त्वा भगवान्कृष्णो भौमासुरपुरं गतः ॥  
नानादुर्गैः सप्तभिश्च वेष्टितं च महासुरैः ॥२७॥  
सर्वान्बिभेद दुर्गान् वै गदाचक्रशरादिभिः ॥  
जघान मुरुदैत्यं च तत्पुत्राञ्शस्त्रसंयुतान् ॥२८॥  
शस्त्रास्त्रवर्षं मुञ्चन्तं ससैन्यं नरकं हरिः ॥  
क्षिप्त्वा चक्रं द्विधा चक्रे गरुडेन जघान च ॥२९॥  
हत्वा भौमं जगन्नाथो वररत्नानि यादवः ॥  
जग्राह तत्र कन्यानां समूहं वै ददर्श ह ॥३०॥  
दैत्यसिद्धनृपाणां च सहस्राणि च षोडश ॥  
शताधिकानि कन्याश्च प्रेषयामास स्वां पुरीम् ॥३१॥  
गृहीत्वाथ मणिं छत्रं देवमातुश्च कुण्डले ॥  
पारिजातद्रुमार्थे वै ययाविन्द्रपुरीं हरिः ॥३२॥  
इति श्रीगर्गसंहितायामश्वमेधचरित्रे  
सुमेरौ कृष्णकथावर्णनं नाम तृतीयोऽध्यायः ॥३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
