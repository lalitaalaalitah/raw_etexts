मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - अष्टादशोऽध्यायः  
यमुनापूजापद्धतिः -  
  
मान्धातोवाच -  
कृष्णायाः पटलं पुण्यं कामदं पद्धतिं तथा ।  
वद मां मुनिशार्दूल त्वं साक्षात् ज्ञानशेवधिः ॥ १ ॥  
सौभरिरुवाच -  
पटलं पद्धतिं वक्ष्ये यमुनाया महामते ।  
कृत्वा श्रुत्वाऽथ जप्त्वा वा जीवन्मुक्तो भवेन्नरः ॥ २ ॥  
प्रणवं पूर्वमुद्धृत्य मायाबीजं ततः परम् ।  
रमाबीजं ततः कृत्वा कामबीजं विधानतः ॥ ३ ॥  
कालिन्दीति चतुर्थ्यन्ते देवीपदमतः परम् ।  
नमः पश्चात्संविधार्य जपेन्मन्त्रमिमं नरः ॥ ४ ॥  
जप्त्वैकादशलक्षाणि मन्त्रसिद्धिर्भवेद्‌भुवि ।  
जनैः प्रार्थ्याश्च ये कामाः सर्वे प्राप्याः स्वतश्च ते ॥ ५ ॥  
विधाय षोडशदलं पद्मं सिंहासने शुभे ।  
कर्णिकायां च कालिन्दीं न्यसेच्छ्रीकृष्णसंयुताम् ॥ ६ ॥  
जाह्नवीं विरजां कृष्णां चन्द्रभागां सरस्वतीम् ।  
गोमतीं कौशिकीं वेणीं सिन्धुं गोदावरीं तथा ॥ ७ ॥  
वेदस्मृतिं वेत्रवतीं शतद्रुं सरयूं तथा ।  
पूजयेन् मानवश्रेष्ठ ऋषिकुल्यां ककुद्मिनीम् ॥ ८ ॥  
पृथक्पृथक् तद्दलेषु नामोच्चार्य विधानतः ।  
वृन्दावनं गोवर्द्धनं वृन्दां च तुलसीं तथा ।  
चतुर्दिक्षु विधायाशु पूजयेन्नामभिः पृथक् ॥ ९ ॥  
ॐनमो भगवत्यै कलिन्दनन्दिन्यै सूर्यकन्यकायै  
यमभगिन्यै श्रीकृष्णप्रियायै यूथीभूतायै स्वाहा ।  
अनेन मन्त्रेण आवाहनादि षोडशोपचारान् समाहित उपाहरेत् ॥ १० ॥  
इत्येव पटलं विद्धि तुभ्यं वक्ष्यामि पद्धतिम् ।  
यावत्सम्पूर्णतां याति पुरश्चरणमेव हि ॥ ११ ॥  
तावद्‌ भवेद् ब्रह्मचारी जपेन्मौनव्रती द्विजः ।  
यवभोजी भूमिशायी पत्रभुग् जितमानसः ॥ १२ ॥  
कामं क्रोधं तथा लोभं मोहं द्वेषं विसृज्य सः ।  
भक्त्या परमया राजन् वर्तमानस्तु देशकः ॥ १३ ॥  
ब्राह्मे मुहूर्ते उत्थाय ध्यात्वा देवीं कलिन्दजाम् ।  
अरुणोदयवेलायां नद्यां स्नानं समाचरेत् ॥ १४ ॥  
माध्याह्ने चापि सन्ध्यायां सन्ध्यावन्दनतत्परः ।  
सप्तमे नियमे राजन् कालिन्दीतीरमास्थितः ॥ १५ ॥  
दशलक्षं ब्राह्मणानां सपुत्राणां महात्मनाम् ।  
पूजयित्वा गन्धपुष्पैर्दत्वा तेभ्यः सुभोजनम् ॥ १६ ॥  
वस्त्रभूषणसौवर्णपात्राणि प्रस्फुरन्ति च ।  
दक्षिणाश्च शुभा दद्यात्ततः सिद्धिर्भवेत् खलु ॥ १७ ॥  
इति ते पद्धतिः प्रोक्ता मया राजन् महमते ।  
कुरु त्वं नियमं सर्वं किं भूयः श्रोतुमिच्छसि ॥ १८ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमान्धातृसंवादे पटलपद्धतिवर्णनं नामाष्टादशोऽध्यायः ॥ १८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
