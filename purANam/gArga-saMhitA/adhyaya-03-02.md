मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - द्वितीयोऽध्यायः  
गिरिराजमहोत्सववर्णनम् -  
  
श्रीनारद उवाच -  
श्रुत्वा वचो नन्दसुतस्य साक्षा-  
     च्छ्रीनन्दसन्नन्दवरा व्रजेशाः ।  
सुविस्मिताः पूर्वकृतं विहाय  
     प्रचक्रिरे श्रीगिरिराजपूजाम् ॥ १ ॥  
नीत्वा बलीन्मैथिल नन्दराजः  
     सुतौ समानीय च रामकृष्णौ ।  
यशोदया श्रीगिरिपूजनार्थं  
     समुत्सको गर्गयुतः प्रसन्नः ॥ २ ॥  
त्वरं समारुह्य महोन्नतं गजं  
     विचित्रवर्णं धृतहेमशृङ्खलम् ।  
गोवर्धनान्तं प्रययौ गवां गणैः  
     शरद्घनैः शक्र इव प्रियायुतः ॥ ३ ॥  
नन्दोपनन्दा वृषभानवश्च  
     पुत्रैश्च पौत्रैश्च सहाङ्गनाभिः ।  
समाययुः श्रीगिरिराजपार्श्वं  
     सर्वं समानीय च यज्ञभारम् ॥ ४ ॥  
सहस्रबालार्कपरिस्फुरद्द्युति-  
    मारुह्य राधा शिबिकां सखीगणैः ।  
शचीव दिव्याम्बररत्नभूषणा  
     बभौ चकोरीभ्रमरीसमाकुला ॥ ५ ॥  
समागते पार्श्वगते स्वलङ्कृते  
     राजन्सखीकोटिसमावृते परे ।  
सख्यौ विभाते ललिताविशाखे  
     चन्द्रानने चालितचारुचामरे ॥ ६ ॥  
एवं रमा वै विरजा च माधवी  
     माया च कृष्णा नृप जह्नुनन्दिनी ।  
द्वात्रिंशदष्टौ च तथा हि षोडश  
     सख्यश्च तासां किल यूथ आगतः ॥ ७ ॥  
श्रीमैथिलानां किल कोसलानां  
     तथा श्रुतीनां ऋषिरूपकाणाम् ।  
तथा त्वयोध्यापुरवासिनीनां  
     श्रीयज्ञसीतावनवासिनीनाम् ॥ ८ ॥  
रमादिवैकुण्ठनिवासिनीनां  
     तथोर्ध्ववैकुण्ठनिवासिनीनाम् ।  
महोज्ज्वलद्वीपनिवासिनीनां  
     ध्रुवादिलोकाचलवासिनीनाम् ॥ ९ ॥  
समुद्रजादिव्यगुणत्रयाणा-  
     मदिव्यवैमानिकजौषधीनाम् ।  
जालन्धरीणां च समुद्रकन्या-  
     बर्हिष्मतीजासुतलस्थितानाम् ॥ १० ॥  
तथाप्सरःसर्वफणीन्द्रजाना-  
     मासां च यूथाव्रजवासिनीनाम् ।  
समाययुः श्रीगिरिराजपार्श्वं  
     स्वलङ्कृताः पाणिबलिप्रदीपाः ॥ ११ ॥  
गोपाश्च वृद्धाः शिशवो युवानः  
     पीताम्बरोष्णीषकबर्हमण्डिताः ।  
श्रीहारगुञ्जावनमालिकाभी  
     रेजुः समेता नवयष्टिवेणुभिः ॥ १२ ॥  
श्रुत्वोत्सवं शैलवरस्य मन्मुखा-  
     द्‌गङ्गाधरो बद्धकपर्दमण्डलः।  
कपालभृन्नस्थिजभस्मरूषितः  
     सर्पालिमालावलयैर्विभूषितः ॥ १३ ॥  
धत्तूरभङ्गाविषपानविह्वलो  
     हिमाद्रिपुत्रीसहितो गणावृतः ।  
आरुह्य नन्दीश्वरमादिवाहनं  
     समाययौ श्रीगिरिराजमण्डलम् ॥ १४ ॥  
राजर्षिविप्रर्षिसुरर्षयश्च  
     सिद्धेशयोगेश्वरहंसमुख्याः ।  
आजग्मुराराद्‌गिरिदर्शनार्थं  
     सहस्रशो विप्रगणा समेताः ॥ १५ ॥  
गोवर्धनो रत्नशिलामयोऽभू-  
     त्सुवर्णशृङ्गैः परितः स्फुरद्‌भिः ।  
मत्तालिभिर्निर्झरसुन्दरीभि-  
     र्दरीभिरुच्चाङ्गकरीव राजन् ॥ १६ ॥  
तदैव शैलाः किल मूर्तिमन्तः  
     सोपायना मेरुहिमाचलाद्याः ।  
नेमुर्गिरिं मङ्गलपाणयस्तं  
     गोवर्धनं रूपधरं गिरीन्द्राः ॥ १७ ॥  
द्विजैश्च गोवर्धनदेवपूजनं  
     कृत्वाऽच्युतोक्तं द्विजवह्निगोधनम् ।  
सम्पूज्य धृत्वा सुधनं महाधनं  
     बलिं ददौ श्रीगिरये व्रजेश्वरः ॥ १८ ॥  
नन्दोपनन्दैर्वृषभानुभिश्च  
     गोपीगणैर्गोपगणैः प्रहर्षितः ।  
गायद्‌भिरानर्तनवाद्यतत्परै-  
     श्चकार कृष्णोऽद्रिवरप्रदक्षिणाम् ॥ १९ ॥  
देवेषु वर्षत्सु च पुष्पवर्षं  
     जनेषु वर्षत्सु च लाजसङ्घम् ।  
रेजे महाराज इवाध्वरे जनै-  
     र्गोवर्धनो नाम गिरीन्द्रराजराट् ॥ २० ॥  
कृष्णोऽपि साक्षाद्‌व्रजशैलमध्या-  
     द्धृत्वाऽतिदीर्घं किल चान्यरूपम् ।  
शैलोऽस्मि लोकानिति भाषयन्सन्  
     जघास सर्वं कृतमन्नकूटम् ॥ २१ ॥  
गोपालगोपीगणवृन्दमुख्या  
     ऊचुः स्वयं वीक्ष्य गिरेः प्रभावम् ।  
दातुं वरं तत्र समुद्यतं तं  
     सुविस्मिता हर्षितमानसास्ते ॥ २२ ॥  
ज्ञातोऽसि गोपैर्गिरिराजदेवः  
     प्रदर्शितो नन्दसुतेन साक्षात् ।  
नो गोधनं वा किल बन्धुवर्यो  
     वृद्धिं समायातु दिने दिने कौ ॥ २३ ॥  
तथाऽस्तु चोक्त्वा गिरिराजराजो  
     गोवर्धनो दिव्यवपुर्दधानः ।  
किरीटकेयूरमनोहराङ्गः  
     क्षणेन तत्रान्तरधीयतारात् ॥ २४ ॥  
नन्दोपनन्दा वृषभानवश्च  
     बलः सुचन्द्रो वृषभानुराजः ।  
श्रीनन्दराजश्च हरिश्च गोपा  
     गोप्यश्च सर्वा निजगोधनैश्च ॥ २५ ॥  
द्विजाश्च योगेश्वरसिद्धसङ्घाः  
     शिवादयश्चान्यजनाश्च सर्वे ।  
नत्वाऽथ सम्पूज्य गिरिं प्रसन्नाः  
     स्वं स्वं गृहं जग्मुरनिच्छया च ॥ २६ ॥  
श्रीकृष्णचन्द्रस्य परं चरित्रं  
     गिरीन्द्रराजस्य महोत्सवं च ।  
मया तवाग्रे कथितं विचित्रं  
     नॄणां महापापहरं पवित्रम् ॥ २७ ॥  
इति श्रीगर्गसंहितायां श्रीगिरिराजखण्डे श्रीनारदबहुलाश्वसंवादे  
गिरिराजमहोत्सववर्णनं नाम द्वितीयोऽध्यायः ॥ २ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
