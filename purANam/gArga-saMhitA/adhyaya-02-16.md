पुढचा अध्याय  
श्रीगर्गसंहिता  
वृन्दावनखण्ड - षोडशोऽध्यायः  
तुलसीपूजनम् -  
  
श्रीनारद उवाच -  
राधावाक्यं ततः श्रुत्वा राज सर्वसखीवरा ।  
चन्द्रानना प्रत्युवाच संविचार्य क्षणं हृदि ॥ १ ॥  
चन्द्राननोवाच -  
परं सौभाग्यदं राधे महापुण्यं वरप्रदम् ।  
श्रीकृष्णस्यापि लब्ध्यर्थं तुलसीसेवनं मतम् ॥ २ ॥  
दृष्ट्वा स्पृष्ट्वाऽथवा ध्याता कीर्तिता नमिता स्तुता ।  
रोपिता सिञ्चिता नित्यं पूजिता तुलसीष्टदा ॥ ३ ॥  
नवधा तुलसीभक्तिं ये कुर्वन्ति दिने दिने ।  
युगकोटिसहस्राणि ते यान्ति सुकृतं शुभे ॥ ४ ॥  
यावच्छाखाप्रशाखाभिर्बीजपुष्पदलैः शुभैः ।  
रोपिता तुलसी मर्त्यैः वर्धते वसुधातले ॥ ५ ॥  
तेषां वंशेषु ये जाता ये भविष्यन्ति ये गताः ।  
आकल्पयुगसाहस्रं तेषां वासो हरेर्गृहे ॥ ६ ॥  
यत्फलं सर्वपत्रेषु सर्वपुष्पेषु राधिके ।  
तुलसीदलेन चैकेन सर्वदा प्राप्यते तु तत् ॥ ७ ॥  
तुलसीप्रभवैः पत्रैर्यो नरः पूजयेत् हरिम् ।  
लिप्यते न स पापेन पद्मपत्रमिवाम्भसा ॥ ८ ॥  
सुवर्णभारशतकं रजतं यच्चतुर्गुणम् ।  
तत्फलं समवाप्नोति तुलसीवनपालनात् ॥ ९ ॥  
तुलसीकाननं राधे गृहे यस्यावतिष्ठति ।  
तद्‌गृहं तीर्थरूपं हि न यान्ति यमकिङ्कराः ॥ १० ॥  
सर्वपापहरं पुण्यं कामदं तुलसीवनम् ।  
रोपयन्ति नराः श्रेष्ठास्ते न पश्यन्ति भास्करिम् ॥ ११ ॥  
रोपणात्पालनात्सेकाद्दर्शनात्स्पर्शनान्नृणाम् ।  
तुलसी दहते पापं वाङ्‌मनःकायसञ्चितम् ॥ १२ ॥  
पुष्कराद्यानि तीर्थानि गङ्गाद्याः सरितस्तथा ।  
वासुदेवादयो देवा वसन्ति तुलसीदले ॥ १३ ॥  
तुलसीमञ्जरीयुक्तो यस्तु प्राणान्विमुञ्चति ।  
यमोऽपि नेक्षितुं शक्तो युक्तं पापशतैरपि ॥ १४ ॥  
तुलसीकाष्टजं यस्तु चन्दनं धारयेन्नरः ।  
तद्देहं न स्पृशेत्पापं क्रियमाणमपीह यत् ॥ १५ ॥  
तुलसीविपिनच्छाया यत्र यत्र भवेच्छुभे ।  
तत्र श्राद्धं प्रकर्तव्यं पितॄणां दत्तमक्षयम् ॥ १६ ॥  
तुलस्याः सखि माहात्म्यं आदिदेवश्चतुर्मुखः ।  
न समर्थो भवेद्वक्तुं यथा देवस्य शार्ङ्‌गिणः ॥ १७ ॥  
श्रीकृष्णचन्द्रचरणे तुलसीं चन्दनैर्युताम् ।  
यो ददाति पुमान् स्त्री वा यथोक्तं फलमाप्नुयात् ॥ १८ ॥  
तुलसीसेवनं नित्यं कुरु त्वं गोपकन्यके ।  
श्रीकृष्णो वश्यतां याति येन वा सर्वदैव हि ॥ १९ ॥  
श्रीनारद उवाच -  
इत्थं चन्द्राननावाक्यं श्रुत्वा रासेश्वरी नृप ।  
तुलसीसेवनं साक्षादारेभे हरितोषणम् ॥ २० ॥  
केतकीवनमध्ये च शतहस्तं सुवर्तुलम् ।  
उच्चैर्हेमखचिद्‌भित्ति पद्मरागतटं शुभम् ॥ २१ ॥  
हरिद्धीरकमुक्तानां प्राकारेण महोल्लसत् ।  
सर्वतस्तोलिकायुक्तं चिन्तामणिसुमण्डितम् ॥ २२ ॥  
हेमध्वजसमायुक्तं उत्तोरणविराजितम् ।  
हैमैर्वितानैः परितो वैजयन्तमिव स्फुरत् ॥ २३ ॥  
एतादृशं श्रीतुलसीमन्दिरं सुमनोहरम् ।  
तन्मध्ये तुलसीं स्थाप्य हरित्पल्लवशोभितम् ॥ २४ ॥  
अभिजिन्नमनक्षत्रे तत्सेवां सा चकार ह ।  
समाहूतेन गर्गेण दिष्टेन विधिना सती ॥ २५ ॥  
श्रीकृष्णतोषणार्थाय भक्त्या परमया सती ।  
इषुपूर्णां समारभ्य चैत्रपूर्णावधि व्रतम् ॥ २६ ॥  
पञ्चामृतेन तुलसीं मासे मासे पृथक् पृथक् ।  
उद्यापनसमारम्भं वैशाखप्रतिपद्दिने ॥ २८ ॥  
गर्गदिष्टेन विधिना वृषभानुसुता नृप ।  
षट्पञ्चाशत्तमैर्भोगैः ब्राह्मणानां द्विलक्षकम् ॥ २९ ॥  
सन्तर्प्य वस्त्रभूषाद्यैः दक्षिणां राधिका ददौ ।  
दिव्यानां स्थूलमुक्तानां लक्षभारं विदेहराट् ॥ ३० ॥  
कोटिभारं सुवर्णानां गर्गाचार्याय सा ददौ ।  
शतभारं सुवर्णानां मुक्तानाञ्च तथैव हि ॥ ३१ ॥  
भक्त्या परमया राधा ब्राह्मणे ब्राह्मणे ददौ ।  
देवदुन्दुभयो नेदुः ननृतुश्चाप्सरोगणाः ।  
तन्मन्दिरोपरि सुरा पुष्पवर्षं प्रचक्रिरे ॥ ३२ ॥  
तदाऽऽविरासीत् तुलसी हरिप्रिया  
     सुवर्णपीठोपरि शोभितासना ।  
चतुर्भुजा पद्मपलाशवीक्षणा  
     श्यामा फुरद्धेमकिरीटकुण्डला ॥ ३३ ॥  
पीताम्बराच्छादितसर्पवेणीं  
     स्रजं दधानां नववैजयन्तीम् ।  
खगात्समुत्तीर्य च रङ्गवल्ली  
     चुचुम्ब राधां परिरभ्य बाहुभिः ॥ ३४ ॥  
तुलस्युवाच -  
अहं प्रसनाऽस्मि कलावतीसुते  
     तद्‌भक्तिभावेन जिता निरन्तरम् ।  
कृतं च लोकव्यवहारसङ्गहा-  
     त्त्वया व्रतं भामिनि सर्वतोमुखम् ॥ ३५ ॥  
मनोरथस्ते सफलोऽत्र भूयाद्  
     बुद्धीन्द्रियैश्चित्तमनोभिरग्रतः ।  
सदानुकूलत्वमलं पतेः परं  
     सौभाग्यमेवं परिकीर्तनीयम् ॥ ३६ ॥  
एवं वदन्तीं तुलसीं हरिप्रियां  
     नत्वाऽथ राधा वृषभानुनन्दिनी ।  
प्रत्याह गोविन्दपदारविन्दयोः  
     भक्तिर्भवेन्मे विदिता ह्यहैतुकी ॥ ३७ ॥  
तथाऽस्तु चोक्ता तुलसी हरिप्रिया  
     ऽथान्तर्दधे मैथिल राजसत्तम ।  
तदैव राधा वृषभानुनन्दिनी  
     प्रसन्नचित्ता स्वपुरे बभुव ह ॥ ३८ ॥  
श्रीराधिकाख्यानमिदं विचित्रं  
     शृणोति यो भक्तिपरः पृथिव्याम् ।  
त्रैवर्ग्यभावं मनसा समेत्य राजन्  
     ततो याति नरः कृतार्थाम् ॥ ३९ ॥  
इति श्रीगर्गसंहितायां वृन्दावनखण्डे  
तुलसीपूजनं नाम षोडशोऽध्यायः ॥ १६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
