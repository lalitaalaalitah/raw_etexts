मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - पञ्चमोऽध्यायः  
कच्छ तथा कलिङ्गदेशविजयम् -  
  
श्रीबहुलाश्व उवाच -  
कन्कान्देशान् ययौ जेतुं क्रमतः श्रीहरेः सुतः ॥  
तस्य कर्माण्युदाराणि ब्रूहि देवर्षिसत्तम ॥१॥  
अहो श्रीकृष्णचन्द्रस्य कृपा भक्तेषु चेदृशी ॥  
पुनाति प्रश्रुता ध्याता पापिनं सङ्कुलं जनम् ॥२॥  
श्रीनारद उवाच -  
साधु साधु त्वया पृष्टं साधु ते विमला मतिः ॥  
चरितं कृष्णभक्तानां पुनाति भुवनत्रयम् ॥३॥  
तत्काले मेघधाराश्च भूमेः सर्वरजांसि च ॥  
कविश्चेद्‌गणयेद्‌राजन् न हरेः श्रीमतो गुणान् ॥४॥  
चतुर्योजनमात्रं हि छाया यस्य प्रदृश्यते ॥  
तेन श्वेतातपत्रेण शोभितो रुक्मिणीसुतः ॥५॥  
रथेन शक्रदत्तेन स्वसैन्यपरिवारितः ॥  
कच्छदेशान् ययौ जेतुं त्रिपुरान्गिरिशो यथा ॥६॥  
कच्छदेशाधिपः शुभ्रो मृगयार्थी विनिर्गतः ॥  
सेनां समागतां ज्ञात्वा पुरीं हालां समाययौ ॥७॥  
प्रद्युम्नस्यागता सेना गजपादप्रताडनैः ॥  
चूर्णयन्ती तरून्देशान्पातयन्ती च मैथिल ॥८॥  
उत्थितैस्तद्‌रजोवृन्दै-रन्धीभूतं नभोऽभवत् ॥  
भयं प्रापुर्जनाः सर्वे कच्छदेशनिवासिनः ॥९॥  
तदातिहर्षितः शुभ्रो गजानां हेममालिनाम् ॥  
नीत्वा पञ्चशतं सद्यो हयानामयुतं तथा ॥१०॥  
विंशद्‌भारं सुवर्णानामागतस्यास्य सम्मुखे ॥  
दत्त्वा बलिं ननामाशु स्रजा बद्ध्वा करद्वयम् ॥ ११॥  
तस्मै तुष्टः शम्बरारिः प्रददौ रत्नमालिकाम् ॥  
संस्थाप्य राज्ये तं राजंस्तथा हि प्रकृतिः सताम् ॥१२॥  
कलिङ्गान्प्रययौ जेतुं रुक्मिणीनन्दनो बली ॥  
पतत्पताकैः सत्सैन्यैर्मेघैरिन्द्र इव व्रजन् ॥१३॥  
कलिङ्गराजः स्वबलैः समर्थद्विपवाहनैः ॥  
निर्ययौ सम्मुखे योद्धुं प्रद्युम्नस्य महात्मनः ॥१४॥  
कलिङ्गमागतं वीक्ष्यानिरुद्धो धन्विनां वरः ॥  
रथेनैकेन तत्सैन्यैर्युयुधे यादवाग्रतः ॥१५॥  
शतबाणैश्च कालिङ्गं दशभिर्दशभी रथान् ॥  
आतडयद्‌गजान् वीरश्चापं टङ्कारयन्मुहुः ॥१६॥  
स्वशत्रवश्च स्वे सर्वे साधु साध्विति वादिनः ॥  
आनिरुद्धः प्रयुयुधे प्रद्युम्नस्य प्रपश्यतः ॥१७॥  
अनिरुद्धस्य बाणौघैः केचिद्वीरा द्विधा कृताः ॥  
गजाश्च भिन्नशिरसः पादभिन्ना हया नृप ॥१८॥  
रथाश्च चूर्णचरणा हताश्वा हतनायकाः ॥  
रथिसारथयो वातैर्निपेतुः पादपा इव ॥१९॥  
पलायमानां तां सेनां कलिङ्गो वीक्ष्य मैथिल ॥  
आजगाम गजारूढो विच्छिन्नकवचो रुषा ॥२०॥  
द्विसप्ततिभारयुतां गदां चिक्षेप सत्वरम् ॥  
गजेन पातयन्वीरान् जगर्ज घनवद्बली ॥२१॥  
गदाप्रहारपतितं किञ्चिद्‌व्याकुलमानसम् ॥  
अनिरुद्धं मृधे वीक्ष्य यादवाः क्रोधपूरिताः ॥२२॥  
तदैव तेडुः कालिङ्गं बाणैस्तीक्ष्णैः स्फुरत्प्रभैः ॥  
समांसमुद्भटं श्येनं कुरराश्चञ्चुभिर्यथा ॥२३॥  
कालिङ्गोऽपि तदा क्रुद्धःसज्जं कृत्वा धनुः स्वयम् ॥  
टङ्कारयन्मुहुर्बाणैर्बाणांश्चूर्णीचकार ह ॥२४॥  
गदो गदां समादाय बलदेवानुजो बली ॥  
तद्‌गजं ताडयामास वामहस्तेन मैथिल ॥२५॥  
अर्धचन्द्रप्रहारेण विशीर्णोऽभूद्‌गजस्तथा ॥  
इन्द्रवज्रप्रहारेण गण्डशैलो यथा नृप ॥२६॥  
कालिङ्गः पतितो भूत्वा गृहीत्वा महतीं गदाम् ॥  
गदं च ताडयामास कालिङ्गं च गदस्तदा ॥२७॥  
कलिङ्गगदयोस्तत्र घोरं युद्धं बभूव ह ॥  
विस्फुलिङ्गान् क्षरन्त्यौ द्वे गदे चूर्णीबभूवतुः ॥२८॥  
गदो गृहीत्वा कालिङ्गं पातयित्वा रणाङ्गणे ॥  
चकर्ष स्वकरेणाशु फणिनं गरुडो यथा ॥२९॥  
गदाप्रहारव्यथितश्चूर्णितास्थिः कलिङ्गराट् ॥  
आययौ शरणं सोऽपि प्रद्युम्नस्य महात्मनः ॥३०॥  
दत्वा बलिं प्राह कलिङ्गराज-  
     स्त्वं देवदेवः परमेश्वरोऽसि ॥  
कः क्रोधवन्तं प्रसहेत कौ त्वां  
     जनो यथा दण्डधरं नमस्ते ॥३१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कच्छकलिङ्गविजयो नाम पञ्चमोऽध्यायः ॥५॥  
  
GO TOP
