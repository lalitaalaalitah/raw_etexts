मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - तृतीयोऽध्यायः  
निर्गुणभक्तियोगकथनम् -  
  
उग्रसेन उवाच -  
श्रुतं तव मुखाद्ब्रह्मन् गुणकर्मगतिर्मया ॥  
पुनरावर्तिनो लोकास्तथा सन्ति विनिश्चताः ॥१॥  
निष्कारणाद्धरेः साक्षात्सेवनाद्धाम उत्तमम् ॥  
लभते दुर्लभं दिव्यं भक्तानां तच्छ्रुतं मया ॥२॥  
भक्तियोगः कतिविधो वद मे वदतां वर ॥  
येन प्रसन्नो भवति भगवान् भक्तवत्सलः ॥३॥  
श्रीव्यास उवाच -  
द्वारावतीश धन्योऽसि श्रीकृष्णेष्टो हरिप्रियः ॥  
पृच्छसे भक्तियोगं त्वं धन्या ते विमला मतिः ॥४॥  
यं श्रुत्वा निर्मलो भूयाद्‌विश्वघात्यपि पातकी ॥  
तं भक्तियोगं विशदं तुभ्यं वक्ष्यामि यादव ॥५॥  
भक्तियोगो द्विधा राजन् सगुणश्चैव निर्गुणः ॥  
सगुणः स्याद्‌बहुविधो निर्गुणश्चैकलक्षणः ॥६॥  
सगुणः स्याद्‌बहुविधो गुणमार्गेण देहिनाम् ॥  
तैर्गुणैस्त्रिविधा भक्ता भवन्ति शृणु तान्पृथक् ॥७॥  
हिंसा दम्भं च मात्सर्य्यं चाभिसन्धाय भिन्नदृक् ॥  
कुर्याद्‌भावं हरौ क्रोधी तामसः परिकीर्तितः ॥८॥  
यश ऐश्वर्यविषयानभिसन्धाय यत्नतः ॥  
अर्चयेद्यो हरिं राजन् राजसः परिकीर्तितः ॥९॥  
उद्दीश्य कर्मनिर्हारमपृथग्भाव एव हि ॥  
मोक्षार्थं भजते विष्णुं स भक्तः सात्विकः स्मृतः ॥१०॥  
जिज्ञासुरार्तो ज्ञानी च तथाऽर्थार्थी महामते ॥  
चतुर्विधा जना विष्णुं भजन्ते कृतमङ्गलाः ॥११॥  
एवं बहुविधेनापि भक्तियोगेन माधवम् ॥  
भजन्ति सनिमित्तास्ते जनाः सुकृतिनः परे ॥१२॥  
लक्षणं भक्तियोगस्य निर्गुणस्य तथा शृणु ॥  
तद्गुणश्रुतिमात्रेण श्रीकृष्णे पुरुषोत्तमे ॥१३॥  
परिपूर्णतमे साक्षात्सर्वकारणकारणे ॥  
मनोगतिरविच्छिन्ना खण्डिताऽहैतुकी च या ॥१४॥  
यथाब्धावम्भसा गङ्गा सा भक्तिर्निर्गुणा स्मृता ॥  
निर्गुणानां च भक्तानां लक्षणं शृणु मानद ॥१५॥  
सार्वभौमं पारमेष्ठ्यं शक्रधिष्ण्यं तथैव च ॥  
रसाधिपत्यं योगर्द्धिं न वाञ्छन्ति हरेर्जनाः ॥१६॥  
हरिणा दीयमानं वा सालोक्यं यादवेश्वर ॥  
न गृह्णन्ति कदाचित्ते सत्सङ्गानन्दनिर्वृताः ॥१७॥  
सामीप्यं ते न वाञ्छन्ति भगवद्विरहातुराः ॥  
सन्निकृष्टे न तत्प्रेम यथा दूरतरे भवेत् ॥१८॥  
सारुप्यं दीयमानं वा समानत्वाभिमानिनः ॥  
नैरपेक्ष्यान्न वाञ्छन्ति भक्तास्तत्सेवनोत्सुकाः ॥१९॥  
एकत्वं चापि कैवल्यं न वाञ्छन्ति कदाचन ॥  
एवं चेत्तर्हि दासत्वं क्व स्वामित्वं परस्य च ॥२०॥  
निरपेक्षाश्च ये शान्ता निर्वैराः समदर्शिनः ॥  
आकैवल्याल्लोकपदग्रहणं कारणं विदुः ॥२१॥  
नैरपेक्ष्यं महानन्दं निरपेक्षा जनाः हरेः ॥  
जानन्ति हि यथा नासा पुष्पामोदं न चक्षुषी ॥२२॥  
सकामाश्च तदानन्दं जानन्ति हि कथञ्चन ॥  
रसकर्ता तथा हस्तो रसस्वादं न वेत्ति हि ॥२३॥  
तस्माद्राजन्भक्तियोगं विद्धि चात्यन्तिकं पदम् ॥  
भक्तानां निरपेक्षाणां पद्धतिं कथयामि ते ॥२४॥  
स्मरणं किर्तनं विष्णोः श्रवणं पादसेवनम् ॥  
अर्चनं वन्दनं दास्यं सख्यमात्मनिवेदनम् ॥२५॥  
कुर्वन्ति सततं राजन् भक्तिं ये प्रेमलक्षणाम् ॥  
ते भक्ता दुर्लभा भूमौ भगवद्‌भावभावनाः ॥२६॥  
कुर्वन्तो महतोपेक्षां दयां हीनेषु सर्वतः ॥  
समानेषु तथा मैत्रीं सर्वभूतदयापराः ॥२७॥  
कृष्णपादाब्जमधुपाः कृष्णदर्शनलालसाः ॥  
कृष्णं स्मरन्ति प्राणेशं यथा प्रोषितभर्तृकाः ॥२८॥  
श्रीकृष्णस्मरणाद्येषां रोमहर्षः प्रजायते ॥  
आनन्दाश्रुकलाश्चैव वैवर्ण्यं तु क्वचिद्‌भवेत् ॥२९॥  
श्रीकृष्ण गोविन्द हरे ब्रुवन्तः श्लक्ष्णया गिरा ॥  
अहर्निशं हरौ लग्नास्ते हि भागवतोत्तमाः ॥३०॥  
इति श्रीगर्गसंहितायां विज्ञानखण्डे श्रीव्यासोग्रसेनसंवादे  
निर्गुणभक्तियोगवर्णनं नाम तृतीयोऽध्यायः ॥३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
