पुढचा अध्याय  
श्रीगर्गसंहिता  
वृन्दावनखण्ड - चतुर्थोऽध्यायः  
वत्सासुरमोक्षः -  
  
सन्नन्दस्य वचः श्रुत्वा गन्तुं नन्दः समुद्यतः ।  
सर्वैर्गोपगणैः सार्धं मुदितोऽभून्महामनाः ॥ १ ॥  
यशोदया च रोहिण्या सर्वगोपीगणैः सह ।  
अश्वै रथैर्वीरजनैर्मण्डितो विप्रमण्डलैः ॥ २ ॥  
गोभिश्च शकटैर्युक्तो वृद्धैर्बालैस्तथानुगैः ।  
गायकैर्गीयमानश्च शङ्खदुन्दुभिनिःस्वनैः ॥ ३ ॥  
पुत्राभ्यां रामकृष्णाभ्यां नन्दराजो महामतिः ।  
रथमारुह्य हे राजन् वनं वृन्दावनं ययौ ॥ ४ ॥  
वृषभानुवरो गोपो गजमारुह्य भार्यया ।  
अङ्के नीत्वा सुतां राधां गीयमानश्च गायकैः ॥ ५ ॥  
मृदङ्गतालवीणानां वेणूनां कलनिःस्वनैः ।  
गोपालगोगणैः सार्धं वृन्दारण्यं जगाम ह ॥ ६ ॥  
उपनन्दास्तथा नन्दाः तथा षड् वृषभानवः ।  
सर्वैः परिकरैः सार्धं जग्मुर्वृन्दावनं वनम् ॥ ७ ॥  
वृन्दावने सम्प्रविश्य गोपाः सर्वे सहानुगाः ।  
घोषान् विधाय वसतीर्वासं चक्रुरितस्ततः ॥ ८ ॥  
सभामण्डपसंयुक्तं सदुर्गं परिखायुतम् ।  
चतुर्योजनविस्तीर्णं सप्तद्वारसमन्वितम् ॥ ९ ॥  
सरोवरैः परिवृतं राजमार्गं मनोहरम् ।  
सहस्रकुञ्जं च पुरं वृषभानुरचीकॢपत् ॥ १० ॥  
श्रीकृष्णो नन्दनगरे वृषभानुपुरेऽर्भकैः ।  
चचार क्रीडनपरो गोपीनां प्रीतिमावहन् ॥ ११ ॥  
अथ वृन्दावने राजन् सर्वगोपालसम्मतौ ।  
बभूवतुर्वत्सपालौ रामकृष्णौ मनोहरौ ॥ १२ ॥  
चारयामासतुर्वत्सान् ग्रामसीम्न्यर्भकैः सह ।  
कालिन्दीनिकटे पुण्ये पुलिने रामकेशवौ ॥ १३ ॥  
निकुञ्जेषु च कुञ्जेषु सम्प्रलीनावितस्ततः ।  
रिङ्‌गमाणौ च कुत्रापि नन्दन्तौ चेरतुर्वने ॥ १४ ॥  
किङ्किणीजालसंयुक्तौ सिञ्चन्मञ्जीरनूपुरौ ।  
नीलपीताम्बरधरौ हारकेयूरभूषितौ ॥ १५ ॥  
क्षेपणैः क्षिपतौ बालैर्वंशीवादनतत्परौ ।  
मुखेन किङ्किणीशब्दं कुर्वद्‌भिर्बालकैश्च तौ ॥ १६ ॥  
धावन्तौ पक्षिभिश्छायां रेजतू रामकेशवौ ।  
मयूरपक्षसंयुक्तौ पुष्पपल्लवभूषितौ ॥ १७ ॥  
एकदा वत्सवृन्देषु प्राप्तं वत्सासुरं नृप ।  
कंसप्रणोदितं ज्ञात्वा शनैस्तत्र जगाम ह ॥ १८ ॥  
धावन् गोपेषु सर्वत्र लाङ्गूलं चालयन्मुहुः ।  
दैत्यः पश्चिमपादाभ्यां हरिमंसे तताड ह ॥ १९ ॥  
पलायितेषु बालेषु कृष्णस्तं पादयोर्द्वयोः ।  
गृहीत्वा भ्रामयित्वाश्च पातयामास भूतले ॥ २० ॥  
पुनर्नीत्वा कराभ्यां तं कपित्थे प्राहिणोद् हरिः ।  
तदा मृत्युं गते दैत्ये कपित्थोऽपि महाद्रुमः ॥ २१ ॥  
कपित्थान् पातयामास तदद्‌भुतमिवाभवत् ।  
विस्मितेषु च बालेषु साधु साध्विति वादिषु ॥ २२ ॥  
दिवि देवा जयारावैः पुष्पवर्षं प्रचक्रिरे ।  
तद्दैत्यस्य महज्ज्योतिः कृष्णे लीनं बभूव ह ॥ २३ ॥  
श्रीबहुलाश्व उवाच -  
अहो पूर्वं सुकृतकृत्कोऽयं वत्सासुरो मुने ।  
श्रीकृष्णे लीनतां प्राप्तः श्रीप्रपूर्णे परात्परे ॥ २४ ॥  
श्रीनारद उवाच -  
मुरुपुत्रो महादैत्यः प्रमीलो नाम देवजित् ।  
वसिष्ठस्याश्रमे प्राप्तो नन्दिनीं गां ददर्श ह ॥ २५ ॥  
तल्लिप्सुर्ब्राह्मणो भूत्वा ययाचे गां मनोहराम् ।  
तूष्णीं स्थिते गौरुवाच वसिष्ठे दिव्यदर्शने ॥ २६ ॥  
नन्दिनी उवाच -  
मुनीनां गां समाहर्तुं भूत्वा विप्रः समागतः ।  
दैत्योऽसि मुरुजस्तस्माद्‌गोवत्सो भव दुर्मते ॥ २७ ॥  
श्रीनारद उवाच -  
तदैव वत्सरूपोऽभून्मुरुपुत्रो महासुरः ।  
वसिष्ठं गां परिक्रम्य नत्वा त्राहीत्युवाच ह ॥ २८ ॥  
गौरुवाच -  
द्वापरान्ते महादैत्य वृन्दारण्ये यदा तव ।  
गोवत्सेषु गतस्यापि तदा मुक्तिर्भविष्यति ॥ २९ ॥  
श्रीनारद उवाच -  
परिपूर्णतमे साक्षाच्छ्रीकृष्णे पतितपावने ।  
तस्मात् वत्सासुरो दैत्यो लीनोऽभूत् न हि विस्मयः ॥ ३० ॥  
इति श्रीगर्गसंहितायां वृन्दावनखण्डे  
वत्सासुरमोक्षो नाम चतुर्थोऽध्यायः ॥ ४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
