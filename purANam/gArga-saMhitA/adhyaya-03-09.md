मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - नवमोऽध्यायः  
वृन्दावने गोवर्धनावतारकथा -  
  
श्रीबहुलाश्व उवाच -  
अहो गोवर्धनः साक्षाद्‌गिरिराजो हरिप्रियः ।  
तत्समानं न तीर्थं हि विद्यते भूतले दिवी ॥ १ ॥  
कदा बभूव श्रीकृष्णवक्षसोऽयं गिरीश्वरः ।  
एतद्वद महाबुद्धे त्वं साक्षाद्धरिमानसः ॥ २ ॥  
श्रीनारद उवाच -  
गोलोकोत्पत्तिवृत्तान्तं शृणु राजन् महामते ।  
चतुष्पदार्थदं नॄणामाद्यलीलासमन्वितम् ॥ ३ ॥  
अनादिरात्मा पुरुषो निर्गुणः प्रकृतेः परः ।  
परिपूर्णतमः साक्षाच्छ्रीकृष्णो भगवान्प्रभुः ॥ ४ ॥  
प्रत्यग्धामा स्वयञ्ज्योती रममाणो निरन्तरम् ।  
यत्र कालः कलयतामीश्वरो धाममानिनाम् ॥ ५ ॥  
राजन्न प्रभवेन्माया न महांश्च गुणः कुतः ।  
न विशन्ति क्वचिद्‌राजन् मनश्चितो मतिर्ह्यहम् ॥ ६ ॥  
स्वधाम्नि ब्रह्म साकारमिच्छया व्यरचीकरत् ।  
प्रथमं चाभवच्छेषो बिसश्वेतो बृहद्वपुः ॥ ७ ॥  
तदुत्सङ्गे महालोको गोलोको लोकवन्दितः ।  
यं प्राप्य भक्तिसंयुक्तः पुनरावर्तते न हि ॥ ८ ॥  
असङ्ख्यब्रह्माण्डपतेर्गोलोकाधिपतेः प्रभोः ।  
पुनः पादाब्जसम्भूता गङ्गा त्रिपथगामिनी ॥ ९ ॥  
पुनर्वामांसतस्तस्य कृष्णाऽभूत्सरितां वरा ।  
रेजे शृङ्गारकुसुमैर्यथोष्णिङ्मुद्रिता नृप ॥ १० ॥  
श्रीरासमण्डलं दिव्यं हेमरत्नसमन्वितम् ।  
नानाशृङ्गारपटलं गुल्फाभ्यां श्रीहरेः प्रभोः ॥ ११ ॥  
सभाप्राङ्गणवीथीभिर्मण्डपैः परिवेष्टितः ।  
वसन्तमाधुर्यधरः कूजत्कोकिलसङ्कुलः ॥ १२ ॥  
मयूरैः षट्पदैर्व्याप्तः सरोभिः परिसेवितः ।  
जातो निकुञ्जो जङ्घाभ्यां श्रीकृष्णस्य महात्मनः ॥ १३ ॥  
वृदावनं च जानुभ्यां राजन् सर्ववनोत्तमम् ।  
लीलासरोवरः साक्षादूरुभ्यां परमात्मनः ॥ १४ ॥  
कटिदेशात्स्वर्णभूमिर्दिव्यरत्नखचित्प्रभा ।  
उदरे रोमराजिश्च माधव्यो विस्तृता लताः ॥ १५ ॥  
नानापक्षिगणैर्व्याप्ता ध्वनद्‌भ्रमरभूषिताः ।  
सुपुष्पफलभारैश्च नताः सत्कुलजा इव ॥ १६ ॥  
श्रीनाभिपङ्कजात्तस्य पङ्कजानि सहस्रशः ।  
सरःसु हरिलोकस्य तानि रेजुरितस्ततः ॥ १७ ॥  
त्रिबलिप्रान्ततो वायुर्मन्दगाम्यतिशीतलः ।  
जत्रुदेशाच्छुभा जाता मथुरा द्वारकापुरी ॥ १८ ॥  
भुजाभ्यां श्रीहरेर्जाताः श्रीदामाद्यष्ट पार्षदाः ।  
नन्दाश्च मणिबन्धाभ्यामुपनन्दाः कराग्रतः ॥ १९ ॥  
श्रीकृष्णबाहुमूलाभ्यां सर्वे वै वृषभानवः ।  
कृष्णरोमसमुद्‌भूताः सर्वे गोपगणा नृप ॥ २० ॥  
श्रीकृष्णमनसो गावो वृषा धर्मधुरन्धराः ।  
बुद्धेर्यवसगुल्मानि बभूवुमैन्थिलेश्वर ॥ २१ ॥  
तद्वामांसात्समुद्‌भूतं गौरं तेजः स्फुरत्प्रभम् ।  
लीला श्रीर्भूश्च विरजा तस्माज्जाता हरेः प्रियाः ॥ २२ ॥  
लीलावती प्रिया तस्य तां राधां तु विदुः परे ।  
श्रीराधाया भुजाभ्यां तु विशाखा ललिता सखी ॥ २३ ॥  
सहचर्यस्तथा गोप्यो राधारोमोद्‌भवा नृप ।  
एवं गोलोकरचनां चकार मधुसूदनः ॥ २४ ॥  
विधाय सर्व निजलोकमित्थं  
     श्रीराधया तत्र रराज राजन् ।  
असङ्ख्यलोकाण्डपतिः परात्मा  
     परः परेशः परिपूर्णदेवः ॥ २५ ॥  
तत्रैकदा सुन्दररासमण्डले  
     स्फुरत्क्वणन्नूपुरशब्दसङ्कुले ।  
सुच्छत्रमुक्ताफलदामजावृत-  
     स्रवद्‌बृहद्‌बिन्दुविराजिताङ्गणे ॥ २६ ॥  
श्रीमालतीनां सुवितानजालतः  
     स्वतः स्रवत्सन्मकरन्दगन्धिते ।  
मृदङ्गतालध्वनिवेणुनादिते  
     सुकण्ठगीतादिमनोहरे परे ॥ २७ ॥  
श्रीसुन्दरीरासरसे मनोरमे  
     मध्यस्थितं कोटिमनोजमोहनम् ।  
जगाद राधापतिमूर्जया गिरा  
     कृत्वा कटाक्षं रसदानकौशलम् ॥ २८ ॥  
राधोवाच -  
यदि रासे प्रसन्नोऽसि मम प्रेम्णा जगत्पते ।  
तदाहं प्रार्थनां त्वां तु करोमि मनसि स्थिताम् ॥ २९ ॥  
श्रीभगवानुवाच -  
इच्छां वरय वामोरु या ते मनसि वर्त्तते ।  
न देयं यदि यद्वस्तु प्रेम्णा दास्यामि तत्प्रिये ॥ ३० ॥  
राधोवाच -  
वृन्दावने दिव्यनिकुञ्जपार्श्वे  
     कृष्णातटे रासरसाय योग्यम् ।  
रहःस्थलं त्वं कुरुतान्मनोज्ञं  
     मनोरथोऽयं मम देवदेव ॥ ३१ ॥  
श्रीनारद उवाच -  
तथाऽस्तु चोक्त्वा भगवान् रहोयोग्यं विचिन्तयन् ।  
स्वनेत्रपङ्कजाभ्यां तु हृदयं सन्ददर्श ह ॥ ३२ ॥  
तदैव कृष्णहृदयाद्‌‌गोपीव्यूहस्य पश्यतः ।  
निर्गतं सजलं तेजोऽनुरागस्येव चाङ्कुरम् ॥ ३३ ॥  
पतितं रासभूमौ तद्‌ववृधे पर्वताकृति ।  
रत्नधातुमयं दिव्यं सुनिर्झरदरीवृतम् ॥ ३४ ॥  
कदम्बबकुलाशोकलताजालमनोहरम् ।  
मन्दारकुन्दवृन्दाढ्यं सुपक्षिगणसङ्कुलम् ॥ ३५ ॥  
क्षणमात्रेण वैदेह लक्षयोजनविस्तृतम् ।  
शतकोटिर्योजनानां लम्बितं शेषवत्पुनः ॥ ३६ ॥  
ऊर्ध्वं समुन्नतं जातं पञ्चाशत्कोटियोजनम् ।  
करीन्द्रवत्स्थितं शश्वत्पञ्चाशत्कोटिविस्तृतम् ॥ ३७ ॥  
कोटियोजनदीर्घाङ्गैः शृङ्गानां शतकैः स्फुरत् ।  
उच्चकैः स्वर्णकलशैः प्रासादमिव मैथिल ॥ ३८ ॥  
गोवर्धनाख्यं तच्चाहुः शतशृङ्गं तथापरे ।  
एवम्भूतं तु तदपि वर्द्धितं मनसोत्सुकम् ॥ ३९ ॥  
कोलाहले तदा जाते गोलोके भयविह्वले ।  
वीक्ष्योत्थाय हरिः साक्षाद्धस्तेनाशु तताड तम् ॥ ४० ॥  
किं वर्द्धसे भो प्रच्छिन्नं लोकमाच्छाद्य तिष्ठसि ।  
किं वा न चैते वसितुं तच्छान्तिमकरोद्धरिः ॥ ४१ ॥  
संवीक्ष्य तं गिरिवरं प्रसन्ना भगवत्प्रिया ।  
तस्मिन् रहःस्थले राजन् रराज हरिणा सह ॥ ४२ ॥  
सोऽयं गिरिवरः साक्षाच्छ्रीकृष्णेन प्रणोदितः ।  
सर्वतीर्थमयः श्यामो घनश्यामः सुरप्रियः ॥ ४३ ॥  
भारतात्पश्चिमदिशि शाल्मलीद्वीपमध्यतः ।  
गोवर्धनो जन्म लेभे पत्न्यां द्रोणाचलस्य च ॥ ४४ ॥  
पुलस्त्येन समानीतो भारते व्रजमण्डले ।  
वैदेह तस्यागमनं मया तुभ्यं पुरोदितम् ॥ ४५ ॥  
यथा पुरा वर्द्धितुमुत्सुकोऽयं  
     तथा पिधानं भविता भुवो वा ।  
विचिन्त्य शापं मुनिना परेशो  
     द्रोणात्मजायेति ददौ क्षयार्थम् ॥ ४६ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गिरिराजोत्पत्तिवर्णनं नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
