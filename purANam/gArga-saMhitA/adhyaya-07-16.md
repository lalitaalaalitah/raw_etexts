मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - षोडशोऽध्यायः  
जनकोपाख्यानम् -  
  
श्रीनारद उवाच -  
दुन्दुभीन्नादयंस्तस्मात्प्रद्युम्नो यदुनन्दनः ॥  
मैथिलानाययौ राजंस्तव देशान् सुखावृतान् ॥१॥  
सुवर्णसौधैरत्युच्चैः सघटै राजितां पुरीम् ॥  
मिथिलां वीक्ष्य तामारादुद्धवं प्राह माधवः ॥२॥  
प्रद्युम्न उवाच -  
कस्यैषा नगरी मन्त्रिन् दृष्ययते साम्प्रतं मया ॥  
राजते बहुसौधैश्च पुरी भोगवती यथा ॥३॥  
उद्धव उवाच -  
जनकस्य पुरी ह्येषा मिथिला नाम मानद ॥  
मिथिलेन्द्रो धृतिस्तस्यां महाभागवतः कविः ॥४॥  
सर्वधर्मभृतां श्रेष्ठः श्रीकृष्णेष्टो हरिप्रियः ॥  
बहुलाश्वस्तस्य सुत आबाल्याद्‌भक्तिकृद्धरेः ॥५॥  
तस्मै स्वं दर्शनं दातुं भगवानागमिष्यति ॥  
बहुलाश्वं राजपुत्रं श्रुतदेवं द्विजं तथा ॥६॥  
स्मरत्यलं द्वारकायां श्रीकृष्णो भगवान् हरिः ॥  
जेतुं न शक्यो देवेन्द्रैर्मनुजैश्च कुतः प्रभो ॥  
धृतिः परमया भक्त्या श्रीकृष्णवशकारकः ॥७॥  
श्रीनारद उवाच -  
तच्छ्रुत्वा भगवान् कार्ष्णिरुद्धवेन समन्वितः ॥  
स्वशिष्यमुद्धवं कृत्वा धृतिं द्रष्टुं समाययौ ॥८॥  
भक्तेरेव परीक्षां हि कर्तुं तस्य नृपस्य च ॥  
ददर्श मिथिलां कार्ष्णिरुद्धवेन समन्वितः ॥९॥  
चर्मशस्त्रधृता वीरा मालातिलकशोभिताः ॥  
जपन्तः कृष्णनामानि सर्वे वै यत्र मालया ॥१०॥  
लिखितानि च नामानि द्वारि द्वारि हरेर्नृणाम् ॥  
तथा श्रीकृष्णचित्राणि लिखितानि शुभानि च ॥११॥  
कुड्ये कुड्ये गृहाणां च गदापद्मानि मानद ॥  
दशावतारचित्राणि शङ्खचक्राणि यत्र वै ॥१२॥  
तुलसीमन्दिराणीत्थं प्राङ्गणे च गृहे गृहे ॥  
एवं पश्यन्स सौधानि मिथिलायां जनान् बहून् ॥१३॥  
मालातिलकसंयुक्तान् सर्वान्भक्तान्ददर्श ह ॥  
तिलकैर्द्वादशाख्यैश्च युक्त्यैः कुङ्कुमजैर्वृतान् ॥१४॥  
गोपीचन्दनमुद्राभिश्चर्चिताञ्छान्तविग्रहान् ॥  
ऊर्ध्वपुण्ड्रधरान् विप्रान् हरिमन्दिरचित्रितान् ॥१५॥  
गदां मुद्रां ललाटे च ऊर्ध्वं वा हरिनामतः ॥  
चक्रं शङ्खं च कमलं कूर्मं मत्स्यं भुजद्वये ॥१६॥  
दधतश्च धनुर्बाणं मूर्ध्नि श्रीनन्दकं हृदि ॥  
मुसलं च हलं राजन्नथ कार्ष्णिर्ददश ह ॥१७॥  
यस्या वीथ्यां भागवतं केचिच्छृण्वन्ति मानवाः ॥  
इतिहासं भारतं च हरिवंशं तथापरे ॥१८॥  
सनत्कुमारवासिष्ठयाज्ञवल्क्यपराशराः ॥  
गर्गपौलस्त्यधर्मादिसंहिताः के पठन्ति वै ॥१९॥  
ब्राह्मं पाद्मं वैष्णवं च शैवं लैङ्गं सगारुडम् ॥  
नारदीयं भागवतमाग्नेयं स्कन्दसञ्ज्ञितम् ॥२०॥  
भविष्यं ब्रह्मवैवर्तं मार्कण्डेयं सवामनम् ॥  
वाराहमात्सकौर्माणि ब्रह्माण्डाख्यं तथैव च ॥२१॥  
वीथ्यां वीथ्यां स्म शृण्वन्ति जनाः सर्वे गृहे गृहे ॥  
वाल्मीकिकाव्यं केचिद्वै श्रीरामचरितामृतम् ॥२२॥  
स्मृतीः पठन्ति केचिद्वै केचिद्वेदत्रयीं द्विजाः ॥  
केचित्कुर्वन्ति यज्ञं वै वैष्णवं मङ्गलायनम् ॥२३॥  
राधाकृष्णेति कृष्णेति के वदन्ति मुहुर्मुहुः ॥  
केचिन्नृत्यन्ति गायन्ति हरिकीर्तनतत्पराः ॥२४॥  
मृदङ्गतालवादित्रैः कांस्यवीणामनोहरैः ॥  
मन्दिरे मन्दिरे विष्णोः कीर्तनं श्रूयते जनैः ॥२५॥  
नवलक्षणसंयुक्तां भक्तिं यां प्रेमलक्षणाम् ॥  
कुर्वन्ति मैथिला राजन् मिथिलायां गृहे गृहे ॥२६॥  
एवं तु नगरीं दृष्ट्वा प्रद्युम्नो भगवान्हरिः ॥  
राजद्वारं समेत्याशु मैथिलेशं ददर्श ह ॥२७॥  
मैथिलेशसभायां तु वेदव्यासः शुको मुनिः ॥  
याज्ञवल्क्यो वसिष्ठश्च गौतमोऽहं बृहस्पतिः ॥२८॥  
अन्ये च मुनयस्तत्र वेदमूर्तिधरा इव ॥  
दृश्यन्ते धर्मवक्तारो हरिनिष्ठा इतस्ततः ॥ २९॥  
मैथिलेन्द्रो धृतिस्तत्र भक्तिभावनताननः ॥  
बलस्य पादुकापूजां कुरुते विधिवन्नृप ॥३०॥  
जपन्मुक्तिकरं नाम श्रीकृष्णबलदेवयोः ॥  
दृष्ट्वोत्थाय नमश्चक्रे सशिष्यं ब्रह्मचारिणम् ॥३१॥  
तं पूजयित्वा विधिवत् पाद्याद्यैर्मैथिलेश्वरः ॥  
कृताञ्जलिपुटो राजा तदग्रे च स्थितोऽभवत् ॥३२॥  
जनक उवाच -  
अद्य मे सपलं जन्म मन्दिरं विशदीकृतम् ॥  
देवर्षिपितरः सर्वे सन्तुष्टा आगते त्वयि ॥३३॥  
निर्विकल्पाः समदृशस्त्वादृशाः साधवः क्षितौ ॥  
निःश्रेयसाय भगवन्दीनानां विचरन्ति हि ॥३४॥  
ब्रह्मचार्युवाच -  
धन्योऽसि राजशार्दूल धन्या ते मिथिलापुरी ॥  
धन्याः प्रजाश्च ते सर्वा विष्णुभक्तिसमन्विताः ॥३५॥  
जनक उवाच -  
ममेयं नगरी नास्ति न प्रजा न गृहं धनम्॥  
कलत्रपुत्रपौत्रादि सर्वं कृष्णस्य चैव हि ॥३६॥  
परिपूर्णतमः साक्षाच्छ्रीकृष्णो भगवान्स्वयम् ॥  
असङ्ख्यब्रह्माण्डपतिर्गोलोके धाम्नि राजते ॥३७॥  
वासुदेवः सङ्कर्षणः प्रद्युम्नः पुरुषः स्वयम् ॥  
अनिरुद्धस्तथा चैकश्चतुर्व्यूहोऽभवत् क्षितौ ॥३८॥  
कायेन मनसा वाचा बुद्ध्या वाचेन्द्रियैः कृतम् ॥  
तस्मै समर्पितं शौक्ल्यं मया ब्रह्मन्महामुने ॥३९॥  
ब्रह्मचार्युवाच -  
हे वैदेह महाभाग विष्णुभक्तिमतां वर ॥  
त्वद्‌भक्त्या तोषितः कृष्णस्तवैकत्वं प्रदास्यति ॥४०॥  
जनक उवाच -  
दासोऽहं कृष्णभक्तानां त्वादृशानां महात्मनाम् ॥  
मुक्तिं नेच्छामि हे ब्रह्मन्नेकतां हेतुवर्जितः ॥४१॥  
ब्रह्मचार्युवाच -  
करोष्यहैतुकीं भक्तिं राजंस्त्वं हेतुवर्जितः ॥  
निर्गुणैर्भक्तिभावैश्च प्रेमलक्षणसंयुतः ॥४२॥  
प्रद्युम्नो भगवान्साक्षाद्दिग्जयार्थं विनिर्गतः ॥  
नायातस्तव गेहेषु सन्देहो मे महानभूत् ॥४३॥  
जनक उवाच -  
प्रद्युम्नो भगवान्साक्षादन्तर्यामी हरिः स्वयम् ॥  
सर्वगः सर्वविच्छश्वदत्र नास्ति च किं प्रभो ॥४४॥  
ब्रह्मचार्युवाच -  
ज्ञानदृष्ट्यापि चेत्कार्ष्णिं मन्यसेऽत्र निरन्तरम् ॥  
तर्हि दर्शय तं देवं प्रह्लाद इव दिव्यदृक् ॥४५॥  
श्रीनारद उवाच -  
एतच्छ्रुत्वा तदा राजा महाभागवतो धृतिः ॥  
अश्रुपूर्णमुखो भूत्वा प्राह गद्‌गदया गिरा ॥४६॥  
जनक उवाच -  
यदि मे श्रीहरेर्भक्तिरनिमित्ता कृता भुवि ॥  
तर्हि कार्ष्णिर्हरेः पुत्रः प्रादुर्भूयान्ममाग्रतः ॥४७॥  
यदि श्रीकृष्णभक्तानां दासोऽहं यदि तत्कृपा ॥  
सर्वत्र यदि तद्‌भावस्तर्हि भूयान्मनोरथः ॥४८॥  
श्रीनारद उवाच -  
प्रादुर्बभूवाशु तदैव कार्ष्णि-  
     र्विसृज्य सद्यः किल वर्णरूपम् ॥  
पश्यत्सु सर्वेषु जनेषु शिष्यः  
     स गद्‌गदोऽभूद्धरिभक्तिनिष्ठः ॥४९॥  
घनप्रभं पद्मदलायतेक्षणं  
     प्रलम्बबाहुं जगतां मनोहरम् ॥  
पीताम्बरं नीलगुडालकालिभीः  
     स्वलङ्कृतं श्रीमुखपद्ममण्डलम् ॥५०॥  
शीतर्तुबालार्ककिरीटकुण्डलं  
     काच्यङ्गदस्फूर्जितदिव्यविग्रहम् ॥  
विलोक्य तं कृष्णसुतं कृताञ्जलि-  
     र्ननाम साष्टाङ्गमलं धृतिर्नृपः ॥५१॥  
जनक उवाच -  
अहोऽतिधन्यं मम भूरि भाग्यं  
     दत्तं त्वया मे निजदर्शनं हि ॥  
जातोऽद्य कायाधवतुल्य आरा-  
     द्गृहं कृतार्थोऽस्मि कुलेन भूमन् ॥५२॥  
श्रीप्रद्युम्न उवाच -  
धन्यस्त्वं नृपशार्दूल भक्तस्त्वं मत्प्रभाववित् ॥  
भक्तिभावपरीक्षार्थं प्राप्तोऽहं तव साम्प्रतम् ॥५३॥  
अद्यैव मम सारूप्यं भूयात्ते मैथिलेश्वर ॥  
बलमायुर्यशःकीर्तिरिह लोके भवत्वलम् ॥५४॥  
श्रीनारद उवाच -  
तव पित्रा च धृतिना पूजितः पश्यतां सताम् ॥  
प्रययौ शिबिरान् राजन् प्रद्युम्नो भक्तवत्सलः ॥५५॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
जनकोपाख्यानं नाम षोडशोऽध्यायः ॥१६॥  
  
GO TOP
