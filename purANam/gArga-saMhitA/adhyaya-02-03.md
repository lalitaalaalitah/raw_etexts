पुढचा अध्याय  
श्रीगर्गसंहिता  
वृन्दावनखण्ड - तृतीयोऽध्यायः  
गिरिराजोत्पत्तिकथनम् -  
  
सन्नन्द उवाच -  
गोलोके हरिणाऽऽज्ञप्ता कालिन्दी सरितां वरा ।  
कृष्णं प्रदक्षिणीकृत्य गन्तुमभ्युद्यताभवत् ॥ १ ॥  
तदैव विरजा साक्षाद्‌गङ्गा ब्रह्मद्रवोद्‌भवा ।  
द्वे नद्यौ यमुनायां तु सम्प्रलीने बभूवतुः ॥ २ ॥  
परिपूर्णतमां कृष्णां तस्मात् कृष्णस्य नन्दराट् ।  
परिपूर्णतमस्यापि पट्टराज्ञीं विदुर्जनाः ॥ ३ ॥  
ततो वेगेन महता कालिन्दी सरितां वरा ।  
बिभेद विरजावेगं निकुञ्जद्वारनिर्गता ॥ ४ ॥  
असङ्ख्यब्रह्माण्डचयं स्पृष्ट्वा ब्रह्मद्रवं गता ।  
भिन्दन्ती तज्जलं दीर्घं स्ववेगेन महानदी ॥ ५ ॥  
वामपादाङ्गुष्ठनखभिन्नब्रह्माण्डमस्तके ।  
श्रीवामनस्य विवरे ब्रह्मद्रवसमाकुले ॥ ६ ॥  
तस्मिन् श्रीगङ्गया सार्धं प्रविष्टाऽभूत्सरिद्वरा ।  
वैकुण्ठं चाजितपदं सम्प्राप्य ध्रुवमण्डले ॥ ७ ॥  
ब्रह्मलोकमभिव्याप्य पतन्ती ब्रह्ममण्डलात् ।  
ततः सुराणां शतशो लोकाल्लोकं जगाम ह ॥ ८ ॥  
ततः पपात वेगेन सुमेरुगिरिमूर्धनि ।  
गिरिकूटानतिक्रम्य भित्त्वा गण्डशिलातटान् ॥ ९ ॥  
सुमेरोर्दक्षिणदिशं गन्तुमभ्युदिताभवत् ।  
ततः श्रीयमुना साक्षाच्छ्रीगङ्गायां विनिर्गता ॥ १० ॥  
गङ्गा तु प्रययौ शैलं हिमवन्तं महानदी ।  
कृष्णा तु प्रययौ शैलं कलिन्दं प्राप्य सा तदा ॥ ११ ॥  
कालिन्दीति समाख्याता कालिन्दप्रभवा यदा ।  
कलिन्दगिरिसानूनां गण्डशैलतटान् दृढान् ॥ १२ ॥  
भित्त्वा लुठन्ती भूखण्डे कृष्णा वेगवती सती ।  
देशान्पुनन्ती कालिन्दी प्राप्तवान् खाण्डवे वने ॥ १३ ॥  
परिपूर्णतमं साक्षाच्छ्रीकृष्णं वरमिच्छती ।  
धृत्वा वपुः परं दिव्यं तपस्तेपे कलिन्दजा ॥ १४ ॥  
पित्रा विनिर्मिते गेहे जलेऽद्यापि समाश्रिता ।  
ततो वेगेन कालिन्दी प्राप्ताभूद्‌व्रजमण्डले ॥ १५ ॥  
वृन्दावनसमीपे च मथुरानिकटे शुभे ।  
श्रीमहावनपार्श्वे च सैकते रमणस्थले ॥ १६ ॥  
श्रीगोकुले च यमुना यूथीभूत्वातिसुन्दरी ।  
श्रीकृष्णचन्द्ररासार्थं निजवासं चकार ह ॥ १७ ॥  
अथो व्रजाद्‌व्रजन्ती सा व्रजविक्षेपविह्वला ।  
प्रेमानन्दाश्रुसंयुक्ता भूत्वा पश्चिमवाहिनी ॥ १८ ॥  
ततस्त्रिवारं वेगेन नत्वाथो व्रजमण्डले ।  
देशान् पुनन्ती प्रययौ प्रयागं तीर्थसत्तमम् ॥ १९ ॥  
पुनः श्रीगङ्गया सार्धं क्षीराब्धिं सा जगाम ह ।  
देवाः सुवर्षं पुष्पाणां चक्रुर्दिवि जयध्वनिम् ॥ २० ॥  
कृष्णा श्रीयमुना साक्षात् कालिन्दी सरितां वरा ।  
समुद्रमेत्य श्रीगङ्गां प्राह गद्‌गदया गिरा ॥ २१ ॥  
यमुनोवाच -  
हे गङ्गे त्वं तु धन्याऽसि सर्वब्रह्माण्डपावनी ।  
कृष्णपादाब्जसम्भूता सर्वलोकैकवन्दिता ॥ २२ ॥  
ऊर्ध्वं यामि हरेर्लोकं गच्छ त्वमपि हे शुभे ।  
त्वत्समानं हि दिव्यं च न भूतं न भविष्यति ॥ २३ ॥  
गङ्गोवाच -  
सर्वतीर्थमयी गङ्गा तस्मात्त्वां प्रणमाम्यहम् ।  
यत्किञ्चिद्वा प्रकथितं तत्क्षमस्व सुमङ्गले ॥ २४ ॥  
हे कृष्णे त्वं तु धन्याऽसि सर्वब्रह्माण्डपावनी ।  
कृष्णवामांससम्भूता परमानन्दरूपिणी ॥ २५ ॥  
परिपूर्णतमा साक्षात्सर्वलोकैकवन्दिता ।  
परिपूर्णतमस्यापि श्रीकृष्णस्य महात्मनः ॥ २६ ॥  
पट्टराज्ञीं परां कृष्णे कृष्णां त्वां प्रणमाम्यहम् ।  
तीर्थैर्देवैर्दुर्लभा त्वं गोलोकेऽपि च दुर्घटा ॥ २७ ॥  
अहं यास्यामि पातालं श्रीकृष्णस्याज्ञया शुभे ।  
त्वद्वियोगातुराऽहं वै पानं कर्तुं न च क्षमा ॥ २८ ॥  
यूथीभूत्वा भविष्यामि श्रीव्रजे रासमण्डले ।  
यत्किञ्चिन्मे प्रकथितं तत्क्षमस्व हरिप्रिये ॥ २९ ॥  
इत्थं परस्परं नत्वा द्वे नद्यौ ययतुर्द्रुतम् ।  
लोकान् पवित्रीकुर्वन्ती पाताले स्वःसरिद्‌गता ॥ ३० ॥  
सापि भोगवतीनाम्ना बभौ भोगवतीवने ।  
यज्जलं सत्रिनयनः शेषो मूर्ध्ना बिभर्ति हि ॥ ३१ ॥  
अथ कृष्णा सवेगेन भित्त्वा सप्ताधिमण्डलम् ।  
सप्तद्वीपमहीपृष्ठे लुठन्ती वेगवत्तरा ॥ ३२ ॥  
गत्वा स्वर्णमयीं भूमिं लोकालोकाचलं गता ।  
तत्सानुगण्डशैलानां तटं भित्त्वा कलिन्दजा ॥ ३३ ॥  
तन्मूर्ध्नि चोत्पपाताशु स्फारवज्जलधारया ।  
उद्‌गच्छन्ती तदूर्ध्वं सा ययौ स्वर्गं तु नाकिनाम् ॥ ३४ ॥  
आब्रह्मलोकं लोकांस्तानभिव्याप्य हरेः पदम् ।  
ब्रह्माडरन्ध्रं श्रीब्रह्म द्रवयुक्तं समेत्य सा ॥ ३५ ॥  
पुष्पवर्षं प्रवर्षत्सु देवेषु प्रणतेषु च ।  
पुनः श्रीकृष्णगोलोकमारुरोह सरिद्वरा ॥ ३६ ॥  
कलिन्दगिरिनन्दिनीनवचरित्रमेतत् शुभं  
     श्रुतं च यदि पाठितं भुवि तनोति सन्मङ्गलम् ।  
जनोऽपि यदि धारयेत्किल पठेच्च यो नित्यशः  
     स याति परमं पदं निजनिकुञ्जलीलावृतम् ॥ ३७ ॥  
इति श्रीगर्गसंहितायां वृन्दावनखण्डे नन्दसन्नन्दसंवादे  
कालिन्द्यागमनवर्णनं नाम तृतीयोऽध्यायः ॥ ३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
