मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - सप्तदशोऽध्यायः  
यमुना-स्तवम् -  
  
मान्धातोवाच -  
यमुनायाः स्तवं दिव्यं सर्वसिद्धिकरं परम् ।  
सौभरे मुनिशार्दूल वद मां कृपया त्वरम् ॥ १ ॥  
श्रीसौभरिरुवाच -  
मार्तण्डकन्यकायास्तु स्तवं शृणु महामते ।  
सर्वसिद्धिकरं भूमौ चातुर्वर्ग्यफलप्रदम् ॥ २ ॥  
कृष्णवामांसभूतायै कृष्णायै सततं नमः ।  
नमः श्रीकृष्णरूपिण्यै कृष्णे तुभ्यं नमो नमः ॥ ३ ॥  
यः पापपङ्काम्बुकलङ्ककुत्सितः  
     कामी कुधीः सत्सु कलिं करोति हि ।  
वृन्दावनं धाम ददाति तस्मै  
     नदन्मिलिन्दादि कलिन्दनन्दिनी ॥ ४ ॥  
कृष्णे साक्षात्कृष्णरूपा त्वमेव  
     वेगावर्ते वर्तसे मत्स्यरूपी ।  
ऊर्मावूर्मौ कूर्मरूपी सदा ते  
     बिन्दौ बिन्दौ भाति गोविन्ददेवः ॥ ५ ॥  
वन्दे लीलावतीं त्वां  
     सगनघननिभां कृष्णवामांसभूतां ।  
वेगं वै वैरजाख्यं  
     सकलजलचयं खण्डयन्तीं बलात्स्वात् ।  
छित्वा ब्रह्माण्डमारात्  
     सुरनगरनगान् गण्डशैलादिदुर्गान् ।  
भित्वा भूखण्डमध्ये  
     तटनिधृतवतीमूर्मिमालां प्रयान्तीम् ॥ ६ ॥  
दिव्यं कौ नामधेयं  
     श्रुतमथ यमुने दण्डयत्यद्रितुल्यं ।  
पापव्यूहं त्वखण्डं  
     वसतु मम गिरां मण्डले तु क्षणं तत् ।  
दण्ड्यांश्चाकार्यदण्ड्या  
     सकृदपि वचसा खण्डितं यद्गृहीतं ।  
भ्रातुर्मार्तण्डसूनो-  
     रटति पुरि दृढः ते प्रचण्डोऽतिदण्डः ॥ ७ ॥  
रज्जुर्वा विषयान्धकूपतरणे  
     पापाखुदर्वीकरी ।  
वेण्युष्णिक् च विराजमूर्तिशिरसो  
     मालाऽस्ति वा सुन्दरी ।  
धन्यं भाग्यमतः परं भुवि नृणां  
     यत्रादिकृद्वल्लभा ।  
गोलोकेऽप्यतिदुर्लभाऽतिशुभगा  
     भात्यद्वितीया नदी ॥ ८ ॥  
गोपीगोकुलगोपकेलिकलिते  
     कालिन्दि कृष्णप्रभे ।  
त्वत्कूले जललोलगोलविचलत्  
     कल्लोलकोलाहलः ।  
त्वत्कान्तारकुतूहलालिकुलकृत्  
     झङ्कारकेकाकुलः ।  
कूजत्कोकिलसङ्कुलो व्रजलता  
     लङ्कारभृत्पातु माम् ॥ ९ ॥  
भवन्ति जिह्वास्तनुरोमतुल्या  
     गिरो यदा भूसिकता इवाशु ।  
तदप्यलं यान्ति न ते गुणान्तं  
     सन्तो महान्तः किल शेषतुल्याः ॥ १० ॥  
कलिन्दगिरिनन्दिनीस्तव उषस्ययं वापरः  
     श्रुतश्च यदि पाठितो भुवि तनोति सन्मङ्गलम् ।  
जनोऽपि यदि धारयेत्किल पठेच्च यो नित्यशः  
     स याति परमं पदं निजनिकुञ्जलीलावृतम् ॥ ११ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमान्धातृसंवादे श्रीयमुनास्तवो नाम सप्तदशोऽध्यायः ॥ १७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
