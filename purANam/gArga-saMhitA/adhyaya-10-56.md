मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षट्पञ्चाशत्तमोऽध्यायः  
अश्वमेधसमाप्तिः तथा उग्रसेनस्य यज्ञाभिषेकम् -  
  
गर्ग उवाच -  
उग्रसेनस्य यज्ञे वै हयमेधे महात्मनः ॥  
तस्यासन्परिचर्यायां बान्धवाः प्रेमबन्धनाः ॥१॥  
ततश्चकार यदुराण्नानाकर्मसु बान्धवान् ॥  
भीमं महानसाध्यक्षं धर्मं धर्मस्य पालने ॥२॥  
शुश्रूषणे सतां जिष्णुं नकुलं द्रव्यसाधने ॥  
पूजने सहदेवं च धनाध्यक्षं सुयोधनम् ॥३॥  
दाने च दानिनं कर्णं द्रौपदीं परिवेषणे ॥  
रक्षायां कृष्णपुत्रान्वै ह्यष्टादश महारथान् ॥४॥  
युयुधानं विकर्णं च हृदीकं विदुरं तथा ॥  
अक्रूरमुद्धवं चैव नानाकर्मसु भूपतिः ॥५॥  
कृत्वा प्रत्याह श्रीकृष्णं देव त्वं किं करिष्यसि ॥  
श्रुत्वा कृष्ण उवाचाथ ब्राह्मणानां करोम्यहम् ॥६॥  
पादप्रक्षालनं राजन्निन्द्रप्रस्थे कृतं मया ॥  
इति श्रुत्वा च ब्रह्माद्या जहसुर्भूजनास्तथा ॥७॥  
गर्ग उवाच -  
इत्युक्त्वा भगवान्साक्षादृषीणां च तपस्विनाम् ॥  
पादप्रक्षालनं कृत्वा स्थापयामास तान्नृप ॥८॥  
आसनेषूपविष्टास्ते वासांसि परिधाय च ॥  
तिलकैर्द्वादशैर्युक्ता दिव्याभरणभूषिताः ॥९॥  
नानामतानां मालाभिर्युक्ताः कर्पूरवीटकान् ॥  
भुक्त्वा ते रेजिरे यज्ञे देवा इव महीसुराः ॥१०॥  
ततोऽर्थिनो भिक्षवश्च विरक्ताश्च बुभुक्षिताः ॥  
कुर्वन्ति याचनां सर्वे दूरदेशात्समागताः ॥११॥  
ददस्वान्नं ददस्वान्नं ददस्वान्नं नरेश्वर ॥  
उपानहश्च पात्राणि वस्त्राणि कम्बलानि च ॥१२॥  
उग्रसेनस्य यज्ञे वै मुनिवृन्दैर्नृपैर्वृते ॥  
तेषां तां करुणां वाचं निश्यम्य यदुसत्तमः ॥१३॥  
सुवर्णं रजतं चैव वस्त्राणि भाजनानि च ॥  
गजाश्वरथगोछत्र-शिबिकादीनि हर्षितः ॥१४॥  
येषां येषां प्रियं यद्वै तेभ्यस्तेभ्यो ददौ नृपः ॥  
उग्रसेनः कृतस्नानः क्रतुकर्मणि दीक्षितः ॥१५॥  
असिपत्रव्रतध्रो रुचिमत्या बभौ ततः ॥  
विप्रा विंशतिसाहस्रा वेदशास्त्रविशारदाः ॥१६॥  
व्यासगर्गादयश्चैव कारयन्ति क्रतूत्तमम् ॥  
हस्तिशुण्डासमा धारा ह्यग्निकुण्डे पतात ह ॥१७॥  
घृतस्य च नृपश्रेष्ठ मुनिभिर्ब्रह्मवादिभिः ॥  
तद्यज्ञे कृष्णकृपया ह्यनलोऽजीर्णतां ययौ ॥१८॥  
ततः प्रोवाच वह्निस्तु सर्वेषां शृण्वतां नृपम् ॥  
प्रसन्नोऽहं प्रसन्नोऽहं पशुं मम प्रयच्छ वै ॥१९॥  
निशम्य चाग्नेर्वचनं सभायां  
     श्रीयादवेन्द्रो मुनिभिः समं च ॥  
बद्धं तुरङ्गं तपनीययूपे  
     हिरण्यदाम्ना च तमाह भूपः ॥२०॥  
उग्रसेन उवाच -  
अग्नेर्वाक्यं शृणु हय शुद्धं त्वां च पशुं क्रतोः ॥  
भक्षयिष्यति वह्निस्तु घृतैस्तृप्तोऽपि चाध्वरे ॥२१॥  
नृपस्य वचनं श्रुत्वा श्यामकर्णस्तुरङ्गमः ॥  
कृष्णं विलोकयन्प्रीतः कम्पयामास स्वाननम् ॥२२॥  
ततो हयमतं ज्ञात्वा वेदव्यासः समं मया ॥  
मण्डपे मुनिभिर्युक्ते श्रीकृष्णाद्यैर्नृपैर्वृते ॥२३॥  
ब्राह्मणैः क्षत्रियैर्वैश्यैः शूद्रैर्यज्ञदिदृक्षुभिः ॥  
स्त्रीभिर्युतं प्रलम्बघ्नं प्राह द्वैपायनो मुनिः ॥२४॥  
व्यास उवाच -  
उत्तिष्ठ बलभद्र त्वं करवालं प्रगृह्य च ॥  
छिन्धि कं वाजिनश्चाग्नेः प्रीतये ह्यधुना त्वरम् ॥२५॥  
निहते तुरगे राम हवने च कृते सति ॥  
यज्ञावतारः कृष्णस्तु प्रसन्नो भवति क्रतौ ॥२६॥  
गर्ग उवाच -  
एवं व्यासवचः श्रुत्वा बलः खड्गेन सत्त्वरम् ॥  
शिरो हयस्य चिच्छेद तच्छिरो गगनं ययौ ॥२७॥  
गत्वार्द्धं नृपशार्दूल लीनं तद्‌रविमण्डले ॥  
देवदैत्यनराः सर्वे तं दृष्ट्वा विस्मयं गताः ॥२८॥  
हयस्य हृदये शूलं निजघान हसन्हरिः ॥  
मकरन्दसमा धारा राजँस्तत्र विनिर्गता ॥२९॥  
ततश्च निर्गता ज्योतिस्तुरगस्य कलेवरात् ॥  
पश्यतां चैव सर्वेषां विवेश मधुसूदने ॥३०॥  
पश्चाद्‌भूत्वा च कर्पूरशरीरं पतितं पशोः ॥  
गात्राच्च्युता यथा राजन्विभूतिः शङ्करस्य च ॥३१॥  
दृष्ट्वा च कर्पूरसमूहमद्‌भुतं  
     सभां सुगन्धेन वृतां च द्वारकाम् ॥  
व्यासादयस्ते मुनयः प्रहर्षिता  
     ऊचुर्नृपं वै क्रतुकर्मणि स्थितम् ॥३२॥  
दिष्ट्या ते नृपशार्दूल सफलोऽभूत्क्रतूत्तमः ॥  
कर्पूरेणापि हवनं करिष्यामश्च त्वं कुरु ॥३३॥  
इत्युक्त्वा ऋत्विजः सर्वे यज्ञकुण्डे च तत्क्षणात् ॥  
घनसारं हि जुहुवुः पूर्वं यज्ञेश्वराय च ॥३४॥  
यत्र यज्ञेश्वरः कृष्णश्चतुर्व्यूहधरः परः ॥  
रेजे पुत्रैश्च पौत्रैश्च तत्र किं दुर्लभं नृप ॥३५॥  
तस्मिन्यज्ञे महेन्द्राय वचः प्रकथितं मया ॥  
गृहाण शक्र यज्ञेऽस्मिन्कर्पूरस्याहुतिं विभो ॥३६॥  
एहि राज्ञार्पितां चैनां कलावग्रे हि दुर्लभाम् ॥  
इति श्रुत्वा च वचनं शक्रः प्रोवाच सस्मितम् ॥३७॥  
पुनर्गृह्णामि मुनयो धर्मराजक्रतूत्तमे ॥  
कुलक्षये गजपुरे प्रदत्तामाहुतिं द्विजैः ॥३८॥  
इति श्रुत्वा हरेर्वाक्यं सत्यं मत्वा मुनीश्वराः ॥  
सर्वान्देवान्नृपश्रेष्ठ ह्यध्वरे चाहुतिं ददुः ॥३९॥  
अन्ये केऽपि न जानन्ति वज्रिणा कथितं च किम् ॥  
अग्नये स्वाहेति मन्त्रैश्च सर्वानेवाहुतीर्ददुः ॥४०॥  
कर्पूरहवनेनापि प्रीतं विश्वं चराचरम् ॥  
उग्रसेनस्तु राजा वै निर्ऋणोऽभून्महाध्वरे ॥४१॥  
यज्ञान्तेऽवभृथस्नानमुग्रसेनो द्विजोत्तमैः ॥  
कृष्णाद्यैर्यादवैर्भूपैस्तीर्थे पिण्डारकेऽकरोत् ॥४२॥  
भार्यया सहितः स्नात्वा वेदोक्तविधिना नृपः ॥  
धृत्वा क्षौमाम्बरं रेजे यज्ञो दक्षिणया यथा ॥४३॥  
देवदुन्दुभयो नेदुर्नरदुन्दुभयस्तदा ॥  
उग्रसेनोपरि सुराः पुष्पवर्षं प्रचिक्रिरे ॥४४॥  
कारयित्वा स्वधापानं प्राशयित्वा यथाक्रमम् ॥  
सर्वेभ्यश्च पुरोडाशं दत्वा शेषमथासृजत् ॥४५॥  
उग्रसेनं च वादित्रैस्तुष्टुवुर्वन्दिनो मुदा ॥  
ततो नीराजनं चक्रुर्देवक्याद्याश्च योषितः ॥४६॥  
अलङ्कारश्च रत्नानि वस्त्राणि विविधानि च ॥  
नीरजनान्ते प्रददौ ताभ्यः प्रीतो नृपेश्वरः ॥४७॥  
इति श्रीगर्गसंहितायां हयमेधखण्डे  
यज्ञपूर्तौ नृपस्याभिषेको नाम षट्पञ्चाशत्तमोऽध्यायः ॥५६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
