मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - चतुर्थोऽध्यायः  
प्रद्युम्नस्य दिग्विजययात्रा -  
  
श्रीनारद उवाच -  
इत्थं सेनावृतं वीराः प्रद्युम्नं धन्विनां वरम् ॥  
श्रीकृष्णबलदेवाभ्यामुग्रसेन उवाच ह ॥१॥  
उग्रसेन उवाच -  
हे प्रद्युम्न महाप्राज्ञ श्रीकृष्णकृपया त्वरम् ॥  
विजित्य नृपतीन् सर्वान् द्वारकामागयिष्यसि ॥२॥  
मत्तं प्रमत्तमुन्मत्तं सुप्तं बालं जडं स्त्रियम् ॥  
प्रपन्नं विरथं भीतं न रिपुं हन्ति धर्मवित् ॥३॥  
राज्ञो हि परमो धर्म आर्तानामार्तिनिग्रहः ॥  
उत्पथानां वधश्चेत्थमाततायी वधार्हणः ॥४॥  
पुमान् योषिदुत क्लीब आत्मसम्भावितोऽधमः ॥  
भूतेषु निरनुक्रोशो नृपाणां तद्वधोऽवधः ॥५॥  
नैनो राज्ञः प्रजाभर्तु-र्धर्मयुद्धे वधो द्विषाम् ॥  
आदिराज्ञो नृपान्पूर्वं प्राह स्वायम्भुवो मनुः ॥६॥  
यो रणे निर्भयो भूत्वा कृत्वाङ्‌घ्रिं प्रागतो व्यसुः ॥  
स गच्छेद्धाम परमं भित्वा मार्तण्डमण्डलम् ॥७॥  
भयाद्‌रणादुपरतस्त्यक्त्वा युद्धे पतिं च यः ॥  
व्रजेद्यः क्षत्रियो भूत्वा स महारौरवं व्रजेत् ॥८॥  
सेनां रक्षेत्तु राजा हि सेना राजानमेव हि ॥  
सूतः कृच्छ्रगतं रक्षेद्‌रथिनं सारथिं रथी ॥९॥  
यूयं च यादवाः सर्वे समर्थबलवाहनाः ॥  
कार्ष्णिमेवाभीरक्षन्तु कार्ष्णिर्वः परिरक्षतु ॥१०॥  
गावो विप्राः सुरा धर्मच्छन्दांसि भुवि साधवः ॥  
पूजनीयाः सदा सर्वैर्मनुष्यैर्मोक्षकाङ्क्षिभिः ॥११॥  
वेदा विष्णुवचो विप्रा मुखं गावस्तनुर्हरेः ॥  
अङ्गानि देवताः साक्षात्साधवो ह्यसवः स्मृताः ॥१२॥  
श्रीकृष्णोऽयं हरिः साक्षात्परिपूर्णतमः प्रभुः ॥  
येषां चित्ते स्थितो भक्त्या तेषां तु विजयः सदा ॥१३॥  
श्रीनारद उवाच -  
शिरसा जगृहुः साक्षादुग्रसेनस्य शासनम् ॥  
प्रणेमुर्यादवाः सर्वे कृताञ्जलिपुटा नृप ॥१४॥  
उग्रसेनं नृपं शूरं वसुदेवं बलं हरिम् ॥  
ननाम कार्ष्णिः शिरसा गर्गाचार्यं महामुनिम् ॥१५॥  
श्रीकृष्णबलदेवाभ्यां पुरीं याते नृपेश्वर ॥  
दिग्जयार्थी हरेः पुत्रः प्रययौ यादवैः सह ॥१६॥  
चतुर्योजनलम्बीत्थं राजमार्गोऽपि यस्य वै ॥  
बभौ हेममयैः सर्वैः शिबिरैर्मैथिलेश्वर ॥१७॥  
अग्रतो वाहिनीयुक्तः कृतवर्मा महाबलः ॥  
ध्वजिनीसहितः पश्चादक्रूरो धन्विनां वरः ॥१८॥  
तत्पश्चादुद्धवो मन्त्री प्रतिमापञ्चसंयुतः ॥  
तत्पश्चात्कृष्णचन्द्रस्य सुतास्त्वष्टादश स्मृताः ॥१९॥  
ययुर्महारथा राजन् ये शताक्षौहिणीयुताः ॥  
प्रद्युम्नश्चानिरुद्धश्च दीप्तिमान्भानुरेव च ॥२०॥  
साम्बो मधुर्बृहद्‌भानुश्चित्रभानुर्वृकोऽरुणः ॥  
पुष्करो वेदबाहुश्च श्रुतदेवः सुनन्दनः ॥२१॥  
चित्रभानुर्विरूपश्च कविर्न्यग्रोध एव च ॥  
तत्पश्चात्प्रययुः सर्वे गदाद्याः कृष्णनोदिताः ॥२२॥  
भोजवृष्ण्यन्धकमधु-शूरसेनदशार्हकाः ॥  
ऋतुबाणकोटिसङ्ख्या यादवानां प्रकथ्यते ॥  
तत्सैन्यसङ्ख्यां नृपते कः करिष्यति भूमिषु ॥२३॥  
इत्थं यदूनां चलतां नृपाणां  
     विकर्षतां तां महतीं च सेनाम् ॥  
कोदण्डटङ्कारयुतोऽभवत्कौ  
     धुङ्कार आताडित दुन्दुभीनाम् ॥२४॥  
इभेन्द्रचीत्कारहयेन्द्रहेषणै-  
     र्नदद्‌भुशुण्डीदृढवीरगर्जनैः ॥  
ढक्कानिनादैर्यदवस्तडित्स्वनैः  
     प्रचण्डमेघा इव ते विडिण्डिरे ॥२५॥  
राजद्‌भुवो मण्डलमेव दिग्गजा  
     महत्स्वनैस्ते बधिरीकृता इव ॥  
सद्योऽथ दुर्गं रिपवो विदुद्रुवु-  
     र्निःसाहसाः कौ चलतां महात्मनाम् ॥२६॥  
कूर्मास्तु किं काविति के वदन्तः  
     कुतः क्व गच्छाम इति द्रवन्तः ॥  
उपद्रवो ह्येष विधे क्व याति  
     चचाल लोकैः सहिता चलेति ॥२७॥  
छलेन यज्ञस्य हरिः परेश्वरो  
     भारं विदेहेश भुवोऽवतारयन् ॥  
योऽभूच्चतुर्व्यूहधरो यदोः कुले  
     तस्मै नमोऽनन्तगुणाय भूभृते ॥२८॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
प्रद्युम्नदिग्विजयार्थं गमनं नाम चतुर्थोऽध्यायः ॥४॥  
  
GO TOP
