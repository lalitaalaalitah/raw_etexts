मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रिंशोऽध्यायः  
ऊर्ध्वकेश-नदासुरवधम् -  
  
गर्ग उवाच -  
तदोत्थितश्चोर्ध्वकेशो रथं चान्यं समाश्रितः ॥  
अनिरुद्धस्य सङ्ग्रामे यावदायाति सम्मुखम् ॥१॥  
तावद्बभञ्ज निशितैर्नाराचैस्तद्रथं पुनः ॥  
स भग्नं स्यन्दनं दृष्ट्वा पुनरन्यं समाश्रितः ॥२॥  
सोऽपि भग्नः शरैराशु कार्ष्णिजेन रणे नृप ॥  
एवं नव रथा भग्ना ऊर्ध्वकेशस्य वै रणे ॥३॥  
ततः क्रुद्धो रणे दैत्यः शक्तिं चिक्षेप सत्वरम् ॥  
दृष्ट्वा तामागतां वीरो नाराचैर्दशधाच्छिनत् ॥४॥  
ऊर्ध्वकेशस्तदा सङ्ख्ये स्थित्वा रुक्ममये रथे ॥  
आजगाम स वेगेनानिरुद्धं प्रतियोधितुम् ॥५॥  
कार्ष्णिजं पञ्चभिर्बाणैस्ताडयामास हर्षितः ॥  
शरैस्तैर्निहतः सोऽपि कश्मलं परमं गतः ॥६॥  
सङ्क्रुद्धो धनुरुद्यम्य चित्रवाजाञ्छरान्दश ॥  
मुमोच हृदये तस्य सहसा हस्तलाघवात् ॥७॥  
शरास्ते पपुरेतस्य रुधिरं बहुदारुणाः ॥  
पीत्वा पेतुर्यथा भूमौ कूटसाक्ष्यस्य पूर्वजाः ॥८॥  
ऊर्ध्वकेशः पुनः क्रुद्धः तिष्ठ तिष्ठेति च ब्रुवन् ॥  
बाणैस्तु दशसङ्ख्यैश्च तताड तस्य मूर्धनि ॥९॥  
सायकास्तेऽनिरुद्धस्य ह्युष्णीषे परिनिष्ठिताः ॥  
विराजन्ते स्म राजेन्द्र दशशाखास्तरोरिव ॥१०॥  
न विव्यथे स तैर्बाणैर्युद्धे रुक्मवतीसुतः ॥  
यथा पुष्पैश्च प्रहतो द्विरदो नृपसत्तम ॥११॥  
बाणाञ्छतं स्वधनुषि निधायाकृष्य माधवः ॥  
चित्रवाजान्स्वर्णपुङ्खान्मुमोच बहुरोषतः ॥१२॥  
ते बाणास्तस्य सर्वाङ्गं भित्त्वा शीघ्रमधोगतः ॥  
रुधिराक्ता यथा राजन्कृष्णभक्तिपराङ्मुखाः ॥१३॥  
शरसङ्घैश्च स हतो पञ्चतां प्रधने गतः ॥  
हाहाकारश्च तत्सैन्ये बभूव नृपसत्तम ॥१४॥  
तदा जयजयारावो यादवानां बभूव ह ॥  
अनिरुद्धोपरि सुराः पुष्पवर्षां प्रचक्रिरे ॥१५॥  
ऊर्ध्वकेशस्तु प्रधनाद्दिव्यदेहेन यादव ॥  
ययौ विमानमारुह्य स्वर्गं सुकृतिनां पदम् ॥१६॥  
भ्रातारं निहतं दृष्ट्वा नदः शोकेन पूरितः ॥  
कुञ्जरस्थो गदं बाणैः कुञ्जरस्थं जघान ह ॥१७॥  
आगतान्सायकान्दृष्ट्वा धनुर्धारी गदो महान् ॥  
तान्प्रचिच्छेद बाणेनानिरुद्धस्य प्रपश्यतः ॥१८॥  
नदस्तदैव सङ्क्रुद्धो भ्रातृशोकपरिप्लुतः ॥  
अकरोद्विगजं बाणैः सङ्ग्रामे रोहिणीसुतम् ॥१९॥  
गजस्तु शतबाणैश्च भिन्नाङ्गः पञ्चतां गतः ॥  
निपपात गदो भूमौ तदद्‌भुतमिवाभवत् ॥२०॥  
ततः क्रुद्धो गदां नीत्वा हन्तुं शत्रुं रणे गदः ॥  
आजगाम ज्वलच्छीघ्रं सिंहः सिहं वने यथा ॥२१॥  
आगतं तं गृहीत्वा तु शुण्डादण्डेन तद्‌गजः ॥  
चिक्षेप स गदं राजन्नाकाशे शतयोजनम् ॥२२॥  
पतितः खात्समुत्थाय शुण्डदण्डं प्रगृह्य सः ॥  
पातयामास भूपृष्ठे भ्रामयित्वा गजं गदः ॥२३॥  
गजो मृत्युं गतो युद्धे विस्मितोऽभून्महासुरः ॥  
जग्राह स्वगदां गुर्वीं श्लाघां कृत्वा गदस्य च ॥२४॥  
शीघ्रं तमाह्वयामास गदं वीरं गदाधरम् ॥  
तथा सोऽपि नदं दैत्यं सङ्ग्रामार्थे विशां पते ॥२५॥  
नदः प्रत्याह वचनं त्वं मनुष्योऽसि यादव ॥  
तस्माल्लज्जां करिष्यामि कथं युद्धं करिष्यसि ॥२६॥  
पूर्वं प्रहारं कुरु मे पश्चात्त्वं तु न जीवसि ॥  
इति श्रुत्वा गदः प्राह यथा वृत्रं पुरन्दरः ॥२७॥  
गद उवाच -  
न किञ्चित्ते प्रकुर्वन्ति ये वदन्ति मुखैन वै ॥  
न वदन्ति रणे शूरा दर्शयन्ति पराक्रमम् ॥२८॥  
इति श्रुत्वा नदः क्रुद्धो गदस्य हृदये नदन् ॥  
ताडयामास राजेन्द्र गरिष्ठां महतीं गदाम् ॥२९॥  
गदया ताडितो वीरो न चचाल मृधे गदः ॥  
मदोन्मत्तो यथा हस्ती बालेन मालया हतः ॥३०॥  
कथयामास वीराग्र्यो दानवं वीक्ष्य लज्जितम् ॥  
सहस्वैकं प्रहारं मे यदि वीरः परन्तप ॥३१॥  
इत्युक्त्वा निजघानाथ ललाटे गदया भृशम् ॥  
स चापि तं रुषा स्कन्धे ताडयामास धर्मवित् ॥३२॥  
एवं भृशं प्रकुर्वन्तौ गदायुद्धविशारदौ ॥  
गदायुद्धं प्रकुर्वाणौ परस्परवधैषिणौ ॥३३॥  
अन्योन्यघातविमतौ क्रोधयुक्तौ जयोद्यतौ ॥  
न कौ वै तत्र जीयते न प्रहीयते कोऽपि तु ॥३४॥  
भाले स्कन्धे तथा मूर्ध्नि हृदि गात्रेषु सर्वतः ॥  
रुधिरौघप्लुतौ क्लिन्नौ किंशुकाविव पुष्पितौ ॥३५॥  
तयोरासीन्महायुद्धं गदाभ्यामेव संयुगे ॥  
विस्फुलिङ्गान्क्षरन्त्यौ द्वे गदे चूर्णीबभूवतुः ॥३६॥  
तयोर्युद्धमभूद्धोरं बाहुभ्यां गददैत्ययोः ॥  
तदा रामानुजः क्रुद्धो भुजाभ्यामुपगृह्य तम् ॥३७॥  
पातयामास भूपृष्ठे महिषं हरिराड्यथा ॥  
तदा दैत्यस्तु तस्यापि हृदि जघ्ने प्रमुष्टिना ॥३८॥  
तदा सोऽपि शिरस्येकं मुष्टिं बद्ध्वा जघान ह ॥  
मुष्टिभिर्जानुभिः पादैस्तालस्फोटैश्च बाहुभिः ॥३९॥  
परस्परं जघ्नतुस्तौ सन्दष्टाधरपल्लवौ ॥  
ततः क्रुद्धो रणे दैत्यो गदस्य चरणं बलात् ॥४०॥  
गृहीत्वा भ्रामयित्वा च पातयामास भूतले ॥  
तदा गदः समुत्थाय गृहीत्वा चरणं रिपोः ॥४१॥  
भ्रामयित्वा गजोपस्थे निजघान रुषा ज्वलन् ॥  
पुनर्दैत्यं समुत्थाय गृहीत्वा रोहिणीसुतम् ॥४२॥  
चिक्षेप चौजसा राजन्गगने शतयोजनम् ॥  
पतितोऽपि स वज्राङ्गः किञ्चिद्व्याकुलमानसः ॥४३॥  
चिक्षेप गगने दैत्यं योजनानां सहस्रकम् ॥  
पतिऽतोपि समुत्थाय पुनर्युद्धं चकार सः ॥४४॥  
गदो नदं नदो गदं निजघ्नतुः परस्परम् ॥  
प्रमुष्टिभिश्च दारुणैर्महद्‌रणे नृपेश्वर ॥४५॥  
दण्डादण्डि मुष्टामुष्टि केशाकेशि नखानखि ॥  
दन्तादन्त्युभयोर्युद्धं घोरमेव बभूव ह ॥४६॥  
इत्थं नियुद्धमानौ तौ प्रकुर्वन्तौ रणं पुनः ॥  
पादे पादं हृदि हृदं करे करं मुखे मुखम् ४७॥  
अन्योन्यमित्थं संलग्नौ परस्परवधैषिणौ ॥  
बलाक्रान्तावुभौ तौ द्वौ पतितौ च मुमूर्च्छतुः ॥४८॥  
इत्थं दृष्ट्वा तयोर्युद्धं यादवाश्चैव दानवाः ॥  
गदो धन्यो नदो धन्यः प्रोचुर्वाक्यमिदं नृप ॥४९॥  
गदं निपतितं दृष्ट्वाऽनिरुद्धः शोकपूरितः ॥  
चैतन्यं कारयामास जलेन व्यजनेन च ॥५०॥  
तदैव सोऽपि राजेन्द्र उत्थितः क्षणमात्रतः ॥  
क्व नदः क्व नदो यातो त्यक्त्वा युद्धं भयान्मम ॥५१॥  
निरीक्ष्य दानवं तत्र मूर्छितं पञ्चतां गतम् ॥  
चक्रुर्जयजयारावं यादवाश्चैव देवताः ॥५२॥  
इति श्रीगर्गसंहितायां हयमेधखण्डे  
ऊर्ध्वकेशनददैत्यवधो नाम त्रिंशोऽध्यायः ॥३०॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
