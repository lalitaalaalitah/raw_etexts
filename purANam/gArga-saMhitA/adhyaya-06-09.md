मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - नवमोऽध्यायः  
रैवतकपर्वतावतरणम् -  
  
बहुलाश्व उवाच -  
त्रिषु लोकेषु विख्याता धन्या वै द्वारकापुरी ।  
परिपूर्णतमः साक्षाच्छ्रीकृष्णो यत्र वासकृत् ॥ १ ॥  
श्रीकृष्णस्याङ्गसम्भूता पुरी द्वारावती श्रुता ।  
कस्मादिहागता ब्रह्मन् कस्मिन्काले वद प्रभो ॥ २ ॥  
श्रीनारद उवाच -  
साधु साधु त्वया पृष्टं द्वारकागमकारणम् ।  
यच्छ्रुत्वा शुद्धतां याति लोकघात्यपि पातकी ॥ ३ ॥  
शर्यातिर्नाम राजाऽभूच्चक्रवर्ती मनोः सुतः ।  
चकार राज्यं धर्मेण वर्षाणामयुतं भुवि ॥ ४ ॥  
उत्तानबर्हिरानर्तो भूरिषेण इति त्रयः ।  
शर्यातेरभवन्पुत्राः सर्वधर्मभृतां वराः ॥ ५ ॥  
उत्तानबर्हिषे पूर्वां भूरिषेणाय दक्षिणाम् ।  
पश्चिमां च दिशं सर्वामानर्ताय ददौ नृपः ॥ ६ ॥  
ममेयं हि मही कृत्स्ना मया धर्मेण पालिता ।  
बलार्जिता बलिष्ठेन यूयं तां पालयिष्यथ ॥ ७ ॥  
पितुर्वचः समाकर्ण्य आनर्त्तो मध्यमः सुतः ।  
ज्ञानी ज्ञानमयं वाक्यमुवाच प्रहसन्निव ॥ ८ ॥  
आनर्त उवाच -  
तवेयं न मही कृत्स्ना न त्वया पालिता क्वचित् ।  
न त्वद्‌बलार्जिता राजन् बलिष्ठो भगवान् विभुः ॥ ९ ॥  
मही श्रीकृष्णदेवस्य तेनैव परिपालिता ।  
तत्तेजसा जिता कृत्स्ना बलिष्ठो न हरेः समः ॥ १० ॥  
स एव विश्वं स्वकृतं सृजत्यत्ति च पाति च ।  
स एव ब्रह्म परमं कालः कलयतां प्रभुः ॥ ११ ॥  
योऽन्तः प्रविश्य भूतानि भूतैरप्यखिलाश्रयः ।  
स विश्वाख्योऽधियज्ञोऽसौ परिपूर्णतमः स्वयम् ॥ १२ ॥  
यद्‌भयाद्वाति वातोऽयं सूर्यस्तपति यद्‌भयात् ।  
यद्‌भयाद्‌वर्षते देवो मृत्युश्चरति यद्‌भयात् ॥ १३ ॥  
परिपूर्णतमं साक्षाच्छ्रीकृष्णं परमेश्वरम् ।  
भज सर्वात्मना राजन्नहङ्कारविवर्जितः ॥ १४ ॥  
श्रीनारद उवाच -  
ज्ञानं प्राप्तोऽपि शर्यातिराक्षिप्तः पुत्रवाक्‌शरैः ।  
आनर्त्तं स्वसुतं प्राह रुषा प्रस्फुरिताधरः ॥ १५ ॥  
शर्यातिरुवाच -  
दूरं गच्छ असद्‌बुद्धे गुरुवद्‌भाषसे कथम् ।  
यावद्‌भूतं तु मे राज्यं तावत्त्वं मा महीं वस ॥ १६ ॥  
यस्त्वयाऽऽराधितः कृष्णः सोऽपि सर्वसहायकृत् ।  
न नवीनां किं महीं ते वै भगवानेव दास्यति ॥ १७ ॥  
श्रीनारद उवाच -  
इत्युक्तस्तु तदाऽऽनर्तो राजानं प्राह मानदः ।  
यत्र ते च मही राज्यं तत्र वासो न मे भवेत् ॥ १८ ॥  
पित्रा निःसारितो राज्ञाऽप्यानर्तोब्धितटं गतः ।  
वेलामेत्य तपस्तेपे वर्षाणामयुतं जले ॥ १९ ॥  
प्रेमलक्षणया भक्त्या सन्तुष्टो भगवान् हरिः ।  
तस्मै स्वं दर्शनं दत्वा वरं ब्रूहीत्युवाच ह ॥ २० ॥  
कृताञ्जलिपुटो भूत्वाऽऽनर्त उत्थाय शीघ्रतः ।  
ननाम कृष्णपादाब्जं रोमाञ्ची प्रेमविह्वलः ॥ २१ ॥  
आनर्त उवाच -  
नमस्ते वासुदेवय नमः सङ्कर्षणाय च ।  
प्रद्युम्नायानिरुद्धाय सात्वतां पतये नमः ॥ २२ ॥  
पित्रा निष्कासितो देव त्वामहं शरणं गतः ।  
देहि मह्यं भूमिमन्यां यत्र वासो हि मे भवेत् ॥ २३ ॥  
ध्रुवोऽपि यत्प्रसादेन ययौ सर्वोत्तमं पदम् ।  
तस्मै नमो भगवते प्रणतक्लेशहारिणे ॥ २४ ॥  
श्रीनारद उवाच -  
आनर्तमानतं दीनं भगवान् दीनवत्सलः ।  
प्रसन्नः श्रीमुखेनाह मेघगम्भीरया गिरा ॥ २५ ॥  
श्रीभगवानुवाच -  
अन्या न मेदिनी लोके किं कर्तव्यं मया नृप ।  
स्ववचस्तदृतं कर्तुं त्वद्‌भक्त्या परितोषितः ॥ २६ ॥  
तस्माद्वै स्वस्य लोकस्य वैकुण्ठस्य परन्तप ।  
भूखण्डं योजनशतं ददामि विमलं शुभम् ॥ २७ ॥  
श्रीनारद उवाच -  
इत्युक्त्वाऽऽनर्तनृपतिं भगवान् भक्तवत्सलः ।  
वैकुण्ठाच्च समुत्पाट्य भूखण्डं शतयोजनम् ॥ २८ ॥  
चक्रं सुदर्शनं धृत्वा समुद्रे भीमनादिनि ।  
दधार भगवान्देवस्तस्योपरि विदेहराट् ॥ २९ ॥  
आनर्तो लक्षवर्षान्तं तत्र राज्यं चकार ह ।  
पुत्रपौत्रसमायुक्तो राजन् वैकुण्ठसम्पदम् ॥ ३० ॥  
इदं श्रुत्वाऽथ शर्यातिः पिता वै विस्मितोऽभवत् ।  
आनर्तो नाम देशोऽभूदानर्तस्य प्रसादतः ॥ ३१ ॥  
रेवतस्तस्य पुत्रोऽभूच्छ्रीशैलस्य गिरेः सुतम् ।  
समुत्पाट्य स्वहस्ताभ्यामानर्तेषु न्यपातयत् ॥ ३२ ॥  
सोऽभूत् रेवतनाम्नाऽपि रैवतो नाम पर्वतः ।  
कुशस्थलीं विनिर्माय राज्यं कृत्वाऽथ रेवतः ॥ ३३ ॥  
समादाय स्वकां कन्यां ब्रह्मलोकं जगाम ह ।  
बलदेवविवाहेऽपि तत्कथा कथिता मया ॥ ३४ ॥  
तस्माद्‌द्वारावतीं पुण्यां मोक्षद्वारं विदुः सुराः ॥ ३५ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
द्वारकागमनकारणं नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
