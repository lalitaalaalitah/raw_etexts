मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - त्रयोदशोऽध्यायः  
गोमती-सिन्धु-सङ्गम माहात्म्यम् -  
  
श्रीनारद उवाच -  
प्रभासस्यापि माहात्म्यं श्रृणु राजन्महामते ।  
सर्वपापहरं पुण्यं तेजसां वर्द्धनं परम् ॥ १ ॥  
गोदावर्यां गुरौ सिंहे हरक्षेत्रे च कुम्भगे ।  
रविग्रहे कुरुक्षेत्रे काश्यां चन्द्रग्रहे तथा ॥ २ ॥  
यत्पुण्यं लभते राजन् स्नानतो दानतो नरः ।  
तस्माच्छतगुणं पुण्यं प्रभासे च दिने दिने ॥ ३ ॥  
यत्र स्नात्वा दक्षशापाद्‌गृहीतो यक्ष्मणोडुराट् ।  
विमुक्तः किल्बिषात्सद्यो भेजे भूयः कलोदयम् ॥ ४ ॥  
महापुण्यतमा राजन् यत्र प्रत्यक्सरस्वती ।  
तस्यां स्नात्वा नरः पापी साक्षाद्ब्रह्ममयो भवेत् ॥ ५ ॥  
तत्तीरे वर्तते राजन्नाम्ना वै बोधपिप्पलम् ।  
कृष्णेन यत्रोद्धवाय दत्तं भागवतं शुभम् ॥ ६ ॥  
तं नत्वाऽभ्यर्च्य विधिवत्स्पृष्ट्वा श्रीबोधपिप्पलम् ।  
श्रृणोति यो भागवतं पुराणं ब्रह्मसम्मितम् ॥ ७ ॥  
श्लोकार्धं श्लोकपादं वा मौनी नियतमानसः ।  
तस्य पाणौ भवेद्राजन् वैष्णवं परमं पदम् ॥ ८ ॥  
प्रौष्ठपद्यां पूर्णिमायां हेमसिंहसमन्वितम् ।  
ददाति यो भागवतं स याति परमां गतिम् ॥ ९ ॥  
पुराणं न श्रुतं यैस्तु श्रीमद्‌भागवतं क्वचित् ।  
तेषां वृथा जन्म गतं नराणां भूमिवासिनाम् ॥ १० ॥  
यैर्न श्रुतं भागवतं पुराणं  
     नाराधितो यैः पुरुषः पुराणः ।  
हुतं मुखे नैव धरामराणां  
     तेषां वृथा जन्म गतं नराणाम् ॥ ११ ॥  
द्वारावत्यां तीर्थराजं गोमतीसिन्धुसङ्गमम् ।  
यत्र स्नात्वा नरो याति वैकुण्ठं विमलं पदम् ॥ १२ ॥  
शताश्वमेधजं पुण्यं गङ्गासागरसङ्गमे ।  
तत्सहस्रगुणं प्रोक्तं गोमतीसिन्धुसङ्गमे ॥ १३ ॥  
अत्रैवोदाहरन्तीमं इतिहासं पुरातनम् ।  
यस्य श्रवणमात्रेण पापतापात्प्रमुच्यते ॥ १४ ॥  
आसीद्‌गजाह्वये वैश्यो राजमार्गपतिः परः ।  
महागौरवसंयुक्तो निधीशो धनदो यथा ॥ १५ ॥  
वेश्याप्रसङ्गनिरतो विटगोष्ठीविशारदः ।  
द्यूतक्रीडनकासक्तो लोभमोहमदान्वितः ॥ १६ ॥  
मृषावादी महादुष्टः कुकर्मनिरतः सदा ।  
ब्राह्मणेभ्यो न पितृभ्यो न देवेभ्यो धनं ददौ ॥ १७ ॥  
हरेः कथां प्रेक्ष्य दूराद्‌दूरं वै निर्ययौ त्वरम् ।  
पित्रोः सेवापि न कृता न पुत्रेभ्यो धनं ददौ ॥ १८ ॥  
त्यक्त्वा भार्यां स भिन्नोऽभू‌द्‌धनाढ्यो दुर्मति खलः ॥  
वेश्याप्रसङ्गात्तस्यापि धनार्द्धं प्रक्षयं गतम् ॥ १९ ॥  
अर्धं तु तस्करैर्नीतं किञ्चित्पृथ्व्यां गतं स्वतः ।  
पुण्येन वर्द्धते लक्ष्मीः पापेन क्षीयते ध्रुवम् ॥ २० ॥  
एवं स निर्धनो जातो वेश्यासक्तो महाखलः ।  
तस्मिन् गजाह्वये रम्ये चौर्यकर्म चकार ह ॥ २१ ॥  
चौर्यकर्म प्रकुर्वन्तं बद्ध्वा तं दामभिर्नृपः ।  
देशान्निःसारयाभास शन्तनुर्नृपतीश्वरः ॥ २२ ॥  
वनेऽपि निवसन्सोऽपि जीवहिंसां चकार ह ।  
समा द्वादशसाहस्रं नववर्षं यदा घनः ॥ २३ ॥  
पश्चिमां तु दिशं प्रागाद्‌वैश्यो दुर्भिक्षपीडितः ।  
वने वै मारितः सोऽपि सिंहेन तलघाततः ॥ २४ ॥  
तदैव यमदूतास्तं बद्ध्वा पाशैरधोमुखम् ।  
कशाघातैस्ताडयन्तो निन्युर्मार्गं यमस्य च ॥ २५ ॥  
अथ कश्चिन्महान् गृध्रो मासं तस्य भुजस्य च ।  
गृहीत्वा खं गतः सद्यः खादंश्चञ्चुपुटेन तम् ॥ २६ ॥  
निरामिषाः खगाश्चान्ये सामिषं जग्मुरातुराः ।  
एवं कोलाहले जाते शङ्खचिह्नादिभिः कृते ॥ २७ ॥  
न जहौ मुखतो मांसं पश्चिमाशां जगाम ह ।  
तत्समेनापि गृध्रेण तीक्ष्णतुण्डेन ताडितात् ॥ २८ ॥  
तन्मुखात्प्रपतन्मांसं गोमतीसिन्धुसङ्गमे ।  
तीर्थप्लुते तस्य मांसे वैश्योऽयं पातकी महान् ॥ २९ ॥  
तेषां पाशान्स्वयं छित्वा भूत्वा देवश्चतुर्भुजः ।  
पश्यतां यमदूतानां विमानमधिरुह्य सः ॥ ३० ॥  
विराजयन् दिशः सर्वाः परं धाम हरेर्ययौ ॥ ३१ ॥  
गोमतीसिन्धुसङ्गस्य माहात्म्यं श्रुणुते नरः ।  
सर्वपापविनिर्मुक्तो विष्णुलोकं प्रयाति सः ॥ ३२ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
प्रभाससरस्वतीबोधपिप्पलगोमतीसिन्धुसङ्गममाहात्म्यं नाम त्रयोदशोऽध्यायः ॥ १३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
