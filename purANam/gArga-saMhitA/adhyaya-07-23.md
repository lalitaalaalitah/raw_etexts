मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - त्रयोविशोऽध्यायः  
यक्षदेशयात्रा -  
  
श्रीनारद उवाच -  
नदा नद्यः समुद्राश्च रथवीथिं ददुर्नृप ॥  
धर्षितास्तेजसा तस्मै ससैन्याय महात्मने ॥१॥  
कैलासगिरिपार्श्वे च वरवीरश्च मानुषः ॥  
बाणस्य शोणितपुरं प्रययौ यादवेश्वरः ॥२॥  
बाणासुरोऽतिसङ्क्रुद्धो यदून् वीक्ष्यागतान्पुनः ॥  
अक्षौहिणीभिर्द्वादशभिर्युद्धं कर्तुं मनो दधे ॥३॥  
तदेव साक्षात्पुरुषः पुराणो  
     महेश्वरो नन्दिवृषस्थितोऽसौ ॥  
हिमाद्रिपुत्रीसहितस्त्रिशूली  
     समेत्य बाणं नृपमाह देवः ॥४॥  
शिव उवाच -  
परिपूर्णतमः साक्षाच्छ्रीकृष्णो भगवान्स्वयम् ॥  
असङ्ख्यब्रह्माण्डपतिर्गोलोकेशः परात्परः ॥५॥  
त्रयो वयं तत्कला हि ब्रह्मविष्णुशिवादयः ॥  
मूर्ध्न्याज्ञां यस्य बिभ्रति त्वादृशानां च का कथा ॥६॥  
तस्य पौत्रस्त्वया बद्धोऽनिरुद्धो येन तेजसा ॥  
छिन्ना भुजा न जानासि सङ्ग्रामे तं हरिः स्वयम् ॥७॥  
तस्मात्तेषां दानवानां पूजनीया हरेः सुताः ॥  
अनिरुद्धः पूजनीयो जामाता ते न संशयः ॥८॥  
न ददामि त्वनुज्ञां ते युद्धायासुरपुङ्गव ॥  
न चेद्युद्धं कुरु बलाद्वृथा दृष्टं मनस्तव ॥९॥  
श्रीनारद उवाच -  
शिवप्रबोधितो बाणोऽनिरुद्धं धन्वीनां वरम् ॥  
समाहूय च सम्पूज्य पारिबर्हं ददौ पुनः ॥१०॥  
ससैन्यं सादरेणापि प्रद्युम्नं पूज्य बन्धुवत् ॥  
गजायुतं चाश्वकोटिं रथानां पञ्चलक्षकम् ॥११॥  
ददौ बाणो महाबाहुः प्रद्युम्नाय महात्मने ॥  
अथ कार्ष्णिर्महाराज स्वसैन्यैर्यदुभिः सह ॥१२॥  
अलकां प्रययौ धन्वी पुरीम् गुह्यकमण्डिताम् ॥  
श्रीनन्दालकनन्दाभ्यां गङ्गाभ्यां परिखीकृता ॥१३॥  
रत्नसोपानयुक्ताभ्यां यज्ञभिः परिशोभिताम् ॥  
विद्याधरीभिः परितः किन्नरीभिर्मनोहराम् ॥१४॥  
दिव्याभिर्नागकन्याभिः पुरीं भोगवतीमिव ॥  
धनदो न ददौ तस्मै प्रद्युम्नाय बलिं नृपः ॥१५॥  
हरेः प्रभवविदपि विष्णोर्मायाबलं त्वहो ॥  
लोकपालोऽस्म्यहं नित्यमित्यज्ञानविमोहितः ॥१६॥  
नोदितो बलिभिर्यक्षैर्युद्धं कर्तुं मनो दधे ॥  
निर्धनो हि धनं प्राप्य तृणवन्मन्यते जगत् ॥१७॥  
नवानां तु निधीनां कौ पतीनां किमु वर्णनम् ॥  
तदैव हेममुकुटो दूतो धनदनोदितः ॥  
कार्ष्णिमेत्य सभामध्ये नत्वेदं प्राह मानदः ॥१८॥  
हेममुकुट उवाच -  
धनेश्वरो राजराजो लोकपालोऽलकेश्वरः ॥  
तेन यत्कथितं राजञ्छृणु त्वं तद्यदूत्तम ॥१९॥  
देवराजो यथा शक्रः स्मृतो दिवी यथा प्रभुः ॥  
तथैको राजराजोऽहं कथितो भूतले महान् ॥२०॥  
मनुष्यधर्मा राजेद्रैः पूजितोऽहं सदा भुवि ॥  
उग्रसेनेन दातव्यं मह्यं सोपायनं परम् ॥२१॥  
पराक् तस्मै न दास्यामि यदुराजाय भूभृते ॥  
न मन्यसे चेत्सङ्ग्रामं करिष्यामि न संशयः ॥२२॥  
श्रीनारद उवाच -  
एवं दूतवचः श्रुत्वा प्रद्युम्नो भगवान्हरिः ॥  
चकार कोपं रक्ताक्षो रुषा प्रस्फुरिताधरः ॥२३॥  
प्रद्युम्न उवाच -  
वृष्णीन्द्र राजराजेन्द्रं राजराजो न वेत्ति तम् ॥  
शक्रादीनां तु यः साक्षान्मुकुटैर्घृष्टपादुकः ॥२४॥  
सुधर्मां पारिजातं च तस्मा इन्द्रो ददौ भयात् ॥  
श्यामवर्णान्हयान्पाशी तस्मै दत्वा ननाम ह ॥२५॥  
अनेन राजराजेन भीरुणा निधयो नव ॥  
प्राप्तास्तं हि न जानाति राजराजो महाबलम् ॥२६॥  
वर्तते तत्सभामध्ये परिपूर्णतमो हरिः ॥  
असङ्ख्यब्रह्माण्डपतिः श्रीकृष्णो भगवान्स्वयम् ॥२७॥  
यस्यैकमूर्ध्नि तिलकं दृश्यते मण्डलं भुवः ॥  
उग्रसेनसभामध्ये सोऽपि नित्यं विराजते ॥२८॥  
उग्रसेनप्रेषितोऽहं कुबेराय महात्मने ॥  
नाराचानां बलिं दातुं तत्करिष्यामि साम्प्रतम् ॥२९॥  
श्रीनारद उवाच -  
एवमुक्त्वा गृहीत्वा स्वं कोदण्डं चण्डविक्रमः ॥  
चकार भुजदण्डाभ्यां टङ्कारं वादयन् गुणम् ॥३०॥  
प्रत्यञ्चास्फोटनेनैव मण्डितोऽभूत्तडित्स्वनः ॥  
ननाद तेन ब्रह्माण्डं सप्तलोकैर्बिलैः सह ॥३१॥  
विचेलुर्दिग्गजास्तारा राजन्भूखण्डमण्डलम् ॥  
निषङ्गाच्छरमाकृष्य प्रद्युम्नो धन्विनां वरः ॥३२॥  
प्रतिशार्ङ्‌गे स्वधनुषि बाणमेकं समादधे ॥  
द्वादशादित्यसङ्काशं द्योतयन्मण्डलं दिशाम् ॥३३॥  
चिच्छेद गुह्यकेशस्य बाणं छत्रं च चामरे ॥  
तदा क्रुद्धो राजराजो दृष्ट्वा चित्रमिदं महत् ॥३४॥  
आरुह्य पुष्पकं सैन्यैर्युद्धकामो विनिर्ययौ ॥  
घण्टानादेन यक्षेण मन्त्रिणा पार्श्वमौलिना॥३५॥  
नलकूबरमणिग्रीवौ शुशुभाते ध्वजाग्रतः ॥  
तुरङ्गवदनाः केचिन्मृगेन्द्रवदनाः परे ॥३६॥  
शिशुमारमुखाः केचित्केचिन्नक्रमुखा इव ॥  
अर्द्धपिङ्गा अर्द्धकृष्णा ऊर्ध्वकेशा मदोत्कटाः ॥३७॥  
वक्रदन्ता ललज्जिह्वा बृहद्दंष्ट्रा महाबलाः ॥  
करालास्याः सकवचाः खड्गचर्मधराः पराः ॥३८॥  
शक्तिहस्ता ऋष्टिहस्ता भुशुण्डिपरिघायुधाः ।  
धनुर्बाणधरा यक्षाः केचित्परशुपाणयः ॥३९॥  
यक्षाणां हस्तिवाहानां रथिनामश्विनां तथा ॥  
विरेजुर्निर्गतानां च मण्डलानि सहस्रशः ॥४०॥  
शङ्खदुन्दुभिनादैश्च सूतमागधवन्दिभिः ॥  
रेजिरे श्रीदवीराः कौ मेघा इव तडित्स्वनैः ॥४१॥  
एवं यक्षेषु मत्तेषु कोटिशो निर्गतेषु च ॥  
दिव्यान्महायोगमयात्सिद्धक्षेत्राद्विदेहराट् ॥४२॥  
आययौ तत्सहायार्थं प्रमथानां बलं महत् ॥  
भूताश्च प्रमथाः केचित्करालास्या मदोत्कटाः ॥४३॥  
डाकिन्यो यातुधानाश्च वेतालाः सविनायकाः ॥  
कूष्माण्डोन्मादसंयुक्ताः प्रेता मातृगणाः परे ॥४४॥  
निशाचरपिशाचाश्च ब्रह्मराक्षभैरवाः ॥  
नदन्तो भैरवं नादं छिन्धि भिन्धीति वादिनः ॥४५॥  
इत्थं तु भूतावलयः कोटिशश्चाययुस्तदा ॥  
रोदस्याच्छादिते भूता मेघैः सांवर्तकैरिव ॥४६॥  
मयूरस्थः कार्तिकेयो मूषकस्थो गणेश्वरः ॥  
प्रमथैर्गीयमानौ तौ ढक्कावादित्रनिःस्वनैः ॥४७॥  
सर्वेषामग्रतः प्राप्तौ वीरभद्रेण संयुतौ ॥  
इत्थं पुण्यजनानां तु गणानां यदुभिः सह ॥४८॥  
बभूव तुमुलं युद्धमद्‌भुतं रोमहर्षणम् ॥  
रथिनो रथिभिस्तत्र पत्तिभिः सह पत्तयः ॥४९॥  
हया हयैरिभाश्चेभैर्युयुधुस्ते परस्परम् ॥  
रथेभाश्वपदातीनां चरणैरुत्थितं रजः ॥५०॥  
छादयामास राजेन्द्र ससूर्यं व्योममण्डलम् ॥५१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
यक्षदेशप्रयाणं नाम त्रयोविंशोऽध्यायः ॥२३॥  
  
GO TOP
