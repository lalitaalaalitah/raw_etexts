मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षोडशोऽध्यायः  
चम्पावतीपुरविजयम् -  
  
गर्ग उवाच -  
अथ मुक्तस्तु तुरगो देशान्सर्वान्विलोकयन् ॥  
उशीनरे च विषये प्राप्तश्चम्पावतीं पुरीम् ॥१॥  
राज्ञा हेमाङ्गदेनापि पालितां दुर्गमण्डिताम् ॥  
चातुर्वर्ण्यजनाकीर्णां प्रासादैः परिवेष्टिताम् ॥२॥  
यत्र हेमाङ्गदो राजा पुत्रेण हंसकेतुना ॥  
राज्यं करोति सुकृतिर्महाशूरजनैर्वृतः ॥३॥  
गृहीतस्तेन तुरगोऽनिरुद्धस्य महात्मनः ॥  
स्वपुर्यां लीलया राजन् यादवानगणय्य च ॥४॥  
बद्ध्वा हेमाङ्गदो राजा स्वर्णदाम्ना च वाजिनम् ॥  
द्वारेषु च कपाटादीन्दत्त्वा क्रोधेन पूरितः ॥५॥  
यादवानां विनाशाय दुर्गभित्तिषु मानद ॥  
शतघ्न्यश्च द्विलक्षाणि धृत्वा युद्धाय वै मनः ॥६॥  
ततः प्राप्तोऽनिरुद्धस्तु ससैन्योऽश्वं विलोकयन् ॥  
चम्पावत्या ह्युपवने शिबिरोऽभूच्च तस्य वै ॥७॥  
अथ प्रद्युम्नतनयस्तत्रादृष्ट्वा तुरङ्गमम् ॥  
उद्धवं कृष्णचन्द्रस्य सखायमिदमब्रवीत् ॥८॥  
अनिरुद्ध उवाच -  
कस्येयं नगरी मन्त्रीन्केन नीतो हयो मम ॥  
त्वं जानासि महाबुद्धे कथयस्व विचार्य च ॥९॥  
इत्थं निशम्य तद्वाक्यमुद्धवो बुद्धिसत्तमः ॥  
ज्ञात्वा वार्तां च शत्रूणामिदं वचनमब्रवीत् ॥१०॥  
उद्धव उवाच -  
इयं चम्पावती नाम्ना नगरी द्वारकेश्वर ॥  
हंसध्वजेन पुत्रेण यत्र हेमाङ्गदो नृपः ॥११॥  
करोति राज्यं तेनापि गृहीतस्तुरगस्तव ॥  
एष राजा महाशूरो यज्ञस्याश्वं न दास्यति ॥१२॥  
पुर्यां स्थित्वा भुशुण्डीभिर्बहु युद्धं करिष्यति ॥  
न निर्गमिष्यति बहिर्युद्धाय स नृपः पुरात् ॥१३॥  
तस्मात्तवेच्छा नृपते यथा भूयात्तथा कुरु ॥  
इति तद्वचनं श्रुत्वा स उवाच रुषान्वितः ॥१४॥  
अनिरुद्ध उवाच -  
अहं सर्वान्हनिष्यामि दुर्गयुक्तान्बहून्द्विषः ॥  
लौहशक्तिसमैर्बाणैः प्रहारार्द्धेन सत्तम ॥१५॥  
इत्थं तद्वाक्यमाकर्ण्य यादवः क्रोधपूरितः ॥  
पुरीं हन्तुं ययौ शीघ्रं मुमोचेषूंश्च कोटिशः ॥१६॥  
अन्धकानां च बाणौघैः पुर्यां कोलाहलोऽप्यभूत् ॥  
शत्रवः शङ्किताः सर्वे वीरा हंसध्वजादयः ॥१७॥  
ततो नृपस्य वचनाद्वीरास्ते साहसेन वै ॥  
दुर्गभित्तिष्वथारुह्य यादवान्ददृशुर्बहिः ॥१८॥  
दृष्ट्वा ते च भयं प्रापुः सन्नद्धान् यदुपुङ्गवान् ॥  
शस्त्रवर्षं प्रकुर्वन्तः सर्वतः परिमण्डितान् ॥१९॥  
तेभ्यः शतघ्नीर्व्यसृजंश्चतुर्दिक्षु च वह्निना ॥  
सर्वानेव हनिष्यामो न दास्यामो हयं वयम् ॥२०॥  
अथानिरुद्धसेनायां हाहाकारो महानभूत् ॥  
विह्वला वृष्णयः सर्वे शतघ्नीभिः प्रताडिताः ॥२१॥  
सञ्छिन्नभिन्नसर्वाङ्गाः केचिद्युद्धात्पलायिताः ॥  
केचिन्मूर्छां गता राजन्केचिद्वै निधनं गताः ॥२२॥  
केचित्प्रज्वलिता युद्धे भस्मीभूतास्तथापरे ॥  
केचिद्वै पादहीनाश्च करहीना विबाहवः ॥२३॥  
निःशस्त्राः पतिताश्चैव केचिज्ज्वलितकञ्चुका: ॥  
हाहेति वादिनः केचिद्‌रामकृष्णेति वादिनः ॥२४॥  
शतघ्नीभिर्विशीर्णाङ्गा गजाः केचिन्मृधाङ्गणे ॥  
दुद्रुवन्तश्च पतिता मूर्छिता निधनं गताः ॥२५॥  
उत्पतन्तो दुद्रुवन्तश्छिन्नदेहास्तुरङ्गमाः ॥  
मृधे मृत्युं गताः केचिद्विशीर्णाः पतिता रथाः ॥२६॥  
अग्निना पूरितं सर्वं यदुसैन्यं भयानकम् ॥  
दृष्ट्वानिरुद्धः सङ्ग्रामे शुशोच संस्मरन्हरिम् ॥२७॥  
ततः कृष्णस्य कृपया बुद्धिं प्राप्त उषापतिः ॥  
प्रतिशार्ङ्गं गृहीत्वा वै निषङ्गाच्छरमेव च ॥२८॥  
नीत्वा निधाय कोदण्डे पर्जन्यास्त्रं समादधे ॥२९॥  
बाणे प्रमुक्ते सति वै बलाहकः  
     समागतो वै यदुसैन्यमण्डले ॥  
जलं ववर्षाथ यदून्प्रपालय-  
     न्कृपीटयोनिं किल शान्तयन्नृप ॥३०॥  
ततस्तेऽग्निभयान्मुक्ता शीतलाङ्गाश्च वृष्णयः ॥  
श्लाघां कृत्वानिरुद्धस्य युद्धं कर्तुं समुत्थिताः ॥३१॥  
तान्प्रत्याहानिरुद्धस्तु ह्यहं यास्ये पुरीं प्रति ॥  
अर्वेण पक्षयुक्तेनैको विजेतुं द्विषां पतिम् ॥३२॥  
गर्ग उवाच -  
इति श्रुत्वा वचस्तस्य साम्बाद्याः कृष्णनन्दनाः ॥  
प्रोचुः सर्वे च तं राजन्नष्टादश महारथाः ॥३३॥  
हरिपुत्रा उचुः  
गन्तुं नार्हसि त्वं राजञ्शत्रूणां नगरीं प्रति ॥  
प्रयास्यामो वयं सर्वे विजेतुं चाततायिनम् ॥३४॥  
इत्युक्त्वा कुपिताः सर्वे सहसाऽऽरुह्य घोटकान् ॥  
सपक्षान्धन्विनो वीरा दंशिता युद्धकोविदाः ॥३५॥  
उल्लङ्घयित्वा प्राकारं पुर्यां प्राप्ता हरेः सुताः ॥  
गत्वा जघ्नुर्द्विषः सर्वान्बाणैरुरगसन्निभैः ॥३६॥  
ते शत्रवस्तु सहसा नृपस्य वचनान्नृप ॥  
युद्धार्थे धन्विनः क्रुद्धा आगता एककोटयः ॥३७॥  
तानागतान्बहून्वीरान्कुपितानुद्यतायुधान् ॥  
साम्बो मधुर्बृहद्बाहुश्चित्रभानुर्वृकोऽरुणः ॥३८॥  
सङ्ग्रामजित्सुमित्रश्च दीप्तिमान्भानुरेव च ॥  
वेदबाहुः पुषकरश्च श्रुतदेवः सुनन्दनः ॥३९॥  
विरूपश्चित्रबाहुश्च न्यग्रोधश्च कविस्तथा ॥  
एते कृष्णसुताः सर्वे जघ्नुर्बाणैर्निरीक्ष्य च ॥४०॥  
ततः पुर्यां च वीराणां रुधिरेण भयङ्करा ॥  
नदी बभूव राजेन्द्र पुरद्वाराद्विनिःसृता॥४१॥  
तामागतां नदीं घोरामनिरुद्धस्तु शङ्कितः ॥  
प्रत्युवाच रुषा राजन्मुखेन परिशुष्यता ॥४२॥  
मत्पितृभ्रातरः सर्वे रणे किं निहता अहो ॥  
तस्मादस्मान्प्लावयितुं नदी घोरा समागता ॥४३॥  
एतामग्निमयैर्बाणैः शोषयिष्ये न संशयः ॥  
पातयिष्यामि नगरीमहं गिरिसमैर्गजैः ॥४४॥  
ततोऽनिरुद्धवचनाद्धस्तिपैर्लक्षहस्तिनः ॥  
महोच्चाश्च मदोन्मत्ताः कज्जलाद्रिसमप्रभाः ॥४५॥  
करैर्गुल्मान्समुत्पाट्य क्षेपयन्तश्च तत्पुरे ॥  
कम्पयन्तो भुवं पादैः पुरोपरि समागताः ॥४६॥  
गत्वा ते कुञ्जराः सर्वे हेमाङ्गदपुरीं रुषा ॥  
सर्वतः पातयामासुः शीघ्रं कुम्भस्थलैर्नृप ॥४७॥  
कपाटाः पतिताः सर्वे द्वाराणां दृढशृङ्खलाः ॥  
दुर्गस्य पातिताः पुर्या गजैः पाषाणभित्तयः ॥४८॥  
पातयित्वा कपाटादीन्दुर्गं चैव हरेर्गजाः ॥  
पुर्यां प्राप्ता नृपश्रेष्ठ रिपुगेहान्न्यपातयन् ॥४९॥  
हाहाकारो महानासीच्चम्पावत्यां तदैव हि ॥  
भयभीता जनाः सर्वे नृपाद्या विस्मयं गताः ॥५०॥  
तदा तु धर्षितो राजा स्रजा बद्ध्वा करद्वयम् ॥  
सम्मुखे हरिपुत्राणामाययौ पाहि मां ब्रुवन् ॥५१॥  
तमागतं नृपं वीक्ष्य रणे साम्बस्तु धर्मवित् ॥  
भ्रातॄन्निवारयामास दीनहन्तॄंश्च हस्तिपान् ॥५२॥  
निवारयित्वा सर्वान्स राजानमिदमब्रवीत् ॥  
साम्ब उवाच -  
आगच्छ राजन्भद्रं ते नीत्वा मम तुरङ्गमम् ॥५३॥  
गच्छानिरुद्धनिकटे ततः श्रेयो भविष्यति ॥  
इति श्रुत्वा स तद्वाक्यं नीत्वा यज्ञतुरङ्गमम् ॥  
हरिपुत्रैर्युतो राजा निश्चक्राम पुराद्बहिः ॥५४॥  
गत्वानिरुद्धनिकटे साकं पुत्रेण भूपतिः ॥  
हयं निवेदयामास स्वर्णकोटिं च मानदः ॥५५॥  
अनिरुद्धस्तु रजेन्द्र नीतिविद्दीनवत्सलः ॥  
तत्करौ मालया बद्धौ मोचयित्वेदमब्रवीत् ॥५६॥  
मया सह नृपश्रेष्ठ पालयैनं तुरङ्गमम् ॥  
राजन्येभ्यश्च शत्रुभ्यः कृष्णस्य प्रीतिहेतवे ॥५७॥  
श्रुत्वानिरुद्धस्य वचो महात्मा  
     हेमाङ्गदो बुद्धिमतां वरिष्ठः ॥  
दत्वा च राज्यं स्वसुताय प्रीत्या  
     गन्तुं मनस्तत्र चकार तेन ॥५८॥  
इति श्रीगर्गसंहितायां हयमेधखण्डे  
चम्पावतीविजयवर्णनं नाम षोडशोऽध्यायः ॥१६॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
