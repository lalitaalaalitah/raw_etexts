मागचा अध्याय  
पुढचा अध्याय  
श्रीगर्गसंहिता  
मथुराखण्डः - द्वादशोऽध्यायः  
चाणूरादीनां पूर्वजन्मकथा -  
  
बहुलाश्व उवाच -  
चाणूराद्याश्च ये मल्लास्ते के पूर्वमिहागताः ।  
अहो श्रीकृष्णचन्द्रेण येषां युद्धं बभूव ह ॥ १ ॥  
श्रीनारद उवाच -  
राजन् पुराऽमरावत्यामुतथ्योऽस्ति महामुनिः ।  
तस्याभवन् पञ्च पुत्राः कामदेवसमप्रभाः ॥ २ ॥  
हित्वा विद्यां चाध्ययनं जपं तेन सहैव ते ।  
गत्वा बलेर्मल्लयुद्धं सदाऽशिक्षन् मदोद्धताः ॥ ३ ॥  
ब्रह्मकर्मपरिभ्रष्टान्वेदाध्ययनवर्जितान् ।  
रुषा प्राह स तान्मत्तानुतथ्यो मुनिसत्तमः ॥ ४ ॥  
उतथ्य उवाच -  
शमो दमस्तपः शौचं क्षान्तिरार्जवमेव च ।  
ज्ञानं विज्ञानमास्तिक्यं ब्रह्मकर्म स्वभावजम् ॥ ५ ॥  
शौर्यं तेजो धृतिर्दाक्ष्यं युद्धे चाप्यपलायनम् ।  
दाननीश्वरभावश्च क्षात्रं कर्म स्वभावजम् ॥ ६ ॥  
कृषिगोरक्ष्यवाणिज्यं वैश्यकर्मस्वभावजम् ।  
परिचर्यात्मकं कर्म शूद्रस्यापि स्वभावजम् ॥ ७ ॥  
ब्रह्मकर्म परित्यक्ता भवन्तो ब्रह्मणः सुताः ।  
मल्लयुद्धं क्षात्रयुद्धं कथं कुरुत दुर्जनाः ॥ ८ ॥  
तस्माद्‌भवन्तो श्रूयासुर्मल्ला वै भारताजिरे ।  
असुराणां प्रसङ्गेन दुर्जना भवताशु हि ॥ ९ ॥  
श्रीनारद उवाच -  
उतथ्यस्य सुतास्ते वै जाता मल्ला महीतले ।  
श्रीकृष्णाङ्गस्पर्शमात्रात्परं मोक्षं ययुर्नृप ॥ १० ॥  
चाणूरो मुष्टिकः कूटः शलस्तोशल एव च ।  
एषां चरित्रं कथितं किं भूयः श्रोतुमिच्छसि ॥ ११ ॥  
बहुलाश्व उवाच -  
कंसानुजा भ्रातरोऽष्टौ कङ्कन्यग्रोधकादयः ।  
ते के पूर्वं वद मुने येऽपि मोक्षं परं गताः ॥ १२ ॥  
श्रीनारद उवाच -  
अलकायां पुरा यक्षो देवयक्ष इति स्मृतः ।  
ज्ञानी ज्ञानपरो मान्यः शिवभक्त्या महाद्युतिः ॥ १३ ॥  
तस्य चाष्टौ सुता जाता देवकूटो महागिरिः ।  
गण्डो दण्डः प्रचण्डश्च खण्डदण्डः पृथुस्तथा ॥ १४ ॥  
एकदा शिवपूजायां देवयक्षेण नोदिताः ।  
सहस्रं पुण्डरीकाणि चाहर्तुमरुणोदये ॥ १५ ॥  
पुष्पाणि मानसान्नीत्वा शब्दितानि मधुव्रतैः ।  
आघ्राय गन्धलोभेन ददुस्ते जनकाय वै ॥ १६ ॥  
उच्छिष्टीकृतदोषेण शिवपूजा तिरस्कृता ।  
आसुरीं योनिमापन्ना मूढास्ते जन्मभिस्त्रिभिः ॥ १७ ॥  
हस्ताभ्यां शङ्कराभ्यां च बलदेवस्य मैथिल ।  
परं मोक्षं गतास्ते वै दोषान्मुक्ता विदेहराट् ॥ १८ ॥  
कंसानुजानां व्याख्यानं पूर्वजन्मभवं नृप ।  
इदं मया ते कथितं किं भूयः श्रोतुमिच्छसि ॥ १९ ॥  
श्रीबहुलाश्व उवाच -  
कोयं पुरा पञ्चजनो दैत्यः शङ्खवपुर्धरः ।  
तस्य शङ्खो बभौ ब्रह्मन् श्रीकृष्णकरपङ्कजे ॥ २० ॥  
श्रीनारद उवाच -  
पुरैवैतान्युपाङ्गानि चक्रादीनि विदेहराट् ।  
त्रैलोक्यनाथस्य हरेर्बभूवुस्तेजसा हताः ॥ २१ ॥  
तेषां शङ्खः पाञ्चजन्यः प्राप्तो राजन्महत्पदम् ।  
पपौ तन्मुखलग्नोऽसौ श्रीकृष्णस्याधरामृतम् ॥ २२ ॥  
अकरोच्चैकदा मानं मनसि प्राह शङ्खराट् ।  
गृहीतोऽहं हि हरिणा राजहंससमद्युतिः ॥ २३ ॥  
श्रीकृष्णो दक्षिणावर्तं दघ्मौ मां विजये सति ।  
यद्दुर्लभं चाब्धिपुत्र्याः श्रीकृष्णस्याधरामृतम् ॥ २४ ॥  
तत्तस्मात्सर्वमुख्योऽस्मि पिबाम्यहमहर्निशम् ।  
इति मानयुतं शङ्खं पाञ्चजन्यं विदेहराट् ॥ २५ ॥  
शशाप लक्ष्मीस्तं क्रोधात्त्वं दैत्यो भव दुर्मते ।  
सोऽयं पञ्चजनो नाम दैत्योऽभूत्सरितां पतौ ॥ २६ ॥  
वैरभावेन देवेशं पुनः प्राप्तो दरेश्वरः ।  
ज्योतिर्लीनं तु देवेशे वपुर्यस्य करे वभौ ।  
अहोभाग्यं विद्धि तस्य किं भूयः श्रोतुमिच्छसि ॥ २७ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
चाणूरादिकंसभ्रातृपञ्चजनपूर्वाख्यानं नाम द्वादशोऽध्यायः ॥ १२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
