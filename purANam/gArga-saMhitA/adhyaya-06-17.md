मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - सप्तदशोऽध्यायः  
राधा-प्रेम-प्रकाशम् -  
  
श्रीनारद उवाच -  
श्रीकृष्णमागतं वीक्ष्य पट्टराज्ञीसमन्वितम् ।  
तदा जयजयारावं चक्रुर्गोप्योऽतिहर्षिताः ॥ १ ॥  
सहसा श्रीहरिं राधा परिक्रम्य कृताञ्जलिः ।  
पद्माभाभ्यां तु नेत्राभ्यां आनन्दाश्रूणि मुञ्चती ॥ २ ॥  
स्यमन्तकखचित्पादं चिन्तामणीखचित्तटम् ।  
पद्मरागलसन्मध्यं चन्द्रमण्डलवर्तुलम् ॥ ३ ॥  
कौस्तुभैः प्रखचित्पृष्ठं कुम्भमण्डलमण्डितम् ।  
पारिजातकपुष्पाढ्यं पीयूषस्राविछत्रमत् ॥ ४ ॥  
दत्त्वा सिंहासनं तस्मै प्राह प्रहसितानना ।  
अद्य मे सफलं जन्म चाद्य मे सफलं तपः ॥ ५ ॥  
अद्य मे सफलो धर्मो हरे त्वय्यागते सति ।  
धन्यं सिद्धाश्रमस्नानं सफलीभूतमद्‌भुतम् ।  
मयाऽपि न कृता भक्तिस्तव भक्तसहायिनः ॥ ६ ॥  
बहवश्च सहाया मे त्वया देव कृता भुवि ।  
कंसोऽपि लोकविजयी येन भीतो बभूव ह ॥ ७ ॥  
स मारितो मद्वचनाच्छङ्खचूडस्त्वया हरे ।  
मत्प्रेम्णाऽपि त्वया देव वैभवं दर्शितं व्रजे ॥ ८ ॥  
शक्रस्य मानभङ्गोपि कृतो देव त्वया बलात् ।  
मत्कारणाद्व्रजं रक्षन् धृत्वा गोवर्धनाचलम् ॥ ९ ॥  
यथेच्छालिङ्गितो रासे गोपीभिस्त्वं वशीकृतः ।  
इदं ते चरितं देव नरलोकविडम्बनम् ॥ १० ॥  
एवं वदन्ती सा राधा त्वरं चन्द्राननाज्ञया ।  
सादरेण हरेः पत्नीर्वीक्ष्य ता गौरवं ददौ ॥ ११ ॥  
भैष्मीं जाम्बवतीं भामां सत्यां भद्रां च लक्ष्मणाम् ।  
कालिन्दीं मित्रविन्दां च मिलित्वा सा परस्परम् ॥ १२ ॥  
षोडशस्त्रीसहस्रं च रोहिणीमुखमेव च ।  
प्रेमानन्दमयी दोर्भ्यां परिरेभे मुदान्विता ॥ १३ ॥  
राधोवाच -  
चन्द्रो यथैको बहवश्चकोराः  
     सूर्यो यथैको बहवो दृशः स्युः ।  
श्रीकृष्णचन्द्रो भगवांस्तथैको  
     भक्ता भगिन्यो बहवो वयं च ॥ १४ ॥  
पद्मप्रभावं मधुपो यथा हि  
     रत्नप्रभावं किल तत्परीक्षित् ।  
विद्याप्रभावं च यथा हि विद्वान्  
     काव्यप्रभावं च यथा कवीन्द्रः ॥ १५ ॥  
यथा सहस्रेषु जनेषु सत्सु  
     रसप्रभावं रसिकस्तथा हि ।  
जानाति तत्त्वेन नरेन्द्रपुत्र्यः  
     कृष्णप्रभावं भुवि कृष्णभक्तः ॥ १६ ॥  
श्रीनारद उवाच -  
राधावाक्यं तदा श्रुत्वा रुक्मिणी भीष्मनन्दिनी ।  
सपत्नीसहिता प्राह राधां कमललोचनाम् ॥ १७ ॥  
रुक्मिण्युवाच -  
धन्याऽसि राधे वृषभानुपुत्रि  
     त्वद्‌भक्तिभावेन वशीकृतोऽयम् ।  
वदत्यलं यस्य कथां त्रिलोकी  
     स एव वार्तां वदति त्वदीयाम् ॥ १८ ॥  
श्रुतं यथा ते हरिभावलक्षणं  
     तथा हि दृष्टं न हि चित्रमेव हि ।  
गच्छाशु चास्मच्छिबिराणी यत्र हि  
     त्वां नेतुमत्रागतवत्य आदृताः ॥ १९ ॥  
श्रीनारद उवाच -  
एवमुक्त्वा भीष्मसुता राधां कीर्तिसुतां सदा ।  
समानीय स्वशिबिरे सादरेण महात्मना ॥ २० ॥  
शिबिरे सर्वतोभद्रे पद्माकिञ्जल्कवासिते ।  
हैमे शिरीषमृदुले पर्यङ्के सोपबर्हणे ॥ २१ ॥  
सुखं निवासयामास वासः स्रङ्मण्डनादिभिः ।  
सम्पूज्य विधिवद्‌रात्रौ सपत्नीसहिता सती ॥ २२ ॥  
गोपीनां शतयूथं च सम्पूज्य च पृथक्पृथक् ।  
वार्तालापान्बहुविधान्कृत्वा कृष्णप्रियास्ततः ।  
स्थापयित्वाऽथ तां जग्मुः स्वं स्वं वै शिबिरं मुदा ॥ २३ ॥  
कृष्णपार्श्वं गता भैष्मी दृष्ट्वा जाग्रदुपस्थितम् ।  
कथं न शेषे भो स्वामिन्निति कृष्णमुवाच ह ॥ २४ ॥  
श्रीभगवानुवाच -  
प्रत्युद्‌गमप्रस्रवणैराश्वासेन व्रजेश्वरि ।  
अर्चिता हि त्वया सुभ्रुः प्रसन्ना साऽभवत्परम् ॥ २५ ॥  
सा च नित्यं हि पिबति शयनादौ पयः शुभम् ।  
पयःपानं तु न कृतमद्य सुभ्रुः तया किल ॥ २६ ॥  
तेन निद्रा नयनयोर्न जाताऽस्या महामते ।  
तस्मान्ममापि प्रस्वापो न जातो भीष्मकन्यके ॥ २७ ॥  
श्रीनारद उवाच -  
इति श्रुत्वा परं भैष्मी सपत्नीभिः समन्विता ।  
नीत्वा दुग्धं तत्समीपं प्रययौ परमादरात् ॥ २८ ॥  
उष्णं दुग्धं सितायुक्तम् कचोले हैमने कृतम् ।  
अपाययत्परं प्रीत्या राधां भीष्मकनन्न्दिनी ॥ २९ ॥  
एवमभ्यर्च्य विधिवत् दत्वा ताम्बूलबीटिकाम् ।  
सत्यभामादिभिः शश्वत्सपत्नीभिः समन्विता ॥ ३० ॥  
आगत्य कृष्णसामीप्यं वदन्ती स्वकृतं शुभा ।  
भेजे श्रीरुक्मिणी साक्षाच्छ्रीकृष्णपदपङ्कजम् ॥ ३१ ॥  
संलालयन्ती सततं कोमलैः करपल्लवैः ।  
कृष्णपादतले छालान्वीक्ष्य सा विस्मिताऽभवत् ॥ ३२ ॥  
उच्छालकाः कथं जाताः तव पादतले प्रभो ।  
अद्यैव भूता भगवन्न वेद्म्यत्र हि कारणम् ॥ ३३ ॥  
षोडशस्त्रीसहस्राणां शृण्वन्तीनां हरिः स्वयम् ।  
राधाभक्तिप्रकाशार्थं प्रसन्नः प्राह रुक्मिणीम् ॥ ३४ ॥  
श्रीभगवानुवाच -  
श्रीराधिकाया हृदयारविन्दे  
     पादारविन्दं हि विराजते मे ।  
अहर्निशं प्रश्रयपाशबद्धं  
     लवं लवार्द्धं न चलत्यतीव ॥ ३५ ॥  
अद्योष्णदुग्धप्रतिपानतोंऽघ्रा-  
     वुच्छालकास्ते मम प्रोच्छलन्ति ।  
मन्दोष्णमेव हि न दत्तमस्मै  
     युष्माभिरुष्णं तु पयः प्रदत्तम् ॥ ३६ ॥  
श्रीनारद उवाच -  
श्रीकृष्णस्य वचः श्रुत्वा रुक्मिण्याद्या स्त्रियो वराः ।  
प्रेम्णा पादं विमृज्याथ विसिस्मुः सर्वतो नृप ॥ ३७ ॥  
श्रीराधायाः परा प्रीतिः माधवे मधुसूदने ।  
तत्समाना न चैकैषा अद्वितीया महीतले ॥ ३८ ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
सिद्धाश्रमे श्रीराधाकृष्णसमागमे राधाप्रेमप्रकाशो नाम सप्तदशोऽध्यायः ॥ १७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
