मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रिपञ्चाशत्तमोऽध्यायः  
यादवगणानां द्वारकाप्रत्यागमनं तथा उग्रसेनसभायां उद्धवप्रेरणा -  
  
गर्ग उवाच -  
पश्यन्नृपान्महावीरानुग्रसेनतुरङ्गमः ॥  
विचरन्भारते वर्षे देशानन्याञ्जगाम ह ॥१॥  
एवं विचरतस्तस्य हयस्य च विशां पते ॥  
आगतः फाल्गुनो मासः सर्वेषां गृहदर्शिकः ॥२॥  
आगतं फाल्गुनं दृष्ट्वा चानिरुद्धस्तु शङ्कितः ॥  
उवाच मन्त्रिप्रवरमुद्धवं बुद्धिसत्तमम् ॥३॥  
अनिरुद्ध उवाच -  
चैत्रे श्रीयादवेन्द्रस्तु मन्त्रिन् यज्ञं करिष्यति ॥  
वयं तु किं करिष्यामो दिवसा बहवो न हि ॥४॥  
भूमौ तुरङ्गहर्त्तारो नृपाः के केऽवशेषिताः ॥  
तेषां च वद नामानि मह्यं शुश्रूषवे त्वरम् ॥५॥  
उद्धव उवाच -  
न सन्ति भूतले शूरा गगने सन्ति वा हरे ॥  
तस्माद्यदुपुरीं गच्छ स्वर्णद्वारां च द्वारकाम् ॥६॥  
इति तस्य वचः श्रुत्वा ह्यनिरुद्धः प्रहर्षितः ॥  
तस्यापि वचनं राजन्नश्वाग्रे पुनरब्रवीत् ॥७॥  
एवं तद्वाक्यमाकर्ण्य सर्वज्ञाता तुरङ्गमः ॥  
प्रययौ द्वारकां शीघ्रं किष्किन्धां हनुमानिव ॥८॥  
तस्यापि पृष्ठतः शूरा दुद्रुवुस्ते तुरङ्गमैः ॥  
वायुवेगैर्मनोवेगैर्भानुसाम्बादयो नृप ॥९॥  
गृहीत्वा तुरगं सर्वे बद्ध्वा तं स्वर्णदामभिः ॥  
सेनायामन्तरे कृत्वा शङ्किताः स्वपुरीं ययुः ॥१०॥  
गीतवादित्रघोषैश्च नादयन्तश्च दुन्दुभीन् ॥  
चालयन्तश्च पृथिवीं त्रासयन्तः खलान् रिपून् ॥११॥  
व्रजन्तं यादवैः सार्द्धं तुरगं वीक्ष्य नारदः ॥  
दूतवत्कलहार्थाय प्रययौ शक्रसन्निधिम् ॥१२॥  
तस्याग्रे कथयामास वाजिवार्तां स विस्तरात् ॥  
श्रुत्वा शक्रस्तु राजेन्द्र हयं हर्तुं मनो दधे ॥१३॥  
आययौ भूतले शीघ्रं द्र्ष्टुं भूत्वा तिरोहितः ॥  
अहो विष्णोर्मायया च सर्वे मुह्यन्ति देवताः ॥१४॥  
कुबेरब्रह्मशक्राद्या भूजनानां तु का कथा ॥  
स गत्वा तत्र वृष्णीनां सेनां सर्वां ददर्श ह ॥१५॥  
प्रलयाब्धिसमां रौद्रां वृतां शूरैश्च कोटिभिः ॥  
यादवानां महासेनामुद्‌भटां वीक्ष्य शङ्कितः ॥१६॥  
ययौ कृष्णभयाद्‌राजञ्छीघ्रं शक्रोऽमरावतीम् ॥  
कृष्णदेवस्य कृपया युद्धस्याशां विसृज्य च ॥१७॥  
अथ व्रजन्ती चतुरङ्गिणीभिः  
     सेनानिरुद्धस्य महात्मनश्च ॥  
गजै रथैर्वै तुरगैर्नरैश्च  
     रेजे मघोनः पृतनेव स्वर्गे ॥१८॥  
गजाः सर्वे पृथग्भूताः पृथग्भूता रथास्तथा ॥  
पृथग्भूतास्तुरङ्गाश्च पृथग्भूता पदातयः ॥१९॥  
अनुजग्मुर्द्वारकां ते हर्षिताः कृष्णपोतकाः ॥  
जम्बूद्वीपस्य जेतारो लोकद्वयजिगिषवः ॥२०॥  
अग्ने वाहं पुरस्कृत्य वादित्रैर्विविधैरपि ॥  
गीतनृत्यादिभी राजन्संयुक्तास्ते यदूत्तमाः ॥२१॥  
अनिरुद्धस्तु साम्बाद्यैरिन्द्रनीलादिभिर्नृप ॥  
चन्द्रहासादिभिर्भूपैः सहस्रैरभिभूषितः ॥२२॥  
साम्बस्यानुमतेनापि चानर्ते सम्प्रविश्य च ॥  
उद्धवं प्रेषयामास द्वारकां योजनद्वयात् ॥२३॥  
एवं प्रणोदितः सोऽपि नत्वा रुक्मवतीसुतम् ॥  
शिबिकां शीघ्रमारुह्य हर्षितः प्रययौ पुरीम् ॥२४॥  
यत्रास्ते ह्युग्रसेनस्तु मुनिभिः परिवारितः ॥  
श्रेष्ठे पिण्डारकक्षेत्रे सभामण्डपभूषिते ॥२५॥  
वसुदेवादयो यत्र रामकृष्णादयो नृप ॥  
प्रद्युम्नाद्याश्च बलिनो यज्ञं रक्षन्ति नित्यशः ॥२६॥  
गत्वा नृपसभां तत्र यादवेन्द्रं प्रणम्य च ॥  
वसुदेवं बलं कृष्णं प्रद्युम्नादीन् यदूत्तमान् ॥२७॥  
सर्वान्नत्वा यथायोग्यं तेषामग्रे स संस्थितः ॥  
कथयामास वृत्तान्तं पृष्टस्तैर्हृष्टमानसैः ॥२८॥  
उद्धव उवाच -  
आगतस्तव राजेन्द्र निर्विघ्नेन तुरङ्गमः ॥  
आगताश्चानिरुद्धाद्याः कुशलेन यदूत्तमाः ॥२९॥  
गोविन्दस्यापि कृपया चेद्रनीलः समागतः ॥  
हेमाङ्गदः सुरूपा च ह्यागता मण्डलेश्वरी ॥३०॥  
निर्जितस्तु बको युद्धे भीषणेन समन्वितः ॥  
बिन्दुश्चैवानुशाल्वश्च स्वपुराद्‌द्वौ समागतौ ॥३१॥  
उपद्वीपे पाञ्चजन्ये बल्वलो निर्जितोऽसुरैः ॥  
तस्मिन्युद्धे महेशेन ह्यनिरुद्धसुनन्दनौ ॥३२॥  
निहतौ च रुषाढ्येन यादवाश्चैव मारिताः ॥  
तत्र गत्वा त्वसौ कृष्णो जीवयामास यादवान् ॥३३॥  
तस्मात्कृष्णस्य कृपया वयं सर्वे समागताः ॥  
निर्जिताः कौरवाः सर्वे भीष्मो ह्यत्र समागतः ॥३४॥  
दृष्ट्वा द्वैतवनेऽस्माभिः पाण्डवा दुःखकर्शिताः ॥  
व्रजे गोपगणाश्चैव कृष्णविक्षेपविह्वलाः ॥३५॥  
आबाल्यात्कृष्णभक्तस्तु चन्द्रहासः समागतः ॥  
भीताश्च बहवो भूपा आगतास्ते भयात्तव ॥३६॥  
गर्ग उवाच -  
इति कृष्णगुणाञ्छ्रुत्वा ह्युद्धवाद्यादवेश्वरः ॥  
न किञ्चिदूचे प्रेम्णा तु मग्नश्चानन्दसागरे ॥३७॥  
मणिहारं ददौ तस्मै रत्नानि चाम्बराणी च ॥  
शिबिकावारणरथहयादीनुद्धवाय सः ॥ ३८॥  
ततः कृष्णस्तु भगवाञ्छीघ्रमुत्थाय हर्षितः ॥  
सख्या सार्द्धं सभायां च चकार परिरम्भणम् ॥३९॥  
उग्रसेन उवाचाथ गोविन्दं हर्षपूरितः ॥  
आनेतं चानिरुद्धं वै गच्छ श्रीकृष्ण यादवैः ॥४०॥  
इति श्रीगर्गसंहितायां हयमेधखण्डे  
उद्धवागमनं नाम त्रिपञ्चाशत्तमोऽध्यायः ॥५३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
