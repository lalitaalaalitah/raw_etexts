मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - षष्ठोऽध्यायः  
अयोध्यापुरवासिनि गोपीगणानामुपाख्यानम् -  
  
श्रीनारद उवाच -  
एवमुक्त्वा गते साक्षाद्याज्ञवल्क्ये महामुनौ ॥  
अतीव हर्षमापन्नौ विमलश्चम्पकापतिः ॥ १ ॥  
अयोध्यापुरवासिन्यः श्रीरामस्य वराच्च याः ॥  
बभूवुस्तस्य भार्यासु ताः सर्वाः कन्यकाः शुभाः ॥ २ ॥  
विवाहयोग्यास्ता दृष्ट्वा चिन्तयन् चम्पकापतिः ॥  
याज्ञवल्क्यवचः स्मृत्वा दूतमाह नृपेश्वरः ॥ ३ ॥  
विमल उवाच -  
मथुरां गच्छ दूत त्वं गत्वा शौरिगृहं शुभम् ॥  
दर्शनीयस्त्वया पुत्रो वसुदेवस्य सुन्दरः ॥ ४ ॥  
श्रीवत्साङ्को घनश्यामो वनमाली चतुर्भुजः ॥  
यदि स्यात्तर्हि दास्यामि तस्मै सर्वाः सुकन्यकाः ॥ ५ ॥  
श्रीनारद उवाच -  
इति वाक्यं ततः श्रुत्वा दूतोऽसौ मथुरां गतः ।  
पप्रच्छ सर्वाभिप्रायं माथुरांश्च महाजनान् ॥ ६ ॥  
तद्वाक्यं माथुराः श्रुत्वा कंसभीताः सुबुद्धयः ।  
तं दूतं रहसि प्राहुः कर्णान्ते मन्दवाग्यथा ॥ ७ ॥  
माथुरा ऊचुः  
वसुदेवस्य ये पुत्राः कंसेन बहवो हताः ।  
एकाऽवशिष्टावरजा कन्या साऽपि दिवं गता ॥ ८ ॥  
वसुदेवोऽस्ति चात्रैव ह्यपुत्रो दीनमानसः ।  
इदं न कथनीयं हि त्वया कंसभयं पुरे ॥ ९ ॥  
शौरिसन्तानवार्तां यो वक्ति चेन्मथुरापुरे ।  
तं दण्डयति कंसोऽसौ शौर्यष्टमशिशो रिपुः ॥ १० ॥  
श्रीनारद उवाच -  
जनवाक्यं ततः श्रुत्वा दूतो वै चम्पकापुरीम् ।  
गत्वाऽथ कथयामास राज्ञे कारणमद्‌भुतम् ॥ ११ ॥  
दूत उवाच -  
मथुरायामस्ति शौरिरनपत्योऽतिदीनवत् ।  
तत्पुत्रास्तु पुरा जाताः कंसेन निहताः श्रुतम् ॥ १२ ॥  
एकावशिष्टा कन्याऽपि खं गता कंसहस्ततः ।  
एवं शृत्वा यदुपुरान्निर्गतोऽहं शनैः शनैः ॥ १३ ॥  
चरन् वृन्दावने रम्ये कालिन्दीनिकटे शुभे ।  
अकस्माल्लतिकावृन्दे दृष्टः कश्चिच्छिशुर्मया ॥ १४ ॥  
तल्लक्षणसमो राजन् गोगोपगणमध्यतः ।  
श्रीवत्साङ्को घनश्यामो वनमाल्यतिसुन्दरः ॥ १५ ॥  
द्विभुजो गोपसूनुश्च परं त्वेतद्विलक्षणम् ।  
त्वया चतुर्भुजश्चोक्तो वसुदेवात्मजो हरिः ॥ १६ ॥  
किं कर्तव्यं वद नृप मुनिवाक्यं मृषा न हि ।  
यत्र यत्र यथेच्छा ते तत्र मां प्रेषय प्रभो ॥ १७ ॥  
श्रीनारद उवाच -  
इति चिन्तयतस्तस्य विस्मितस्य नृपस्य च ।  
गजाह्वयात्सिन्धुदेशान् जेतुं भीष्मः समागतः ॥ १८ ॥  
तं पूज्य विमलो राजा दत्वा तस्मै बलिं बहु ।  
पप्रच्छ सर्वाभिप्रायं भीष्मं धर्मभृतां वरम् ॥ १९ ॥  
विमल उवाच -  
याज्ञवल्क्येन पूर्वोक्तो मथुरायां हरिः स्वयम् ।  
वसुदेवस्य देवक्यां भविष्यति न संशयः ॥ २० ॥  
न जातो वसुदेवस्य सकाशेऽद्य हरिः परः ।  
ऋषिवाक्यं मृषा न स्यात्कस्मै दास्यामि कन्यकाः ॥ २१ ॥  
महाभागवतः साक्षात्त्वं परावरवित्तमः ।  
जितेन्द्रियो बाल्यभावाद्‌वीरो धन्वी वसूत्तमः ।  
एतद्वद महाबुद्धे किं कर्तव्यं मयाऽत्र वै ॥ २२ ॥  
श्रीनारद उवाच -  
विमलं प्राह गाङ्गेयो महाभागवतः कविः ।  
दिव्यदृग्धर्मतत्वज्ञः श्रीकृष्णस्य प्रभाववित् ॥ २३ ॥  
भीष्म उवाच -  
हे राजन् गुप्तमाख्यानं वेदव्यासमुखाच्छ्रुतम् ।  
सर्वपापहरं पुण्यं शृणु हर्षविवर्द्धनम् ॥ २४ ॥  
देवानां रक्षणार्थाय दैत्यानां हि वधाय च ।  
वसुदेवगृहे जातः परिपूर्णतमो हरिः ॥ २५ ॥  
अर्धरात्रे कंसभयान्नीत्वा शौरिश्च तं त्वरम् ।  
गत्वा च गोकुले पुत्रं निधाय शयने नृप ॥ २६ ॥  
यशोदानन्दयोः पुत्रीं मायां नीत्वा पुरं ययौ ।  
ववृधे गोकुले कृष्णो गुप्तो ज्ञातो न कैर्नृभिः ॥ २७ ॥  
सोऽद्यैव वृदकारण्ये हरिर्गोपालवेषधृक् ।  
एकादश समास्तत्र गूढो वासं करिष्यति ।  
दैत्यं कंसं घातयित्वा प्रकटः स भविष्यति ॥ २८ ॥  
अयोध्यापुरवासिन्यः श्रीरामस्य वराच्च याः ।  
ताः सर्वास्तव भार्यासु बभूवुः कन्यकाः शुभाः ॥ २९ ॥  
गूढाय देवदेवाय देयाः कन्यास्त्वया खलु ।  
न विलम्बः क्वचित्कार्यो देहः कालवशो ह्ययम् ॥ ३० ॥  
इत्युक्त्वाऽथ गते भीष्मे सर्वज्ञे हस्तिनापुरम् ।  
दूतं स्वं प्रेषयामास विमलो नन्दसूनवे ॥ ३१ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
अयोध्यापुरवासिन्युपाख्यानं नाम षष्ठोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
