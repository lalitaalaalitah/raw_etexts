मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकोनपञ्चाशत्तमोऽध्यायः  
राजसूययज्ञे उग्रसेनकृतं स्वजननिमन्त्रणम् -  
  
बहुलाश्व उवाच -  
कथं चकार विधिवद्‌राजसूयाध्वरं नृपः ॥  
एतन्मे ब्रूही विप्रेन्द्र त्वं परावरवित्तमः ॥१॥  
श्रीनारद उवाच -  
अथोग्रसेनो नृपतिः सर्वधर्मभृतां वरः ॥  
श्रीकृष्णेन सहायेन क्रतुराजं चकार ह ॥२॥  
गर्गाद्यदुकुलाचार्यान्मुहूर्तं बोध्य यत्नतः ॥  
बन्धुभ्यः प्रददौ राजन्सुहृद्‌भ्योऽपि निमन्त्रणम् ॥३॥  
भक्त्या परमयाऽऽहूता ऋषयो मुनयो द्विजाः ॥  
आजग्मुर्द्वारकां सर्वे पुत्रशिष्यैः समावृताः ॥४॥  
वेदव्यासः शुकः साक्षान्मैत्रेयोऽथ पराशरः ॥  
पैलः सुमन्तुर्दुर्वासा वैशम्पायन इत्यपि ॥५॥  
जैमिनिर्भार्गवो रामो दत्तात्रेयोऽसितो मुनिः ॥  
अङ्गिरा वामदेवोऽत्रिर्वसिष्ठः कण्व एव च ॥६॥  
विश्वामित्रः शतानन्दो भारद्वाजोऽथ गौतमः ॥  
कपिलः सनकाद्याश्च विभाण्डश्च पतञ्जलिः ॥७॥  
द्रोणः कृपः प्राड्‌विपाकः शाण्डिल्यो मुनिसत्तमः ॥  
अन्ये च मुनयो राजन्सशिष्याश्च समागताः ॥८॥  
ब्रह्मा शिवो जम्भभेदी देवा रुद्रगणास्तथा ॥  
आदित्या मरुतः सर्वे वसवो ह्यग्नयोऽश्विनौ ॥९॥  
यमोऽथ वरुणः सोमो धनदो गणनायकः ॥  
सिद्धा विद्याधराश्चैव गन्धर्वाः किन्नरादयः ॥१०॥  
गन्धर्वाप्सरसः सर्वा विद्याधर्य्यः समागताः ॥  
वेताला दानवा दैत्याः प्रल्हादो बलिना सह ॥११॥  
रक्षोभिर्भीषणैः सार्द्धं लङ्काधीशो विभीषणः ॥  
सर्वैश्च वानरैः सार्द्धं हनुमान् वायुनन्दनः ॥१२॥  
ऋक्षैश्च दंष्ट्रिभिः सार्द्धं जाम्बवानृक्षराड्बली ॥  
सर्वैश्च पक्षिभिः सार्द्धं गरुडः पक्षिराड्बली ॥१३॥  
सर्वैः सरीसृपैः सार्द्धं वासुकिर्नागराड्बली ॥  
गोरूपधारिणी पृथ्वी सर्वाभिः कामधेनुभिः ॥१४॥  
सर्वैः शैलैर्मूर्तिमद्‌भिः सुमेरुश्च हिमाचलः ॥  
गुल्मवृक्षलताभिश्च वटः साक्षात्प्रयागराट् ॥१५॥  
महानदीभिः सहिता श्रीगङ्गा यमुनानदी ॥  
पारावाराः सप्त तथा रत्नोपायनसंयुताः ॥१६॥  
आजग्मुरुग्रसेनस्य राजसूयस्य चाध्वरे ॥  
सप्तस्वरास्त्रयो ग्रामा नवारण्या नवोषराः ॥१७॥  
चतुर्दशैव गुह्यानि विख्यातानि महीतले ॥  
तीर्थराजः प्रयागश्च पुष्करं बद्रिकाश्रमः ॥१८॥  
सिद्धाश्रमो विनशनं कुण्डैः सर्वैः सरोवरैः ॥  
वनानि दण्डकादीनि सर्वैश्चोपवनैः सह ॥१९॥  
क्षेत्रैः समग्रैर्विमलैरेते तत्र समाययुः ॥  
श्रीमद्‌गोवर्धनो नाम गिरिराजो व्रजाद्धरिम् ॥२०॥  
वृन्दावनव्रजवनैः सरः कुण्डैः समाययौ ॥  
कीर्तिर्यशोमतिः साक्षाद्‌गोपीभिर्गोपिकेश्वरी ॥२१॥  
श्रीराधा शिबिकारूढा सखीसङ्घैश्च कोटिभिः ॥  
शतयूथश्च गोपीनां द्वारकां प्रययौ मुदा ॥२२॥  
तासां वासो यत्र यत्र गोपीभूमिश्च साभवत् ॥  
तदङ्गराज सञ्जातं गोपीचन्दनमेव हि ॥२३॥  
गोपीचन्दनलिप्ताङ्गो नरो नारायणो भवेत् ॥  
चतुर्वर्णास्तथा सर्वे आजग्मुस्तस्य चाध्वरे ॥२४॥  
धृतराष्ट्रो बुद्धिचक्षुः साक्षद्दुर्योधनः कलिः ॥  
शाल्वो भीष्मश्च कर्णश्च कुन्तीपुत्रो युधिष्ठिरः ॥२५॥  
भीमोऽर्जुनोऽथ नकुलः सहदेवस्तथापरे ॥  
दमघोषो वृद्धशर्मा जयसेनो महानृपः ॥२६॥  
धृष्टकेतुर्भीष्मकश्च नाग्नजित्कौशलेश्वरः ॥  
बृहत्सेनो धृतिः साक्षान्मैथिलेशः पितामहः ॥२६॥  
अन्येऽपि तत्र राजानः सुहृत्सम्बन्धिबान्धवाः ॥  
सहस्त्रीभिस्तथा पौत्रेः पुत्रैराजग्मुरध्वरम् ॥२८॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
स्वजननिमन्त्रणं नामैकोनपञ्चाशत्तमोऽध्यायः ॥४९॥  
  
GO TOP
