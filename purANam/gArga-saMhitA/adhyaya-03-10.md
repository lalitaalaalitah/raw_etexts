मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - दशमोऽध्यायः  
गोवर्धनशिलामाहात्म्यम् -  
  
श्रीनारद उवाच -  
अत्रैवोदाहरन्तीममितिहासं पुरातनम् ।  
यस्य श्रवणमात्रेण महापापं प्रणश्यति ॥ १ ॥  
विजयो ब्राह्मणः कश्चिद्‌‌गौतमीतीरवासकृत् ।  
आययौ स्वमृणं नेतुं मथुरां पापनाशिनीम् ॥ २ ॥  
कृत्वा कार्यं गृहं गच्छन् गोवर्धनतटीं गतः ।  
वर्तुलं तत्र पाषाणं चैकं जग्राह मैथिल ॥ ३ ॥  
शनैः शनैर्वनोद्देशे निर्गतो व्रजमण्डलात् ।  
अग्रे ददर्श चायान्तं राक्षसं घोररूपिणम् ॥ ४ ॥  
हृदये च मुखं यस्य त्रयः पादा भुजाश्च षट् ।  
हस्तत्रयं च स्थूलोष्ठो नासा हस्तसमुन्नता ॥ ५ ॥  
सप्तहस्ता ललज्जिह्वा कण्टकाभास्तनूरुहाः ।  
अरुणे अक्षिणी दीर्घे दन्ता वक्रा भयङ्कराः ॥ ६ ॥  
राक्षसो घुर्घुरं शब्दं कृत्वा चापि बुभुक्षितः ।  
आययौ सम्मुखे राजन् ब्राह्मणस्य स्थितस्य च ॥ ७ ॥  
गिरिराजोद्‌भवेनासौ पाषाणेन जघान तम् ।  
गिरिराजशिलास्पर्शात्त्यक्त्वाऽसौ राक्षसीं तनुम् ॥ ८ ॥  
पद्मपत्रविशालाक्षः श्यामसुन्दरविग्रहः ।  
वनमाली पीतवासा मुकुटी कुण्डलान्वितः ॥ ९ ॥  
वंशीधरो वेत्रहस्तः कामदेव इवापरः ।  
भूत्वा कृताञ्जलिर्विप्रं प्रणनाम मुहुर्मुहुः ॥ १० ॥  
सिद्ध उवाच -  
धन्यस्त्वं ब्राह्मणश्रेष्ठ परत्राणपरायणः ।  
त्वया विमोचितोऽहं वै राक्षसत्वान्महामते ॥ ११ ॥  
पाषाणस्पर्शमात्रेण कल्याणं मे बभूव ह ।  
न कोऽपि मां मोचयितुं समर्थो हि त्वया विना ॥ १२ ॥  
श्रीब्राह्मण उवाच -  
विस्मितस्तव वाक्येऽहं न त्वां मोचयितुं क्षमः ।  
पाषाणस्पर्शनफलं न जाने वद सुव्रत ॥ १३ ॥  
सिद्ध उवाच -  
गिरिराजो हरे रूपं श्रीमान् गोवर्धनो गिरिः ।  
तस्य दर्शनमात्रेण नरो याति कृतार्थताम् ॥ १४ ॥  
गन्धमादनयात्रायां यत्फलं लभते नरः ।  
तस्मात्कोटिगुणं पुण्यं गिरिराजस्य दर्शने ॥ १५ ॥  
पञ्चवर्षसहस्राणि केदारे यत्तपःफलम् ।  
तच्च गोवर्धने विप्र क्षणेन लभते नरः ॥ १६ ॥  
मलयाद्रौ स्वर्णभारदानस्यापि च यत्फलम् ।  
तस्मात्कोटिगुणं पुण्यं गिरिराजे हि मासिकम् ॥ १७ ॥  
पर्वते मङ्गलप्रस्थे यो दद्याद्धेमदक्षिणाम् ।  
स याति विष्णुसारूप्यं युक्तः पापशतैरपि ॥ १८ ॥  
तत्पदं हि नरो याति गिरिराजस्य दर्शनात् ।  
गिरिराजसमं पुण्यमन्यत्तीर्थं न विद्यते ॥ १९ ॥  
ऋषभाद्रौ कूटकाद्रौ कोलकाद्रौ तथा नरः ।  
सुवर्णशृङ्गयुक्तानां गवां कोटीर्ददाति यः ॥ २० ॥  
महापुण्यं लभेत्सोऽपि विप्रान्सम्पूज्य यत्नतः ।  
तस्माल्लक्षगुणं पुण्यं गिरौ गोवर्धने द्विज ॥ २१ ॥  
ऋष्यमूकस्य सह्यस्य तथा देवगिरेः पुनः ।  
यात्रायां लभते पुण्यं समस्ताया भुवः फलम् ॥ २२ ॥  
गिरिराजस्य यात्रायां तस्मात्कोटिगुणं फलम् ।  
गिरिराजसमं तीर्थं न भूतं न भविष्यति ॥ २३ ॥  
श्रीशैले दश वर्षाणि कुण्डे विद्याधरे नरः ।  
स्नानं करोति सुकृती शतयज्ञफलं लभेत् ॥ २४ ॥  
गोवर्धने पुच्छकुण्डे दिनैकं स्नानकृन्नरः ।  
कोटियज्ञफलं साक्षात्पुण्यमेति न संशयः ॥ २५ ॥  
वेङ्कटाद्रौ वारिधारे महेन्द्रे विन्ध्यपर्वते ।  
यज्ञं कृत्वा ह्यश्वमेधं नरो नाकपतिर्भवेत् ॥ २६ ॥  
गोवर्धनेऽस्मिन्यो यज्ञं कृत्वा दत्वा सुदक्षिणाम् ।  
नाके पदं संविधाय स विष्णोः पदमाव्रजेत् ॥ २७ ॥  
चित्रकूटे पयस्विन्यां श्रीरामनवमीदिने ।  
पारियात्रे तृतीयायां वैशाखस्य द्विजोत्तम ॥ २८ ॥  
कुकुराद्रौ च पूर्णायां नीलाद्रौ द्वादशीदिने ।  
इन्द्रकीले च सप्तम्यां स्नानं दानं तपःक्रियाः ॥ २९ ॥  
तत्सर्वं कोटिगुणितं भवतीत्थं हि भारते ।  
गोवर्धने तु तत्सर्वमनन्तं जायते द्विज ॥ ३० ॥  
गोदावर्यां गुरौ सिंहे मायापुर्यां तु कुम्भगे ।  
पुष्करे पुष्यनक्षत्रे कुरुक्षेत्रे रविग्रहे ॥ ३१ ॥  
चन्द्रग्रहे तु काश्यां वै फाल्गुने नैमिषे तथा ।  
एकादश्यां शूकरे च कार्तिक्यां गणमुक्तिदे ॥ ३२ ॥  
जन्माष्टम्यां मधोः पुर्यां खाण्डवे द्वादशीदिने ।  
कार्तिक्यां पूर्णिमायां तु वटेश्वरमहावटे ॥ ३३ ॥  
मकरार्के प्रयागे तु बर्हिष्मत्यां हि वैधृतौ ।  
अयोध्यासरयूतीरे श्रीरामनवमीदिने ॥ ३४ ॥  
एवं शिवचतुर्दश्यां वैजनाथशुभे वने ।  
तथा दर्शे सोमवारे गङ्गासागरसङ्गमे ॥ ३५ ॥  
दशम्यां सेतुबन्धे च श्रीरङ्गे सप्तमीदिने ।  
एषु दानं तपः स्नानं जपो देवद्विजार्चनम् ॥ ३६ ॥  
तत्सर्वं कोटिगुणितं भवतीह द्विजोत्तम ।  
तत्तुल्यं पुण्यमाप्नोति गिरौ गोवर्धने वरे ॥ ३७ ॥  
गोविन्दकुण्डे विशदे यः स्नाति कृष्णमानसः ।  
प्राप्नोति कृष्णसारूप्यं मैथिलेन्द्र न संशयः ॥ ३८ ॥  
अश्वमेधसहस्राणि राजसूयशतानि च ।  
मानसीगङ्गया तुल्यं न भवन्त्यत्र नो गिरौ ॥ ३९ ॥  
त्वया विप्र कृतं साक्षाद्‌गिरिराजस्य दर्शनम् ।  
स्पर्शनं च ततः स्नानं न त्वत्तोऽप्यधिको भुवि ॥ ४० ॥  
न मन्यसे चेन्मां पश्य महापातकिनं परम् ।  
गोवर्धनशीलास्पर्शात्कृष्णसारूप्यतां गतम् ॥ ४१ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
गिरिराजमाहात्म्यं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
