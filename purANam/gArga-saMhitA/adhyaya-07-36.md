मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - षट्‌त्रिंशोऽध्यायः  
महानाभदैत्यवधम् -  
  
श्रीनारद उवाच -  
कालनाभेऽथ पतिते महान् कोलाहलोऽभवत् ॥  
उष्ट्रारूढो महानाभो दैत्यः प्राप्तो रणाङ्गणे ॥१॥  
मुखादग्निं समसृजन्मायावी दैत्यपुङ्गवः ॥  
तेनाग्निना भूमिवृक्षा जज्वलुश्च दिशो दश ॥२॥  
वीराणां कञ्चुकोष्णीष-कटिबन्धाङ्गरक्षकाः ॥  
प्रजज्वलुर्महाराज मुञ्जपुष्पप्रतूलवत् ॥३॥  
समुद्रपट्टनभवैः पीतारुणसितासितैः ॥  
हरितैश्चित्रवर्णैश्च सूक्ष्मैः काश्मीरजैरपि ॥४॥  
हेमरत्नखचद्‌भिश्च कम्बलैः सहिता गजाः ॥  
प्रजज्वलुर्मृधे राजन् वृक्षैः शैला इवाग्निना ॥५॥  
शिखा रत्नैश्चामरैश्च हारैर्हैमैः परिच्छदैः ॥  
उत्पतन्तो हया युद्धे मृगा इव दवाग्निना ॥६॥  
सैन्यं भयातुरं दृष्ट्वा दीप्तिमान् कृष्णनन्दनः ॥  
मायावह्निप्रशान्त्यर्थं पर्जन्यास्त्रं समादधे ॥७॥  
बाणाद्विनिर्गता मेघाः सांवर्तकगणा इव ॥  
ववृषुर्जलधाराभिर्नदन्तो भैरवं रवम् ॥८॥  
आसारेण महाराज प्रावृट्कालोऽभवत्क्षितौ ॥  
पुंस्कोकिलाः कोकिलाश्च मयूराः सारसादयः ॥९॥  
मण्डूकाः प्रजगुर्गीर्भिरिद्रगोपाश्च रेजिरे ॥  
इन्द्रचापेन दामिन्या मैथिलेन्द्र बभौ नभः ॥१०॥  
इत्थं शान्तिं गते वह्नौ महानाभो महासुरः ॥  
प्राहीणोन्निशितं शूलं रुषा दीप्तिमते त्वरम् ॥११॥  
शूलं सर्पमिवायान्तं दीप्तिमान् रोहिणीसुतः॥  
चिच्छेद त्वसिना युद्धे फणिनं गरुडो यथा ॥१२॥  
दशन्तं चोद्‌भटं चोष्ट्रं महानाभस्य वाहनम् ॥  
दीप्तिमान् स्वेन खड्गेन सञ्जघान रणाङ्गणे ॥१३॥  
द्विधाभूतः पपातोर्व्यां खड्गसञ्छिन्नकन्धरः ॥  
जगाम पञ्चतामुष्ट्रो महानाभस्य पश्यतः ॥१४॥  
महानाभो महादैत्यो गजमारुह्य वेगतः ॥  
शूलहस्तः पुनः प्रागान्नादयन्व्योममण्डलम् ॥१५॥  
दीप्तिमानश्वमारुह्य सैन्धवं चञ्चलासितम् ॥  
तडित्प्रभेण खड्गेन बभौ श्रीकृष्णनन्दनः ॥१६॥  
तुरङ्गं पार्ष्णिघातेन प्रोत्पतन् धरणीतलात् ॥  
आरूढो गजकुम्भान्तं गिरिशृङ्गं यथा हरिः ॥१७॥  
खड्गेन शितधारेण दीप्तिमान्कृष्णनन्दनः ॥  
महानाभस्य सहसा शिरः कायादपाहरत् ॥१८॥  
बाणवर्षं प्रकुर्वन्तीं सेनां तस्य दुरात्मनः ॥  
जघान दीप्तिमान् सिंहो गजयूथं यथासिना ॥१९॥  
केचित्खड्गेनाभिहताः शेषा दैत्याः पलायिताः ॥  
देवा दीप्तिमतो मूर्ध्निं पुष्पवर्षं प्रचक्रिरे ॥२०॥  
जगुः किन्नरगन्धर्वा ननृतुश्चाप्सरोगणाः ॥  
ऋषयो मुनयो देवास्तुष्टुवुर्श्रीहरेः सुतम् ॥२१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
महानाभवधो नाम षट्‌त्रिंशोऽध्यायः ॥३६॥  
  
GO TOP
