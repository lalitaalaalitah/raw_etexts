मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - सप्तविंशोऽध्यायः  
यादवगणकृतं सेतुबन्धनम् -  
  
गर्ग उवाच -  
अथानिरुद्धो यदुराट् प्रातःकाले विशां पते ॥  
उद्धवं तु समाहूय प्राह गम्भीरया गिरा ॥१॥  
कति दूरं पाञ्चजन्यं तन्ममाख्याहि सत्तम ॥  
यस्मिन्मदीयो तुरगो नीतो दैत्येन वर्त्तते ॥२॥  
इत्युदाहृतमाकर्ण्य मन्त्री कृष्णसुहृत्सखः ॥  
मनसा कृष्णपादाब्जं स्मृत्वा प्रोवाच माधवम् ॥३॥  
प्रभो सर्वज्ञ भगवन्नहं त्वद्वाक्यगौरवात् ॥  
कथयिष्यामि लोकेश यथा मार्गे श्रुतं तथा ॥४॥  
त्रिंशद्योजनविस्तीर्णात्सागरात्पारमेव च॥  
उपद्वीपं पाञ्चजन्यं दक्षिणेऽस्ति नृपेश्वर ॥५॥  
उद्धवस्य वचः श्रुत्वानिरुद्धो धन्विनां वरः ॥  
बली धैर्यधरः क्रुद्धो प्राहेदं यदुपुङ्गवान् ॥६॥  
अनिरुद्ध उवाच -  
अहं यास्यामि पारं वै तस्माद्यादवसत्तमाः ॥  
सेतुं कुरुत शीघ्रं तु सागरस्य शरैरपि ॥७॥  
इति तद्वचनं श्रुत्वा यादवा युद्धकोविदाः ॥  
सागरे मुमुचुर्बाणान्प्रहसन्तः परस्परम् ॥८॥  
ततः सर्वे जलचरास्तीक्ष्णबाणैः प्रताडिताः ॥  
कोलाहलं प्रकुर्वन्तो दुद्रुवुस्ते चतुर्दिशम् ॥९॥  
न केषां प्रगता बाणाः पारं वै सागरस्य च ॥  
इति वै कथितं वाक्यं खस्थेन च सुरर्षिणा ॥१०॥  
तदाक्रूरो हृदीकश्च सात्यकिश्चोद्धवो बली ॥  
कृतवर्मा सारणश्च युयुधानादयो नृप ॥११॥  
हेमाङ्गद इन्द्रनीलोऽनुशाल्वाद्याश्च भूपते ॥  
गतमाना बभूवुर्वै नारदोक्तं निशम्य च ॥१२॥  
ततोऽनिरुद्धो बलवान्स्मरन्कृष्णपदाम्बुजम् ॥  
प्रतिशार्ङ्गं गृहीत्वा वै दिव्यान्बाणान्मुमोच ह ॥१३॥  
ततो दृष्ट्वा ऋषिः प्राह ह्यनिरुद्धशिलीमुखाः ॥  
पारं गत्वा समुद्रस्य विविशुस्ते च तत्तटम् ॥१४॥  
इति श्रुत्वा ऋषेर्वाक्यं साम्बादीप्तिमदादयः ॥  
मुमुचुस्ते शरान्‌ राजंस्तेषां पारं गताः शराः ॥१५॥  
शरेषु च शरा राजन्कोटिशः कोटिशः किल ॥  
विविशुर्वीक्ष्य सर्वेऽपि धन्विनो विस्मयं गताः ॥१६॥  
चक्रुः सेतुं च ते सर्वे त्रिंशद्योजनलम्बितम् ॥  
दृढं जलाच्चान्तरिक्षमेकयोजनविस्तृतम् ॥१७॥  
बद्ध्वा ततश्च ते सेतुं चतुर्भिः प्रहरैरपि ॥  
अनिरुद्धादयो रात्रौ सुषुपुः शिबिरेषु वै ॥१८॥  
तस्माद्वै पुत्रपौत्राणां कृष्णस्य परमात्मनः ॥  
शूराणां कृष्णबिम्बानां किं बलं कथयाम्यहम् ॥१९॥  
इति श्रीगर्गसंहितायां हयमेधखण्डे  
सेतुबन्धनं नाम सप्तविंशोऽध्यायः ॥२७॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
