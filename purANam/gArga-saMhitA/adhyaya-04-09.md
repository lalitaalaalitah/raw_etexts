मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - नवमोऽध्यायः  
एकादशीमाहात्म्यम् -  
  
गोप्य ऊचुः -  
वृषभानुसुते सुभ्रु सर्वशास्त्रार्थपारगे ।  
विडम्बयन्ती त्वं वाचा वाचं वाचस्पतेर्मुने ॥ १ ॥  
एकादशीव्रतं राधे केन केन पुरा कृतम् ।  
तद्‌ब्रूहि नो विशेषेण त्वं साक्षात् ज्ञानशेवधिः ॥ २ ॥  
श्रीराधोवाच -  
आदौ देवैः कृतं गोप्यो वरमेकादशीव्रतम् ।  
भ्रष्टराज्यस्य लाभार्थं दैत्यानां नाशनाय च ॥ ३ ॥  
वैशन्तेन पुरा राज्ञा कृतमेकादशीव्रतम् ।  
स्वपितुस्तारणार्थाय यमलोकगतस्य च ॥ ४ ॥  
अक्स्माल्लुम्पकेनापि ज्ञातित्यक्तेन पापिना ।  
एकादशी कृता येन राज्यं लेभे स लुम्पकः ॥ ५ ॥  
भद्रावत्यां केतुमता कृतमेकादशीव्रतम् ।  
पुत्रहीनेन सद्वाक्यात्पुत्रं लेभे स मानवः ॥ ६ ॥  
ब्राह्मण्यै देवपत्नीभिर्दत्तमेकादशीव्रतम् ।  
तेन लेभे स्वर्गसौख्यं धनधान्यं च मानुषी ॥ ७ ॥  
पुष्पदन्तीमाल्यवन्तौ शक्रशापात्पिशाचताम् ।  
प्राप्तौ कृतं व्रतं ताभ्यां पुनर्गन्धर्वतां गतौ ॥ ८ ॥  
पुरा श्रीरामचन्द्रेण कृतमेकादशीव्रतम् ।  
समुद्रे सेतुबन्धार्थं रावणस्य वधाय च ॥ ९ ॥  
लयान्ते च समुत्पन्ना धातृवृक्षतले सुराः ।  
एकादशीव्रतं चक्रुः सर्वकल्याणहेतवे ॥ १० ॥  
व्रतं चकार मेधावी द्वादश्याः पितृवाक्यतः ।  
अप्सरःस्पर्शदोषेण मुक्तोऽभून्निर्मलद्युतिः ॥ ११ ॥  
गन्धर्वो ललितः पत्न्या गतः शापात्स रक्षताम् ।  
एकादशीव्रतेनापि पुनर्गन्धर्वतां गतः ॥ १२ ॥  
एकादशीव्रतेनापि मान्धाता स्वर्गतिं गतः ।  
सगरस्य ककुत्स्थश्च मुचकुन्दो महामतिः ॥ १३ ॥  
धुन्धुमारादयश्चान्ये राजानो बहवस्तथा ।  
ब्रह्मकपालनिर्मुक्तो बभूव भगवान्भवः ॥ १४ ॥  
धृष्टबुद्धिर्वैश्यपुत्रो ज्ञातित्यक्तो महाखलः ।  
एकादशीव्रतं कृत्वा वैकुण्ठं स जगाम ह ॥ १५ ॥  
राज्ञा रुक्माङ्गदेनापि कृतमेकादशीव्रतम् ।  
तेन भूमण्डलं भुक्त्वा वैकुण्ठं सपुरो ययौ ॥ १६ ॥  
अम्बरीषेण राज्ञाऽपि कृतमेकादशीव्रतम् ।  
नास्पृशद्‌‌ब्रह्मशापोऽपि यो न प्रतिहतः क्वचित् ॥ १७ ॥  
हेममाली नाम यक्षः कुष्ठी धनदशापतः ।  
एकादशीव्रतं कृत्वा चन्द्रतुल्यो बभूव ह ॥ १८ ॥  
महीजिता नृपेणापि कृतमेकादशीव्रतम् ।  
तेन पुत्रं शुभं लब्ध्वा वैकुण्ठं स जगाम ह ॥ १९ ॥  
हरिश्चन्द्रेण राज्ञाऽपि कृतमेकादशीव्रतम् ।  
तेन लब्ध्वा महीराज्यं वैकुण्ठं सपुरो ययौ ॥ २० ॥  
श्रीशोभनो नाम पुरा कृते युगे  
     जामातृकोऽभून्मुचुकुन्दभूभृतः ।  
एकादशीं यः समुपोष्य भारते  
     प्राप्तः स दैवैः किल मन्दराचले ॥ २१ ॥  
अद्यापि राज्यं कुरुते कुबेरव-  
     द्‌राज्ञा युतोऽसौ किल चन्द्रभागया ।  
एकादशी सर्वतिथीश्वरीं परां  
     जानीथ गोप्यो न हि तत्समाऽन्या ॥ २२ ॥  
श्रीनारद उवाच -  
इति राधामुखाच्छ्रुत्वा यज्ञसीताश्च गोपिकाः ।  
एकादशीव्रतं चक्रुर्विधिवत्कृष्णलालसाः ॥ २३ ॥  
एकादशीव्रतेनापि प्रसन्नः श्रीहरिः स्वयम् ।  
मार्गशीर्षे पूर्णिमायां रासं ताभिश्चकार ह ॥ २४ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
एकादशीमाहात्म्यं नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
