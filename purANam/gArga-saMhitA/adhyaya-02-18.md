पुढचा अध्याय  
श्रीगर्गसंहिता  
वृन्दावनखण्ड - अष्टादशोऽध्यायः  
श्रीकृष्णचन्द्रदर्शनम् -  
  
श्रीनारद उवाच -  
अथ रात्र्यां व्यतीतायां मायायोषिद्‌वपुर्हरिः ।  
राधादुःखप्रशान्त्यर्थं वृषभानोर्गृहं ययौ ॥ १ ॥  
राधा तमागतं वीक्ष्य समुत्थायातिहर्षिता ।  
दत्तासुना विधानेन पूजयामास मैथिल ॥ २ ॥  
श्रीराधोवाच -  
त्वया विनाऽहं निशि दुःखिताऽऽसं  
     त्वय्यागतायां सखि लब्धवस्तुवत् ।  
पूर्वं ह्यपथ्यस्य सुखं यथा ततो  
     दुःखं तथा भामिनि मत्प्रसङ्गतः ॥ ३ ॥  
श्रीनारद उवाच -  
इति श्रुत्वाऽथ तद्वाक्यं विमना गोपदेवता ।  
न किञ्चिदूचे श्रीराधां दुःखितेव व्यवस्थिता ॥ ४ ॥  
विज्ञाय खेदसम्पन्नां राधिकां गोपदेवताम् ।  
सखीभिः संविचार्याथ जगाद स्नेहतत्परा ॥ ५ ॥  
राधोवाच -  
विमनास्त्वं कथं भद्रे वद मां गोपदेवते ।  
मात्रा भर्त्रा ननान्द्रा वा श्वश्र्वा क्रोधेन भर्त्सिता ॥ ६ ॥  
सपत्नीकृतदोषेण स्वभर्तुर्विरहेण वा ।  
अन्यत्र लग्नचित्तेन विमनाः किं मनोहरे ॥ ७ ॥  
मार्गखेदेन वा कच्चिद्‌विह्वलाऽभूद्रुजाऽथवा ।  
शीघ्रं वद महाभागे स्वस्य दुःखस्य कारणम् ॥ ८ ॥  
कृष्णभक्तमृते विप्रं येन केनापि कुत्सितम् ।  
कथितं तेऽथ रम्भोरु तच्चिकित्सां करोम्यहम् ॥ ९ ॥  
गजाश्वादीनि रत्नानि वस्त्राणि च धनानि च ।  
मन्दिराणि विचित्राणि गृहाण त्वं यदीच्छसि ॥ १० ॥  
धनं दत्त्वा तनुं रक्षेत्तनुं दत्त्वा त्रपां व्यधात् ।  
धनं तनुं त्रपां दद्यान्मित्रकार्यार्थमेव हि ।  
धनं दत्त्वा च सततं रक्षेत्प्राणान्निरन्तरम् ॥ ११ ॥  
यो मित्रतां निष्कपटं करोति  
     निष्कारणमं धन्यतमं स एव ।  
विधाय मैत्रीं कपटं विदध्या-  
     त्तं लम्पटं हेतुपटं नटं धिक् ॥ १२ ॥  
तस्याः प्रेमवचः श्रुत्वा भगवान् गोपदेवता ।  
प्रहसन्नाह राजेन्द्र श्रीराधां कीर्तिनन्दिनीम् ॥ १३ ॥  
गोपदेवतोवाच -  
राधे व्रजन्सानुगिरेस्तटीषु  
     सङ्कोचवीथीषु मनोहरासु ।  
यान्तीं स्वतो मां दधिविक्रयार्थं  
     रुरोध मार्गे नवनन्दपुत्रः ॥ १४ ॥  
वंशीधरो वेत्रकरः करे मां  
     त्वरं गृहीत्वा प्रसहन्विलज्जः ।  
मह्यं करादानधनाय दानं  
     देहीति जल्पन्विपिने रसज्ञः ॥ १५ ॥  
तुभ्यं न दास्यामि कदापि दानं  
     स्वयम्भुवे गोरसलम्पटाय ।  
एवं मयोक्ते वचनेऽथ भाण्डं  
     नीत्वा विशीर्णीकृतवान् स दध्नः ॥ १६ ॥  
भाण्डं स भित्त्वा दधि किं च पीत्वा  
     नीत्वोत्तरीयं मम चेदुरीयम् ।  
नन्दीश्वराद्रेर्विदिशं जगाम  
     तेनाहमाराद्‌विमनाः स्म जाता ॥ १७ ॥  
जात्या स गोपः किल कृष्णवर्णो  
     ऽधनी न वीरो न हि शीलरूपः ।  
यस्मिंस्त्वया प्रेम कृतं सुशीले  
     त्यजाशु निर्मोहनमद्य कृष्णम् ॥ १८ ॥  
इत्थं सवैरं परुषं वचस्तत्  
     श्रुत्वा च राधा वृषभानुनन्दिनी ।  
सुविस्मिता वाक्यपदे सरस्वती  
     पदं स्मयन्ती निजगाद तां प्रति ॥ १९ ॥  
राधोवाच -  
यत्प्राप्तये विधिहरप्रमुखास्तपन्ति  
     वह्नौ तपः परमया निजयोगरीत्या ।  
दत्तः शुकः कपिल आसुरिरङ्गिरा  
     यत्पादारविन्दमकरन्दरजः स्पृशन्ति ॥ २० ॥  
तं कृष्णमादिपुरुषम् परिपूर्णदेवम्  
     लीलावतारमजमार्तिहरं जनानाम् ।  
भूभूरिभारहरणाय सतां शुभाय  
     जातं विनिन्दसि कथं सखि दुर्विनीते ॥ २१ ॥  
गाःपालयन्ति सततं रजसो गवां च  
     गङ्गां स्पृशन्ति च जपन्ति गवां सुनाम्नाम् ।  
प्रेक्षन्त्यहर्निशमलं सुमुखं गवां च  
     जातिः परा न विदिता भुवि गोपजातेः ॥ २२ ॥  
तत्कृष्णवर्णविलसत्सुकलां समीक्ष्य  
     तस्मिन्विलग्नमनसा सुसुखं विहाय ।  
उन्मत्तवद्‌व्रजति धावति नीलकण्ठो  
     बिभ्रत्कपर्दविषभस्मकपालसर्पान् ॥ २३ ॥  
स्वर्लोकसिद्धमुनियक्ष मरुद्‌गणानां  
     पालाः समस्तनरकिन्नरनागनाथाः ।  
यत्पादपद्ममनिशं प्रणिपत्य भक्त्या  
     लब्धश्रियः किल बलिं प्रददुः स्म तस्मै ॥ २४ ॥  
वत्साघकालियबकार्जुनधेनुकाना-  
     माचक्रवातशकटासुरपूतनानाम् ।  
एषां वधः किमुत तस्य यशो मुरारे-  
     र्यः कोटिशोऽण्डनिचयोद्‌भवनाशहेतुः ॥ २५ ॥  
भक्तात्प्रियो न विदितः पुरुषोत्तमस्य  
     शम्भुर्व्हिधिर्न च रमा न च रौहिणेयः ।  
भक्ताननुव्रजति भक्ति निबद्ध चित्तः  
     चुडामणिः सकललोकजनस्य कृष्णः ॥ २६ ॥  
गच्छन्निजं जनमनुप्रपुनाति लोका-  
     नावेदयन् हरिजने स्वरुचिं महात्मा ।  
तस्मादतीव भजतां भगवान् मुकुन्दो  
     मुक्तिं ददाति न कदापि सुभक्तियोगम् ॥ २७ ॥  
गोपदेवतावाच -  
राधे त्वदीयधिषणा धिषणं हसन्ती  
     वाणीं श्रुतिं प्रकुशलेन विडम्बयन्ती ।  
अत्रागमिष्यति यदाथ हरिः परेशः  
     सत्यं ददाति वचनं तव देवि मन्ये ॥ २८ ॥  
राधोवाच -  
यथाऽऽगमिष्यति यदाऽद्य हरिः परेशः  
     किं कारयामि भवतीं वद तर्हि सुभ्रु ।  
चेदागमो न हि भवेद्‌वनमालिनः स्वं  
     सर्वं धनं च भवनं च ददामि तुभ्यम् ॥ २९ ॥  
श्रीनारद उवाच -  
अथ राधा समुत्थाय नत्वा श्रीनन्दनन्दनम् ।  
उपविश्यासने दध्यौ ध्यानस्तिमितलोचना ॥ ३० ॥  
उत्कण्ठितां स्वेदयुक्तां बाष्पकण्ठीं प्रियां हरिः ।  
अश्रुपूर्णमुखीं वीक्ष्य बिभ्रत्स्वां पौरुषीं तनुम् ॥ ३१ ॥  
पश्यन्तीनां सखीनां च सहसा भक्तवत्सलः ।  
राधां प्राह प्रसन्नात्मा मेघगम्भीरया गिरा ॥ ३२ ॥  
श्रीकृष्ण उवाच -  
रम्भोरु चन्द्रवदने व्रजसुन्दरीशे  
     राधे प्रिये नवलयौवनमानशीले ।  
उमील्य नेत्रमपि पश्य समागतं मां  
     तूर्णं त्वया मधुरया च गिरोपहूतम् ॥ ३३ ॥  
आगच्छ कृष्ण इति वाक्यमतः श्रुतं मे  
     सद्यो विसृज्य निजगोकुलगोपवृन्दम् ।  
वंशीवटाच्च यमुनानिकटात्प्रधावन्  
     त्वत्प्रीतयेऽथ ललनेत्र समागतोऽस्मि ॥ ३४ ॥  
मय्यागते सति गता सखिरूपिणी का     यक्ष्यासुरीसुरवधू किल किन्नरी वा । मायावती छलयितुं भवतीं च तस्मा-  
     द्विश्वास एव न विधेय उरङ्गपत्न्याम् ॥ ३५ ॥  
श्रीनारद उवाच -  
अथ राधा हरिं दृष्ट्वा नत्वा तत्पादपङ्कजम् ।  
मुदमाप परं राजन् सद्यः पूर्णमनोरथा ॥ ३६ ॥  
एवं श्रीकृष्णचन्द्रस्य चरितान्यद्‌भुतानि च ।  
यः शृणोति नरो भक्त्या स कृतार्थो भवेन्नरः ॥ ३७ ॥  
इति श्रीगर्गसंहितायां वृन्दावनखण्डे  
श्रीकृष्णचन्द्रदर्शनम् नाम अष्टादशोऽध्यायः ॥ १८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
