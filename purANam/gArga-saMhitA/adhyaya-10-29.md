मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकोनत्रिशोऽध्यायः  
यादवानामसुरगणैः सह युद्धम् -  
  
श्रीगर्ग उवाच -  
अथ युद्धाय राजेन्द्र चत्वारः किल मन्त्रिणः ॥  
दैत्यकोटिसमायुक्ता निर्जग्मुर्दंशिताः पुरात् ॥१॥  
सर्वे हि धन्विनः शूरा विद्याधरसमाः किल ॥  
खड्गै: शूलैर्गदाभिश्च परिघैर्मुद्‌गरैर्नृप ॥२॥  
एकघ्नीभिर्दशध्नीभिः शतघ्नीभिर्भुशुण्डिभिः ॥  
कुन्तैश्च भिन्दिपालैश्च चक्रसायकशक्तिभिः ॥३॥  
संयुताः सर्वशस्त्रैश्च लौहकञ्चुकमण्डिताः ॥  
रथैर्गजैस्तुरङ्गैश्च गवयैर्महिषैर्मृगैः ॥४॥  
उष्ट्रैः खरैः सूकरैश्च वृकैः सिंहैश्च क्रोष्टुभिः ॥  
महागृध्रैः शङ्खचिल्लैर्मकरैश्च तिमिङ्गिलैः ॥५॥  
एतैश्च वाहनै राजन्संयुक्ता रणकर्कशाः ॥  
शङ्खदुन्दुभिनादेन वीराणां गर्जनेन च ॥६॥  
शतघ्नीनां च शब्देन चचाल वसुधा भृशम् ॥  
इत्थं भयङ्करीं सेनामसुराणां विलोक्य च ॥७॥  
भयं प्रापुः सुराः सर्वे महेन्द्रधनदादयः ॥  
यादवास्तेऽपि बलिनो निर्जिता यैश्च भूः पुरा ॥८॥  
विषण्णमनसोऽभूवन्दैत्यसेनां निरीक्ष्य च ॥  
प्रद्युम्नेन राजसूये चन्द्रावत्यां पुरा नृप ॥९॥  
यादवेभ्यः प्रकथितं यन्नीतिर्धैर्यवर्द्धनम् ॥  
तत्सर्वं कथयामास यदुभ्यः कार्ष्णिजः पुनः ॥१०॥  
गर्ग उवाच -  
इति श्रुत्वा च यदवः शस्त्राणि जगृहुस्त्वरम् ॥  
मृत्युं वरं मन्यमाना विजयाच्च पलायनात् ॥११॥  
ततः समभवद्युद्धं दैत्यानां यदुभिः सह ॥  
पाञ्चजन्ये च लङ्कायां रक्षसां कपिभिर्यथा ॥१२॥  
रथिनो रथिभिस्तत्र पत्तिभिः पत्तयो मृधे ॥  
हया हयैरिभाश्चेभैर्युयुधुस्ते परस्परम् ॥१३॥  
केचिद्वै दन्तिनो मत्ताः शुण्डादण्डैरितस्ततः ॥  
जघ्नू रथांस्तुरङ्गांश्च वीरान्‌राजन्महामृधे ॥१४॥  
शुण्डादण्डैः सङ्गृहीत्वा रथान्साश्वान्ससारथीन् ॥  
निपात्य भूमावुत्थाप्य गगने चिक्षिपुर्बलात् ॥१५॥  
कांश्चिन्ममर्दुः पादाभ्यां संविदार्य करैर्दृढैः ॥  
साक्षताश्च गजा राजन्प्रधावन्तो रणाङ्गणात् ॥१६॥  
तुरगास्तत्र धावन्तः सवीरास्ते नृपेश्वर ॥  
उल्लङ्घयन्तश्च रथान्प्रोत्पतन्तो गजान्प्रति ॥१७॥  
अम्बष्ठं गजिनं युद्धे मर्द्दयन्तश्च सिंहवत् ॥  
उत्पतन्तश्च तुरगा गजवृन्दं महाबलाः ॥१८॥  
असिप्रहारं कुर्वन्तो विदार्य च रिपून्बहून् ॥  
वाजिपृष्ठे न दृश्यन्ते ते दृश्यन्ते नटा इव ॥१९॥  
केचिद्वीरास्तु खड्गैश्च द्विधाकुर्वंस्तुरङ्गमान् ॥  
केचिद्दन्तान्सङ्गृहीत्वा कुम्भेषु करिणां गताः ॥२०॥  
तुरगस्थाः केऽपि बलं संविदार्य विनिर्गताः ॥  
खड्गवेगैः कञ्जवनं लीलाभिर्वायवो यथा ॥२१॥  
बभूव तुमुलं युद्धमद्‌भुतं रोमहर्षणम् ॥  
बाणैर्गदाभिः परिघैः खड्गैः शूलैश्च शक्तिभिः ॥२२॥  
युद्धे गजाश्च गर्जन्ति हर्षन्ति तुरगा भृशम् ॥  
हाहा वीराः प्रकुर्वन्ति नदन्ति रथनेमयः ॥२३॥  
सैन्यपादरजोवृन्दैरन्धीभूतं नभोऽभवत् ॥  
तत्र स्वीयो न पारक्यो दृश्यते च मृधाङ्गणे ॥२४॥  
परस्परं च बाणौघैः केचिद्वीरा द्विधा कृताः ॥  
तिर्यग्भूता रथा युद्धे निपेतुः पादपा इव ॥  
वीरोपरि गता वीरा हयोपरि हयाश्च वै ॥२५॥  
उत्पेतुस्तत्र शूराणां कबन्धाश्च भयङ्कराः ॥  
पातयन्तो खड्गहस्ता हयान् वीरान्महारणे ॥२६॥  
हस्तिनां भिन्नकुम्भानां मौक्तिका निपतन्ति खात् ॥  
शस्त्रान्धकारे प्रधने रात्रौ तारागणा इव ॥२७॥  
ततश्च सेनयोर्मध्ये रुधिराणां नदी ह्यभूत् ॥  
वेतालाः शिवमालार्थं जगृहुस्ते शिरांसि च ॥२८॥  
मृगेन्द्रस्था महाकाली डाकिनीभिः समागता ॥  
कपालेनापि रुधिरं पिबन्ती दृश्यते मृधे ॥२९॥  
डाकिन्यो रुधिरं तप्तं पाययन्त्यः सुतान्मृधे ॥  
मारोदीरिति वादिन्यो नेत्राण्यपि तदा मृजन् ॥३०॥  
विद्याधर्यस्त्वम्बरस्था गन्धर्व्योऽप्सरसस्तथा ॥  
क्षत्रधर्मस्थिताञ्छूरान्वव्रिरे देवरूपिणः ॥३१॥  
परस्परं कलिरभूत्तासां पत्यर्थमम्बरे ॥  
ममानुरूपो नायं व इति विह्वलचेतसाम् ॥३२॥  
केऽपि शूरा धर्मपरा रणाद्राजन्न चालिताः ॥  
जग्मुस्ते वैष्णवं लोकं भित्वा तपनमण्डलम् ॥३३॥  
केचिद्वीरा महायुद्धं दृष्ट्वा युद्धात्पलायिताः ॥  
तप्तबालुकमार्गेण जग्मुस्ते निरयं नृप ॥३४॥  
एवं दैत्यान्महावीराञ्जघ्नुः सर्वे यदुत्तमाः ॥  
तथा यदून्महायुद्धे नानाशस्त्रैश्च दानवाः ॥ ३५॥  
रणे मृत्युं गताः सर्वे राजन्दैत्याश्च कोटिशः ॥  
तथा मृत्युं गता युद्धे यादवाश्च सहस्रशः ॥३६॥  
बाणान्धकारे सञ्जातेऽनिरुद्धो धन्विनां वरः ॥  
ऊर्ध्वकेशेन युयुधे यथा वृत्रेण वासवः ॥३७॥  
नन्देन च गदो राजन्सिंहेन वृक एव च ॥  
कुशाम्बेन च साम्बो वै युयुधे रणमण्डले ॥३८॥  
एवं परस्परं युद्धं बभूव तुमुलं महत् ॥  
ऊर्ध्वकेशस्तदा राजन्धनुष्टङ्कारयन्मुहुः ॥३९॥  
कार्ष्णिजं ताडयामास नाराचैर्दशभिर्मृधे ॥  
तान्प्रचिच्छेद भगवान्धन्वी रुक्मावतीसुतः ॥४०॥  
ऊर्ध्वकेशः पुनस्तस्य कवचे सायकान्दश ॥  
निचखान स्वर्णपुङ्खान्भित्वा वर्म तनौ गतान् ॥४१॥  
चतुर्भिश्च शरैस्तस्य जघान चतुरो हयान् ॥  
चिच्छेद बाणैर्विंशद्‌भिः कोदण्डं सगुणं परम् ॥४२॥  
अनिरुद्धस्य राजेन्द्र बल्वलस्यानुगो बली ॥  
अनिरुद्धस्तु तं त्यक्त्वा रथं चान्यं समारुहत् ॥४३॥  
शक्रदत्तं नृपश्रेष्ठ प्रतिशार्ङ्गधरो महान् ॥  
कृष्णदत्ते च कोदण्डे शरमेकं निधाय च ॥४४॥  
तद्‌रथे निचखानाथ रुषाढ्यो हस्तलाघवात् ॥  
सायकस्तद्‌रथं नीत्वा भ्रामयित्वा घटीद्वयम् ॥४५॥  
गगनात्पातयामास काचपात्रं यथार्भकः ॥  
अङ्गारवद्‌रथस्तस्य विशीर्णोऽभूद्धयाश्च वै ॥४६॥  
ससूताश्च नृपश्रेष्ठ पञ्चतां प्रापुरग्रतः ॥  
ऊर्ध्वकेशस्तु पतनान्मूर्च्छितोऽभूद्रणाङ्गणे ॥४७॥  
इति श्रीगर्गसंहितायां हयमेधखण्डे  
यादवासुरसङ्ग्रामवर्णनं नामैकोनत्रिंशोऽध्यायः ॥२९॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
