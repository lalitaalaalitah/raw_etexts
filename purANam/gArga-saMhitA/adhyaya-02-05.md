पुढचा अध्याय  
श्रीगर्गसंहिता  
वृन्दावनखण्ड - पञ्चमोऽध्यायः  
बकासुरमोक्षः -  
  
एकदा चारयन् वत्सान् सरामो बालकैर्हरिः ।  
यमुनानिकटे प्राप्तं बकं दैत्यं ददर्श ह ॥ १ ॥  
श्वेतपर्वतसङ्काशो बृहत्पादो घनध्वनिः ।  
पलायितेषु बालेषु वज्रतुण्डोऽग्रसद्धरिम् ॥ २ ॥  
रुदन्तो बालकाः सर्वे गतप्राणा इवाभवन् ।  
हाहाकारं तदा कृत्वा देवाः सर्वे समागताः ॥ ३ ॥  
इन्द्रो वज्रं तदा नीत्वा तं तताड महाबलम् ।  
तेन घातेन पतितो न ममार समुत्थितः ॥ ४ ॥  
ब्रह्मापि ब्रह्मदण्डेन तं तताड महाबकम् ।  
तेन घातेन पतितो मूर्छितो घटिकाद्वयम् ॥ ५ ॥  
विधुन्वन् स्वतनुं वेगातज्जृम्भितः पुनरुत्थितः ।  
न ममार तदा दैत्यो जगर्ज घनवद्‌बली ॥ ६ ॥  
त्रिलोचनस्त्रिशूलेन तं जघान महासुरम् ।  
छिन्नैकपक्षो दैत्योऽपि न मृतोऽतिभयङ्करः ॥ ७ ॥  
वायव्यास्त्रेण वायुस्तं सञ्जघान बकमतः ।  
उच्चचाल बकस्तेन पुनस्तत्र स्थितोऽभवत् ॥ ८ ॥  
यमस्तं यमदण्डेन ताडयामास चाग्रतः ।  
तेन दण्डेन न मृतो बको वै चण्डविक्रमः ॥ ९ ॥  
दण्डोऽपि भग्नतां प्रागात् स क्षतो नाभवद् बकः ।  
तदैव चाग्रतः प्राप्तश्चण्डांशुश्चण्डविक्रमः ॥ १० ॥  
शतबाणैर्बकं दैत्यं सञ्जघान धनुर्धरः ।  
तीक्ष्णैः पक्षगतैर्बाणैर्न ममार बकस्ततः ॥ ११ ॥  
धनदस्तं च खड्गेन सुतीक्ष्णेन जघान ह ।  
छिन्नद्वितीयपक्षोऽभूतन्न मृतो दैत्यपुङ्गवः ॥ १२ ॥  
नीहारास्त्रेण तं सोमः सञ्जघान महाबकम् ।  
शीतार्त्तो मूर्छितो दैत्यो न मृतः पुनरुत्थितः ॥ १३ ॥  
आग्नेयास्त्रेण तं ह्यग्निः सन्तताड महाबकम् ।  
भस्मरोमाभवद्दैत्यो न ममार महाखलः ॥ १४ ॥  
अपां पतिस्तं पाशेन बद्ध्वा कौ विचकर्ष ह ।  
कर्षणात्स महापापः छिन्नोऽभूतन्न मृतश्च वै ॥ १५ ॥  
तताड गदया तं वै भद्रकाली तरस्विनी ।  
मूर्छितस्तत् प्रहारेण परं कश्मलतां ययौ ॥ १६ ॥  
क्षतमूर्धा समुत्थाय विधुन्वन् स्वतनुं पुनः ।  
जगर्ज घनवद्‌वीरो बको दैत्यो महाखलः ॥ १७ ॥  
तदा शक्तिधरः शक्तिं तस्मै चिक्षेप सत्वरः ।  
तयैकपादो भग्नोऽभून्न मृतः पक्षिणां वरः ॥ १८ ॥  
तदा क्रोधेन सहसा धावन् दैत्यस्तडित्स्वनः ।  
देवान् विद्रावयामास स्वचञ्च्वा तीक्ष्णतुण्डया ॥ १९ ॥  
अग्रे पलायितान् देवानन्वधावद्‌बकोऽम्बरे ।  
पुनस्तत्र गतो दैत्यो नादयन्मण्डलं दिशाम् ॥ २० ॥  
तदा देवर्षयः सर्वे सर्वे ब्रह्मर्षयो द्विजाः ।  
श्रीनन्दनन्दनायाशु सफलां चाशिषं ददुः ॥ २१ ॥  
तदैव कृष्णस्तन्मध्ये ततान वपुरुज्ज्वलम् ।  
चच्छर्द कृष्णं सहसा क्षतकण्ठो महाबकः ॥ २२ ॥  
पुनः कृष्णं समाहर्तुं तीक्ष्णया तुण्डयाऽगतम् ।  
पुच्छे गृहीत्वा तं कृष्णः पोथयामास भूतले ॥ २३ ॥  
पुनरुत्थाय तुण्डं स्वं प्रसार्य्यावस्थितं बकम् ।  
ददार तुण्डे हस्ताभ्यां कृष्णः शाखां गजो यथा ॥ २४ ॥  
तदा मृतस्य दैतस्य ज्योतिः कृष्णे समाविशत् ।  
देवता ववृषुः पुष्पैः जयारावैः समन्विताः ॥ २५ ॥  
गोपाला विस्मिताः सर्वे कृष्णं संश्लिष्य सर्वतः ।  
ऊचुस्त्वं कुशलीभूतो मुक्तो मृत्युमुखात्सखे ॥ २६ ॥  
एवं कृष्णो बकं हत्वा सबलो बालकैः सह ।  
गोवत्सैर्हर्षितो गायन्नाययौ राजमन्दिरे ॥ २७ ॥  
परिपूर्णतमस्यास्य श्रीकृष्णस्य महात्मनः ।  
जगुर्गृहे गता बालाः श्रुत्वेदं तेऽतिविस्मिताः ॥ २८ ॥  
श्रीबहुलाश्व उवाच -  
कोऽयं दैत्यः पूर्वकाले कस्मात्केन बकोऽभवत् ।  
पूर्णब्रह्मणि सर्वेशे श्रीकृष्णे लीनतां गतः ॥ २९ ॥  
श्रीनारद उवाच -  
हयग्रीवसुतो दैत्य उत्कलो नाम हे नृप ।  
रणेऽमरान् विनिर्जित्य शक्रछत्रं जहार ह ॥ ३० ॥  
तथा नृणां नृपाणां च राज्यं हृत्वा महाबलः ।  
चकार वर्षाणि शतं राज्यं सर्वविभूतिमत् ॥ ३१ ॥  
एकदा विचरन् दैत्यः सिन्धुसागरसङ्गमे ।  
जाजलेर्मुनिसिद्धस्य पर्णशालासमीपतः ॥ ३२ ॥  
जले निक्षिप्य बडिशं मीनानाकर्षयन् मुहुः ।  
निषेधितोऽपि मुनिना नामन्यत स दुर्मतिः ॥ ३३ ॥  
तस्मै शापं ददौ सिद्धो जाजलिर्मुनिसत्तमः ।  
बकवत्त्वं झषानत्सि त्वं बको भव दुर्मते ॥ ३४ ॥  
तत्क्षणाद्‌बकरूपोऽभूद्‌भ्रष्टतेजा गतस्मयः ।  
पतितः पादयोस्तस्य नत्वा प्राह कृताञ्जलिः ॥ ३५ ॥  
उत्कल उवाच -  
न जाने ते तपश्चण्डं मुने मां पाहि जाजले ।  
साधुनां भवतां सङ्गं मोक्षद्वारं परं विदुः ॥ ३६ ॥  
मित्रे शत्रौ समा मानेऽपमाने हेमलोष्टयोः ।  
सुखे दुःखसमा ये वै त्वादृशाः साधवश्च ते ॥ ३७ ॥  
किं किं न जातं महतां दर्शनात्कौ मुने नृणाम् ।  
पारमेष्ठ्यं च साम्राज्यमैन्द्रयोगपदं लभेत् ॥ ३८ ॥  
जाजले मुनिशार्दूल त्रैवर्ग्यं किमभूज्जनैः ।  
साधूनां कृपया साक्षात्पूर्णं ब्रह्मापि लभ्यते ॥ ३९ ॥  
श्रीनारद उवाच -  
तदा प्रसन्नः स मुनिर्जाजलिस्तमुवाच ह ।  
वर्षषष्टिसहस्राणि तपस्तप्तं च येन वै ॥ ४० ॥  
वैवस्वतान्तरे प्राप्ते ह्यष्टाविंशतिमे युगे ।  
द्वापरान्ते भारतेऽपि माथुरे व्रजमण्डले ॥ ४१ ॥  
परिपूर्णतमः साक्षाच्छ्रीकृष्णो भगवान् स्वयम् ।  
वृन्दावने गवां वत्सान् चारयन् विचरिष्यति ॥ ४२ ॥  
तदा तन्मयतां कृष्णे यास्यसि त्वं न संशयः  
हिरण्याक्षादयो दैत्या वैरेणापि परं गताः ॥ ४३ ॥  
इत्थं बकासुरो दैत्य उत्कलो जाजलेर्वरात् ।  
श्रीकृष्णे लीनतां प्राप्तः सत्सम्गात्किं न जायते ॥ ४४ ॥  
इति श्रीगर्गसंहितायां वृन्दावनखण्डे  
बकासुरमोक्षो नाम पञ्चमोऽध्यायः ॥ ५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
