मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - एकादशोऽध्यायः  
दन्तवक्त्र-करूषविजयम् -  
  
तदा श्रीकृष्णपुत्राणामष्टादश महारथाः ॥  
सक्षतं कारयामासुर्दन्तवक्त्रं महाबलम् ॥१॥  
दन्तवक्त्रोऽतिशुशुभे स क्षतो रक्तधारया ॥  
लाक्षयेव यथा सौधं प्रहारं नानुचिन्तयन् ॥२॥  
कृतवर्मा च बाणौघैस्तं जघान रणाङ्गणे ॥  
युयुधानश्च खड्गेन शक्त्याक्रूरो महाबलम् ॥३॥  
सारणस्तं कुठारेणाहनत्तं रोहिणीसुतः ॥  
दन्तवक्त्रोऽपि गदया युयुधानं तताड ह ॥४॥  
करेण कृतवर्माणमक्रूरं स्वाङ्घ्रिणाहनत् ॥  
सारणं भुजवेगेन कारूषो रणदुर्मदः ॥५॥  
अक्रूरः कृतवर्मा च युयुधानोऽथ सारणः ॥  
निपेतुर्मूर्छिता भूमौ मरुता पादपा इव ॥६॥  
ततो गदां समादाय साम्बो जाम्बवतीसुतः ॥  
गदोपरि गदां नीत्वा गदया तं तताड ह ॥७॥  
दन्तवक्रो गदां त्यक्त्वा साम्बं जाम्बवतीसुतम् ॥  
गृहीत्वा पातयामास भुजाभ्यां रणमण्डले ॥८॥  
साम्बस्तदा समुत्थाय गृहीत्वा पादयोश्च तम् ॥  
अपोथयद्भूमिपृष्ठे तदद्‌भुतमिवाभवत् ॥९॥  
दन्तवक्रः समुत्थाय साट्टहासं तदाकरोत् ॥  
ननाद तेन ब्रह्माण्डं सप्तलोकैर्बिलैः सह ॥१०॥  
पताकाढ्येन दिव्येन सहस्रादित्यवर्चसा ॥  
सहस्रहययुक्तेन प्रद्युम्नं धन्विनां वरम् ॥  
दन्तवक्त्रोऽपि तं वीक्ष्य प्राहेदं परुषं वचः ॥११॥  
दन्तवक्त्र उवाच -  
यूयं च यादवाः सर्वे वृष्णयो ह्यन्धकादयः ॥  
अल्पसत्वा जनास्तुच्छा विद्रुता युद्धभीरवः ॥१२॥  
ययातिशापसम्भ्रष्टा भ्रष्टराज्या गतत्रपाः ॥  
एकोऽहं बहवो युयं युष्माभिश्च कृतं मृधम् ॥१३॥  
अधर्मवर्तिभिस्तुच्छैर्धर्मशास्त्रविलोपिभिः ॥  
पूर्वं पिता ते श्रीकृष्णो नन्दस्य पशुरक्षकः ॥१४॥  
गोपालोच्छिष्टभोजी च सोऽद्य वै यादवेश्वरः ॥  
हय्यङ्गवीनदध्याज्यदुग्धतक्रादिकं रसम् ॥१५॥  
चोरयामास गोपीनां रसिको रासमण्डले ॥  
जरासन्धभयात्सोऽपि समुद्रं शरणं गतः ॥१६॥  
सोऽद्यैव यदुनाथोऽभूद्यो भीरुः कालसम्मुखे ॥  
तेन दत्तं स्वल्पराज्यमुग्रसेनः समेत्य सः ॥१७॥  
करिष्यत्यल्पसारार्थे राजसूयं क्रतूत्तमम् ॥  
दुरत्यया कालगतिर्जातं चित्रमहो जगत् ॥  
अध्यास्ते सिंहशार्दूलं शृगालो ह्यतिदुर्बलः ॥१८॥  
श्रीप्रद्युम्न उवाच -  
पुरा वै कुण्डिनपुरे यदूनां बलमूर्जितम् ॥  
त्वया दृष्टं न किं त्वत्र पश्याद्यैव विनिन्दक ॥१९॥  
युष्मान्सम्बन्धिनो ज्ञात्वा नेच्छे युद्धम् करूषप ॥  
बलात्त्वं युद्धमाकार्षीर्धर्मशास्त्रं त्वया कृतम् ॥२०॥  
नन्दो द्रोणो वसुः साक्षाज्जातो गोपकुलेऽपि सः ॥  
गोपाला ये च गोलोके कृष्णरोमसमुद्‌भवाः ॥२१॥  
राधारोमोद्‌भवा गोप्यस्ताश्च सर्वा इहागताः ॥  
काश्चित्पुण्यैः कृतैः पूर्वैः प्राप्ताः कृष्णं वरैः परैः ॥२२॥  
परिपूर्णतमः साक्षाच्छ्रीकृष्णो भगवान्स्वयम् ॥  
असङ्ख्यब्रह्माण्डपतिर्गोलोकेशः परात्परः ॥२३॥  
यस्मिन्सर्वाणि तेजांसि विलीयन्ते स्वतेजसि ॥  
तं वदन्ति परे साक्षात्परिपूर्णतमः स्वयम् ॥२४॥  
उग्रसेनोऽथ राजेन्द्रो मरुतो नाम यः पुरा ॥  
श्रीकृष्णस्य वरेणासौ यादवेन्द्रो बभूव ह ॥२५॥  
निरङ्कुशो महामूर्खो विनिन्दसि महद्गुणम् ॥  
स न प्रार्थयते किञ्चिद्यथा सिंहः शिवारुतम् ॥२६।  
श्रीनारद उवाच -  
एवं वचस्तदा श्रुत्वा दन्तवक्त्रो मदोत्कटः ॥  
गदां गुर्वीं समादाय प्राद्रवत्तद्‌रथोपरि ॥२७॥  
गदया पातयामास सहस्रं घोटकान्नदन् ॥  
घोटका दुद्रुवुः सर्वे दृष्ट्वा रूपं भयङ्करम् ॥२८॥  
प्रद्युम्नोऽपि गदां नीत्वा तं तताड दृढं हृदि ॥  
तत्प्रहारेण दैत्येद्रः किञ्चिद्व्याकुलमानसः ॥२९॥  
तयोश्च गदया युद्धं घोररूपं बभूव ह ॥  
गदाभ्यां प्रहरन्तौ द्वौ मर्दयन्तौ परस्परम् ॥३०॥  
दन्तवक्त्रो भुजाभ्यां तं गृहीत्वा श्रीहरेः सुतम् ॥  
भूमौ निपातयामास सिंहः सिंहमिवौजसा ॥३१॥  
प्रद्युम्नोऽपि समुत्थाय गृहीत्वा भुजयोर्बलात् ॥  
भ्रामयित्वा भुजाभ्यां तं पातयामास भूतले ॥३२॥  
प्रद्युम्नस्य प्रहारेण सोऽपतद्रुधिरं वमन् ॥  
चूर्णितास्थिः खिन्नगात्रो मूर्छितो विह्वलाकृतिः ॥  
गिरिन्द्र इव भूपृष्ठे रेजे शक्रायुधाहतः ॥  
तत्प्रहारेण वसुधा चचाल सजलाभवत् ॥३४॥  
विचेलुर्दिग्गजास्ताराः समुद्राश्च चकम्पिरे ॥  
पातशब्देन राजेन्द्र त्रिलोकी बधिरीकृता ॥३५॥  
तदैव कारूषापतिर्महात्मा  
     श्रीवृद्धशर्मा श्रुतदेवया च ॥  
राज्ञ्या महारङ्गपुराद्यदूनां  
     समाययौ सुन्दरसन्धिकारी ॥३६॥  
दत्वा बलिं मैथिल शम्बरारये  
     सुतं गृहीत्वा कृतसन्धिरग्रतः ॥  
तथा यदूनां प्रवरैः प्रपूजितः  
     पुनर्महारङ्गपुरं समाययौ ॥३७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
दन्तवक्त्रयुद्धे करुषदेशविजयो नामैकादशोऽध्यायः ॥११॥  
  
GO TOP
