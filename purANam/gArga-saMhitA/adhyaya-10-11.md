मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकादशोऽध्यायः  
अश्वमेधस्य अश्वपूजा -  
  
श्रीगर्ग उवाच -  
अथ राजा सुधर्मायां वासुदेवेन नोदितः ॥  
संस्थितानृत्विजो वव्रे मूर्ध्नाऽऽनम्य प्रसाद्य च ॥१॥  
पराशरश्च व्यासश्च देवलश्च्यवनोऽसितः ॥  
शतानन्दो गालवश्च याज्ञवल्क्यो बृहस्पतिः ॥२॥  
अगस्त्यो वामदेवश्च मैत्रेयो लोमशः कविः ॥  
अहं क्रतुर्जैमिनिश्च वैशम्पायन एव च ॥३॥  
पैलः सुमन्तुः कण्वश्च भृगू रामोऽकृतव्रणः ॥  
मधुच्छन्दा वीतहोत्रो कवषो धौम्य आसुरिः ॥४॥  
जाबालिर्वीरसेनश्च पुलस्त्यः पुलहस्तथा ॥  
दुर्वासाश्च मरीचिश्च ह्येकतश्च द्वितस्त्रितः ॥५॥  
अङ्गिरा नारदश्चैव पर्वतः कपिलो मुनिः ॥  
जातूकर्ण्यो ह्युतथ्यश्च संवर्तश्च मृगीसुतः ॥६॥  
शाण्डिल्यः प्राड्‌विपाकाश्च कहोडः सुरतो मनुः ॥  
कचः स्थूलशिराश्चैव स्थूलाक्षः प्रतिमर्दनः ॥७॥  
बकदाल्भ्यश्च कौण्डिन्यो रैभ्यो द्रोणः कृपस्तथा ॥  
प्रकटाक्षो यवक्रीतो वसुधन्वा च मित्रभूः ॥८॥  
अपान्तरतमो दत्तो मार्कण्डेयो महानुनिः ॥  
जमदग्निः कश्यपश्च भरद्वाजश्च गौतमः ॥९॥  
अत्रिर्मुनिर्वसिष्ठश्च विश्वामित्रः पतञ्जलिः ॥  
कात्यायनिः पाणिनिश्च वाल्मीक्याद्याश्च ऋत्विजः ॥१०॥  
पूजिता यादवेन्द्रेण प्रसन्नास्तेऽभवन्नृप ॥  
ततः सर्वे ऋत्विजश्च नृपमूचूर्निमन्त्रिताः ॥११॥  
मुनय ऊचुः -  
उग्रसेन महाराज सुरासुरनमस्कृत ॥  
यज्ञं कृष्णस्य कृपया कुरु सोऽपि भविष्यति ॥१२॥  
इति तेषां वचः श्रुत्वा परितुष्टाखिलेन्द्रियः ॥  
सर्वान्वै क्रतुसम्भारानाजहारान्धकेश्वरः ॥१३॥  
ततः कृष्ट्वा यज्ञभूमिं विप्राः कनकलाङ्गलैः ॥  
पिण्डारके यथान्यायं दीक्षायां चक्रिरे नृपम् ॥१४॥  
चतुर्योजनपर्यन्तं विलिख्य बहुशो महीम् ॥  
यज्ञस्यार्थे नृपस्तत्र रचयामास मण्डपान् ॥१५॥  
योनिमेखलया युक्तं मध्यकुण्डं विधाय च ॥  
तस्मिन्वै स्थापयामस विधिना जातवेदसम् ॥१६॥  
रत्नानेकैर्विरचितां पताकाभिर्युतां सभाम् ॥  
मम वाक्याद्वज्रनाभे रचयामास चाहुकः ॥१७॥  
अथ दृष्ट्वा सभां कृष्णो निजगौ स्वसुतं प्रति ॥  
श्रीकृष्ण उवाच -  
प्रद्युम्न शृणु मद्वाक्यं तन्निशम्य कुरु त्वरम् ॥१८॥  
गत्वा शस्त्रधरैः शूरैर्यत्नेन हयमानय ॥  
श्रीगर्ग उवाच -  
इति श्रुत्वा हरेर्वाक्यं प्रद्युम्नो धन्विनां वरः ॥१९॥  
तथेत्युक्त्वा हयं नेतुं वाजिशालां जगाम ह ॥  
ततः कृष्णेन रक्षार्थं स्वपुत्राश्च हयस्य वै ॥२०॥  
प्रेषिता वाजिशालायां भानुसाम्बादयो नृप ॥  
स गत्वा वाजिशालायां रुक्मिणीनन्दनो बली ॥२१॥  
स्वर्णशृख‘ग्लया बद्धाञ्छ्यामकर्णान्सहस्रशः ॥  
विलोक्यैकं स्वहस्तेन यज्ञयोग्यं तुरङ्गमम् ॥२२॥  
प्रहसन्मोचयामास बन्धनान्नृप लीलया ॥  
सहयो निर्ययौ मुक्तो शालायाश्च शनैः शनै ॥२३॥  
रक्ताननो पीतपुच्छ: श्यामकर्णो मनोहरः ॥  
स्रग्भिर्मुक्ताफलानाञ्च शोभितो दिव्यदर्शनः ॥२४॥  
श्वेतातपत्रेण युतो चामरैः समलङ्कृतः ॥  
अग्रतो मध्यतश्चैव पृष्ठतश्च हरेः सुताः ॥२५॥  
सेवन्ते हरिराजं वै सुराः सर्वे हरिं यथा ॥  
तथान्यै रक्षमाणस्तु मण्डलेशैस्तुरङ्गमः ॥२६॥  
प्राप्तोऽथ मण्डपं कुर्वन्खुरक्षततलां महीम् ॥  
नृपो वीक्ष्यागतं तत्र श्यामकर्णं मुदान्वितः ॥२७॥  
प्रेषयामास मां राजन्क्रियाकर्तव्यतां प्रति ॥  
सोऽहं नृपं च संस्थाप्य रुचिमत्या समन्वितम् ॥२८॥  
पिण्डारके प्रयोगं वै कारयामास धर्मतः ॥  
नृपश्चैत्रे पूर्णिमायां दीक्षितोऽजिनसंवृतः ॥२९॥  
असिपत्रव्रतं राजन्स चकार मदाज्ञया ॥  
अहं तु यादवेन्द्रस्य कुलपूर्वगुरुर्मुनिः ॥३०॥  
सर्वेषां चैव विप्राणामाचार्यो ह्यभवं नृप ॥  
अथ विप्र ब्रह्मघोषैः श्रीकृष्णस्याज्ञया स्थिताः ॥३१॥  
सर्वे प्रपूजयामासुर्हेरम्बादीन्सुरान्पृथक् ॥  
ततः सर्वे मुनिगणाः संस्थाप्य तुरगं नृप ॥  
काश्मीरचन्दनेनापि पुष्पस्रग्भिश्च तन्दुलैः ॥३२॥  
नीराजनादिभिर्धूपैः सुधाकुण्डलकादिभिः ॥  
पूजयित्वा हयं भूपं दानार्थे तु ह्यनोदयन् ॥३३॥  
ततः श्रुत्वाऽऽहुकः शीघ्रं पूर्वं मह्यं ददौ धनम् ॥  
एकलक्षं तुरङ्गाणा सहस्रं हस्तिना तथा ॥३४॥  
द्विसहस्रं रथानां च धेनूनां लक्षमेव च ॥  
शतभारं सुवर्णानामीदृशीं दक्षिणां नृपः ॥३५॥  
निमन्त्रितेभ्यो विप्रेभ्य उग्रसेनो नृपस्ततः ॥  
यथोक्तां दक्षिणां राजन्प्रददौ तां च त्वं शृणु ॥३६॥  
घोटकानां सहस्रं च द्विपानां शतमेवच ॥  
रथानां द्विशतं चैव सहस्रं च गवां तथा ॥३७॥  
विंशद्‌भारं च हेमानामीदृशीं दक्षिणां पुनः ॥  
अथागतेभ्यो विप्रेभ्यो नत्वा राजा विधानतः ॥३८॥  
गजमेकं रथं गां च स्वर्णभारं च घोटकम् ॥  
एकैकस्मै च विप्राय दक्षिणां प्रददौ नृपः ॥३९॥  
एवं कृत्वा तु दानं वै ललाटे तुरगस्य च ॥  
कमनीयं कुङ्कुमाद्यैः स्वर्णपत्रं बबन्ध ह ॥४०॥  
तत्राहमुग्रसेनस्य प्रतापं वीर्यमूर्जितम् ॥  
ततोऽलिखं सभायां वै यादवानां च पश्यताम् ॥४१॥  
चन्द्रवंशे यदुकुले उग्रसेनो विराजते ॥  
इन्द्रादयः सुरगणा यस्यादेशानुवर्तिनः ॥४२॥  
सहायो यस्य भगवाञ्श्रीकृष्णो भक्तपालकः ॥  
अस्ति वै द्वारकापुर्यां तद्‌भक्त्या निवसन्हरिः ॥४३॥  
तद्वाक्याद्धयमेधं स उग्रसेनो नृपेश्वरः ॥  
चक्रवर्ती हठाद्यज्ञं स्वयशोऽर्थे करोति हि ॥४४॥  
मोचितस्तेन तुरगो हयानां प्रवरः शुभः ॥  
तद्‌रक्षकः कृष्णपौत्रोऽनिरुद्धो वृकदैत्यहा ॥४५॥  
गजाश्वरथवीराणां सेनासङ्घसमन्वितः ॥  
राजानो ये करिष्यन्ति राज्यं कौ शूरमानिनः ॥४६॥  
ते गृह्णन्तु यज्ञहयं स्वबलात्पत्रशोभितम् ॥  
तं मोचयति धर्मात्मा गृहीतं च हयं नृपैः ॥४७॥  
स्वबाहुबलवीर्येणानिरुद्धो लीलया हठात् ॥  
तस्यान्यथा च पदयोः पतित्व यान्तु धन्विनः ॥४८॥  
इति पत्रे च लिखिते दघ्मुः शङ्खान्यदूत्तमाः ॥  
कांस्यतालमृदङ्गाद्या नेदुर्भेर्यश्च गोमुखाः ॥४९॥  
मङ्गलानि चरित्राणि श्रीकृष्णबलदेवयोः ॥  
गन्धर्वास्तत्र गायन्ति ननृतुरप्सरसो मुदा ॥५०॥  
अथानिरुद्धं तुरगस्य पालने  
     भूत्वा प्रसन्नः किल कार्ष्णिनन्दनम् ॥  
समादिदेशाच्युतमेव संस्थितं  
     यदूत्तमानामधिपस्य पश्यतः ॥५१॥  
इति श्रीगर्गसंहितायां हयमेधचरित्रे  
सुमेरौ हयपूजनं नामैकादशोऽध्यायः ॥११॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
