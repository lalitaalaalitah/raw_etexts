मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - अष्टमोऽध्यायः  
महापूजाविधिवर्णनम् -  
  
श्रीव्यास उवाच -  
अथ स्नात्वा च कृत्वा च नित्यनैमित्तिकीं क्रियाम् ॥  
पञ्चवर्णसमायुक्तं शुद्धे स्थण्डिलमण्डले ॥१॥  
द्वात्रिंशद्दलसंयुक्तं कार्णिकाकेसरोज्ज्वलम् ॥  
विधाय कमलं स्थाप्य विधिवद्वेदसूक्तिभिः ॥२॥  
कर्णिकायां न्यसेद्‌राजन्हरेः सिंहासनं शुभम् ॥  
तत्र राधां रमां स्थाप्य भूदेवीं विरजां तथा ॥३॥  
तन्मध्ये स्थापयेत्साक्षाच्छ्रीकृष्णं पुरुषोत्तमम् ॥  
तथाष्टदलमध्ये तु राधिकाष्टसखीः शुभाः ॥४॥  
ततोऽष्टदलमध्ये तु श्रीकृष्णस्य तथा सखीन् ॥  
तथा षोडशपर्णेषु सखीनां च द्वयं द्वयम् ॥५॥  
कमलस्य च पार्श्वेषु शंखं चक्रं गदां तथा ॥  
पद्मं च नंदकं शार्ङ्गं बाणांश्च मुसलं हलम् ॥६॥  
कौस्तुभं वनमालां च श्रीवत्सं नीलमंबरम् ॥  
पीतांबरं तथा वंशीं वेत्रं च स्थापयेद्बुधः ॥७॥  
ततः पार्श्वेषु तालांकं गरुडांकं रथं तथा ॥  
सुमतिं दारुकं सूतं गरुडं कुमुदं तथा ॥८॥  
चंडं चैव प्रचंडं च बलं चैव महाबलम् ॥  
कुमुदाक्षं बलं चैव स्थापयेद्यत्नतः सुधीः ॥९॥  
तथा दिक्षु च दिक्पालान्संस्थाप्य च पृथक् पृथक् ॥  
विष्वक्सेनं शिवं मां च विधिं दुर्गां विनायकम् ॥१०॥  
नवग्रहांश्च वरुणं तथा षोडश मातृकाः ॥  
तत्पद्माग्रे वीतिहोत्रं स्थंडिले स्थापयेद्बुधः ॥११॥  
आवाहनमासनं च पाद्यमर्घ्यं विशेषतः ॥  
स्नानं च मधुपर्कं च धूपं दीपं तथैव च ॥१२॥  
यज्ञोपवीतं वस्त्रं च भूषणं गंधमेव च ॥  
पुष्पं तथाक्षतांश्चैव नैवेद्यं च मनोहरम् ॥१३॥  
आचमनं प्रदातव्यं तांबूलं दक्षिणां तथा ॥  
प्रदक्षिणां प्रार्थनां च तथा नीराजनं स्मृतम् ॥१४॥  
नमस्कारं ततः कुर्यात्कर्मणा च पृथक् पृथक् ॥  
आवाहने तु पुष्पाणि आसने तु कुशद्वयम् ॥  
पाद्ये श्यामां च दूर्वां च विष्णुक्रांतां तथैव च ॥  
सौगंधिकानि पुष्पाणि अर्घ्ये योग्यानि यादव ॥१६॥  
चंदनोशीरकर्पूरकुंकुमागुरुमिश्रितम् ॥  
एतादृशं जलं योग्यं स्नाने राजन्महामते ॥१७॥  
मधुपर्के ह्यामलकमरविंदं तथा मतम् ॥  
धूपे गंधाष्टकं देयं दीपे कर्पूरमेव च ॥१८॥  
यज्ञोपवीतं पीतं च वस्त्रे पीतांबरं मतम् ॥  
भूषणे चैव सौवर्णं गंधे कुंकुमचन्दने ॥१९॥  
तुलसीमंजरी पुष्पेऽक्षतेषु स्युस्तु तंडुलाः ॥  
नैवेद्ये तु रसाः षट् च भोगा नानाविधा मताः ॥२०॥  
जले गंगाजलं योग्यं यमुनाजलमेव च ॥  
जातीफलं च कंकोलमंते चाचमने नृप ॥२१॥  
तांबूले चोषणं त्वेला दक्षिणायां तु हाटकम् ॥  
प्रदक्षिणायां भ्रमणं घृतं नीराजने गवाम् ॥२२॥  
प्रार्थनायां हरेर्भक्तिः प्रेमलक्षणसंयुता ॥  
नमस्कारे महाराज साष्टांगनतविग्रहः ॥२३॥  
द्वादशाक्षरमंत्रेण शिखां बद्ध्वा शुचिः पुमान् ॥  
उपचरान्पुरस्कृत्य श्रीमुखे संमुखो भवेत् ॥२४॥  
इति श्रीगर्गसंहितायां विज्ञानखंडे श्रीव्यासोग्रसेनसंवादे  
महापूजाविधिवर्णनं नामाष्टमोऽध्यायः ॥८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
