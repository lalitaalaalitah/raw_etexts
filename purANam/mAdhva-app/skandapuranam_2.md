अध्याय १  
मज्जनमातङ्गगण्डच्युतमदमदिरामोदमत्तालिजालम्  ।  
स्नानैः सिद्धाङ्गनानां कुचयुगविगलत्कुङ्कुमासङ्गपिङ्गम्  ॥ १.१ ॥  
सायं प्रातर्मुनीनां कुशकुसुमचयाच्छन्नतीरस्थनीरम्  ।  
पायाद्वो नर्मदाम्भः करिकरभकराक्रान्तरहस्तरङ्गम्  ॥ १.२ ॥  

मार्कण्डेय उवाच -   
हिमवच्छिखरे रम्ये सिद्धगन्धर्वसेविते  ।  
यक्षविद्याधराकीर्णे नानागणसमन्विते  ॥ १.३ ॥  
ब्रह्मविष्णुसुराः सर्वे स्कन्दनन्दिगणेश्वराः  ।  
चन्द्रादित्यौ ग्रहैः सार्धं नक्षत्रध्रुवमण्डलम्  ॥ १.४ ॥  
वायुश्च वरुणश्चैव कुबेरोऽथ यमस्तथा  ।  
इन्द्राद्या देवतास्सर्वे गन्धर्वगण एव च  ॥ १.५ ॥  
ब्राह्म्याद्या मातरश्च ऋषयश्च तपोधनाः  ।  
मूर्तिमन्तश्च तीर्थानि चण्डभृङ्गिमहाबलाः  ॥ १.६ ॥  
दानवासुरदैत्याश्च पिशाचा भूतराक्षसाः  ।  
सूर्यकोटिसमप्रख्यं मणिमाणिक्यशोभितम्  ॥ १.७ ॥  
रत्नवैदूर्यसोपानवापीकूपसहस्रकम्  ।  
पद्मनीलोत्पलोपेतं नानावृक्षसमन्वितम्  ॥ १.८ ॥  
काम्यकामफलैर्वृक्षैः पुष्पितैः फलितैर्युतम्  ।  
हंसकारण्डवाकीर्णं चक्रवाकोपकूजितम्  ॥ १.९ ॥  
कोककोकिलसङ्घुष्टं नानापक्षिसमाकुलम्  ।  
स्थानं सर्वे हरस्यापुः सिद्धैश्च परिसेवितम्  ॥ १.१० ॥  
तत्रासीनं महादेवं शङ्करं लोकशङ्करम्  ।  
स्तुवन्तः केऽपि देवेशं केचिन्नृत्यन्ति चाग्रतः  ॥ १.११ ॥  
दिव्यसिंहासनासीनमुमया सहितं हरम्  ।  
तेषां मध्ये समुत्थाय स्कन्दो वचनमब्रवीत् ॥ १.१२ ॥  
कृताञ्जलिपुटो भूत्वा साष्टाङ्गं प्रणिपत्य च  ।  
सृष्टिसंहारकर्त्तारं सुरासुरनमस्कृतम्  ॥ १.१३ ॥  
ब्रह्मविष्ण्विन्द्रवरदं भक्तानां भक्तवत्सलम्  ।  
त्र्यम्बकसितकण्ठाय ज्ञाताज्ञातस्वरूपिणे  ॥ १.१४ ॥  
ईश्वरायाविनाशाय गजचर्मावगुण्ठिने  ।  
कपालमालाभरणद्वीपिचर्मधराय च  ॥ १.१५ ॥  
भस्मोद्धूलितदेहाय नमस्तेऽस्तु पिनाकिने  ।  
अनन्तानन्तरूपाय कालाय परमेष्ठिने  ॥ १.१६ ॥  
सद्यो वामस्तथा घोरस्तत्पुरुषाय ते नमः  ।  
ईशानाय परेशाय सदाशिव नमोऽस्तु ते  ॥ १.१७ ॥  
ऋग्यजुः सामरूपाय अथर्वाय नमोऽस्तु ते  ।  
नमः कालाग्निरूपाय सर्वलोकनिवासिने  ॥ १.१८ ॥  
नमः कान्तार्द्धदेहाय वर्षिष्ठाय च ते नमः  ।  
ओं नमः शिवाय रूपाय भीमाय भवरूपिणे  ॥ १.१९ ॥  
शिवाय भवरूपाय भीमरूपकपर्दिने  ।  
त्वया व्याप्तं जगत्सर्वं त्रैलोक्यं सचराचरम्  ॥ १.२० ॥  
जिह्वाचापल्यभावेन खेदितोऽसि मया प्रभो  ।  
क्षमस्व मम ईशान अज्ञानाञ्ज्ञानतोऽपि वा  ॥ १.२१ ॥  

ईश्वर उवाच -   
वरं वृणीष्व भद्रं ते स्तवेनानेन सुव्रत  ।  
ददामि ते न सन्देहो वरं मनसि काङ्क्षितम्  ॥ १.२२ ॥  

स्कन्द उवाच -   
यदि तुष्टोऽसि मे देव वरं दातुममेच्छसि  ।  
उत्तरे तु दिशाभागे हर्म्या हेममयाः शुभाः  ॥ १.२३ ॥  
सप्तभौमास्तु विस्तीर्णहेमप्राकारतोरणाः  ।  
नानामणिसमुक्ताद्या वज्रवैदूर्यमण्डिताः  ॥ १.२४ ॥  
तत्रैव मधुरा वाणी वेणुवीणाः सहस्रशः  ।  
प्रेक्षणीयैर्नृत्यगीतैर्दिव्यकान्तिमनोहरैः  ॥ १.२५ ॥  
कस्यैतानि गृहाणीति मेरोरुत्तरतः शिव  ।  
त्वत्प्रसादात्तु पृच्छामि परं कौतूहलं हि मे  ॥ १.२६ ॥  

ईश्वर उवाच -   
शृणु स्कन्द सुरश्रेष्ठ कथ्यमानं निबोध मे  ।  
भृगुस्थाने पुरे ये वै राहुसूर्व्यसमागमे  ॥ १.२७ ॥  
कुरुक्षेत्रे प्रभासे च मोक्षे रुद्रपदे तथा  ।  
केदारक्षेत्रके स्थाने रुद्रे कनखले तथा  ॥ १.२८ ॥  
भैरवे ललिताक्षेत्रे शिव ध्यात्वा च पुत्रक  ।  
ये पृताः शिवनद्यां तु शिवध्यानपरायणा  ॥ १.२९ ॥  
तेषां गृहाणि रम्याणि स्वयं कर्मफलार्जितैः  ।  
सप्तभौमैर्गृहैर्दिव्यैर्वस्त्रभोगाश्च पुष्कलाः  ॥ १.३० ॥  
दत्तानि च मयैतेषां हर्म्यभोगसुखानि च  ।  

स्कन्द उवाच -   
सहस्रशतभौमाश्च वैदूर्यमाणमण्डिताः  ॥ १.३१ ॥  
कूटैः कपाटकैर्नद्धसिद्धद्वाराण्यनेकशः  ।  
नित्योत्सवैर्नृत्यगीतैः काम्यैर्दिव्यैर्मनोहरैः  ॥ १.३२ ॥  
असङ्ख्याता गृहा रम्याः सूर्यकोटिसमप्रभाः  ।  
कस्यैतानीह हर्म्याणि पूर्वभागे महेश्वर  ॥ १.३३ ॥  
दक्षिणे पश्चिमे चैव नानाभोगाः सहस्रशः  ।  
सुरेन्द्रभवने भोगाः कलां नार्हन्ति षोडशीम्  ॥ १.३४ ॥  
केन कर्म्मविपाकेन शूभेनाप्यशुभेन वा  ।  
कूष्माण्डवासिनश्चक्रे घोरे मज्जन्ति तामसे  ॥ १.३५ ॥  
पूयशोणितकूपेषु कृमिकीटपतङ्गिनः  ।  
तिर्यग्योनिगताः पापैः पीड्यमानास्तु मानुषाः  ॥ १.३६ ॥  
दारिद्र्यदुःखिता दीनाः पच्यमाना बुभुक्षिताः  ।  
केन कर्म्मविपाकेन शूभाशुभगति प्रभो  ॥ १.३७ ॥  
एतत्सर्वं यथान्यायं कथयस्व प्रसादतः  ।  

ईश्वर उवाच -   
ये मृता नर्मदातीरे सङ्गमे तिग्मदार्शिते  ॥ १.३८ ॥  
तेषां गृहाणि रम्याणि पूर्वभागे च षण्मुख  ।  
ओङ्कारदक्षिणे भागे पूर्वतोऽमरकण्टके  ॥ १.३९ ॥  
नर्मदाकोटितीर्थे च ये मृताः स्कन्दमानुषाः  ।  
हर्म्ये मनोरमे रम्ये ते वसन्ति नरोत्तमाः  ॥ १.४० ॥  
भृगावग्नौ जले वापि रेवाकपिलसङ्गमे  ।  
दानं दत्तं तपस्तप्तं ते वसन्ति गृहैरिमैः  ॥ १.४१ ॥  
गोदावर्य्यां पयस्विन्यां तपत्यां चैव सङ्गमे  ।  
त्र्यम्बके धौतपापे च हिमाद्रौ विन्ध्यपर्वते  ॥ १.४२ ॥  
महेश्वरमये सह्ये गोकर्णे च महाबले  ।  
हरिश्चन्द्रपुरे चन्द्रे श्रीशैले त्रिपुरान्तके  ॥ १.४३ ॥  
कृष्णायां ससमुद्रायामेकादश्यां महानदे  ।  
कार्तिके योनिकुण्डे च ये म्रियन्ते च पुत्रक  ॥ १.४४ ॥  
याम्ये हर्म्ये हेममये तेषां श्रेष्ठास्स्वयम्भुवः  ।  
नाना भोगांश्च भुञ्जन्ति यथा शक्रस्त्रिविष्टपे  ॥ १.४५ ॥  
सरस्वत्यां त्यजेत्प्राणान् प्रभासे शशिभूषणे  ।  
पारियात्रे महाकाले प्रयागे च महापथे  ॥ १.४६ ॥  
तेषां गृहाणि रम्याणि नानाभोगाश्च पुष्कलाः  ।  
मणिमाणिक्यदीप्ताभाः सौम्ये कोटित्रयोदश  ॥ १.४७ ॥  
एवं तथैकाविंशत्या भूर्वे चैवोपवेशिताः  ।  
दक्षिणे नवकोट्यस्तु भृता हर्म्या हिरण्मयाः  ॥ १.४८ ॥  
गृहा मौक्तिकसङ्काशाः कोट्यः षोडश वारुणे  ।  
तीर्थयात्राविशेषेण दानधर्मविशेषतः  ॥ १.४९ ॥  
भुञ्जन्ति विविधान् भोगान्मया तुष्टेन पुत्रक  ।  
मेरोरुत्तरतो भागे दक्षिणे वारुणे तथा  ॥ १.५० ॥  
क्रीडन्ति च मनोहारिमन्दिरे देवनिर्मिते  ।  
देवानां वार्द्धकिस्तत्र कर्ता विश्वस्य कर्मणः  ॥ १.५१ ॥  
सर्वरत्नमयं हर्म्यं भुवनोपरि पश्यसि  ।  
पूर्वभागे महासेन नार्मदः फलमश्नुते  ॥ १.५२ ॥  
एतत्ते कथितं स्कन्द परिपृष्टं त्वया च यत् ।  
देवानां च हितार्थाय तुभ्यं सर्वं मयानघ  ॥ १.५३ ॥  

इति श्रीस्कन्दपुराणे रेवाखण्डे प्रथमोऽध्यायः ॥  


अध्याय २  

स्कन्द उवाच -   
श्रोतुकामा इमे सर्वे ब्रह्मविष्णुसुरोत्तमाः  ।  
प्रभावमीदृशं यस्य तीर्थस्याऽस्य महत्फलम्  ॥ २.१ ॥  
नर्मदायास्तथोत्पत्तिं सङ्गमं लिङ्गपूजनम्  ।  
पर्वकाले च देवानां पर्वतेऽमरकण्टके  ॥ २.२ ॥  
आख्यानसहितं देव कथयस्व यथार्थतः  ।  
तीर्थयात्राफलं सम्यग्वंशो मन्वन्तराणि च  ॥ २.३ ॥  
भक्त्या युक्तं च यत्किञ्चित्कथयस्व प्रसादतः  ।  

सूत उवाच -   
श्रुत्वाऽख्यानमिदं पुण्य पुराणं स्कन्दकीर्तितम्  ॥ २.४ ॥  
भविष्यभूततत्त्वज्ञः सप्तकल्पानुवर्तकः  ।  
आजगामाऽथमार्कण्डऋषिभिः सहितस्तदा  ॥ २.५ ॥  
सर्वकामसमृद्धात्मा श्रेयान् त्वेनैव पूजितः  ।  
सपादलक्षमधिकमृषीणां चोग्रतेजसाम्  ॥ २.६ ॥  
ब्रह्मर्षयो देवर्षयस्तथा राजर्षयः परे  ।  
एतैः परिवृतः श्रीमान्मध्येऽरण्याश्रमं प्रति  ॥ २.७ ॥  
तीर्थयात्राफलं प्राप्य नर्मदातटमाश्रितः  ।  
श्रुत्वा महान्तं मार्कण्डप्रभावं लोमहर्षणः  ॥ २.८ ॥  
आजगाम ततो द्रष्टुमृषिं कल्मषनाशनम्  ।  
नर्मदाप्रवाहे पुण्ये सिद्धगन्धर्वसेविते  ॥ २.९ ॥  
यक्षविद्याधराकीर्णे किन्नरैरुपशोभिते  ।  
नानादेवगणाकीर्णे नानागणनिषेविते  ॥ २.१० ॥  
रेवावतरणं श्रुत्वा प्रभावं पुण्यसङ्गतम्  ।  
ननृतुर्देवतास्तत्र सिद्धविद्याधरा नराः  ॥ २.११ ॥  
कह्लारैः शतपत्रैश्च पुन्नागैर्नागचम्पकैः  ।  
आम्रजम्बूकपित्थैश्च दाडिमैः पनसैस्तथा  ॥ २.१२ ॥  
निम्बजम्बीरनारङ्गैः कदलीषण्डमण्डितैः  ।  
कुमुदैर्नागवल्ल्याद्यैः शालेयैश्च तमालकैः  ॥ २.१३ ॥  
बीजपूरकखर्जूरैर्द्राक्षामधुरपाटलैः  ।  
बिल्वचन्दनपील्वाद्यैः कदम्बकुटजैस्तथा  ॥ २.१४ ॥  
सर्वकामफलैर्वृक्षैः फलितं पुष्पितं भृशम्  ।  
हंसकारण्डवाकीर्णं चक्रवाकोपशोभितम्  ॥ २.१५ ॥  
कोकिलाबर्हिणशुकैर्नानापक्षिविनादितम्  ।  
जातिस्मरा पक्षिणश्च व्याजह्रुर्मानुषीङ्गिरम्  ॥ २.१६ ॥  
गन्धर्वकिन्नरयुतैर्यक्षविद्याधरोरगैः  ।  
क्रीडते मिथुनं दिव्यं शनैर्गिरिवरोत्तमे  ॥ २.१७ ॥  
दिव्यगन्धर्वनृत्यैश्च वेणुवीणासहस्रशः  ।  
दिव्योद्भवैः प्रेक्षणीयैः शोभितैर्गिरिगह्वरे  ॥ २.१८ ॥  
गीतध्वनिनिनादेन दिवं भूमिं व्यनादयन्  ।  
ब्रह्मर्षयो देवर्षयस्तथा राजर्षयः परे  ॥ २.१९ ॥  
वेदध्वनितयज्ञानामग्निहोत्रप्रकाशतः  ।  
ऋग्यजुःसामाथर्वाणि चातुर्वर्ण्या द्विजोत्तमाः  ॥ २.२० ॥  
पुलस्त्यश्च वसिष्ठश्च पुलहश्च क्रतुस्तथा  ।  
भृगुरत्रिर्मरीचिश्च भारद्वाजोऽथ काश्यपः  ॥ २.२१ ॥  
मनुर्यमोऽङ्गिराश्चैव शातातपपराशरौ  ।  
आपस्तम्बोऽथ शम्बश्च काव्यः कात्यायनो मुनिः  ॥ २.२२ ॥  
गौतमः शङ्खलिखितौ दक्षः कात्यायनिस्तथा  ।  
जामदग्न्यो याज्ञवल्क्य ऋष्यशृङ्गो विभाण्डकः  ॥ २.२३ ॥  
गर्गशौनकदाल्भ्या व्यास उद्दालकः शुकः  ।  
नारदः पर्वतश्चैव दुर्वासाश्चोग्रतापसः  ॥ २.२४ ॥  
शाकल्यो गालवश्चैव जाबालिर्मुद्गलस्तथा  ।  
विश्वामित्रः कौशिकश्च ऋषयो देवसम्मताः  ॥ २.२५ ॥  
तथा धर्मशतानन्दवैशम्पायनवैष्णवाः  ।  
शाकलायनवार्द्धक्यौ जुहुतिश्चावसुस्तथा  ॥ २.२६ ॥  
बालखिल्या महात्मानो भूमिमण्डलवासिनः  ।  
ब्रह्मदण्डं समारुहा देवलोकं व्रजन्ति ये  ॥ २.२७ ॥  
एते चान्येऽव्रजंस्तत्र ऋषयो धार्मिकाः परे  ।  
ज्वलन्तस्तेजसा सर्वे निर्धूमा इव पावकाः  ॥ २.२८ ॥  
मासोपवासिन केचित्केचित्पक्षोपवासिनः  ।  
त्रिरात्रकाः सान्तपना निराहारास्तथा परे  ॥ २.२९ ॥  
केचित्पुष्पफलाहाराः शान्ता वाताशनिस्तथा  ।  
केचिद्गोमयभक्ष्याश्च जलाहारास्तथापरे  ॥ २.३० ॥  
साग्निहोत्राश्च विद्वांसो मोक्षवेदार्थचिन्तकाः  ।  
इतिहासपुराणादि श्रुतिस्मृतिविशारदाः  ॥ २.३१ ॥  
एते चान्ये च बहवो मार्कण्डेयं प्रियया तपस्विनः  ।  
एतैश्च सन्तिष्ठनृक्षैरिव निशाकरः  ॥ २.३२ ॥  
तीर्थयात्राफलं श्रुत्वा धर्मपुत्रो युधिष्ठिरः  ।  
अभिज्ञैर्ब्राह्मणैः सार्धं द्रौपद्या प्रियया सह  ॥ २.३३ ॥  
विद्वद्भिर्वेदविद्भिश्च ब्रह्मिष्ठैर्ब्रह्मचिन्तकैः  ।  
नर्मदातीरमायाते मार्कण्डेयाश्रमं प्रति  ॥ २.३४ ॥  
प्रदक्षिणत्रिः प्रणम्य साष्टाङ्गं च पुनः पुनः  ।  
उपविष्टस्तदा तत्र भ्रातृभिस्सह धर्मजः  ॥ २.३५ ॥  
उपविष्टं नृपं दृष्ट्वा मार्कण्डेयो महामुनिः  ।  
उवाच वचनं देवं धर्मपुत्रं युधिष्ठिरम्  ॥ २.३६ ॥  
कुशलं नृपशार्दूल भ्रातृभिर्ब्राह्मणैः सह  ।  
प्रहस्य सोऽब्रवीद्वाक्यं मार्कण्डं मुनिसत्तमम्  ॥ २.३७ ॥  
अद्य मे सफलं जन्म जीवितं च सुजीवितम्  ।  
कृतकृत्योऽभवं त्वद्य त्वत्पादाम्बुजदर्शनात् ॥ २.३८ ॥  
अद्य मेऽन्तर्मलं नष्टं पापोच्छेदननिर्म्मलम्  ।  
दृष्ट्वा तपोवनं सर्वं ज्वलन्तं सूर्यवर्चसम्  ॥ २.३९ ॥  
निर्मुक्तः किल्बिषादस्मात्सप्तजन्मान्तराद्विभो  ।  
रन्त्वा चोत्तरदिग्भागे देवभूमिं मनोहराम्  ॥ २.४० ॥  
गङ्गां त्रिपथगां देवीं यमुनां च सरस्वतीम्  ।  
गङ्गाद्वारं हिमस्थानं कुब्जाग्रं ब्रह्मयोनिकम्  ॥ २.४१ ॥  
उग्रं कनखलञ्चैव केदारं भैरवं तथा  ।  
नैमिषं च गयातीर्थं कुरुक्षेत्रं च पुष्करम्  ॥ २.४२ ॥  
वाराणसीं प्रयागं च गङ्गासागरसङ्गमम्  ।  
कालञ्जरं चाप्यतीर्थं प्रभासं शशिभूषणम्  ॥ २.४३ ॥  
पुण्यान्येतानि चान्यानि त्यक्त्वा क्षेत्राणि सुव्रत  ।  
सेव्यते केन कार्व्येण नर्मदैव महानदी  ॥ २.४४ ॥  
भविष्यभूततत्त्वज्ञ त्रिकालज्ञ त्रिवेदिक  ।  
श्रोतुकामा इमे सर्वे कथयस्व प्रसादतः  ॥ २.४५ ॥  

मार्कण्डेय उवाच -   
शृणु राजन्महाबाहो ब्राह्मणैर्भ्रातृभिः सह  ।  
तत्तेऽहं कथयिष्यामि पुराणं स्कन्दकीर्तितम्  ॥ २.४६ ॥  
स्वायम्भुवेऽथ मुनय आदिकल्पे कृते युगे  ।  
देवानां सङ्गमे तत्र कैलासे च शिवालये  ॥ २.४७ ॥  
कार्तिक्यां देवदेवेशं हरं द्रष्टुं समाययुः  ।  
प्राक्पृष्टं कार्त्तिकेयेन धर्माधर्मनिदर्शनम्  ॥ २.४८ ॥  
शिवेन कथितं पूर्वं पार्वत्याः षण्मुखस्य च  ।  
विष्णुब्रह्मादिदेवानां शृण्वतां यक्षरक्षसाम्  ॥ २.४९ ॥  
अष्टलक्षाणि सार्द्धानि शिवलोके च गीयते  ।  
तदर्द्धं वैष्णवे लोके चार्द्धार्द्धं ब्रह्मणः पुरे  ॥ २.५० ॥  
चतुरशीतिसहस्राणि मर्त्यलोके च गीयते  ।  
आराधितः शिवः पूर्वं ब्रह्माद्यैश्च सुरासुरैः  ॥ २.५१ ॥  
ततस्तुष्टः सुरेशानो वरं दातुं यथेप्सितम्  ।  

देवा ऊचुः॒  
यदि तुष्टोऽसि देवेश देवानां वरदो भव  ॥ २.५२ ॥  
सप्तद्वीपा वसुमती वसुधा कर्म्मभागिनी  ।  
नवमद्वीपपर्य्यन्तं जम्बूद्वीपं प्रचक्षते  ॥ २.५३ ॥  
वापी कूपसहस्राणि नवार्णः सरितो नहि  ।  
न सृताश्चापगाः शर्वपितृघोरावतारिणीः  ॥ २.५४ ॥  
तिलोदकप्रदानेन पितॄन् पातुं हि साम्प्रतम्  ।  
तारिणी सर्वलोकानामवतारय नर्मदाम्  ॥ २.५५ ॥  

ईश्वर उवाच -   
दुष्प्राप्यं त्रिदशैः सर्वैरयाच्यं याच्यते सुराः  ।  
वेगं शक्नोति कः सोढुं तत्तोयभ्रमणस्य च  ॥ २.५६ ॥  
तोयं भूतं जगत्सर्वं निपतिष्यज्जवेन तु  ।  
याचध्वमन्यां सरितं सुखसाध्यान्तरङ्गिणीम्  ॥ २.५७ ॥  

देवा ऊचुः॒  
काऽन्या तारयितुं शक्ता पुण्या सोढुं सरिद्वरा  ।  
मुक्त्वा त्रिनयनेशानीं नर्मदां शोकतारिणीम्  ॥ २.५८ ॥  
देवानां वचनं श्रुत्वा समाहूता सरिद्वरा  ।  
आगता च ततो देवी सर्वाभरणभूषिता  ॥ २.५९ ॥  
प्रत्यक्षा मकरारूढा देवदेवस्य चाज्ञया  ।  
देव मे देहि वक्तव्यं कर्तव्या तु कृपा मयि  ॥ २.६० ॥  
निशम्य तद्वचसौम्यं नर्मदायास्त्रिलोचनः  ।  
उवाच वचनं श्लक्ष्णं मर्त्यलोकेऽद्य गम्यताम्  ॥ २.६१ ॥  
लोकानां च हितार्थाय मर्त्यानां च विशेषतः  ।  

नर्मदोवाच -   
तवाज्ञां च करिष्येऽहं निराधारा कथं विभो  ॥ २.६२ ॥  
को मां धर्तुं च शक्नोति मही यास्यति विप्लवम्  ।  
आदिदेश ततः सर्वान् पर्वतान् परमेश्वरः  ॥ २.६३ ॥  
आदिश्यैतांश्च तान् सर्वांस्ततो देवः स्वयं शिवः  ।  

पर्वता ऊचुः॒  
न शक्नुमो वयं सर्वे धर्तुं वेगं च नार्मदम्  ॥ २.६४ ॥  
भेदमाप्नोति वै पृथ्वी शतधा यान्ति भूभृतः  ।  
ऋक्षवानब्रवीद्देवं देह्याज्ञा त्रिदशेश्वर  ॥ २.६५ ॥  
धारयामि च सत्येन त्वत्प्रसादादुमापते  ।  
ततोऽवतारिता देवी जम्बूद्वीपे नराधिप  ॥ २.६६ ॥  
दारयित्वा महीं सर्वां सशैलवनकाननाम्  ।  
ततो देवगणैरुक्ता मर्यादां वह सुव्रते  ॥ २.६७ ॥  
एकविंशत्सहस्राणि योजनानां प्रमाणतः  ।  
सभित्त्वा सप्तपातालान् रसातलतलं ययौ  ॥ २.६८ ॥  
देवलोकं जगामाऽथ प्रलये समुपस्थिते  ।  
प्रथमा कथिता राजन्नवतारस्य कल्पना  ॥ २.६९ ॥  
स्वारोचिषे द्वितीये तु आदिकल्पे युगेऽनघ  ।  
न सागरा न सरितो न तीर्थानि न सङ्गमः  ॥ २.७० ॥  
त्रेतायुगेऽवतीर्णा तु पुरा भागीरथी सरित् ।  
जह्नुना चुलुकेनैव हृदि मध्ये व्यवस्थिता  ॥ २.७१ ॥  
सा कथं सेव्यते राजस्त्यक्त्वा चैव तु कल्पगाम्  ।  
अज्ञानतमसाछन्ना विष्णुमायाविमोहिताः  ॥ २.७२ ॥  
त्यक्त्वा वै नर्मदां राजन् सेवन्तेऽन्यां नदीं सुराः  ।  
यावृशं सूर्यदेवानां मणिरत्नप्रभासु च  ॥ २.७३ ॥  
अन्तरं तादृशं राजन्नर्मदाऽन्यापगासु च  ।  
श्रुत्वाख्यानमिदं पुण्यं शङ्करस्य प्रभावतः  ॥ २.७४ ॥  
सेव्यते सप्तगा तत्र पुराणं स्कन्दकीर्तितम्  ।  
एतत्ते कथितं राजन् यथादृष्टं यथा श्रुतम्  ॥ २.७५ ॥  
कृतकृत्यः सर्वकामान् ब्राह्मणैर्वेदपारगैः  ।  
प्राप्नोषि परमं स्थानं वंशक्षयविवर्जितम्  ॥ २.७६ ॥  
श्रुत्वाख्यानमिदं पुण्यं पवित्रमघनाशनम्  ।  
ये शृण्वन्ति सदा नित्यं गोहत्या च प्रणश्यति  ॥ २.७७ ॥  

इति श्रीरेवाखण्डे आदिकल्पकथनं द्वितीयोऽध्यायः ॥  


अध्याय ३  

युधिष्ठिर उवाच -   
रेवाऽवतरणं पुण्यं सङ्गमं लिङ्गमर्चितम्  ।  
तीर्थयात्राप्रमाणश्च युगमन्वन्ताराणि च  ॥ ३.१ ॥  
पर्वतस्यतु माहात्म्यं तत्र नद्यां यथोचितम्  ।  
पर्वकालस्तु देवानां तीर्थे तीर्थे विशेषतः  ॥ ३.२ ॥  
पत्तनस्य तु माहात्म्यं तत्र वासं यथोचितम्  ।  
भृगोस्तु कीर्तनं पुण्यं ब्रह्महत्याविमोचनम्  ॥ ३.३ ॥  
केनाऽवतीर्य कार्येण जम्बूद्वीपे सरिद्वरा  ।  
शिवलोकं गता सा तु तन्मे वद महामुने  ॥ ३.४ ॥  
उक्तानुक्ताश्च यत्किञ्चित्कथयस्व प्रसादतः  ।  

मार्कण्डेय उवाच -   
श्रूयतां राजराजेन्द्र कथ्यमानं निबोध मे  ॥ ३.५ ॥  
हिरण्यकशिपुश्चासीद्युगे चाद्ये महाऽसुरः  ।  
शिवप्रसादसम्पन्नो ह्यलं मातृबलोत्कटः  ॥ ३.६ ॥  
निर्जिता देवतास्तेन पलायनपरायणाः  ।  
जग्मुः शरणमुद्विग्ना भयार्ता भयविह्वलः  ॥ ३.७ ॥  
शङ्खचक्रधरं देवं ससारार्णवतारणम्  ।  
शरणश्च प्रपन्नाः स्मो माधवं मधुसूदन  ॥ ३.८ ॥  
अग्निहोत्राश्च वेदाश्च न देवानां च याजनम्  ।  
न स्वाध्यायो न यज्ञाश्च न हुतं पितृतर्पणम्  ॥ ३.९ ॥  
व्यावितं दानवैर्दुष्टैर्धर्मकर्म च नाशितम्  ।  
एतस्मिन्नन्तरे राजन् विष्णुना प्रभविष्णुना  ॥ ३.१० ॥  
दैत्याश्च निहतास्सर्वे नृसिंहवपुषा तु ते  ।  
पुनःप्रवर्तते धर्मो देवब्राह्मणयाजनम्  ॥ ३.११ ॥  
क्षयिता दानवास्सर्वे पापकर्म्मरताऽधमाः  ।  
गता तेनैव कार्येण नर्मदा लोकधारिणी  ॥ ३.१२ ॥  
स्वारोचिषेऽन्तरे प्राप्ते आदिकल्पे कृते युगे  ।  
अवतारं पुनर्मर्त्ये देवी त्रिदशपूजिता  ॥ ३.१३ ॥  
करिष्यति नरश्रेष्ठलोकानां हितकाम्यया  ।  
धर्मकर्मरतं ज्ञात्वा मर्त्यं सुरगणार्चितः  ॥ ३.१४ ॥  

मार्कण्डेय उवाच -   
आसीत्पुरा चक्रवर्ती सोमवंशे पुरूरवाः  ।  
शशास पृथिवीं सर्वां यथाशक्रस्त्रिविष्टपम्  ॥ ३.१५ ॥  
एकदा स नृपश्रेष्ठः सभामध्ये पुरूरवाः  ।  
पप्रच्छ ब्राह्मणान् वृद्धान् वृद्धसेवी धृतव्रतः  ॥ ३.१६ ॥  
यज्ञादिभिर्विना केन मानवाः पापमोहिताः  ।  
स्वर्गं प्रापुरुपायेन तन्मे वद यथातथम्  ॥ ३.१७ ॥  

ब्राह्मणा ऊचुः॒  
आस्ते स्वर्गे महाराज नर्मदा लोकपावनी  ।  
अवतारयतां स्वर्गाल्लोकानां पापहारिणीम्  ॥ ३.१८ ॥  
तेषां तद्वचनं श्रुत्वा द्विजानां विधृतामनाम्  ।  
आराधयामास देवमयुतं साग्रमेव च  ॥ ३.१९ ॥  
कन्दमूलफलैः शाकैर्जलाहारैस्तथापि सः  ।  
शिवभक्तिपरो नित्यं विशुद्धेनान्तरात्मना  ॥ ३.२० ॥  
ततस्तुष्टो महादेवो वरं वरय पुत्रक  ।  
ददामि ते न सन्देहो यथेष्टं मनसेप्सितम्  ॥ ३.२१ ॥  

पुरूरवा उवाच -   
यदि तुष्टो महादेव वरं दातुं ममेच्छसि  ।  
हिताय सर्वलोकानामवतारय नर्मदाम्  ॥ ३.२२ ॥  
नवखण्डास्सप्तद्वीपास्त्वापगास्सरितः तथा  ।  
निमग्नं नरके घोरे जगत्सर्वं मया श्रुतम्  ॥ ३.२३ ॥  
लक्षयोजनपर्य्यन्तं जम्बूद्वीपं निराश्रयम्  ।  
न देवास्तृप्तिमायान्ति न मातृपितृमानुषाः  ॥ ३.२४ ॥  
एतच्छ्रुत्वा महादेवो नरदेवस्य भाषितम्  ।  

हर उवाच -   
उवाच दुर्लभं देवैरयाच्यं याच्यते नृप  ॥ ३.२५ ॥  
वरमन्यं प्रयच्छामि वर्जयित्वा तु नर्मदाम्  ।  

पुरूरवा उवाच -   
नान्यं वरं महादेव प्राणत्यागेऽपि प्रार्थये  ॥ ३.२६ ॥  
ज्ञात्वा तु निश्चयं राज्ञस्तपसोग्रेण साधनम्  ।  
आज्ञापिता मेकला साऽवतर त्वं सुरेश्वरि  ॥ ३.२७ ॥  
पुरूरवाविपाकेन मर्त्यलोकहितं कुरु  ।  
आज्ञापितागता सा च शिवस्याग्रे व्यवस्थिता  ॥ ३.२८ ॥  
कृताञ्जलिपुटा भूत्वा ममादेशोऽद्य दीयताम्  ।  

हर उवाच -   
स्वर्गात्प्रयाहि रेवे त्वं मर्त्यलोकं ममाज्ञया  ॥ ३.२९ ॥  
पुरूरवस्तपः सत्यं कुरु कल्याणि साम्प्रतम्  ।  

नर्मदोवाच -   
कथमीश निराधारा स्वर्गाद्यास्याम्यहं धराम्  ॥ ३.३० ॥  
ततस्तद्वचनं श्रुत्वा देवदेव उमापतिः  ।  
आवाहयामास सर्वानष्टौ कुलनगोत्तमान्  ॥ ३.३१ ॥  
उवाच पर्वतान् देवः कः सरिद्धारणे क्षमः  ।  

पर्वता ऊचुः॒  
शतधा भेदमायान्ति जलाघातान्महाद्रयः  ॥ ३.३२ ॥  
अभाषत ततो विन्ध्यो धर्तुमुत्सहते नदीम्  ।  
मम पुत्रः सुरेशाग्र्य त्वत्प्रसादान्न संशयः  ॥ ३.३३ ॥  
पर्यङ्क इति विख्यातः कन्दर्पदृढविक्रमः  ।  
ज्येष्ठः सर्वगणैर्युक्तो मान्यः सर्वमहीभृताम्  ॥ ३.३४ ॥  
देवैरपि च दुर्ज्ञेयः शिवायाश्चर्चने रतः  ।  
सन्त्येव पर्वतास्सर्वे यद्यपीह महेश्वर  ॥ ३.३५ ॥  
तथापि धारणे शक्तः स एवेह न संशयः  ।  
अशक्ता विकला वृद्धास्सर्व एव महीधराः  ॥ ३.३६ ॥  
अनुज्ञां देहि पर्यङ्कः क्षमस्तां धर्तुमापगाम्  ।  
अनुज्ञातश्च देवेन पर्यङ्कः स नगोत्तमः  ॥ ३.३७ ॥  
उवाच धारयिष्येऽहं त्वत्प्रसादान्महेश्वर  ।  
ततः प्रचलिता देवी मूर्ध्नि पर्यङ्कभूभृत  ॥ ३.३८ ॥  
जलौघवेगभ्रमणात्सशैलवनकानना  ।  
प्लाविता वसुधा सर्वा अकालकलितं जगत् ॥ ३.३९ ॥  
स्तुता देवगणैः सर्वैस्तदा मेकलकन्यका  ।  
मर्यादां वह कल्याणि लोकानां हितकारिणी  ॥ ३.४० ॥  
त्वया व्याप्तमिदं सर्व त्रैलोक्यं सचराचरम्  ।  
ततः संवृतरूपेण शिवाज्ञातश्च मेकला  ॥ ३.४१ ॥  
प्रमाणतो योजनानां सहस्राण्येकविंशति  ।  
रसातलं सा विविशे तर्पयित्वा पितामहान्  ॥ ३.४२ ॥  
स्पृश मां त्वं स्वहस्तेन इत्युक्तः स पुरूरवाः  ।  
पीत्वा च सलिलं दत्ते पितृभ्यश्च तिलोदकम्  ॥ ३.४३ ॥  
अगमन् परमं स्थानं यत्सुरैरपि दुर्लभम्  ।  
पवित्रं परितस्सर्वं त्रैलोक्यं सचराचरम्  ॥ ३.४४ ॥  
सेव्यते तेन कार्य्येण नर्मदा सप्तकल्पगा  ।  
एतत्ते कथितं राजन्नाख्यानं च शिवोदितम्  ॥ ३.४५ ॥  
वैवस्वतमिदानीं तु द्वापरान्ते समुद्यते  ।  
त्वं राजा भ्रातृभिः सार्द्धं सत्यसन्धो दृढव्रतः  ॥ ३.४६ ॥  
त्रेतायाः प्रथमे पादे गङ्गा भागीरथी स्मृता  ।  
अदहत्कपिलश्चास्य पितॄणामयुतानि षट् ॥ ३.४७ ॥  
मोहितामायया विष्णोर्गता सप्तरसातलम्  ।  
एव मन्दाकिनी नाम त्वन्या गङ्गा सरिद्वरा  ॥ ३.४८ ॥  
मेकलातोयसम्पूर्णास्सागरास्सप्तयन्त्रिताः  ।  
तृतीये च तथा पादे अवतीर्णा सरस्वती  ॥ ३.४९ ॥  
स्थानेश्वरगता सा तु पुनर्गङ्गा समागमे  ।  
गङ्गाकनखले पुण्या गङ्गासागरसङ्गमे  ॥ ३.५० ॥  
ऊर्ध्वतीर्थे प्रयागे च वाराणस्यां विशेषतः  ।  
प्राची सरस्वती यत्र कुरुक्षेत्रे च पुण्यदा  ॥ ३.५१ ॥  
प्रणष्टे द्वावशादित्ये प्रलये समुपस्थिते  ।  
सप्तकल्पक्षये वृत्ते न मृता तेन नर्मदा  ॥ ३.५२ ॥  
सरितश्च क्षयं यान्ति गङ्गाद्याश्च सहस्रशः  ।  
नर्मदा तिष्ठते देवी सप्तकल्पानुगामिनी  ॥ ३.५३ ॥  
ब्राह्मी सरस्वती मूर्तिवैष्णवी त्रिपथा स्मृता  ।  
नर्मदा शाङ्करी मूर्तिर्नद्यस्तिस्रस्त्रिदेवताः  ॥ ३.५४ ॥  
गङ्गा च यमुना चैव सरयूश्च सरस्वती  ।  
शतभागा चन्द्रभागा रम्या सिन्धुर्महानदी  ॥ ३.५५ ॥  
इरावती च कपिला नर्मदा सवितस्तिका  ।  
दण्डकी गण्डकी चैव घर्घरा च महानदी  ॥ ३.५६ ॥  
शोणो महानदश्चैव वेदिका च तरङ्गिणी  ।  
ब्रह्मवाहा विष्णुवाहा सारङ्गा गौतमी तथा  ॥ ३.५७ ॥  
विश्ववाहा धेनुमती अपारा अपरा तथा  ।  
वेत्रवती च कुमुदा महातापी पयोष्णिका  ॥ ३.५८ ॥  
वेणा च दुग्धिका शिप्राऽजहासाऽभ्रमती तथा  ।  
कृष्णा भीमरथी चैव तुङ्गभद्रा महानदी  ॥ ३.५९ ॥  
गोदावरीति विख्याता गङ्गा सा दक्षिणा स्मृता  ।  
नद्यश्चैव तथा चान्यास्सर्वतीर्थानि सागराः  ॥ ३.६० ॥  
सर्वास्ताः प्रलयं यान्ति वर्जयित्वा तु कल्पगाम्  ।  
गङ्गा किं वर्ण्यते देवी हरेण शिरसा धृता  ॥ ३.६१ ॥  
गौरी वार्द्धशरीरस्था शिवस्य परमेष्ठिनः  ।  
नर्मदा वर्ण्यते देवी सप्तकल्पानुगामिनी  ॥ ३.६२ ॥  
ते देशाः पर्वताः पुण्यास्ते ग्रामास्तेऽपि चाश्रमाः  ।  
यत्र याता सरिच्छ्रेष्ठा नर्मदा सप्तकल्पगा  ॥ ३.६३ ॥  
त्रिभिः सारस्वतं पुण्यं सप्ताहेन तु यामुनम्  ।  
सद्यः पुनाति गाङ्गेयं दर्शनादेव नर्मदा  ॥ ३.६४ ॥  
रेवातटेषु ये वृक्षाः पतिताः कालपर्यये  ।  
नर्मदातोयसंस्पृष्टास्तेऽपि यान्ति पराङ्गतिम्  ॥ ३.६५ ॥  
रेवाया यत्र कुत्रापि सङ्गमे भरतर्षभ  ।  
स्नानं दानं जपो होमः स्वाध्यायः पितृपूजनम्  ॥ ३.६६ ॥  
देवताराधनं दीक्षा न्यासो देहविसर्जनम्  ।  
यत्किञ्चित्क्रियते मर्त्यैस्तदनन्तफलं स्मृतम्  ॥ ३.६७ ॥  
गोसहस्रशतं धेनु महादानानि कृत्स्नशः  ।  
वैशाख्यामथवा माध्यां कार्त्तिक्यां ग्रहणायने  ॥ ३.६८ ॥  
विषुवे सङ्क्रमे भानोर्व्यतीपाते च वैधृतौ  ।  
दर्शे दिनक्षये वृद्धौ मन्वादिषु युगादिषु  ॥ ३.६९ ॥  
कल्पादौ च युगादौ च मातापित्रोः क्षयेऽहनि  ।  
ओङ्कारे वा भृगौ क्षेत्रे विशेषादुपसङ्गमे  ॥ ३.७० ॥  
रेवायां स्नानदानानि जपहोमार्चनादिकम्  ।  
यः कुर्यान्मनुजश्रेष्ठः सोऽश्वमेधफलं लभेत् ॥ ३.७१ ॥  
ब्रह्महत्यादिभिः पापैर्मुच्यते नाऽत्र संशय  ।  
कुलानां शतमागामि समतीतं तथा शतम्  ॥ ३.७२ ॥  
उद्धरेदात्मना सार्द्धं रेवातीर्थावगाहनात् ।  
ग्रामार्द्धं ग्राममेकं वा यो दद्यान्नर्मदातटे  ॥ ३.७३ ॥  
स लभेद्विपुलां लक्ष्मीमत्यन्तफलमश्नुते  ।  
नर्मदातीरसम्भूतां मृदं मूर्ध्नि बिभर्ति यः  ॥ ३.७४ ॥  
बिभर्ति मूर्तिमर्कस्यतमोनाशाय केवलम्  ।  
यत्र यत्र नरः स्नायात्नर्मदाया युधिष्ठिर  ॥ ३.७५ ॥  
प्राप्नुयादश्वमेधस्य फलमेतच्छिवोदितम्  ।  
नर्मदातोयपानस्य स्नानस्य प्रेक्षणस्य च  ॥ ३.७६ ॥  
अपि चान्द्रायणशत तुल्यं भवति वा न वा  ।  
नर्मदा कीर्तयेद्यस्तु प्रातरुत्थाय मानवः  ॥ ३.७७ ॥  
सप्तजन्मकृतं पापं तत्क्षणादेव नश्यति  ।  
सङ्गमेन समायुक्ता नर्मदालिङ्गसङ्गता  ।  
हयमेधफलं तत्र स्नात्वा शिवपुरं व्रजेत् ॥ ३.७८ ॥  

इति श्रीस्कन्दपुराणे रेवाखण्डे रेवाद्वितीयाऽवतारकथनं नाम तृतीयोऽध्यायः ॥  


अध्याय ४  

युधिष्ठिर उवाच -   
हिरण्यतेजसा पूर्व राज्ञा वै नर्मदा कथं  ।  
मर्त्येऽवतारिता देवी तत्सर्वं वक्तुमर्हसि  ॥ ४.१ ॥  

मार्कण्डेय उवाच -   
हिरण्यतेजा राजर्षिः सोमवंशे महीपते  ।  
सर्वधर्मभृतां श्रेष्ठः प्रजापतिसमोऽभवत् ॥ ४.२ ॥  
एकछत्रां शशासोर्वीं सशैलवनकाननाम्  ।  
ख्याता चन्द्रपुरी तस्य शक्रस्येवामरावती  ॥ ४.३ ॥  
निराबाधाः प्रजास्तत्र भयदारिद्र्यवर्जिताः  ।  
चिरायुषो नरास्तत्र समालक्षं तु जीविनः  ॥ ४.४ ॥  
स्वयं कामदुघा धेनुर्धरणी सस्यशालिनी  ।  
कौशेयपट्टवस्त्राश्च वृक्षे वृक्षे समुद्भवा  ॥ ४.५ ॥  
एतस्मिन्नन्तरे प्राप्ते ह्यमावास्यां रविग्रहे  ।  
सत्कारोऽत्रास्ति देवानां पितॄणां च विशेषतः  ॥ ४.६ ॥  
वापीकूपसरो दिव्यं जम्बूद्वीपः प्रकीर्तितः  ।  
स्रवन्ती निम्नगा काचित्तस्मिन् द्वीपे न विद्यते  ॥ ४.७ ॥  
गवां शतसहस्राणि हेमरत्नं मणींस्तथा  ।  
कोशं हयानसङ्ख्यातान्मत्तांश्च वरदन्तिनः  ॥ ४.८ ॥  
ग्रस्ते च राहुणा सूर्ये ब्राह्मणान् प्रददौ नृपः  ।  
पुरो धर्मसहस्राणि हेमरत्नमणींस्तथा  ॥ ४.९ ॥  
अतर्पयत्पितॄंश्चापि हव्यकव्येन भारत  ।  
कश्मलं जलपानं चापश्यत्पितृजुगुप्सितम्  ॥ ४.१० ॥  
क्षुत्क्षामकण्ठताल्वोष्ठान् कश्मलांश्च मृदम्भसा  ।  
नग्नान्मलिनवस्त्रांश्च शतशोऽथ सहस्रशः  ॥ ४.११ ॥  
हिरण्यतेजा राजर्षिः पश्यति स्म तदा पितॄन्  ।  

हिरण्यतेजा उवाच -   
के यूयं विकृताकाराः प्रेतभूता बुभुक्षिताः  ॥ ४.१२ ॥  
मज्जन्ते नरके घोरे रौरवे लोमहर्षणे  ।  
कथयध्वं यथान्यायं कर्म्मणा केन पाविताः  ॥ ४.१३ ॥  

पितर ऊचुः॒  
शृणु राजन्महाभाग कथ्यमानं निबोध च  ।  
सरिद्धीनमिदं द्वीपं धर्मकर्मविनाशितम्  ॥ ४.१४ ॥  
न देवास्तृप्तिमायान्ति पितरो वा कथञ्चन  ।  
पितॄन्मोचयितुं शक्ता दुराराध्या सुरैरपि  ॥ ४.१५ ॥  
आगमिष्यति द्वीपेऽस्मिन् रेवा मुक्तिर्भविष्यति  ।  
एतत्ते कथित राजन् यथेष्टं कर्तुमर्हसि  ॥ ४.१६ ॥  

हिरण्यतेजा उवाच -   
पितॄणां मोक्षणं कार्यं यथा यान्ति पराङ्गतिम्  ।  
मया राज्येन किं कार्यं जीवितश्च निरर्थकम्  ॥ ४.१७ ॥  
एवमुक्त्वा ययौ राजा ह्युदयं सिद्धिपर्वतम्  ।  
कन्दमूलफलाहारः शिवध्यानपरायणः  ॥ ४.१८ ॥  
दिव्यं वर्षसहस्रं तु उग्रे तपसि संस्थित  ।  
राज्ञस्तु परमां भक्तिं ज्ञात्वा वै तत्र त्र्यम्बकः  ॥ ४.१९ ॥  
वृषारूढस्त्रिनेत्रश्च देवदेवो महेश्वर  ।  
प्रत्यक्ष तस्य राज्ञश्च तदात्मानमदर्शयत् ॥ ४.२० ॥  
स दृष्ट्वा तादृशं रूपं देवदेवस्य भारत  ।  
त्रिः प्रदक्षिणमावृत्य साष्टाङ्गं प्रणिपत्य च  ॥ ४.२१ ॥  
स्तोत्रं चकार देवस्य शम्भोरमिततेजसः  ।  
नमस्तेऽस्तु सुरेशान शूलपाणे नमोऽस्तु ते  ॥ ४.२२ ॥  
पृथिव्यापश्च तेजश्च वायुराकाशमेव च  ।  
शब्दं स्पर्शश्च रूपश्च रसो गन्धश्च पञ्चमः  ॥ ४.२३ ॥  
बुद्धिर्मनस्त्वहङ्कारः प्रकृतिश्च गणास्त्रयः  ।  
सर्वाक्षः सर्वगो देवसकलो निष्कलोऽव्यय  ॥ ४.२४ ॥  
जिह्वाचापल्यभावेन क्लेशितोऽसि मया प्रभो  ।  
ब्रह्मविष्ण्वादि देवैश्च तवाद्यन्त न लभ्यते  ॥ ४.२५ ॥  
कथं तु मानुषा पापाः स्तोतुं शक्ता उमाधवम्  ।  
हिरण्यतेजसः स्तोत्रं श्रुत्वा देवो जगत्पतिः  ॥ ४.२६ ॥  
वरं वृणु महाभाग यत्ते मनसि रोचते  ।  
उवाच वचनं राजा शूलपाणिं महेश्वरम्  ॥ ४.२७ ॥  
यदि तुष्टोऽसि देवेश वरं दातुं ममेच्छसि  ।  
सप्तकल्पवहां देवीं नर्मदामवतारय  ॥ ४.२८ ॥  
पितॄणां मज्जतां घोरे नरके दारुणे भृशम्  ।  
मुच्यन्ते ते यथा प्रेतास्तृप्ता यान्ति पराङ्गातिम्  ॥ ४.२९ ॥  
एवं वरमहं मन्ये त्वत्प्रसादादुमापते  ।  

ईश्वर उवाच -   
अयाच्यं याचितं तात ब्रह्मविष्णुसुरासुरैः  ॥ ४.३० ॥  
नावतारयितुं शक्या तथान्यैरल्पजीविभिः  ।  
अन्यं याचस्व भद्रं ते वरं दास्येऽधुना तव  ॥ ४.३१ ॥  

राजोवाच -   
ततो राजा महाभागः प्रोवाच शशिभूषणम्  ।  
त्वयि तुष्टे महादेवे लोकनाथे जगद्गुरौ  ॥ ४.३२ ॥  
साध्यासाध्यं न वक्तव्यं त्रिषु लोकेषु किञ्चन  ।  
जन्मान्तरसहस्रेण वर नान्य वृणोम्यहम्  ॥ ४.३३ ॥  
त्यक्त्वा चैव सरिच्छ्रेष्ठां नर्मदां सप्तकल्पगाम्  ।  
दीयतां मम देवेश भृत्यभृत्योऽस्मि शाधि माम्  ॥ ४.३४ ॥  
हिरण्यतेजसो ज्ञात्वा निश्चयं मानसं तदा  ।  
आहूता च ततो देवी नर्मदा लोकपावनी  ॥ ४.३५ ॥  
मकरासनमारूढा दिव्याभरणभूषिता  ।  
श्यामवर्णा महातेजा शिवस्याग्रे व्यवस्थिता  ॥ ४.३६ ॥  
उमामहेश्वरौ नत्वा पादग्रहणपूर्वकम्  ।  
उवाच वचनं देवीं किमर्थं देव संस्मृता  ॥ ४.३७ ॥  
आदेशं देव मे देहि त्वदादेशे स्थिता ह्यहम्  ।  

ईश्वर उवाच -   
हिरण्यतेजा नृपतिस्त्यक्त्वा राज्य च नर्मदे  ॥ ४.३८ ॥  
चतुर्दशं तपस्तेपे घोररूपं सुदारुणम्  ।  
दिव्यं वर्षसहस्रं तु उग्रे तपसि संस्थितः  ॥ ४.३९ ॥  
कन्दमूलफलाहारः शिवध्यानपरायणः  ।  
जम्बूद्वीपेऽवतारं त्वं कुरुष्व धरणीतले  ॥ ४.४० ॥  
क्षिप्रं याहि वरारोहे संसारार्णवतारिणि  ।  
प्रेतरूपान् पितॄन् सर्वान्नरकस्थान् समुद्धर  ॥ ४.४१ ॥  
मुच्यन्ते येन चाघौघाद्धूतपापा यथेप्सितम्  ।  

नर्मदोवाचा॒  
महेश्वरं शूलपाणिमेवमस्त्विति चाब्रवीत् ॥ ४.४२ ॥  
निराधारा कथं देव जम्बूद्वीपे समाश्रये  ।  
आहूतास्ते ततस्तत्र पर्वताश्च कुलाकुलाः  ॥ ४.४३ ॥  
क्षणमात्रं तु तिष्ठध्वं येन याति सरिद्वरा  ।  
ऊचुश्च पर्वतास्तं च अशक्ता धारणे वयम्  ॥ ४.४४ ॥  

नर्मदोवाचा॒  
अशक्तान् धारणे चैनान् प्रपश्यामि जगत्पते  ।  
मम तोयौघपातेन कल्लोलप्रवणावृताः  ॥ ४.४५ ॥  
शतधा भेदमायान्ति गिरयो वज्रदारिताः  ।  
तेषां मध्ये समुत्थाय प्राब्रवीदुदयाचलः  ॥ ४.४६ ॥  
शिवप्रसादसम्पन्नो ह्यहं धारयितुं क्षमः  ।  
ततः प्रचलिता देवी दत्त्वा पादं नगोपरि  ॥ ४.४७ ॥  
गगनात्प्रच्युता देवी पपात धरणीतले  ।  
वायुवेगा पुनर्भूत्वा वारुणीं दिशमाश्रिता  ॥ ४.४८ ॥  
अकालपीडिते लोके जम्बूद्वीपे चराचरे  ।  
हाहाकारो महानासीत्त्रिषु लोकेषु भारत  ॥ ४.४९ ॥  
श्रुत्वा च कल्कलाशब्दं भीषणं लोमहर्षणम्  ।  
पातालादुत्थितं लिङ्गं ज्वलितं दीप्ततेजसम्  ॥ ४.५० ॥  
हुङ्कारेणैव तद्भद्रे नर्मदामब्रवीद्वच  ।  
सर्वपापहरे देवि मर्यादां वह सुव्रते  ॥ ४.५१ ॥  
त्वद्धारणार्थमीशेन निसृष्टाः पर्वतास्त्रयः  ।  
विन्ध्यश्चतुर्थकस्तत्र श्रेष्ठः सर्वमहीभृताम्  ॥ ४.५२ ॥  
मेरुश्च हिमवांस्तत्र कैलासश्च तृतीयकः  ।  
तदा भित्त्वा त्रिशूलेन कीलिता वसुधातले  ॥ ४.५३ ॥  
द्वात्रिंशत्तु सहस्राणि प्रवाह पूर्वपश्चिमे  ।  
सहस्रार्द्धश्च विस्तारं दक्षिणोत्तरमानतः  ॥ ४.५४ ॥  
नृत्यन्ति देवतास्सर्वाः शङ्खवादित्रनिस्वनैः  ।  
सिद्धा विद्याधरा यक्षा गन्धर्वा किन्नरा नराः  ॥ ४.५५ ॥  
आदित्या वसवो रुद्रा विश्वेदेवा मरुद्गणाः  ।  
स्तुवन्ति परया भक्त्या नर्मदां सप्तकल्पगाम्  ॥ ४.५६ ॥  
हिरण्यतेजा राजर्षिर्नर्मदां चेदमब्रवीत् ।  
अनुग्रहः कृतो देवि पितॄणां तारणाय मे  ॥ ४.५७ ॥  
उवाच कल्पगा राजंस्त्वत्तोऽन्यः को नु वै भुवि  ।  
प्रभाव ईदृशो यस्य राज्ञश्चामिततेजसः  ॥ ४.५८ ॥  
तपस्तप्त्वा महेशस्य ममार्थं त्वं यतोऽनघ  ।  
मातृकाः पैतृका ये ये सान्तः पुरपरिग्रहाः  ॥ ४.५९ ॥  
मम प्रभावात्नृपते उमामाहेश्वरं पुरम्  ।  
नमस्कृत्य सुरश्रेष्ठां पुत्रोऽहं ते वरानने  ॥ ४.६० ॥  
स्नानं कृत्वा च विधिवत्पितॄन्देवांश्च तर्पयन्  ।  
श्राद्धं पिण्डप्रदानं च तत्र सर्वमकल्पयत् ॥ ४.६१ ॥  
नरकादुद्धृतास्सर्वे देवयानपथे स्थिताः  ।  
कृमिकीटपतङ्गाश्च पक्षिणश्चाण्डजाश्च ये  ॥ ४.६२ ॥  
भूतग्रामः समग्रश्च रेजे विद्याधरे पुरे  ।  
एतत्ते कथितं राजन्नादिसर्गावकल्पनम्  ॥ ४.६३ ॥  
कीर्तितानि मया रेवावताराणि विशाम्पते  ।  
आगता येन मार्गेण लोकानुग्रहकाम्यया  ॥ ४.६४ ॥  
एषोऽवतारः प्रथम आदिकल्पे कृते युगे  ।  
द्वितीयस्तु तथा स्कन्ददक्षसावर्णिकेऽन्तरे  ॥ ४.६५ ॥  
तृतीयः पुरूरवसा तथा वैष्णवकेऽन्तरे  ।  
एतत्ते कथितं राजन् यथा दृष्टं पुरातनम्  ॥ ४.६६ ॥  
स्नानावगाहनात्पानात्स्मरणात्कीर्तनादपि  ।  
अनेकभाविकं घोरमघं नश्यति तत्क्षणात् ॥ ४.६७ ॥  

युधिष्ठिर उवाच -   
कैलासो हिमवान्मेरुः केन कार्य्येण सुव्रत  ।  
नर्मदातीरमासाद्य निक्षिप्ताः पर्वतास्त्रयः  ॥ ४.६८ ॥  

मार्कण्डेय उवाच -   
उन्मार्गगामिनीं रेवां विन्ध्यो वै धर्तुमक्षमः  ।  
आपगा तोयपूरेण प्लावितं जगतीतलम्  ॥ ४.६९ ॥  
कृत्वा व्रजन्तीं दृष्ट्वा वै शङ्करो लोकशङ्करः  ।  
भित्त्वा भूमि त्रिशूलेन कीलिताः पर्वतास्त्रयः  ॥ ४.७० ॥  
अत्रान्तरे च वैदूर्य्यगिरौ वै पर्यकल्पत  ।  
एतत्सर्वं समासेन शंसितं च मयानघ  ॥ ४.७१ ॥  
कथयिष्ये तथैवान्यद्यद्यदिच्छसि भारत  ॥ ४.७२ ॥  

इति श्रीस्कन्दपुराणे रेवाखण्डे चतुर्थोऽध्यायः ॥  


अध्याय ५  

युधिष्ठिर उवाच -   
राज्ञाऽवतारिता रेवा कथं वै पुरुकुत्सुना  ।  
तत्सर्व श्रोतुमिच्छामि त्वत्तो ब्रह्मविदां वर  ॥ ५.१ ॥  

मार्कण्डेय उवाच -   
शृणु राजन् कथां दिव्यां पुरा स्कन्दस्य कीर्तिताम्  ।  
तत्तेऽहं कथयिष्यामि शिवेनोक्तं श्रुतं मया  ॥ ५.२ ॥  
क्षत्रियस्य कुलोत्पन्नः पुरुकुत्सुर्महायशाः  ।  
तेन वर्षसहस्रं वै पूर्वमाराधितो हरः  ॥ ५.३ ॥  
तपसा च भवेनोक्तं कस्त्वया प्रार्थितो वरः  ।  
ददामि ते वरं ह्येतद्येन त्वं सुखमेधसे  ॥ ५.४ ॥  
एवमुक्तस्तदा राजा प्रार्थयेऽहं तवाज्ञया  ।  
यदि तुष्टोऽसि मे देव कार्यं तत्कथयाम्यहम्  ॥ ५.५ ॥  
आस्ते नदी महाभागा नर्मदा नाम विश्रुता  ।  
अवतारयतां शम्भो कुमारीं दिव्यरूपिणीम्  ॥ ५.६ ॥  
तस्य तद्वचनं श्रुत्वा शम्भुर्विस्मयमागतः  ।  
सुचिरं क्लिश्यमानेन क्षत्रियेण महात्मना  ॥ ५.७ ॥  
अप्रार्थ्यं प्रार्थितं स्कन्द दुःसाध्यं त्रिदशैरपि  ।  
उक्ताशयः स राजर्षिः साध्यं किञ्चिन्निषेवय  ॥ ५.८ ॥  
मम वाक्यं तु तच्छ्रुत्वा क्षत्रियस्तु स विह्वलः  ।  
अपतत्स महाभागो मूर्छितो धरणीतले  ॥ ५.९ ॥  
आश्वासितो मया तत्र स्वस्थो भव विशाम्पते  ।  
मर्त्यलोके सरिच्छ्रेष्ठां नर्मदामवतारये  ॥ ५.१० ॥  
तस्यास्त्वागमनं श्रुत्वा त्रस्ता देवाः सवासवाः  ।  
कः शक्नुयादिमं भारं सोढुं वेगश्च नार्मदम्  ॥ ५.११ ॥  
धरणी भारभूता च नष्टा भ्रष्टाश्च पर्वताः  ।  
अशक्तास्तोयवर्षस्य धारणे सरितस्तथा  ॥ ५.१२ ॥  
अस्ति सिद्धो महापुण्यः पर्यङ्को नाम पर्वतः  ।  
स सहेत महाभारं वोढुं वेगश्च नार्मदम्  ॥ ५.१३ ॥  
सर्वे देवाऽगतास्तत्र प्रार्थितुं तं नगोत्तमम्  ।  
पृष्टास्तु पर्वतेन्द्रेण केन कार्य्येण चागता  ॥ ५.१४ ॥  

देवा ऊचुः॒  
इक्ष्वाकुवंशसम्भूतः पुरुकुत्सुर्नराधिपः  ।  
तेनावतारिता पुण्या नदी नामा तु नर्मदा  ॥ ५.१५ ॥  
तेजः शब्दं च भारं च तस्याः पातं रयं तथा  ।  
असमर्था नगा वोढुं त्वामृते गिरिसत्तम  ॥ ५.१६ ॥  

पर्यङ्क उवाच -   
आगच्छतु महादेवी धारयामि न संशयः  ।  
आगच्छन्तीं महापुण्यां धारयामि च साम्प्रतम्  ॥ ५.१७ ॥  
चलिता नर्मदा शीघ्रं वेगेन समुपस्थिता  ।  
कृत्वा तस्योत्तमाङ्गेषु पर्यङ्कस्यैव भूभृतः  ॥ ५.१८ ॥  
राज्ञा तु सहिता देवी त्रिदशैरपि संयुता  ।  
वैन्येन तु पुरा चेष्टमश्वमेधेन भूभुजा  ॥ ५.१९ ॥  
मखस्थाने च वैन्यस्य वेणस्तम्बो महानभूत् ।  
यं दृष्ट्वा विस्मयं प्राप्तास्सर्वे देवास्सवासवाः  ॥ ५.२० ॥  
वेणोस्तस्यैव मूलात्तु निर्गता सा महानदी  ।  
कृताञ्जलिपुटा देवास्थिताः सर्वेऽत्र संस्थिताः  ॥ ५.२१ ॥  
जय शब्दं प्रकुर्वन्तस्त्रिदशा ब्रह्मवादिनः  ।  
गणगन्धर्वयक्षाश्च मरुतश्च तथाऽश्विनौ  ॥ ५.२२ ॥  
पिशाचा राक्षसा नागा ऋषयश्च तपोधनाः  ।  
सर्वे पाद्येन चार्ध्येण भीतास्ते किङ्करा इव  ॥ ५.२३ ॥  
पाद्योपसङ्ग्रहं कृत्वा नर्मदां शरणं गताः  ।  
अद्यः नः सफलं जन्म तपोऽद्य सफलश्च नः  ॥ ५.२४ ॥  
कृतार्था देवताः सर्वा देवि त्वद्दर्शनादिह  ।  
तमेव पुरुषं मन्ये येनैषा ह्यवतारिता  ॥ ५.२५ ॥  
वदन्ति देवतास्सर्वा मर्त्यलोकः परं गतः  ।  
ऋषिभिर्दैवतैः प्रोक्ता स्पृश हस्तेन देवताः  ॥ ५.२६ ॥  
येन पूतत्वमायान्ति नर्मदे नष्टकिल्विषाः  ।  
नर्मदा तु वदत्येवं न स्पृशामि सुरान् गणान्  ॥ ५.२७ ॥  
कुमारी ह्यहमद्याऽपि मम भर्ता न विद्यते  ।  
अहो कष्टं तु देवाश्च चिन्तया विह्वलीकृताः  ॥ ५.२८ ॥  
त्वतुल्यो रूपसम्पन्नः कुतः प्राप्यो वरोत्तमः  ।  
येन त्वं दर्शिता लोके स ते भर्ता भविष्यति  ॥ ५.२९ ॥  
ब्रह्मणस्तु पुरा शापात्समुद्रः पुरुकुत्सुकः  ।  
गतो मर्त्ये महाबाहुरिक्ष्वाकुकुलनन्दनः  ॥ ५.३० ॥  
पुरुकुत्सुर्वरस्तेऽस्तु क्षत्रियो देवसन्निभः  ।  
उद्वाहिता तदा तेन क्षत्रियेण तु नर्मदा  ॥ ५.३१ ॥  
उवाच वचनं देवान्नर्मदा सप्तकल्पगा  ।  
देवत्वमीदृश यस्य प्रजा धर्मे व्यवस्थिताः  ॥ ५.३२ ॥  
किमन्यत्तस्य वाच्यं स्यात्पुरुकुत्सोर्महात्मनः  ।  
स्वयम्भुवो यथा पुत्रो मानसः परिकीर्तितः  ॥ ५.३३ ॥  
पुरुकुत्सुस्तथा चाऽयं सर्वधर्मपरायणः  ।  
उवाच वचनं राजा पुरुकुत्सुश्च नर्मदाम्  ॥ ५.३४ ॥  
नर्मदे देवकन्या त्वं प्रसादः क्रियतां मयि  ।  
यान्तु मे पितरः स्वर्गं मम चाऽस्तु महद्यशः  ॥ ५.३५ ॥  

नर्मदोवाच -   
एव भवतु राजेन्द्र मत्तस्त्वं यद्यदिच्छसि  ।  
तत्सर्वं भवतश्चाद्य मत्प्रसादाद्भविष्यति  ॥ ५.३६ ॥  
एवमुक्त्वा ययौ देवी वारुणीं च दिशां तदा  ।  
निष्क्रान्ता पर्वतात्तस्मात्पर्यङ्कात्सरितां वरा  ॥ ५.३७ ॥  
याति वेगात्तथा देवी धनुर्मुक्तः शरो यथा  ।  
विदार्य मेदिनीं सर्वा पर्वतां छिखराणि च  ॥ ५.३८ ॥  
चूर्णयित्वा च तान् सर्वान् वज्राशनिहतानिव  ।  
यत्र यत्र गता विन्ध्ये तत्र तत्रावगाह्यते  ॥ ५.३९ ॥  
तत्र गङ्गासहस्रस्य फल स्यात्तीर्थवर्जिते  ।  
तदा स्तुता महादेवी नर्मदा लोकपावनी  ॥ ५.४० ॥  
ऋषिभिर्वैदिकैः सर्वैः सुखसन्तानकारिका  ।  
वेदा धर्मस्य मूलानि स्मृतिपुष्पफलानि च  ॥ ५.४१ ॥  
भक्षयन्ति द्विजाः पुण्या अग्निहोत्रपरायणाः  ।  
सेवन्ते नर्मदा तेऽपि स्वर्गसोपानपद्धतिम्  ॥ ५.४२ ॥  
यत्र यत्र गता स्कन्द तत्र तत्रैव दुर्लभा  ।  
दर्शने नर्मदायास्तु अग्निष्टोमफल लभेत् ॥ ५.४३ ॥  
ये तु संस्नान्ति सेवन्ते नर्मदामप्यकामतः  ।  
फलं बहु सुवर्णस्य तेऽपि प्राप्स्यन्ति मानवाः  ॥ ५.४४ ॥  
यत्र यत्र गता पुण्या शिवस्यायतने शुभे  ।  
गङ्गास्नानस्य लक्षेण तत्र स्नाने सम भवेत् ॥ ५.४५ ॥  
अग्निहोत्रेण यत्पुण्य पितृश्राद्धेन यत्फलम्  ।  
सर्वं सम्पद्यते तस्य नर्मदाया जलेन तु  ॥ ५.४६ ॥  
यत्किञ्चिद्वैदिकं कर्म्म ब्राह्मणाः कुर्वते सदा  ।  
नर्मदायास्तटे शूद्धिर्नात्र कार्य्या विचारणा  ॥ ५.४७ ॥  
नर्मदासङ्गमो यत्र शिवक्षेत्रं विनिर्दिशेत् ।  
गङ्गाया लक्षमात्रेण तत्स्थानन् तु विशिष्यते  ॥ ५.४८ ॥  
कीर्तनं नर्मदायास्तु दानं तीर्थस्य सङ्गमे  ।  
न तेन सदृशं राजन् सत्यमेतद्ब्रवीम्यहम्  ॥ ५.४९ ॥  
नर्मदां प्रातरुत्थाय ये स्मरन्ति विचक्षणाः  ।  
पूर्वजन्मकृतं पापमैहिकश्च विनश्यति  ॥ ५.५० ॥  
नर्मदां मानवः कश्चित्तत्र यत्रावगाहते  ।  
शतजन्मार्जितं पापं तत्क्षणात्नश्यति ध्रुवम्  ॥ ५.५१ ॥  
नर्मदायास्तटे चैव प्राणांस्त्यजति मानवः  ।  
कल्पकोटिसहस्राणि स्वर्गलोके महीयते  ॥ ५.५२ ॥  
येऽप्यधर्मपराधीना नर्मदायां कथञ्चन  ।  
तेऽपि रुद्रत्वमायान्ति सत्यमेतद्ब्रवीम्यहम्  ॥ ५.५३ ॥  
प्रायश्चित्तानि दीयन्ते यत्र रेवा न विद्यते  ।  
रेवातोये तु सम्प्राप्ते प्रायश्चित्तं न विद्यते  ॥ ५.५४ ॥  
नर्मदां च महापुण्यां सप्तकल्पाधिवासिनीम्  ।  
सततं यः स्मरेद्भक्त्या स शिवः परिकीर्तितः  ॥ ५.५५ ॥  
तत्र वैण्येश्वरं देवं वेणुमूले व्यवस्थितम्  ।  
स्वर्गदं मोक्षदं विद्धिलोकानां पापनाशनम्  ॥ ५.५६ ॥  
विन्ध्यस्यैव तथा चाष्टौ मानसाः परिकीर्तिताः  ।  
पर्यङ्कः प्रथमो ज्ञेयः श्रेष्ठः सर्वमहीभृताम्  ॥ ५.५७ ॥  
असिताङ्गो वराङ्गश्च तथाऽन्ये चापि पर्वताः  ।  
पावको जातवेदाश्च कदम्बः सुरनायकः ॥ ५.५८ ॥  
अर्चितास्तैर्महाभागैर्धर्मकर्मपरायणैः  ।  
उद्गमात्निर्गमं यावद्वारुणीं दिशमास्थिताः  ॥ ५.५९ ॥  
सार्द्धमेकशतं तस्याः प्रवाहाः परिकीर्तिताः  ।  
क्रोशार्द्धस्य त्रिभागश्च विस्तारः परिकीर्तितः  ॥ ५.६० ॥  
शिवस्य वर्तते चात्र ब्रह्मविष्णुं विडौजसाम्  ।  
कोटिभिस्त्रिदशानान्तुकाऽन्या धर्तुं प्रशक्यते  ॥ ५.६१ ॥  
आत्मानमात्मना सा तु बभार परमेश्वरी  ।  
त्रिदशानां हितार्थाय मानवानां च भारत  ॥ ५.६२ ॥  
लक्षयोजनपर्य्यन्तं जम्बूद्वीपं प्रचक्षते  ।  
द्विगुणः परिवेषस्तु लवणोदस्तु भारत  ॥ ५.६३ ॥  
सहस्रयोजनं विद्धिकन्याद्वीपञ्च भारत  ।  
तस्याः पञ्चशती गम्या त्वगम्या च तथाऽपरा  ॥ ५.६४ ॥  
शुभाशुभफलं चात्र पुण्यपापविभागयोः  ।  
प्रथमं मानुषो भूत्वा देवत्वमुपपद्यते  ॥ ५.६५ ॥  
क्षीणे पुण्ये पुनर्याति मानुषत्वं पृथक्पृथक् ।  
कर्म्मभूमिमिमां विद्धि विदितं तव भारत  ॥ ५.६६ ॥  
धर्मेण कर्म्मणा स्वर्गः स्यादेव सुकृते कृते  ।  
नद्याः प्रवाहे भूभागे कल्पगाया व्यवस्थितिः  ॥ ५.६७ ॥  
लोकानां तारणार्थाय अवतीर्णा सरिद्वरा  ।  
अत्र स्वर्गश्च मोक्षश्च नर्मदातीरमाश्रितौ  ॥ ५.६८ ॥  
एतत्ते कथितं राजन् यथा वृष्टं सुरोत्तमैः  ॥ ५.६९ ॥  
इति श्रीस्कन्दपुराणे रेवाखण्डे नर्मदायाश्चतुर्थावतारे पञ्चमोऽध्यायः ॥  


अध्याय ६  

युधिष्ठिर उवाच -   
मुने मेकलकन्याया अवतारः श्रुतो मया  ।  
इदानीं श्रोतुमिच्छामि तीर्थानि च यथाक्रमम्  ॥ ६.१ ॥  

मार्कण्डेय उवाच -   
शृणु राजन्महाभाग कथ्यमानं निबोध मे  ।  
वत्सगुल्मात्समारभ्य यावद्वै भृगुकच्छकः  ॥ ६.२ ॥  
अत्रान्तरेऽपि तीर्थानां सङ्ख्या केन तु शक्यते  ।  
तथापि ते प्रवक्ष्यामि यथा वृष्टं विशाम्पते  ॥ ६.३ ॥  
नर्मदा सौम्यभागे तु अनन्तपुरमव्ययम्  ।  
अनन्तसिद्धिलिङ्गं च सर्वपापहरं परम्  ॥ ६.४ ॥  
तीर्थं वैश्रवणं नाम कौबेरं धनदं तथा  ।  
मणिभद्रं तथा यज्ञं तत्तीर्थस्य प्रभावतः  ॥ ६.५ ॥  
मोक्षदं कामदं पुण्यं सर्वलोकव्यवस्थितम्  ।  
ऋषीणामाश्रमं पुण्यं सर्वदेवमयं शुभम्  ॥ ६.६ ॥  
सावर्णिः कौशिकश्चैव मुनिश्चैवाघमर्षणः  ।  
शाकल्यश्च कुशाकर्णिः शरभङ्गोऽग्निर्भगः  ॥ ६.७ ॥  
एते चान्ये च बहवो मुनयः शंसितव्रताः  ।  
अस्य तीर्थस्य माहात्म्यात्तपस्तप्त्वा दिवङ्गताः  ॥ ६.८ ॥  
वाल्मीकिरृषिवर्यो वै नैषादीं योनिमाश्रितः  ।  
प्रभावात्तस्य तीर्थस्य ब्रह्मतेजो वपुर्धरः  ॥ ६.९ ॥  
इक्ष्वाकुः कुवलयाश्वो दिलीपो नहुषस्तथा  ।  
वेणुर्ययाती राजा च अजपालस्म हैहयः  ॥ ६.१० ॥  
एते चान्ये च राजानो ह्यनन्तपुरवासिनः  ।  
अत्रान्तरे महेशानं मेकलातीरमाश्रितम्  ॥ ६.११ ॥  
तमभ्यर्च्य विधानेन सर्वे ते त्रिदिवङ्गताः  ।  
अखिलैरन्यतीर्थैश्च चिरकालफलप्रदैः  ॥ ६.१२ ॥  
अत्रास्ते स्वर्गदः श्रीमान् स्वयं देवो महेश्वरः  ।  
तीर्थं सप्तऋषिर्नाम सप्तसारस्वतं नृप  ॥ ६.१३ ॥  
अमर्त्यसम्भवं लिङ्गं तथैवारण्यकेश्वरम्  ।  
अघौघनाशनं तीर्थं तथान्यत्कल्मषापहम्  ॥ ६.१४ ॥  
पञ्चब्रह्ममयं तीर्थं सहस्रशिरसं हरम्  ।  
वाराहं वामनं तीर्थं यमतीर्थं महोत्कटम्  ॥ ६.१५ ॥  
सौरभङ्गं सहस्रं तु अश्वमेधं महामखम्  ।  
हिरण्यगर्भं सावित्र्यां चातुर्वेदं च पावनम्  ॥ ६.१६ ॥  
एतत्सर्व विजानीहि लोकानां पावनं परम्  ।  
तथाऽनन्तपुरं यावत्पर्यङ्कात्पश्चिमे शुभम्  ॥ ६.१७ ॥  
अत्रान्तरे मृता ये च दानधर्मविवर्जिताः  ।  
तेऽपि स्वर्गे महीयन्ते यावदिन्द्राश्चतुर्दश  ॥ ६.१८ ॥  
ततो द्वीपेश्वरं नाम व्यासतीर्थमनुत्तमम्  ।  
तत्र स्नात्वा तु लभते हयमेधफलं नरः  ॥ ६.१९ ॥  
कामिकं तत्परं तीर्थं न भूतं न भविष्यति  ।  
प्रदक्षिणां च यः कुर्याद्व्यासतीर्थस्य भारत  ॥ ६.२० ॥  
प्रदक्षिणीकृता तेन सप्तद्वीपा वसुन्धरा  ।  
नरो वा यदि वा नारी शिवलोके महीयते  ॥ ६.२१ ॥  
द्वीपेश्वरे ततस्स्नात्वा वृषभं यः प्रयच्छति  ।  
काञ्चनेन विमानेन रुद्रलोके महीयते  ॥ ६.२२ ॥  
कार्तिकस्य चतुर्दश्यां कृष्णपक्षे जितेन्द्रियः  ।  
स्नापयेद्यः शिवं तत्र ह्युपवासपरायणः  ॥ ६.२३ ॥  
सर्वपापविनिर्मुक्तो रुद्रलोके महीयते  ।  
व्यासतीर्थं तु वै गत्वा सर्वे ब्रह्मादयः सुराः  ॥ ६.२४ ॥  
स्तुवन्ति भावितात्मानं ऋषयश्च तपोधनाः  ।  
ये चान्ये सिद्धगन्धर्वकिन्नरोरगराक्षसाः  ॥ ६.२५ ॥  
नर्मदातटमाश्रित्य मोदन्ते गतकल्मषाः  ।  
स्तुवन्ति विविधैः स्तोत्रैर्माङ्गल्यस्तुति संस्कृतैः  ॥ ६.२६ ॥  
यस्यास्ति शक्तिरसशक्तिरिह प्रवीरः प्रोर्ध्वी करोतु यदि वाऽवनतिं करोतु  ।  
यः पूजितः सुरवरः शशिशेखरेण नाऽराधितः सपदि भूतपति सुरैर्वा  ॥ ६.२७ ॥  
किं वा न वृष्टं हि पितामहेन न वा सुरैर्वा मधुसूदनेन  ।  
क्षीरोदमन्थोद्भवकालकूटं कण्ठे वृतं केन हरं विहाय  ॥ ६.२८ ॥  
एकेन दग्धं त्रिपुरं शरेण कामो ललाटाक्षिनिरीक्षणेन  ।  
भिन्नोऽन्धकः शूलवरेण येन कस्तेन सार्द्धं कुरुते विरोधम्  ॥ ६.२९ ॥  
जलौघकल्लोलतरङ्गभङ्गा गङ्गा धृता येन जटाग्रभागे  
पादाम्बुजाङ्गुष्ठनिपीडनेन पपात लङ्काधिपतिर्विसञ्ज्ञः  ॥ ६.३० ॥  
सुरासुराणामिह यत्समक्षं विध्वंसितो दक्षमखः क्षणेन  
प्रणम्य दक्षः क्षयकारकस्य लेभे वरं तारकमारकस्य  ॥ ६.३१ ॥  
सर्वस्य पूज्यं हि वरोत्तमाङ्गं सम्पूज्यते लिङ्गवरं हरस्य  
अनेन पर्याप्तमतीव मूढः प्राप्तुं पदं यच्छति यत्करोति  ॥ ६.३२ ॥  
ब्रह्मात्र वृद्धो हरिरत्र लिङ्गं सुराऽसुराश्चैव समर्चयन्ति  
तथापि नूनं सुविचारयान्ति को वाऽधिको वाऽस्ति समो हरेण  ॥ ६.३३ ॥  
तेनैव चक्राङ्कसरोरुहाङ्कौ लिङ्गाङ्कितं यस्य जगद्भगाङ्कम्  
हस्ते प्रबद्धे नवकङ्कणे वै पश्यन्ति मूढाः खलु दर्पणेन  ॥ ६.३४ ॥  
पुण्यं पवित्रं स्तवनं व्यासेनोक्तं महात्मना  ।  
कृतं देवाधिनाथस्य सर्वकल्मषनाशनम्  ॥ ६.३५ ॥  
प्रतिपूज्य यथा न्यायमर्घपाद्यैरनुक्रमात् ।  
उवाच मधुरं वाक्यं प्रसादः क्रियतां मयि  ॥ ६.३६ ॥  
देयं तस्य फलं देव यः पुमान् छ्रद्धयाऽर्चति  ।  
इति स्तुत्वा महेशानं ऋषयः शंसितव्रताः  ॥ ६.३७ ॥  
नर्मदादक्षिणे कूले प्रयातास्ते यथातथम्  ।  
अन्ये च ऋषयो देवा द्वैपायनमथाब्रुवन्  ॥ ६.३८ ॥  
आश्रमस्ते महाभाग वायसैराकुलीकृतः  ।  
यथा न वायसाः केऽपि प्रविशन्ति तपोवनम्  ॥ ६.३९ ॥  
म्रियन्ते ते सदा सर्वे मूर्धा तेषां विशीर्यते  ।  
व्यासेन शप्तास्ते सर्वे वायसा महतो भयात् ॥ ६.४० ॥  
तस्मिंस्तीर्थे महाराज प्रविशन्ति न कर्हिचित् ।  
ऋषयो वचनं श्रुत्वा व्यासस्य तु महात्मनः  ॥ ६.४१ ॥  
नर्मदा दक्षिणे कूले सर्वमेव कृतं क्षणात् ।  
तिष्ठन्ति मुनयः सर्वे देवस्याराधने रताः  ॥ ६.४२ ॥  
आराध्य विधिना देवमस्तुवन् परमेश्वरम्  ।  
यस्यास्ति शक्तिरित्यादि व्यासस्तुतिपरायणाः  ॥ ६.४३ ॥  
स्तोत्रं तदेतत्त्रिदशेश्वरस्य व्यासेन भक्त्या कृतमीश्वरस्य  ।  
प्रातः पठेद्यः स्मरति प्रयत्नात्काले स जातोऽनुचरो हरस्य  ॥ ६.४४ ॥  
व्यासाष्टकमिदं पुण्यं यः पठेच्छिवसन्निधौ  ।  
व्यासस्तस्य भवेत्प्रीतो नर्मदा च प्रसीदति  ॥ ६.४५ ॥  
एवं स्तुतो महादेवो व्यासेन तु महात्मना  ।  
शिवो व्यासस्य सन्तुष्ट इदं वचनमब्रवीत् ॥ ६.४६ ॥  
किं करोमि स्थितो विप्र वरं ब्रूहि यथेप्सितम्  ।  
वरं ददामि ते प्रीतो येन त्वं सुखमेधसे  ॥ ६.४७ ॥  

व्यास उवाच -   
नर्मदादक्षिणे कूले तिष्ठ त्वं चोत्तरे शिव  ।  
आश्रमास्ते भविष्यन्ति सर्वे पुण्यतमाः स्मृताः  ॥ ६.४८ ॥  
एवमुक्त्वा ततो व्यासं तत्रैवान्तर धीयत  ।  
व्यासोऽपि चात्र वत्स्यामि दक्षिणं नर्मदे व्रज  ॥ ६.४९ ॥  
ततश्च दण्डकाष्ठेन चालयामास नर्मदाम्  ।  
नर्मदा चाब्रवीद्वाक्यं पूर्वमार्गेण सा गता  ॥ ६.५० ॥  
ततो व्यासस्तु सङ्क्रुद्धो युगान्ताग्निरिवाभवत् ।  
व्यासस्तु कुपितो राजन् सन्तीर्णो द्विजसत्तमः  ॥ ६.५१ ॥  
हुङ्कारिता च सा देवी नागता तत्र नर्मदा  ।  
नाहं कोपवत विप्र प्रलयं यामि कर्हिचित् ॥ ६.५२ ॥  
सप्तकल्पक्षये वृत्ते न मृताऽस्मीति नर्मदा  ।  
ततो द्विजस्तु सञ्जातो दक्षिणेन ततो गता  ॥ ६.५३ ॥  
न वारिता च साऽनेन व्यासभीता महानदी  ।  
उत्तरे मुनयः सर्वे कूले तिष्ठन्त्यनेकशः  ॥ ६.५४ ॥  
ततस्ते हृष्टमनसो मुनयः शंसितव्रताः  ।  
व्यासेन चार्जितं श्राद्धं तथाऽन्यैर्मुनिपुङ्गवैः  ॥ ६.५५ ॥  
पितरो द्वादशाब्दानि तार्पितास्ते नराधिप  ॥ ६.५६ ॥  

इति रेवाखण्डे नर्मदामाहात्ये षष्ठोऽध्यायः ॥  


अध्याय ७  

मार्कण्डेय उवाच -   
अन्यत्तीर्थं महापुण्यं सर्वपापप्रणाशनम्  ।  
अश्वमेधसमुद्भूता नदी यत्र वराङ्गना  ॥ ७.१ ॥  
स्नात्वा च सङ्गमे यत्र हयमेधफलं लभेत् ।  
व्याधिभिर्मुच्यते यत्र नारी वा यदि वानरः  ॥ ७.२ ॥  
श्राद्धं तत्र प्रकुर्वन्तः पितॄणां प्रीतिवर्धनम्  ।  
त्रिपुर्यां पूर्वभागे तु दिशि याम्यां शिवः स्थितः  ॥ ७.३ ॥  
अनुग्रहार्थं लोकानां शैवक्षेत्रं विदुर्बुधाः  ।  
पञ्चाशीतिः कुरुक्षेत्रे पश्चाशीतिरिवात्र तु  ॥ ७.४ ॥  
राहुसूर्यसमायोगे समानं कीर्तितं सुरैः  ।  
श्राद्धे त्रीणि च लक्षाणि पुराणे कीर्तितानि वै  ॥ ७.५ ॥  
तीर्थानां तानि अत्रैव तिष्ठन्ति नृपसत्तम  ।  
यत्र तिष्ठति देवेशो माधवो मधुसूदनः  ॥ ७.६ ॥  
उत्पलावर्तनामा च सहस्रमस्तको हरिः  ।  
हरश्च द्विविधावे तौ तृतीया चैव नर्मदा  ॥ ७.७ ॥  
तस्याः किं वर्ण्यते राजन् देवैरपि सवासवैः  ।  
तत्र स्नात्वा महाराज सम्भवो न पुनर्भवेत् ॥ ७.८ ॥  
पापयोनिं च न विशेद्यमलोकं न पश्यति  ।  
अर्चनाद्देवदेवस्य गाणपत्यमवाप्यते  ॥ ७.९ ॥  
उत्पन्नो हि हरिर्यत्र शङ्खचक्रगदाधरः  ।  
उपास्यते सुरैः सर्वैर्ब्रह्मशक्रपुरोगमैः  ॥ ७.१० ॥  
क्रोशमात्रं हरिक्षेत्रं कथं शोचन्ति मानवाः  ।  
अत्रान्तरे मृता ये च कृमिकीटपतङ्गमाः  ॥ ७.११ ॥  
तेऽपि यान्ति हरेर्लोकं किं पुनर्वैष्णवा नृप  ।  
अवशः स्ववशोऽपि स्यात्प्राणत्यागं करोति यः  ॥ ७.१२ ॥  
दशवर्षसहस्राणि राजा वैद्याधरे पुरे  ।  
तिलोदकप्रदानेन पिण्डदानेन भारत  ॥ ७.१३ ॥  
पितरस्तस्य तृप्यन्ति तृप्ता यान्ति परा गतिम्  ।  
एकादश्यां निराहारो गन्धपुष्पैः समर्चयेत् ॥ ७.१४ ॥  
रात्रौ जागरणं कृत्वा दीपमालां प्रबोधयेत् ।  
द्वादश्यां पञ्चगव्यं तु हविष्यान्नेन पारणम्  ॥ ७.१५ ॥  
भक्त्या तु भोजयेद्विप्रान् सहस्रं च सदक्षिणाम्  ।  
ओं नमो भगवते वासुदेवाय  ॥  
इमं मन्त्रं जपन् यस्तु शुचिर्भूत्वा समाहितः  ॥ ७.१६ ॥  
न तस्य पुनराधानं जन्म चैव युधिष्ठिर  ।  
अनेकभाविकं घोरं तूलराशिमिवानलः  ॥ ७.१७ ॥  
तत्क्षणाद्दहते कृत्स्नमेधांसीवहुताशनः  ।  
कल्पकल्पानुगौ देवौ नारायणमहेश्वरौ  ॥ ७.१८ ॥  
दक्षिणां दिशमास्थाय रेवातीरे व्यवस्थितौ  ।  
अर्चितौ च तौ देवेशौ सुरासुरगणैस्तथा  ॥ ७.१९ ॥  
सिद्धविद्याधरैर्यक्षैर्गन्धर्वैः किन्नरैर्नरैः  ।  
स्थाणुः पुण्यजलावर्ते ह्यवतार पुराकृतः  ॥ ७.२० ॥  
अनुग्रहाय लोकानां देवानां हितकाम्यया  ।  
ननाद सुमहानादं घोररूपं भयानकम्  ॥ ७.२१ ॥  
पिनाकिना च शूलेन भित्त्वा चैव रसातलम्  ।  
समानीता च सावित्री स्वर्गसोपानपद्धतिः  ॥ ७.२२ ॥  
मानवाः क्षीणपापाश्च तथा यान्ति परां गतिम्  ।  
अज्ञानतम सा ध्वस्ता नावरोहान्ति ये जनाः  ॥ ७.२३ ॥  
आत्मानं नावमन्यन्ते पापोपहतचेतसः  ।  
कल्पगां ये न सेवन्ते तेषां जन्म निरर्थकम्  ॥ ७.२४ ॥  
अष्टाविंशतिरत्रैव लिङ्गानां तु स्वयम्भुवाम्  ।  
पूजने संस्थिता राजन् छिवस्य च महात्मनः  ॥ ७.२५ ॥  
स्थानेश्वरं महादेवं शूलपाणिं तथा परम्  ।  
सप्तेश्वरं च कल्पेशं हिरण्यं जातवेदसम्  ॥ ७.२६ ॥  
प्राजापत्यं सिद्धनाथं शशाङ्कनयनं तथा  ।  
अनुकेशं तथा स्कन्दमाश्विनं तैजसं तथा  ॥ ७.२७ ॥  
ब्रह्मेश्वरं चाग्निगर्भं श्रीकण्ठं च उमापतिम्  ।  
नीलकण्ठं च खट्वाङ्गं महाकालं घटेश्वरम्  ॥ ७.२८ ॥  
त्रिलोचनं त्र्यम्बकं च देवदेवं महेश्वरम्  ।  
एतान्यन्यानि चैवेह सिद्धलिङ्गानि भारत  ॥ ७.२९ ॥  
अनङ्गं कामदेवं च रतिप्रीतिसमन्वितम्  ।  
सिद्धमन्वन्तरं चैव यत्रानङ्गत्रयोदशी  ॥ ७.३० ॥  
रम्भातृतीय तत्रैव तथा कृष्णाष्टमी नृप  ।  
विद्याधरी च तत्रैव उर्वशी च तिलोत्तमा  ॥ ७.३१ ॥  
अहल्या मेनका चैव तथाऽन्याश्च वराङ्गनाः  ।  
दाक्षायणी चानुमती चम्पका सम्भरायणी  ॥ ७.३२ ॥  
एताश्चाऽन्याश्च तत्रैव बह्व्यः सिद्धा विशाम्पते  ।  
केशवस्य पुरी रम्या पुण्या पापहरा नृप  ॥ ७.३३ ॥  
सुरासुराणां सर्वेषां दानवानां च भारत  ।  
स्वर्गमार्गप्रदा देवी तथा हरिहरात्मिका  ॥ ७.३४ ॥  
एतत्ते कीर्तितं राजन् यथा वृष्टं पुरातनम्  ।  
स्नानावगाहनात्पानाच्छ्रवणात्कीर्तनादपि  ॥ ७.३५ ॥  
अनेकभाविकं घोरमघं नश्यति तत्क्षणात् ।  
ततस्तस्मिन्महाभाग कपिलातीर्थमुत्तमम्  ॥ ७.३६ ॥  
रेवाया उत्तरे कूले सर्वपापहरं परम्  ।  
तत्र स्नात्वा नरो राजन्नारी वापि जितेन्द्रिया  ॥ ७.३७ ॥  
तर्पयित्वा पितॄन् देवान्मुच्यते च ऋणत्रयात् ।  
ब्राह्मणान् भोजयित्वा तु लभते परमाङ्गतिम्  ॥ ७.३८ ॥  

इति श्रीस्कन्दपुराणे रेवाखण्डे व्यासतीर्थमहिमवर्णनो नाम सप्तमोऽध्यायः ॥  


अध्याय ८  

मार्कण्डेय उवाच -   
अथान्यत्परमं तीर्थं त्रिषु लोकेषु विश्रुतम्  ।  
त्रिपुरी नाम विख्यातं रेवाया उत्तरेतटे  ॥ ८.१ ॥  
सपादलक्षतीर्थानि यत्र तिष्ठन्ति भारत  ।  
शतमष्टोत्तरं तत्र लिङ्गानां तु स्वयम्भुवाम्  ॥ ८.२ ॥  
त्रिपुरः पातितो राजन् देवदेवेन शूलिना  ।  
स्तोतव्यं किं परं तत्र सुरासुरनिषेवितम्  ॥ ८.३ ॥  
लोकानुग्रहकं देवं स्वयं विद्धि महेश्वरम्  ।  
गोकर्णं नाम विख्यातं भोगदं मोक्षदायकम्  ॥ ८.४ ॥  
कीर्तनाद्देवदेवस्य स्नपनेनाऽर्चनेन च  ।  
तोयेन नर्मदायास्तु ब्रह्महत्या प्रणश्यति  ॥ ८.५ ॥  
गन्धधूपप्रदीपैश्च तथा विभवविस्तरैः  ।  
अपि वर्षसहस्रेण पुण्यसङ्ख्या न ज्ञायते  ॥ ८.६ ॥  
यदा तदा शिवे दानं तस्य सङ्ख्या न विद्यते  ।  
धन्यास्ते मानवा राजन् स्नात्वा पश्यन्ति ये हरम्  ॥ ८.७ ॥  
कैलासे स वसेन्मर्त्यस्त्रिपुर्यां यो वसेन्नृप  ।  
अकामात्कामतो वाऽपि प्राणत्यागं करोति यः  ॥ ८.८ ॥  
हंसयुक्तविमानेन किङ्किणीरवशालिना  ।  
छत्रेण ध्रियमाणेन सौवर्णेन विराजता  ॥ ८.९ ॥  
झल्लरीतूर्यवाद्येन नृत्यगीतोत्सवेनच  ।  
सुरासुरैर्वीक्ष्यमाणः सर्वालङ्कारभूषितः  ॥ ८.१० ॥  
भुङ्क्ते तु विपुलान् भोगान् यावदिच्छन्महेश्वरे  ।  
एवमेवाऽपि चान्यानि यानि काम्यानि मानुषैः  ॥ ८.११ ॥  
त्रिपुरारिस्तु देवेशो यत्र तिष्ठति भारत  ।  
त्रयस्त्रिंशत्प्रसिद्धानां देवानां कोटिभिः शिवः  ॥ ८.१२ ॥  
त्रिपुर्यां निवसेद्यस्माच्छिवक्षेत्रमतः स्मृतम्  ।  
क्रोशद्वयप्रमाणं तु शिवक्षेत्र प्रकीर्तितम्  ॥ ८.१३ ॥  
अत्रान्तरे मृता ये च ते प्रयान्ति शुभां गतिम्  ।  
ब्रह्मणा तु पुरा चेष्टं ब्रह्मयज्ञं मखोत्तमम्  ॥ ८.१४ ॥  
शक्रेण देवराजेन कृतं क्रतुशतं पुरा  ।  
गोकर्णं च महादेवं सर्वसिद्धिप्रदायकम्  ॥ ८.१५ ॥  
वटेश्वरं तथा चान्यं सिद्धलिङ्गं सुरेश्वरम्  ।  
ईश्वरं चैव कामेशमश्विभ्यामर्चितं हरम्  ॥ ८.१६ ॥  
अनङ्गं वामदेवं च कपोतेश्वरमेव च  ।  
सर्वेश्वरं सोमनाथं ऋणमोचनमेव च  ॥ ८.१७ ॥  
कपालमोचनं देवं तथान्यमघनाशनम्  ।  
इन्द्रेश्वरं च ब्रह्मेशं शिवं नारायणं भवम्  ॥ ८.१८ ॥  
विश्वदेवं सिद्धनाथममरं चान्द्रमेव च  ।  
सिद्धं विद्याधरं यज्ञमतुलं वासवं तथा  ॥ ८.१९ ॥  
ईशानमग्निगर्भं च कुबेरमतुलं तथा  ।  
गायत्रं चैव सावित्रं रोहिणीतीर्थमेव च  ॥ ८.२० ॥  
दाक्षायणी चैव सती दक्षयज्ञहरा स्मृता  ।  
रत्नावली सूर्यपत्नी सूर्यभामा च वारुणी  ॥ ८.२१ ॥  
विष्णुर्मरीचिर्मैत्रेयऋष्यशृङ्गो विभाण्डजः  ।  
तपस्वी शौनको गर्गो दुर्वासा उग्रतापसः  ॥ ८.२२ ॥  
पञ्चायुतानि सिद्धानि त्रिपुर्यां नृपसत्तम  ।  
अपि वर्षसहस्राणि न स्तोतुं शक्यते पुरी  ॥ ८.२३ ॥  
त्रिपुरीक्षेत्रमाहात्म्यं शक्रेणापि नराधिप  ।  
अनेकानि सहस्राणि क्षत्रियाणां युधिष्ठिर  ॥ ८.२४ ॥  
दीक्षायज्ञविधानेन नाकपृष्ठमुपासते  ।  
इतिहासं प्रवक्ष्यामि आदिकल्पे कृते युगे  ॥ ८.२५ ॥  
स्वायम्भुवेऽन्तरे प्राप्ते कापिले कालसञ्ज्ञके  ।  
मनुर्नाम पुरा राजा चक्रवर्ती महायशाः  ॥ ८.२६ ॥  
अयोध्यां स पुरीं लेभे सूर्यवंशो महीपतिः  ।  
समाराध्य महादेवं शङ्करं मधुसूदनम्  ॥ ८.२७ ॥  
अवध्या दानवैर्या तु निर्मिता विश्वकर्मणा  ।  
वापीकूपसहस्रेण परिखाऽट्टालकेन वा  ॥ ८.२८ ॥  
धनदस्य पुरी यद्वदलका नाम विश्रुता  ।  
अयोध्या शोभना राजन् छक्रस्येवामरावती  ॥ ८.२९ ॥  
धनधान्यसमाकीर्णा सर्वालङ्कारभूषिता  ।  
ब्रह्मघोषनिनादेन भूमिं दिवमिवाकरोत् ॥ ८.३० ॥  
साग्निहोत्रैश्च विद्वद्भिर्ब्राह्मणैर्वेदपारगैः  ।  
चतुर्वर्णाश्च धर्मश्च प्राकृता इतरे जनाः  ॥ ८.३१ ॥  
सपादलक्षवर्षाणि प्रजा सर्वा च जीवति  ।  
न कार्मण्यजरारोगा दुर्भिक्षं न तु मृत्युभीः  ॥ ८.३२ ॥  
स्वयं कामदुघा धेनुः पृथिवी सस्यशालिनी  ।  
अन्यायेन च भूतेषु दत्ता हर्ता न विद्यते  ॥ ८.३३ ॥  
नवखण्डां सप्तद्वीपां संशैलवनकाननाम्  ।  
शशास मेदिनीं सर्वां यथा शक्रस्त्रिविष्टपम्  ॥ ८.३४ ॥  
एकपत्नीगृहं यद्वद्गृहस्थस्य विराजते  ।  
यज्ञदानसहस्रेण तर्पितास्सर्वदेवताः  ॥ ८.३५ ॥  
यं यं प्रार्थयते कामं तं तमाप न संशयः  ।  
एको दोषः परं तत्र नदी नैवाऽत्र विद्यते  ॥ ८.३६ ॥  
राहुसोमसमायोगे देवखातं समाययौ  ।  
स्नानं कर्तुं समाधाय ब्राह्मणैर्वैदपारगैः  ॥ ८.३७ ॥  
विमानानां सहस्रेण गत्वा विशं नृपोत्तमः  ।  
शङ्खतूर्यनिनादेन वेणुवीणास्वनेन च  ॥ ८.३८ ॥  
सान्तः पुरपरीवारो वीक्ष्यमाणोऽङ्गनागणैः  ।  
निर्वर्त्य पर्वकाले तु दानहोमविधिक्रियाम्  ॥ ८.३९ ॥  
विवेश नगरीं पुण्यामयोध्यां देवनिर्मिताम्  ।  
पौर्णमास्यां गते यामे स्वस्थे चैव नृपोत्तमे  ॥ ८.४० ॥  
श्रूयते किङ्किणीशब्द आकाशे व्योमचारिणाम्  ।  
गीतवादित्रयुक्तानां सहस्रं पङ्क्तिः वाजिनाम्  ॥ ८.४१ ॥  
मनोहराणां यानानां दृष्ट्वा चैव दिवौकसाम्  ।  
जगाम विस्मयं राजा भवनोपरि शोभितः  ॥ ८.४२ ॥  
कस्यैतानि विमानानि ममैव भवनोपरि  ।  
शयने शयने चैव कामभोगविवार्जितः  ॥ ८.४३ ॥  
शोकोपहतचित्तस्य चिन्तया व्याकुलीकृतः  ।  
किमिदं साहसं लोके विमानानां नभोपरि  ॥ ८.४४ ॥  
एवं चिन्तयतस्तस्य सा निष्क्रान्ता निशा नृप  ।  
उदिते च तथा सूर्ये धर्मकर्म समाप्य वै  ॥ ८.४५ ॥  
वशिष्ठं प्राह राजर्षिरभिवाद्य नमस्कृतम्  ।  
उपविष्टं यथा न्यायमासने देवनिर्मिते  ॥ ८.४६ ॥  
इतिहासपुराणादि श्रावयन् विधिपूर्वकम्  ।  
मनुना च पुरा पृष्टो वशिष्ठो मुनिपुङ्गवः  ॥ ८.४७ ॥  
कस्यैतानि विमानानि ममोपरि महामुने  ।  
केन कर्म्मविपाकेन दानेन नियमेन च  ॥ ८.४८ ॥  
संशयो मे महाभाग त्रिकालज्ञ निवेदय  ।  
कस्मिन् देशे कृतो यज्ञः स्वर्गकामफलप्रदः  ॥ ८.४९ ॥  
येन याम्य क्षयांल्लोकान्नित्यान्तक विवार्जितान्  ।  
क्षत्रवंशसमुत्पन्नो यस्तु वै शिक्षते क्षितिम्  ॥ ८.५० ॥  
मातृकं पैतृकं वंशं यज्ञमिष्ट्वा दिवं नयेत् ।  
स जातो येन भूलोकः सर्वथावद्यवर्जितः  ॥ ८.५१ ॥  
अन्ये पुत्रत्वमापन्नास्ते तु क्लेशाय केवलम्  ।  
एवमुक्तो वशिष्ठस्तु मनुना ब्राह्मणैः सह  ।  
प्रसन्नस्त्वब्रवीत्तं तु वशिष्ठो मुनिसत्तमः  ॥ ८.५२ ॥  
शृणुष्व त्वं महाभाग कथ्यमानं निबोध मे  ।  
ब्रह्मणा गदितं पूर्वं कश्यपस्य महामुनेः  ॥ ८.५३ ॥  
दक्षस्यात्रेर्गुरोश्चैव प्रजापतिरकल्पयत् ।  
वेदश्रुतपुराणोक्तं तत्र कृत्स्नं मया श्रुतम्  ॥ ८.५४ ॥  
हन्त ते कथयिष्यामि यथावदनुपूर्वशः  ।  
पुराणवेदबाह्यं तु कर्म्म यत्क्रियते नृप  ॥ ८.५५ ॥  
न तत्सन्तः प्रशंसन्ति धर्महानिश्च जायते  ।  
नर्मदातीरमाश्रित्य त्रिपुरी नाम विश्रुता  ॥ ८.५६ ॥  
यैरिष्टं तत्र यज्ञैस्तु दानहोमबलिक्रिया  ।  
तेषां राजन् विमानानि स्थितान्युपरि वेश्मनः  ॥ ८.५७ ॥  
न तां लङ्घयितुं शक्ताः सर्वे देवास्सवासवाः  ।  
अतिक्रामन्ति ते स्वर्गं शिवेन सह मोदन्ते  ॥ ८.५८ ॥  
विषादं त्यज राजेन्द्र गहना कर्म्मणां गतिः  ।  
अन्यक्षेत्रे सहस्रं तु दत्तं तप्तं हुतं तथा  ॥ ८.५९ ॥  
एकं तु कल्पगा तीरे तुल्यं भवति वा न वा  ।  
शिवेन श्रावितं चासीत्पुराणं स्कन्दकीर्तितम्  ॥ ८.६० ॥  
जम्बूद्वीपे महाराज एका देवी तु नर्मदा  ।  
पापकर्मदुराचारान्नयते स्म दिवौकसम्  ॥ ८.६१ ॥  
तेऽपि यान्ति न सन्देहः कल्पगातोयदर्शनात् ।  
धर्मध्वजाश्च ये मर्त्यास्त्रिषु लोकेषु विश्रुताः  ॥ ८.६२ ॥  
संसारार्णवमग्नानां पापोपहतचेतसाम्  ।  
यानरूपावरारोहा त्रैलोक्ये सचराचरे  ॥ ८.६३ ॥  
एकवक्त्रस्तु तत्पुण्यं न गुणान् स्तोतुमर्हति  ।  
त्यक्त्वा चैव महाभाग ब्रह्मविष्णुमहेश्वरान्  ॥ ८.६४ ॥  
सङ्ख्यां कर्तुं न शक्नोति तपसो दानकर्म्मणाम्  ।  
न गङ्गायमुना चापि नदी चैव सरस्वती  ॥ ८.६५ ॥  
इरावती वितस्ता च विपाशा कपिला तथा  ।  
शोणश्च घर्घरश्चैव सारङ्गा बदरी तथा  ॥ ८.६६ ॥  
पुण्या महानदी तापी गण्डकी च पयोष्णिका  ।  
तुङ्गभद्रा महापुण्या भीमरथ्या महानदी  ॥ ८.६७ ॥  
तीर्थानि सागराणां हि जम्बूद्वीपे वसन्ति हि  ।  
देवखाततडागेषु गर्तेषु च सरित्सु च  ॥ ८.६८ ॥  
किं फलं लभते मर्त्य इष्ट्वा यज्ञैर्नृपोत्तम  ।  
अन्यक्षेत्रे कृतं पापं पुण्यक्षेत्रे विनश्यति  ॥ ८.६९ ॥  
पुण्यक्षेत्रे कृतं पापं वज्रलेपो भविष्यति  ।  
अयं यथा तथा धर्मः समं भारत वर्तते  ॥ ८.७० ॥  
तस्मात्पापं न कुर्वीत चञ्चले जीविते सति  ।  
श्रुत्वाख्यानमिदं राजा नर्मदाकीर्तनं शुभम्  ॥ ८.७१ ॥  
आदिदेश ततोऽमात्यान् भृत्यांश्चैव सहस्रशः  ।  
राजोपस्करमादाय यूयं गच्छतमाचिरम्  ॥ ८.७२ ॥  
धेनूनां पञ्चलक्षाणि सवत्सानां च भारत  ।  
श्यामकर्णहयानां च लक्षमेकं शितत्विषाम्  ॥ ८.७३ ॥  
अयुतं च करीन्द्राणां घण्टाभरणसंयुजाम्  ॥ ८.७४ ॥  
हिरण्यकोटीः पञ्चाशत्सर्वासृङ्मणयस्तथा  ।  
सुमुहूर्ते सुनक्षत्रे चन्द्रे चैकादशे शुभे  ॥ ८.७५ ॥  
नानादेशनृपैः सार्द्धं गीतवादित्रमङ्गलैः  ।  
दिव्ययानसमारूढः स्तूयमानो मुहुर्मुहुः  ॥ ८.७६ ॥  
ब्राह्मणैर्वेदविद्भिश्च प्रायाच्च त्रिपुरीं नृपः  ।  
सप्तकल्पवहां पुण्यां सुरासुरनमस्कृताम्  ॥ ८.७७ ॥  
आजन्मरूढैस्तु पापैः सान्तः पुरपरिच्छदः  ।  
विमुक्तः पृथिवीपालः कल्पगा तोयदर्शनात् ॥ ८.७८ ॥  
पृथिव्यां यानि तीर्थानि आसमुद्रान्तगोचरे  ।  
मेकलातोयसंस्पर्शात्पवित्राणीह तान्यपि  ॥ ८.७९ ॥  
स्नानं कृत्वा यथा न्यायं पितॄन् देवांश्च तर्पयन्  ।  
अर्चयित्वा महेशानं गन्धपुष्पविलेपनैः  ॥ ८.८० ॥  
दशयोजनपर्य्यन्तं यज्ञरूपं च मण्डपम्  ।  
अकारयन्महाबाहुः सर्वधर्मपरायणः  ॥ ८.८१ ॥  
हेमरूप्यमयं सर्वं यच्चान्यद्भोज्यभाजनम्  ।  
अगस्त्यो गौतमो गर्गो विष्णुः शातातपस्तथा  ॥ ८.८२ ॥  
अत्रिश्चैव वशिष्ठश्च पुलस्त्यः पुलहः क्रतुः  ।  
भृगुरग्निर्मरीचिश्च कश्यपोऽथ मनुस्तथा  ॥ ८.८३ ॥  
दुर्वासा याज्ञवल्क्यश्च भरद्वाजोऽथ भल्लुकः  ।  
विश्वामित्रो जमदग्नी ऋष्यशृङ्गो विभाण्डकः  ॥ ८.८४ ॥  
दक्षः पराशरो व्यासः काषायणबृहस्पती  ।  
एते चान्ये च बहव ऋषयः शंसितव्रताः  ॥ ८.८५ ॥  
चतुर्विद्यावेदविदो यज्ञकर्म्मविशारदाः  ।  
तीर्थं वै पुष्करं यद्वद्ब्रह्मविष्णुशिवात्मकम्  ॥ ८.८६ ॥  
तत्र प्रावर्तयद्यज्ञं हयमेधमनुत्तमम्  ।  
आहूता देवताः सर्वा देवेन्द्रः पाकशासनः  ॥ ८.८७ ॥  
तर्पिता अर्घपाद्यैश्च मधुपर्कैश्च विष्टरैः  ।  
ततो निवर्तितो यज्ञो यथोक्तो वेदकर्म्मणा  ॥ ८.८८ ॥  
तर्पिता ब्राह्मणास्सर्वे यथा विभवविस्तरैः  ।  
हारकेयूरकटकैः कण्ठाभरणभूषणैः  ॥ ८.८९ ॥  
केचित्कुङ्जरमारूढास्तथा च हयसंस्थिताः  ।  
दिव्ययानसमारूढा दिव्यमालावलम्बिनः  ॥ ८.९० ॥  
वयांसि पक्षिणो यत्र तथाऽन्ये वनचारिणः  ।  
यज्ञोच्छिष्टेषु लुलिता जाताः सर्वे हिरण्मयाः  ॥ ८.९१ ॥  
यं यं कामं प्रार्थयते तं तं प्राप्नोत्यसंशयम्  ।  
घोषणा क्रियतां राष्ट्रे दण्डहस्तैस्तु किङ्करैः  ॥ ८.९२ ॥  
पितृदेवमनुष्याश्च तृप्ता यान्ति परां गतिम्  ।  
ब्रह्मविष्णुमहेशाना वरं दत्त्वा दिवं ययुः  ॥ ८.९३ ॥  
अत्र यज्ञस्तपोदानं सर्वं भवति चाक्षयम्  ।  
एवं निवर्तितो यज्ञो राज्ञश्चामिततेजसः  ॥ ८.९४ ॥  
कृताञ्जलिपुटो भूत्वा मनुरित्याह कल्पगाम्  ।  
चान्द्रायणसहस्रस्य सोमयागशतस्य च  ॥ ८.९५ ॥  
त्वत्तोयपानमात्रेण समं भवति वा न वा  ।  
लोकानां तारणार्थाय अवतीर्णा महानदी  ॥ ८.९६ ॥  
त्वया व्याप्तं जगत्कृत्स्नं लोकाश्चैव चराचराः  ।  
स्नानावगाहनात्पानात्स्मरणात्कीर्तनादपि  ॥ ८.९७ ॥  
अनेकभाविकं पापं तूलराशिमिवानलः  ।  
दहत्येवं हि तोयं ते नात्र कार्य्या विचारणा  ॥ ८.९८ ॥  
स्वर्गसोपानभूताऽसि पितॄणां हितकाम्यया  ।  
दिवं नय वरारोहे भूतग्रामं चतुर्विधम्  ॥ ८.९९ ॥  
याः काश्चित्सरितो लोके तीर्थानि विविधानि च  ।  
तेषां त्वं जननी देवि पितॄणां तारिणी परा  ॥ ८.१०० ॥  
त्वया विना तु यत्तीर्थं धर्मकर्मशुभोदयम्  ।  
सूर्येणैव विहीनं हि निरालोकं जगद्यथा  ॥ ८.१०१ ॥  
सूर्याचन्द्रमसोर्भावः सामान्यः सर्वजन्तुषु  ।  
समं वर्षति पर्जन्यः सस्येषु च तृणेषु च  ॥ ८.१०२ ॥  
तथा त्वं सर्वलोकानां माता चैव गरीयसी  ।  
अपि वर्षसहस्रेण गुणान् कीर्तयितुं शुभे  ॥ ८.१०३ ॥  
ब्रह्मा बृहस्पतिश्चैव न शक्तोऽपि वरानने  ।  
स्तोत्रं श्रुत्वा महाभागा मनोरमिततेजसः  ॥ ८.१०४ ॥  
प्रत्युवाच वरारोहा मकरासनसंस्थिता  ।  
सर्वाभरणशोभाढ्या चन्द्रकान्तिनिभानना  ॥ ८.१०५ ॥  
वरं वृणु महाभाग तुष्टाऽस्मि मनसीप्सितम्  ।  
नमस्कृत्य महादेवीं राजा वचनमब्रवीत् ॥ ८.१०६ ॥  
यदि तुष्टा वरारोहे वरं दातुं ममेच्छसि  ।  
तीर्थभूतं जगत्सर्वं कुरुष्व वरवर्णिनि  ॥ ८.१०७ ॥  
अयोध्याविषये देशे स्रवन्त्यः सम्भवन्त्विति  ।  
नानाविधास्तु सरितो गङ्गाद्यास्तु सुरालये  ॥ ८.१०८ ॥  
यथा च पतितास्सर्वास्तथा त्वं कल्पगे कुरु  ॥ ८.१०९ ॥  

इति श्रीस्कन्दपुराणे रेवाखण्डे त्रिपुरीवर्णनो नामाष्टमोऽध्यायः ॥  


अध्याय ९  

नर्मदोवाच -   
त्रेतायां प्रथमे पादे तव वंशे नृपोत्तम  ।  
भगीरथ इति ख्यातः स गङ्गा मानयिष्यति  ॥ ९.१ ॥  
सगराः षष्टिसाहस्रा अलाबुजसमुद्भवाः  ।  
कपिलस्य तु मार्गेण हये पातालगामिनि  ॥ ९.२ ॥  
पितुराज्ञाऽवसाने तु विदार्य धरणीं ततः  ।  
हयं तु वासुदेवेन सागरास्ते विदुर्बुधाः  ॥ ९.३ ॥  
प्रविष्टाः सागरास्ते तु रसातलतलं गताः  ।  
तानहं पूरयिष्यामि आत्मतोयेन सुव्रत  ॥ ९.४ ॥  
एवं वृतो वरस्तावच्छेषं वृणु नरेश्वर  ।  
पादे द्वितीये त्रेतायाः कालिन्दी च सरस्वती  ॥ ९.५ ॥  
सरयूर्गण्डकी नाम महाभागा विनिःसृताः  ।  
भगीरथ इति ख्यातस्तव वंशे भविष्यति  ॥ ९.६ ॥  
भागीरथी च विख्याता भविष्यति सरिद्वरा  ।  
गङ्गा च जाह्नवी चैव समभागा प्रकीर्तिता  ॥ ९.७ ॥  
ख्यातिं यास्यन्ति तास्सर्वाः कन्याद्वीपे न संशयः  ।  
आगच्छन्ती तु सा गङ्गा जह्नुना च महर्षिणा  ॥ ९.८ ॥  
हस्तेनाकृष्य सा पीता यथान्यत्प्राकृतं जलम्  ।  
दिव्यं वर्षसहस्रं तु उदरे च विसर्पिता  ॥ ९.९ ॥  
विषण्णवदनो राजा तदासीत्स भगीरथः  ।  
निष्कलं मे तपस्तप्तं शिवसेवा च निष्कला  ॥ ९.१० ॥  
मया तु सेवितं ह्येतज्जगत्सर्वं चराचरम्  ।  
किं करोमीति निश्चित्य महेशं शरणं गतः  ॥ ९.११ ॥  
शिवाज्ञा सयुतो भूत्वा लोकानां हितकामया  ।  
आगतश्च पुनर्मोहात्तां गङ्गां स महायशाः  ॥ ९.१२ ॥  
उवाच वचनं राजनृषिः क्रोधसमन्वितः  ।  
गङ्गाया मोक्षणं कर्तुं यो मामाराधयिष्यति  ॥ ९.१३ ॥  
गङ्गाया मोक्षणं तत्र कर्तव्य नाऽत्र संशयः  ।  
तस्य तद्वचनं श्रुत्वा जह्नोरमिततेजसः  ॥ ९.१४ ॥  
तमेवाराथयामास तपसोग्रेण भारत  ।  
ततस्तुष्टस्तु भगवान्मुमोचोत्तरवाहिनीम्  ॥ ९.१५ ॥  
ततः प्रभृति लोकेऽस्मिञ्जाह्नवीति प्रकीर्तिता  ।  
एतत्ते कथितं राजंस्त्रेतायां यद्भविष्यति  ॥ ९.१६ ॥  
तत्रैवाऽन्यं प्रवक्ष्यामि मर्कटीतीर्थमुत्तमम्  ।  
यत्र स्नात्वा महाराज कामतोऽकामतोऽपि वा  ॥ ९.१७ ॥  
चान्द्रायणशतस्योक्तं यत्पुण्यं तदवाप्नुयात् ।  

युधिष्ठिर उवाच -   
सङ्क्षेपाच्छ्रुतमेतद्धि विस्तरेण तपोधन  ॥ ९.१८ ॥  
कथं तु मर्कटीतीर्थं तन्मे कथय सुव्रत  ।  

मार्कण्डेय उवाच -   
आसीत्त्रेतायुगे राजा सत्यसेनो महातपाः  ॥ ९.१९ ॥  
राज्ञी तस्य प्रिया चासीन्नाम्ना शृङ्गारवल्लरी  ।  
जातिस्मरा तु सुभगा केवलं मर्कटानना  ॥ ९.२० ॥  
कदाचित्स महीपालो मृगया प्रियया सह  ।  
जगाम नर्मदातीरं नानाद्रुमलतायुतम्  ॥ ९.२१ ॥  
स्थापयित्वा तु तां देवीं वनान्तरमगात्ततः  ।  
क्रीडमाना च सा तत्र वंशगुल्मे स्वकं शिरः  ॥ ९.२२ ॥  
वृष्ट्वा विस्मयमापन्ना पार्श्वस्थं कञ्चिदब्रवीत् ।  
गृहीत्वैतच्छिरः शीघ्रं नर्मदाया जले क्षिप  ॥ ९.२३ ॥  
निक्षिप्तमात्रे शिरसि राज्ञी चन्द्राननाऽभवत् ।  
एतस्मिन्नन्तरे राजा प्राप्तस्तत्र प्रियाऽन्तिकम्  ॥ ९.२४ ॥  
स दृष्ट्वा तादृशं तस्या मुखं पूर्णशशिप्रभम्  ।  
पृच्छति स्म प्रियां राजा विस्मयाविष्टचेतनः  ॥ ९.२५ ॥  
कथयामास वृत्तान्तं पूर्वजन्मसमुद्भवम्  ।  
अत्राहं मर्कटीवासं तीरे वै नार्मदे शूभे  ॥ ९.२६ ॥  
कदाचित्क्रीडमानाऽहं वंशं भित्त्वा ह्यकामतः  ।  
ततः कालवशाज्जीर्णं शरीरं पतितं जले  ॥ ९.२७ ॥  
शिरस्तत्रैव संलग्नं कपिवक्त्राऽस्मि तेन वै  ।  
इदानीं नर्मदातोये निक्षिप्ते शिरसि प्रिय  ॥ ९.२८ ॥  
मुखं मे तीर्थमाहात्म्याच्चन्द्रबिम्बसमप्रभम्  ।  
श्रुत्वा स तीर्थमाहात्म्यं विस्मयोत्फुल्ललोचनः  ॥ ९.२९ ॥  
पुरोहितं समाहूय स्नातुं तत्र प्रचक्रमे  ।  
स्नात्वा तत्र विधानेन हेमकोटिशतं ददौ  ॥ ९.३० ॥  
तदा प्रभृति राजेन्द्र मर्कटीतीर्थमुच्यते  ।  
पूर्वभागस्थितं तस्य भृगुतीर्थमनुत्तमम्  ॥ ९.३१ ॥  
तत्र स्नात्वा तु कार्तिक्यां नर पापात्प्रमुच्यते  ।  
स्वर्गदो मोक्षदश्चैव देवस्तु नरकेश्वरः  ॥ ९.३२ ॥  
देवस्य चाग्रे वंशो वै सम्मुखो यत्र दृश्यते  ।  
पूर्वभागे स्थितं तत्र तस्मिन् वंशे तु निर्मले  ॥ ९.३३ ॥  
त्रिलोचन इति ख्यातं तथैव भ्रुकुटिस्थितम्  ।  
तृतीयं लोचनं दृष्ट्वा भृगुस्तु मुनिसत्तम  ॥ ९.३४ ॥  
प्रणम्य दण्डवद्भूमौ स्तोतुं समुपचक्रमे  ।  


भृगुरुवाच -   
प्रणमामि जने संस्थं भूतेशं भूतिदं हरम्  ॥ ९.३५ ॥  
भाव्यं भर्गं पशुपतिं भुवनेश्वरमेव च  ।  
दोषमात्रविहीनं च नित्यविज्ञानविग्रहम्  ॥ ९.३६ ॥  
परद्रव्यापहरणात्परदारनिषेवणात् ।  
पराभवात्पराभूतं रक्ष मां कल्मषात्प्रभो  ॥ ९.३७ ॥  
आत्माभिमानमुदितं क्षणभङ्गुरके तथा  ।  
कुपथाभिमुखं दीनं त्राहि मां परमेश्वर  ॥ ९.३८ ॥  
दीनद्विजवरस्यार्थे प्रज्ञाने परितो भव  ।  
वृष्ट्वा सदा शङ्करस्त्वं मूढं मां किं विलम्बसे  ॥ ९.३९ ॥  
तृष्णां हर हरात्यर्थं लक्ष्मीं मे देहि निश्चलाम्  ॥ ९.४० ॥  
नित्यं छिनत्ति मोहं पापं हन्ति तारणं विदधाति  ।  
तव तीर्थमात्रगमनं तदपि न सञ्चितं महेशान  ॥ ९.४१ ॥  
भूतिमूलविभूढस्य विभागं तन्निरर्थकम्  ।  
करुणाहृदयं नाम स्तोत्रमेतद्भृगूदितम्  ॥ ९.४२ ॥  
यः पठेत्प्रातरुत्थाय स याति परमां गतिम्  ।  
स्तोत्रेणानेन सन्तुष्टः शिवः प्रोवाच तं भृगुम्  ॥ ९.४३ ॥  
सर्वं दास्यामि ते विप्रवरं यन्मनसीप्सितम्  ।  
सिद्धिं चैव पुनः श्लाघ्यां यत्सुरैरपि दुर्लभाम्  ॥ ९.४४ ॥  

भृगुरुवाच -   
यदि तुष्टोऽसि देवेश वरं दातुमिहेच्छसि  ।  
मम नाम्नाऽस्य तीर्थस्य ख्यातिर्भवति भूतले  ॥ ९.४५ ॥  
अवतारय चात्मानं भृगुक्षेत्रे महेश्वर  ।  

शङ्कर उवाच -   
एवं भवतु विप्रेन्द्र तव नाम्ना भविष्यति  ॥ ९.४६ ॥  
क्षेत्रं पापहरं पुण्यं देवानामपि दुर्लभम्  ।  
पितृपुत्रविसंवादः क्रोधाज्जातः कथञ्चन  ॥ ९.४७ ॥  
अस्य तीर्थस्य माहात्म्यात्स तु शान्तिं गमिष्यति  ।  
ततः प्रभृति ये देवा ब्रह्माद्याः किन्नरा नराः  ॥ ९.४८ ॥  
उपासते भृगुक्षेत्रं यत्र तुष्टो महेश्वरः  ।  
दर्शनात्स्पर्शनात्तस्य मुच्यते ब्रह्महत्यया  ॥ ९.४९ ॥  
स्नानं यः कुरुते तत्र मुच्यते स ऋणत्रयात् ।  
अवतारः कृतो राजन् युगे तत्र स्वयम्भुवा  ॥ ९.५० ॥  
तत्र क्षेत्रे नरश्रेष्ठ अष्टौ रुद्राः प्रकीर्तिताः  ।  
भृगुश्चैव तथा शूली वेदश्चन्द्रमुखस्तथा  ॥ ९.५१ ॥  
अट्टहासस्तथा कालः कराली चाष्टमस्तथा  ।  
अष्टौ रुद्रास्समुत्पन्नास्तस्मिन् क्षेत्रे युधिष्ठिर  ॥ ९.५२ ॥  
तेन रम्यं च धन्यं च भृगुक्षेत्रमुदाहृतम्  ।  
अयने विषुवे चैव सङ्क्रान्तौ ग्रहणेषु च  ॥ ९.५३ ॥  
व्यतीपाते दिनच्छेदे छायायां तु गजस्य च  ।  
स्नानं दानं तथा होमं तर्पणं देवतार्चनम्  ॥ ९.५४ ॥  
सर्वं तदक्षयं राजंस्तस्मिन् क्षेत्रे न संशयः  ।  
स्नातस्य च भृगुक्षेत्रे एकरात्रोषितस्य च  ॥ ९.५५ ॥  
यत्पुण्यं जायते पुंसो न तत्क्रतुशतैरपि  ।  
दर्शे भाद्रपदे मासे शुक्लपक्षे विशेषतः  ॥ ९.५६ ॥  
नरः प्रदक्षिणां कृत्वा भृगुतीर्थस्य संयतः  ।  
तत्क्षणाद्विरजो भूत्वा शिवलोके महीयते  ॥ ९.५७ ॥  
अस्य तीर्थस्य माहात्म्यान्मुच्यते सर्वपातकैः  ।  
मर्कट्याः पश्चिमे भागे ह्यर्कतीर्थमुदाहृतम्  ॥ ९.५८ ॥  
तत्र नित्यं स्थितो भानुः सर्वदेवनमस्कृतः  ।  
नरः प्रदक्षिणां कृत्वा सर्वपापैः प्रमुच्यते  ॥ ९.५९ ॥  
माहात्म्यं तस्य देवस्य शृणु राजन् समासतः  ।  
पुरा गन्धर्वराजस्तु मोहनो नाम नामतः  ॥ ९.६० ॥  
ब्रह्मणस्तु सभां प्राप्तस्तदाराधनतत्परः  ।  
तत्र दुर्वाससं दृष्ट्वा रूपेणानेन गर्वितः  ॥ ९.६१ ॥  
अज्ञानेनाऽवमानेन स जहास मुनिं नृप  ।  
स्मेराननं समालोक्य तं शशाप मुनिस्तदा  ॥ ९.६२ ॥  
चित्रकुष्ठी दुराचारो भव त्वं रूपगर्वितः  ।  
स तु शापभयात्प्राह मुनिं गन्धर्वराट्ततः  ॥ ९.६३ ॥  
शापान्तं कुरु मे विप्र बालिशस्य प्रसादतः  ।  

दुर्वासा उवाच -   
गच्छ गन्धर्वराज त्वं त्रिपुर्यां नर्मदातटम्  ॥ ९.६४ ॥  
यस्मिन्नास्ते स्वयं देवः समग्रभयनाशनः  ।  
भासते भास्करं नाम विख्यातं चोत्तरे तटे  ॥ ९.६५ ॥  
तत्र स्नानान्महाराज शापान्तस्ते भविष्यति  ।  
स जगाम पुनर्नत्वा ततो वै नर्मदातटम्  ॥ ९.६६ ॥  
तत्र स्नात्वा विधानेन पूजयामास भास्करम्  ।  
त्रिरात्र्याराधितो भानुः प्रातः प्रोवाच तं नृप  ॥ ९.६७ ॥  
वरं वृणु महाभाग यत्ते मनसि वर्तते  ।  

गन्धर्व उवाच -   
यदि तुष्टोऽसि देवेश वरं दातुमिहेच्छसि  ॥ ९.६८ ॥  
चित्रकुष्ठं विनश्येत त्वत्प्रसादेन मे प्रभो  ।  
एवमस्त्विति तं प्राह गन्धर्वाधिपतिं तदा  ॥ ९.६९ ॥  
शापान्मुक्तो जगामाथ स्वपुरं प्रति भारत  ।  
एतत्ते कथितं राजन् छिवेन परिकीर्तितम्  ॥ ९.७० ॥  
सावित्र्याराधनं तत्र पुत्रार्थं किल भारत  ।  
तस्मिंस्तीर्थे नरः स्नात्वा समभ्यर्च्य च भास्करम्  ॥ ९.७१ ॥  
पुत्रवान् व्याधिमुक्तश्च जायते नाऽत्र संशयः  ।  
कोटीश्वरं तु तत्रैव विद्धिदक्षिणभागतः  ॥ ९.७२ ॥  
तमभ्यर्च्य विधानेन कोटिलिङ्गार्चनात्फलम्  ।  
नरः प्राप्नोति राजेन्द्र सत्यं सत्यं वदाम्यहम्  ॥ ९.७३ ॥  
कोटितीर्थे नरः स्नात्वा मुच्यते सर्वकिल्बिषैः  ।  
तत्र यः सन्त्यजेत्प्राणानवशः स्ववशोऽपिवा  ॥ ९.७४ ॥  
सर्वपापविनिर्मुक्तः शिवलोके महीयते  ॥ ९.७५ ॥  

इति श्रीस्कन्दपुराणे रेवाखण्डेऽर्कतीर्थमाहात्म्ये नवमोऽध्यायः ॥  


अध्याय १०  

मार्कण्डेय उवाच -   
दक्षिणे तस्य तीर्थस्य कल्पगातीरमाश्रितम्  ।  
सोमेनाराधितं तीर्थं भुक्तिमुक्तिफलप्रदम्  ॥ १०.१ ॥  
तत्र स्नात्वा दिवं यान्ति मृतास्ते न पुनर्भवाः  ।  
दक्षिणे तस्य देवस्य स्थितः शक्रेश्वरः शिवः  ॥ १०.२ ॥  
शक्रेणाराधितः पूर्वं सर्वकामसमृद्धये  ।  
अन्यत्तीर्थं प्रवक्ष्यामि ब्रह्मकुण्डमिति स्मृतम्  ॥ १०.३ ॥  
यत्रास्ते भगवान् विष्णू रेवा चोत्तरवाहिनी  ।  
तत्र स्नात्वा महाराज वैष्णवं लोकमाप्नुयात् ॥ १०.४ ॥  
दर्शे चैव व्यतीपाते तिलतोयप्रदानतः  ।  
श्राद्धस्य करणात्तत्र पितॄणां तृप्तिरक्षया  ॥ १०.५ ॥  
उदीची नर्मदा यत्र प्रतीची यत्र जाह्नवी  ।  
क्षेत्रं गच्छ नृपश्रेष्ठ प्राची यत्र सरस्वती  ॥ १०.६ ॥  
ब्रह्मकुण्डोत्तरे भागे विद्धि देवं सनातनम्  ।  
अम्बरीषमिति ख्यातं माधवं मधुसूदनम्  ॥ १०.७ ॥  
एकादश्यां समभ्यर्च्य स्नात्वा यस्तु नराधिप  ।  
मुच्यते सर्वपापेभ्यो विष्णुलोकं स गच्छति  ॥ १०.८ ॥  
तस्यैव पश्चिमे भागे हंसतीर्थं नराधिप  ।  
तत्र स्नात्वा पुरा राजन् हंसा वै त्रिदिवङ्गताः  ॥ १०.९ ॥  
तत्रापि कुरुते श्राद्धं दानं चैव नराधिप  ।  
हंसतीर्थप्रभावेण तिर्यग्योनौ न जायते  ॥ १०.१० ॥  
पश्चिमे तस्य भागे तु लिङ्गं परमसिद्धिदम्  ।  
महाकालमिति ख्यातं यन्मयाराधितं पुरा  ॥ १०.११ ॥  
तमभ्यर्च्य विधानेन शिवलोकमवाप्नुयात् ।  
अथान्यत्सम्प्रवक्ष्यामि तीर्थराजमनुत्तमम्  ॥ १०.१२ ॥  
मातृतीर्थमिति ख्यातं लिङ्गं च मातृकेश्वरम्  ।  
तत्र स्नातस्य राजेन्द्र हयमेधफलं भवेत् ॥ १०.१३ ॥  
तत्प्रवाहमतिक्रम्य यद्वा रेवोत्तरं महत् ।  
सप्तविंशोद्भवः शिवस्तत्र लोकेषु गीयते  ॥ १०.१४ ॥  
तत्र स्नात्वा पितृभ्यश्च तोयपिण्डप्रदानतः  ।  
सर्वकामसमृद्धात्मा शिवलोके महीयते  ॥ १०.१५ ॥  
तत्र यद्दीयते दानं किञ्चिद्वापि युधिष्ठिर  ।  
तस्य सङ्ख्या न विद्यते इत्याह भगवान् छिवः  ॥ १०.१६ ॥  
तत प्रतीच्यां लिङ्गन् तु ब्रह्मेश्वरमिति श्रुतम्  ।  
ब्रह्मणा साधितं सद्यः सर्वकामफलप्रदम्  ॥ १०.१७ ॥  
दर्शनात्तस्य देवस्य सर्वपापैः प्रमुच्यते  ।  
अङ्गारे वा चतुर्दश्यां तदभ्यर्च्य विधानतः  ॥ १०.१८ ॥  
शिवभक्तिपरो मर्त्यः शिवलोके महीयते  ।  
अन्यत्तीर्थं प्रवक्ष्यामि स्वर्गद्वारमनुत्तमम्  ॥ १०.१९ ॥  
तत्र स्नातो नरव्याघ्र स्वर्गलोके महीयते  ।  
तत्र पश्चिमभागे तु लिङ्गं सिद्धेश्वरं परम्  ॥ १०.२० ॥  
तत्र सिद्धेश्वरं चैव तीर्थं पापप्रणाशनम्  ।  
तत्र स्नात्वा दिवं यान्ति ये मृता न पुनर्भवाः  ॥ १०.२१ ॥  
पौषे मासि सिताष्टम्यां तमभ्यर्च्य विधानतः  ।  
दत्त्वा तु कपिलां धेनुं स्वर्गलोके महीयते  ॥ १०.२२ ॥  
तस्मादुत्तरतो विद्धि सङ्गमं लोकविश्रुतम्  ।  
गङ्गायमुनयोर्नित्यं रेवायाश्च नराधिप  ॥ १०.२३ ॥  
तत्र स्नातस्य राजेन्द्र अश्वमेधफलं भवेत् ।  
श्राद्धं तत्र प्रकुर्वीत पितॄणां प्रीतिवर्द्धनम्  ॥ १०.२४ ॥  

राजोवाच -   
गङ्गा च यमुना चात्र समायाते कथं मुने  ।  
एतद्विस्तरतः सर्वं प्रब्रूहि मुनिपुङ्गव  ॥ १०.२५ ॥  

मार्कण्डेय उवाच -   
शृणु राजन्महाभाग कथ्यमानं निबोध मे  ।  
मतङ्गो नाम राजर्षिरासीद्धर्मपरायणः  ॥ १०.२६ ॥  
शिवभक्तो महायोगी त्रिपुर्यां वेदवित्तमः  ।  
षण्मासभोजी धर्मात्मा हत्वा करिवरं स्वयम्  ॥ १०.२७ ॥  
षष्ठे मासे तु सम्प्राप्ते यथावद्विधिपूर्वकम्  ।  
पितृयज्ञं तु निर्वर्त्य शेषं भुङ्क्ते नराधिप  ॥ १०.२८ ॥  
एवं तपसि तप्ते तु कालेन महता ततः  ।  
सप्तर्षयः समायातास्तेन मार्गेण भारत  ॥ १०.२९ ॥  
स तान् दृष्ट्वा नमस्कृत्य अर्घपाद्यैरपूजयत् ।  
कुशासनोपविष्टांस्तु प्रोवाच मुनिसत्तमः  ॥ १०.३० ॥  
धन्योऽस्मि पितृमेधे यत्सम्प्राप्ता मे भवादृशाः  ।  
तत्तस्य वचनं श्रुत्वा मतङ्गस्य महामुने  ॥ १०.३१ ॥  
ऋषयश्चिन्तयामासुरन्योऽन्यं वै तदा नृप  ।  
मांसेन पितृमेधोऽस्य कथं त्याज्यो भवेदिति  ॥ १०.३२ ॥  
चिन्ताविष्टान्मुनीन् दृष्ट्वा वशिष्ठः प्राह तं मुनिम्  ।  
गङ्गायमुनयोर्योगे स्नानं कृत्वा महामुने  ॥ १०.३३ ॥  
भोक्षामहे वयं सर्वे नात्र कार्या विचारणा  ।  
तस्य तद्वचनं श्रुत्वा मतङ्गः प्राह तान् हसन्  ॥ १०.३४ ॥  
गङ्गायमुनयोर्योगे स्नानं चात्र भविष्यति  ।  
इत्युक्त्वा ध्यानमास्थाय स गङ्गां यमुनां तथा  ॥ १०.३५ ॥  
समाह्वयत्मुनिश्रेष्ठः समायाते तु तत्क्षणात् ।  
स्नानं कुरुध्वं मुनयो गङ्गायमुनसङ्गमे  ॥ १०.३६ ॥  
ते दृष्ट्वा तादृशं कर्म्म मुनेस्तस्य महात्मनः  ।  
विस्मयाविष्टहृदयाः प्रशशंसुश्च तं मुनिम्  ॥ १०.३७ ॥  
ततस्तु मुनयः सर्वे स्नानं कृत्वा यथाविधि  ।  
पितृयज्ञं तु निर्वर्त्य मतङ्गस्य ययुर्दिवम्  ॥ १०.३८ ॥  
गङ्गा च यमुना चैव प्रविष्टे सप्त कल्पगां  ।  
इत्थं स सङ्गमो जातः सर्वपापहरः परः  ॥ १०.३९ ॥  
अमासोमसमायोगे स्नानं यः कुरुते नरः  ।  
सर्वधर्मसुसम्पन्नः शिवभक्तिपरायणः  ॥ १०.४० ॥  
उद्धृत्य पूर्वजान् सप्तचैवापरांस्तथा  ।  
दिव्यदेहसमापन्नो दिव्याभरणभूषितः  ॥ १०.४१ ॥  
दिव्ययान समारूढः स्तूयमानोऽप्सरोगणैः  ।  
तत्क्षणाद्विरजो भूत्वा स्वर्गलोके महीयते  ॥ १०.४२ ॥  
अस्य तीर्थस्य माहात्म्यान्मुच्यते सर्वपातकैः  ।  
नैरन्तर्येण षण्मासाज्जितक्रोधो जितेन्द्रियः  ॥ १०.४३ ॥  
स्नानं यः कुरुते तत्र पूजयेच्च महेश्वरम्  ।  
पथिकः कारणाद्वापि म्लेच्छदेशेऽपि वा क्वचित् ॥ १०.४४ ॥  
यत्र तत्र मृतः सोऽपि प्राप्नुयाच्छिवसन्निधिम्  ।  
स्नानं दान तपो होमः संयोगे चैव पर्वणि  ॥ १०.४५ ॥  
यदत्र क्रियते तस्य पुण्यसङ्ख्या न विद्यते  ।  
एतत्ते मे कृतं राजंस्त्रिपुरीक्षेत्रवर्णनम्  ॥ १०.४६ ॥  
श्रवणं यस्य राजेन्द्र दैवतैरपि दुर्लभम्  ।  
एतच्छ्रुत्वा महाराज नर्मदाकीर्तनं शुभम्  ॥ १०.४७ ॥  
नमस्कृत्य वरारोहां कामिकं यानमास्थितः  ।  
विवेश नगरीं पुण्यामयोध्यां देवनिर्मिताम्  ॥ १०.४८ ॥  
मुदा परमया युक्तो यथा पूर्वं तथैव सः  ।  
एतत्ते कीर्तितं राजन् यथावदनुपूर्वशः  ॥ १०.४९ ॥  
शिवेन कथितं पूर्वं स्कन्दस्य तु महात्मनः  ।  
श्रवणात्कीर्तनात्चैव शिवलोके महीयते  ॥ १०.५० ॥  

इति श्रीस्कन्दपुराणे रेवाखण्डे मातङ्गाख्यानं नाम दशमोऽध्यायः ॥  


अध्याय ११  
अथान्यत्परमं तीर्थं सुरासुरनमस्कृतम्  ।  
योगतीर्थमिति ख्यातं सर्वपापप्रणाशनम्  ॥ ११.१ ॥  
योगी स्नात्वा विधानेन योगान्ते त्रिदिवं गतः  ।  
तत्र स्नात्वा नरो राजंस्तिर्यग्योनौ न गच्छति  ॥ ११.२ ॥  
सर्वपापविनिर्मुक्तो विष्णुलोके महीयते  ।  
अथान्यत्परमं तीर्थं ध्रुवो यत्र प्रकाशते  ॥ ११.३ ॥  
ध्रुवतीर्थे नरः स्नात्वा सर्वकामफलोदये  ।  
ध्रुवेश्वरं महादेवं भक्त्या यस्तु प्रपूजयेत् ॥ ११.४ ॥  
दशायुतानि राजा वै पुरे वैद्याधरे शुभे  ।  
नाक्षत्रं नाम तीर्थं तु नर्मदातीरमाश्रितम्  ॥ ११.५ ॥  
यत्र ऋक्षेश्वरो देवः सर्वपापप्रणाशनः  ।  
सप्तविंशतिसंसिद्धिं नक्षत्राणि गतानि वै  ॥ ११.६ ॥  
तस्य तीर्थस्य माहात्म्याद्दिवि दीव्यन्तिदेवताः  ।  
तत्र स्नात्वा दिवं यान्ति ये मृता न पुनर्भवाः  ॥ ११.७ ॥  
अथान्यत्परमं तीर्थं वाराहं नाम विश्रुतम्  ॥ ११.८ ॥  
महाशूकररूपेण धात्री यत्र समुद्धृता  ।  
एकादश्यां नरः स्नात्वा कृत्वा चैव यथोदितम्  ॥ ११.९ ॥  
उपवासपरो भूत्वा द्वादश्यां तु युधिष्ठिर  ।  
वैष्णवस्तु शुचिर्भूत्वा वाराहं च समर्चयेत् ॥ ११.१० ॥  
पुष्पोपहारधूपैश्च गन्धदीपविलेपनैः  ।  
वर्षलक्षं तु साग्रं वै लोके क्रीडति वैष्णवे  ॥ ११.११ ॥  
ब्रह्मचारी जितक्रोधो विष्णुधर्मपरायणः  ।  
भक्त्या भोजयते यस्तु विप्रान् वैष्णवकांस्तथा  ॥ ११.१२ ॥  
लेखयित्वा विष्णुधर्मान् वस्त्रालङ्कारभूषितान्  ।  
निवेदयेद्ब्राह्मणाय श्रोत्रियाय विशेषतः  ॥ ११.१३ ॥  
पुराणं नर्मदाख्यानं श्रावयेच्च समाहितः  ।  
वरदाश्च त्रयो देवा ब्रह्मविष्णुमहेश्वराः  ॥ ११.१४ ॥  
भवन्ति तस्य सत्यं वै नाऽत्र कार्य्या विचारणा  ।  
यावदक्षरसङ्ख्यानं यावत्पत्रसमुच्चयः  ॥ ११.१५ ॥  
तावद्युगसहस्राणि स्वर्गलोके महीयते  ।  
विद्यादानात्परं दानं नान्य लोकेषु गीयते  ॥ ११.१६ ॥  
अदीपा च यथा रात्रिरनादित्यं यथा नभः  ।  
विद्याहीनं तथा सर्वमन्धे तमसि मज्जति  ॥ ११.१७ ॥  
एतत्ते कथितं सर्वं विद्यादानस्य यत्फलम्  ।  
सर्वदानफलं तस्य विद्यादानप्रभावतः  ॥ ११.१८ ॥  
अथान्यत्परमं तीर्थं चान्द्रायणमिति स्मृतम्  ।  
शशाङ्के रोहिणीयुक्ते पौर्णमास्यां महोत्सवे  ॥ ११.१९ ॥  
शशाङ्कभूषणं देवं सर्वसिद्धिप्रदायकम्  ।  
अर्चयित्वा विधानेन स्वर्गलोके महीयते  ॥ ११.२० ॥  
पौर्णमास्यां तु कुरुते राहुसूर्यसमागमे  ।  
तिलोदकं पिण्डदानं पुत्रः परमधार्मिकः  ॥ ११.२१ ॥  
पितरस्तस्य तृप्यन्ति पापोपहतचेतसः  ।  
सर्वं पाखण्डयुक्तं च आवृतं कलिना तथा  ॥ ११.२२ ॥  
पुराणवेदधर्माश्च दानं यज्ञस्तपस्तथा  ।  
आच्छादितमिदं पुण्यं हेतुकैः पापकर्मभिः  ॥ ११.२३ ॥  
नग्नैर्मलिनदीनैश्च कलौ लोके दिगम्बरैः  ।  
तस्माद्धर्मपरैर्नित्यमुपास्या नर्मदा नदी  ॥ ११.२४ ॥  
सौम्ये तु द्वादशादित्यं तीर्थं पुण्यविवर्धनम्  ।  
तत्र स्नात्वा नरो राजन्नर्चयित्वा तु भास्करम्  ॥ ११.२५ ॥  
सङ्क्रान्तौ विषुवे चैव सूर्यलोके महीयते  ।  
एकस्मिन् भोजिते विप्रे लक्षं भवति भोजितम्  ॥ ११.२६ ॥  
तिलान्नं च हिरण्यं च यथा शक्त्या ददाति यः  ।  
शुक्लपक्षस्य माघस्य शुभा षष्ठी च सप्तमी  ॥ ११.२७ ॥  
तस्यां दानप्रभावेण ह्युपवासपरायणः  ।  
दशवर्षसहस्राणि सूर्यलोके महीयते  ॥ ११.२८ ॥  
तीर्थमाप्सरसं नाम याम्यां दिशि समाश्रितम्  ।  
चम्पका सीमपा नामा केशिनी भामिनी तथा  ॥ ११.२९ ॥  
कौमुदी सुप्रभा चैव उत्पला च महोदया  ।  
निषादयोनिं सम्प्राप्ताः पूर्वजन्मनि भारत  ॥ ११.३० ॥  
एता आप्सरसं देवं गौरी चैव सुरेश्वरी  ।  
माघे मासि तृतीयायां निराहाराश्च निर्जलाः  ॥ ११.३१ ॥  
उदकैः स्नापयित्वा तु बिल्वपत्रैरपूजयन्  ।  
दशवर्षसहस्राणि सावधानास्तु नार्मदैः  ॥ ११.३२ ॥  
सर्वकामसमृद्धास्ता अप्सरोभिः सुपूजिताः  ।  
सर्वालङ्कारशोभाढ्या नानावसनभूषिताः  ॥ ११.३३ ॥  
तस्य तीर्थस्य माहात्म्यात्संसिद्धिं परमां गताः  ।  
अथान्यत्कथयिष्यामि पुण्यतीर्थमनुत्तमम्  ॥ ११.३४ ॥  
यत्र स्नातस्य विधिवत्कन्यादानफलं भवेत् ।  
शङ्करं नाम लिङ्गं तु उत्तरस्यां दिशि स्मृतम्  ॥ ११.३५ ॥  
अर्चयित्वा तु तं देवं दर्शे चैव नराधिप  ।  
सर्वपापविनिर्मुक्तो ब्रह्मलोके महीयते  ॥ ११.३६ ॥  
अथातः सम्प्रवक्ष्यामि सङ्गमं लोकविश्रुतम्  ।  
दत्तात्रेया नदी यत्र सङ्गता सह रेवया  ॥ ११.३७ ॥  
सौम्यभागे वरारोहासुरासुरनमस्कृता  ।  
तत्र स्नात्वा च दत्त्वा च अर्चयित्वा तु केशवम्  ॥ ११.३८ ॥  
पापिष्ठा ये दुराचारा धर्मकर्मबहिष्कृताः  ।  
प्रभावात्तस्य तीर्थस्य तेऽपि यान्ति हरेः पुरम्  ॥ ११.३९ ॥  
मेधातिथिः करः स्कन्दः सावर्णिः कौशिको मनुः  ।  
काश्यपो गालवश्चैव मैत्रेयस्तपसां निधिः  ॥ ११.४० ॥  
एते चान्येऽपि बहवो ऋषयः संशितव्रताः  ।  
तीर्थस्याऽस्य प्रभावेण शंसिद्धिं परमां गताः  ॥ ११.४१ ॥  

इति श्रीस्कन्दपुराणे रेवाखण्डे तीर्थमहिमवर्णनो नामैकादशोऽध्यायः ॥  


अध्याय १२  

मार्कण्डेय उवाच -   
अथ शृणुष्व राजेन्द्र दक्षिणां दिशमाश्रितम्  ।  
शैवं गाञ्जालभेदं च सङ्गमं सुरपूजितम्  ॥ १२.१ ॥  
तत्र स्नात्वा दिवं यान्ति ये मृता न पुनर्भवाः  ।  
यः कुर्यात्पितृदेवानां तर्पणं पिण्डपातनम्  ॥ १२.२ ॥  
पितरस्तस्य तृप्यन्ति यावच्चन्द्रार्कतारकम्  ।  
महोत्सवे च कौमुद्यां कार्त्तिक्यां चैव पर्वणि  ॥ १२.३ ॥  
गाञ्जालेश्वरलिङ्गं च अर्चयेत्सिद्धिदायकम्  ।  
हरिकेशश्चक्रवर्ती कन्यापुरपतिः पुरा  ॥ १२.४ ॥  
तीर्थस्याऽस्य प्रभावेण मुक्तो भूद्वत्सगोवधात् ।  

मार्कण्डेय उवाच -   
ममास्ति संशयस्तात सुमहांल्लोमहर्षणः  ॥ १२.५ ॥  
कथं राजनि गोहत्या कथं मुक्तश्च गोवधात् ।  

मार्कण्डेय उवाच -   
शृणु राजन् कथां दिव्यामितिहासं पुरातनम्  ॥ १२.६ ॥  
सोमवंशे नृपश्चासीत्सत्यधर्मव्रते स्थितः  ।  
देवानीक इति ख्यातो हरिकेशस्तदात्मजः  ॥ १२.७ ॥  
सर्वलक्षणसम्पूर्णश्चक्रवर्ती महाबलः  ।  
अनेकाश्च मखास्तेन राजन्निष्टा महात्मना  ॥ १२.८ ॥  
ख्यातं कन्यापुरं तस्य धनदस्यालका यथा  ।  
चिरायुषः प्रजाः सर्वा धनधान्यसमन्विताः  ॥ १२.९ ॥  
तुङ्गभद्रेति विख्याता श्रीशैले त्रिपुरान्तिके  ।  
उक्ता पातालगङ्गेति मल्लिकार्जुनदर्शनात् ॥ १२.१० ॥  
पूर्वभागे ततस्तस्य श्रीधामं नाम खेटकम्  ।  
नाना मुनिसमाकीर्णं देवकोटिसमावृतम्  ॥ १२.११ ॥  
ललितोद्वाहिता तत्र शिवेन परमात्मना  ।  
पुरा त्वस्यायुषा नाम प्रजापतिरकल्पयत् ॥ १२.१२ ॥  
सुप्रभा नाम तस्यास्तु विख्यातमभवत्तथा  ।  
देव्याः पूर्वावतारोऽयं कथितस्ते विशाम्पते  ॥ १२.१३ ॥  
द्वितीये हिमवत्पुत्री पार्वती च उमा तथा  ।  
तृतीये दक्षदुहिता नाम्ना गौरीति विश्रुता  ॥ १२.१४ ॥  
पुण्यतीर्थे च क्षेत्रेऽस्मिन् हरिकेशः प्रतापवान्  ।  
सुप्रभा निकटे नाम सुप्रभो राजसत्तम  ॥ १२.१५ ॥  
शशास मेदिनीं राजा सर्वधर्मपरायणः  ।  
लक्षमेकं तु दोग्ध्रीणां राहुसूर्यसमागमे  ॥ १२.१६ ॥  
निष्काणां तु सहस्रं वै प्रतिगङ्गामकल्पयत् ।  
सर्वाभरणशोभाढ्यामेकां गां चोपवेशयत् ॥ १२.१७ ॥  
ब्राह्मणांश्च समाहूय वेदविद्याबहुश्रुतान्  ।  
पञ्चभिर्दिवसैः पूर्वं राहुसूर्यसमागमे  ॥ १२.१८ ॥  
प्रयागे तत्र योगे वा इत्युक्तं वेदपारगैः  ।  
दैवोपकृतयोगेन पूर्वकर्म्मकृतेन च  ॥ १२.१९ ॥  
आग्नेयी हूयते चेष्टी राज्ञाऽनलसमागमे  ।  
अग्नावाहवनीयेऽत्र रौद्रैर्मन्त्रैः सुतेजसैः  ॥ १२.२० ॥  
पातालादुत्थितो वह्णिर्युगान्ताग्निसमप्रभः  ।  
दग्धं गोमण्डलं कृत्स्नमयुतं ब्रह्मचारिणाम्  ॥ १२.२१ ॥  
भस्मीभूतं च तत्सर्वं मण्डपं पुरमेव हि  ।  
हरिकेशो विषण्णात्मा प्रवेष्टुं वै हुताशनम्  ॥ १२.२२ ॥  
आसनादुत्थितो राजा सान्तः पुरपरिच्छदः  ।  
अमात्यैः संवृतस्तावत्समयज्ञैर्बलोत्तरैः  ॥ १२.२३ ॥  
हाहाकारो महानासीत्त्रिषु लोकेषु भारत  ।  
उवाच वचनं राजा ब्राह्मणान् वेदपारगान्  ॥ १२.२४ ॥  
ब्राह्मणस्यैव हत्याया गवां चैव विशेषतः  ।  
अपि वर्षसहस्रेण निष्कृतिर्न विधीयते  ॥ १२.२५ ॥  
धेनूनां चैव वत्सानां ब्राह्मणानां यथागतिः  ।  
सा गतिर्मे भवेन्नित्यं सत्यमेतद्ब्रवीम्यहम्  ॥ १२.२६ ॥  

ब्राह्मण उवाच -   
गच्छ त्वं महाभाग कल्पग्रामं पुरोत्तमम्  ।  
अगस्तिर्भगवान् यत्र कश्यपो भृगुरेव च  ॥ १२.२७ ॥  
भारद्वाजोऽत्रिगर्गौ च गौतमो मनुरेव च  ।  
याज्ञवल्क्यो वशिष्ठश्च ऋषयः शंसितव्रताः  ॥ १२.२८ ॥  
तत्र गत्वा महाराज प्रायश्चित्तं प्रगृह्यताम्  ।  
महर्षीणां मतेनैव वेदशास्त्रार्थदर्शिनाम्  ॥ १२.२९ ॥  
एवमुक्तो ययौ राजा पादचारी द्विजैः सह  ।  
विवेश नगरीं पुण्यां ब्रह्मलोकसमां नृपः  ॥ १२.३० ॥  
महर्षींस्तत्र तान् दृष्ट्वा सोऽभिवाद्य प्रणम्य च  ।  
निश्चयं चिरकालं तु तेषामेवाग्रत स्थितः  ॥ १२.३१ ॥  

ऋषय ऊचुः॒  
स्वागतं ते नृपश्रेष्ठ फलं कर्मसहस्रशः  ।  
किमागमनकार्यं च सत्यमेतद्वदस्व नः  ॥ १२.३२ ॥  
तेषां तद्वचनं श्रुत्वा ऋषीणामूर्द्ध्वरेतसाम्  ।  
कृताञ्जलिपुटो भूत्वा वृत्तान्तं स्वं न्यवेदयत् ॥ १२.३३ ॥  
दैवाद्विपद्यते कार्यं संसिद्धमपि भो द्विजाः  ।  
दशाऽयुतं गवां दग्धं द्विजानामयुतं तथा  ॥ १२.३४ ॥  
अनुग्रहं बहु मन्ये प्रायश्चित्तमथोदितम्  ।  


ब्राह्मणा ऊचुः॒  
दशलक्षाणि गायत्र्यास्तीर्थे तीर्थे जपं कुरुं  ॥ १२.३५ ॥  
अयुतं तु गवां दत्त्वा सहिरण्यं नृपोत्तम  ।  
कोटिहोमं तु कुर्वीत सहस्रशतदक्षिणम्  ॥ १२.३६ ॥  
प्रयागं च महातीर्थं गच्छेद्वाराणसीं शुभाम्  ।  
केदारं च तथेशानं गङ्गासागरसङ्गमम्  ॥ १२.३७ ॥  
पितृतीर्थं गयां चैव नैमिषं पुष्करं तथा  ।  
मायापुरीं हरिक्षेत्रं गङ्गाद्वारं महाफलम्  ॥ १२.३८ ॥  
तीर्थेष्वेतेषु चान्येषु यावद्द्वादशवत्सरान्  ॥ १२.३९ ॥  
अनेन क्रमयोगेन शुद्धिस्ते नात्र संशय  ।  
मुक्तिस्ते भविता राजन् ब्राह्मणानां प्रभावतः  ॥ १२.४० ॥  
दत्तं ते श्रुतिवाक्येन प्रायश्चित्तं द्विजोत्तमैः  ।  
पादपूजा द्विजेन्द्राणां कर्तव्या च विधानतः  ॥ १२.४१ ॥  
कुरुक्षेत्रं जगामाथ कर्तुं सोमसवं नृपः  ।  
विचिन्त्यैवं स्वाघन्यासं सरस्वत्यां समाश्रयत् ॥ १२.४२ ॥  
जपति स्म शिवस्तोत्रं हरं विष्णुं सरस्वतीम्  ।  
कुरुक्षेत्रं गमिष्यामि कुरुक्षेत्रे वसाम्यहम्  ॥ १२.४३ ॥  
कुरुक्षेत्रस्य नाम्नाऽपि नरः पापात्प्रमुच्यते  ।  
अखिलशब्दमहौषधप्रक्षालितसकलाभूतकलङ्का  ।  
मुनिभिरुपासिततीर्था सरस्वतीह हरतु मे दुरितम्  ॥ १२.४४ ॥  
राज्ञस्तद्वचनं श्रुत्वा प्राह पापहरा नदी  ।  
विषादं त्यज राजेन्द्र शृणु मे वचनं परम्  ॥ १२.४५ ॥  
उपदेशं प्रदास्यामि स्थातुं तव नृपोत्तम  ।  
अनेकभाविकं घोरं स्मरणादेव नश्यति  ॥ १२.४६ ॥  
ब्रह्महत्या सहस्रं तु गोहत्यालक्षमेव च  ।  
न च मोचयितुं शक्ता गङ्गा चैव सरिद्वरा  ॥ १२.४७ ॥  
चराचरेऽस्य लोकेऽस्मिन् कर्त्री तिष्ठति कल्पगा  ।  
दीपादित्यादिभिर्वीक्ष्य यथान्धत्व प्रणश्यति  ॥ १२.४८ ॥  
तथा नाशयते पापं कल्पगा सरितां वरा  ।  
दानैर्दग्धा पुरा चाहं क्षत्रियाणामनेकधा  ॥ १२.४९ ॥  
ग्रस्ताऽहं तेन पापेन नृपदक्षिणया ततः  ।  
शुक्लतः कृष्णतां चाहं प्राप्ता भो पृथिवीपते  ॥ १२.५० ॥  
द्वादशाऽब्दे चतुर्विंशे स्नानं कर्तुं समागमम्  ।  
ग्रस्ते वै राहुणा सूर्ये कोटितीर्थे नराधिपः  ॥ १२.५१ ॥  
प्रत्यक्षं मे शरीरं त्वं पश्य तेजः समुज्ज्वलम्  ।  
स्नात्वा तु शिवमभ्यर्च्य बहु स्वर्णं मखोत्तमम्  ॥ १२.५२ ॥  
कुरु तत्र नृपश्रेष्ठ तेन ते निष्कृतिर्भवेत् ।  
ये मृता ब्राह्मणा गावस्तेषामस्थिप्रवाहनम्  ॥ १२.५३ ॥  
नर्मदोदकसम्पर्काद्दिवि देवत्वमाप्यते  ।  
तिलोदकप्रदानेन तेषां मुक्तिः परा भवेत् ॥ १२.५४ ॥  
श्रुत्वैतत्कथितं वाक्यं सरस्वत्या नृपश्च ताम्  ।  
नमस्कृत्य समुत्थाय कन्यापुरमगात्ततः  ॥ १२.५५ ॥  
सान्तः पुरपरीवारो मुदा परमया नृपः  ।  
तेनाज्ञप्तास्ततो भृत्याः सर्वसम्भारसभृताः  ॥ १२.५६ ॥  
यज्ञोपस्करमादाय मेकला यत्र गच्छत  ।  
अस्थि भस्म यथान्यायं नीतं कर्मकरैस्ततः  ॥ १२.५७ ॥  
प्रावाहयत्कल्पगायां मन्त्रयुक्तेन वारिणा  ।  
अस्थ्यादि पूजयित्वा च यथा विधमनुत्तमम्  ॥ १२.५८ ॥  
देवांश्च ब्राह्मणांस्तत्र तर्पयित्वा कृताञ्जलिः  ।  
प्रवाहो निर्गतस्तत्र नर्मदायां समाविशत् ॥ १२.५९ ॥  
स गाञ्जालेति विख्यातो नर्मदा सङ्गमो नृप  ।  
गाञ्जालसिद्धलिङ्गं च सूर्यकोटिसमप्रभम्  ॥ १२.६० ॥  
दिव्ययानसमारूढा दग्धाः कालाग्निना तु ये  ।  
आशीर्वादपरास्सर्वे हरिकेशं प्रतुष्टुवुः  ॥ १२.६१ ॥  
त्वत्प्रसादान्महाभाग दिवि देवत्वमागताः  ।  
देवदुन्दुभिनिर्घोषैर्वेणुवीणारवैस्तथा  ॥ १२.६२ ॥  
दिव्ययानसमारूढा गतास्ते वैष्णवं पदम्  ।  
हरिकेशो नृपश्रेष्ठः परया च मुदायुतः  ॥ १२.६३ ॥  
सप्तकल्पवहां देवीं नर्मदा लोकपावनीम्  ।  
नमस्कृत्य सरिच्छ्रेष्ठां स्तुतिं चक्रे समाहितः  ॥ १२.६४ ॥  
नमस्तेऽस्तु सरिच्छ्रेष्ठे सप्तकल्पनिवासिनि  ।  
यत्र तत्र नरः स्नात्वा मुक्तो भवति कल्मषात् ॥ १२.६५ ॥  
न तस्य पुनरावृत्तिर्घोरे संसारसागरे  ।  
जन्मान्तरसहस्रेण न त्वां स्तम्भयते बली  ॥ १२.६६ ॥  
जह्नुना हि पुरा पीता करतोयेन जाह्नवी  ।  
त्वया च पूरितं सर्वं विश्वं चैव चराचरम्  ॥ १२.६७ ॥  
त्वत्प्रसादात्महादेवि मुक्तिश्चापि भवार्णवात् ।  
प्रत्यक्षा कल्पगैतच्च स्तोत्रं श्रुत्वा नृपोदितम्  ॥ १२.६८ ॥  

नर्मदोवाच -   
वरं वृणु महाभाग यत्ते मनसि वर्तते  ।  
तस्यास्तद्वचनं श्रुत्वा हरिकेशोऽब्रवीदिदम्  ॥ १२.६९ ॥  
यदि मे वरदादेवि पूतं मां परिकल्पय  ।  
स्नानावगाहनात्पानात्स्मरणात्कीर्तनादपि  ॥ १२.७० ॥  
सप्तजन्मकृतं पापं सद्य एव प्रणश्यतु  ।  

रेवोवाच -   
एवमस्तु नृपश्रेष्ठ मत्प्रसादाद्भविष्यति  ॥ १२.७१ ॥  
एवमुक्त्वा ततो देवी तत्रैवान्तर धीयत  ।  
हरिकेशश्चक्रवर्ती साष्टाङ्गं प्रणिपत्य च  ॥ १२.७२ ॥  
कामिकं यानमारुह्य सर्वालङ्कारभूषितः  ।  
विवेश नगरं पुण्यं यथाशक्रोऽमरावतीम्  ॥ १२.७३ ॥  
कालान्तरे ततः प्राप्ते राज्यं कृत्वा सुरालये  ।  
सान्तः पुरपरीवारो भोगान् भुङ्क्ते स्म पुष्कलान्  ॥ १२.७४ ॥  
एतत्ते कथितं राजन्महाभाग विशाम्पते  ।  
द्वापरं वंशमैक्ष्वाकं ब्राह्मं वैवस्वतं तथा  ॥ १२.७५ ॥  
कापिलं पुष्करं चेति सप्तकल्पान् विदुर्बुधाः  ।  
कापिलं प्रथमं विद्धि प्राजापत्यं द्वितीयकम्  ॥ १२.७६ ॥  
ब्राह्मं रौचं च सावित्रं बार्हस्पत्यं प्रभासकम्  ।  
महेन्द्रमग्निकल्पं वैजयन्तं मारुतं तथा  ॥ १२.७७ ॥  
वैष्णवं ब्रह्मरूपं च ज्योतिषं च चतुर्दशम्  ।  
एते कल्पास्तु सङ्ख्याता न मृता येषु नर्मदा  ॥ १२.७८ ॥  
एतत्ते कथितं राजन्नितिहासं पुरातनम्  ।  
धन्यं यशस्यमायुष्यं महतां कीर्तिवर्द्धनम्  ॥ १२.७९ ॥  
श्रवणात्कीर्तनाद्वापि मुच्यते सर्वकिल्विषात् ॥ १२.८० ॥  

इति श्रीस्कन्दपुराणे रेवाखण्डे नर्मदामाहात्म्ये गाञ्जालतीर्थवर्णनो नाम द्वादशोऽध्यायः ॥  


अध्याय १३  

मार्कण्डेय उवाच -   
अथान्यत्परमं तीर्थं सर्वपापविनाशनम्  ।  
दिशि याम्यां समाख्यातं नाम्ना वै बालुकेश्वरम्  ॥ १३.१ ॥  
पुण्यं प्रकीर्तितं तत्र लिङ्गं परमसिद्धिदम्  ।  
तत्र स्नात्वा यथान्यायं हेमभारफलं लभेत् ॥ १३.२ ॥  
शङ्कुकर्ण इति ख्यातो यक्षः परमसिद्धिदः  ।  
उत्तरायणमासाद्य कन्या रेवासमागमे  ॥ १३.३ ॥  
सञ्जगाम नृपश्रेष्ठ शिवसंसक्तमानसः  ।  
मणिमाणिक्यरत्नानि ब्राह्मणार्थमकल्पयत् ॥ १३.४ ॥  
तावन्नृपस्तु तं स्थानात्स्थाणुं चैव महेश्वरम्  ।  
चालयामास यक्षस्तु ततः क्रुद्धो महेश्वरः  ॥ १३.५ ॥  
ददाह हस्तौ यक्षस्य विस्मयाविष्टचेतसः  ।  
आकाशवचसा प्रोक्तं विषादं त्यज पुत्रक  ॥ १३.६ ॥  
सुरसङ्घास्त्रयस्त्रिंशत्नैनं चालयितुं क्षमाः  ।  
सुरासुरगुरून् देवं स्थाणुभूतं स्वयम्भुवम्  ॥ १३.७ ॥  
किं पुनर्दानवा यक्षमानुषाश्चाल्पचेतसः  ।  
क्षमयित्वा तु देवेशं शङ्कुकर्णो महेश्वरम्  ॥ १३.८ ॥  
सूर्यकोटिसमप्रख्यं ज्वलन्तं दीप्ततेजसम्  ।  
अज्ञानात्कृतमेतत्तु क्षन्तव्यं मयि पुत्रके  ॥ १३.९ ॥  
उवाच वचनं देवं वरं देहि महेश्वर  ।  
प्रसाद्य चाब्रवीद्यक्षस्तव भृत्यं वशं गतम्  ॥ १३.१० ॥  
गणत्वं गणमध्ये तु देहि हे सुरसत्तम  ।  
यक्षतीर्थमिति ख्यातं लिङ्गं वै बालुकेश्वरम्  ॥ १३.११ ॥  
कर्तुमर्हसि देवेश तीर्थेऽस्मिन् सचराचरैः  ।  
अयने चोत्तरे ह्यत्र स्नानदानमनुत्तमम्  ॥ १३.१२ ॥  
इमं वरमहं मन्ये यदि तुष्टोऽसि शङ्कर  ।  

शङ्कर उवाच -   
सर्वकाभफलावाप्तिर्मत्प्रसादाद्भविष्यति  ॥ १३.१३ ॥  
एवमुक्त्वा महेशानस्तत्रैवान्तर धीयत  ।  
शङ्कुकर्णो महातेजास्तीर्थस्यास्य प्रभावतः  ॥ १३.१४ ॥  
दिव्ययानं समारुह्य ययौ माहेश्वरं पुरम्  ।  
अथान्यत्परमं तीर्थं सर्वपापप्रणाशनम्  ॥ १३.१५ ॥  
दिशि याम्यां समाख्यातं नाम्ना पूर्णमनोरथम्  ।  
पुण्यकीर्तनलिङ्गं तु ब्रह्महत्याप्रणाशनम्  ॥ १३.१६ ॥  
तत्र स्नात्वा महाराज गोसहस्रफलं लभेत् ।  
हरिवर्मा पुरा चासीद्विराट्नगराधिपः  ॥ १३.१७ ॥  
सर्वधर्मगुणोपेतो यज्ञयाजी महायशाः  ।  
इष्टस्तत्र महायज्ञो येन वै कल्पगातटे  ॥ १३.१८ ॥  
गोलक्षं तत्र दत्तं च हेमभारपरिष्कृतम्  ।  
देवाश्च तार्पितास्तत्र ब्रह्माविष्णुर्बृहस्पतिः  ॥ १३.१९ ॥  
ब्राह्मणाः पूजिता भक्त्या नानारत्नविभूषिताः  ।  
प्रशशंसुश्च नृपतिं सुराः पूर्णमनोरथाः  ॥ १३.२० ॥  
अथान्यत्कथयिष्यामि तीर्थात्तीर्थमनुत्तमम्  ।  
रेवामत्स्यासमायोगे सुरासुरनमस्कृतम्  ॥ १३.२१ ॥  
नाभागस्य च संवादमापस्तम्बस्य चानघ  ।  
मन्वन्तरे चाक्षुषे वै सम्प्राप्ते द्वापरे युगे  ॥ १३.२२ ॥  
नाम्ना मत्स्येश्वरं लिङ्गं जलमध्ये व्यवस्थितम्  ।  
पूज्यते नागकन्याभिर्न तं पश्यन्ति मानुषाः  ॥ १३.२३ ॥  
महातेजो मणिमयं चन्द्रबिम्बसमप्रभम्  ।  
स्मरणाद्यस्य देवस्य ब्रह्महत्या प्रणश्यति  ॥ १३.२४ ॥  

युधिष्ठिर उवाच -   
साधुभिः सह संवासात्के गुणाः परिकीर्तिताः  ।  
काः कथाः कानि पुण्यानि सङ्गमे साप्तकल्पगे  ॥ १३.२५ ॥  

मार्कण्डेय उवाच -   
अत्रैवोदाहरन्तीममितिहासं पुरातनम्  ।  
नाभागस्य च संवादमापस्तम्ब तपोनिधेः  ॥ १३.२६ ॥  
महर्षिश्चात्मवान् पूर्वमापस्तम्बो द्विजोत्तमः  ।  
उपवासकृतारम्भो बभूव भगवांस्तथा  ॥ १३.२७ ॥  
नित्यं क्रोधं च कामञ्च लोभं मोहं विसृज्य च  ।  
रेवामत्स्यासमायोगे विवेश सलिलाशये  ॥ १३.२८ ॥  
स मत्स्यैः सलिलावर्ते सरितश्चानुगैस्तदा  ।  
तत्रान्योत्पतितैर्जालैः समानीतो महायशाः  ॥ १३.२९ ॥  
तस्मादुत्तारयामासुः सलिलाद्ब्रह्मनन्दनम्  ।  
तं दृष्ट्वा तपसा दीप्तं कैवर्ता भयविह्वलाः  ॥ १३.३० ॥  
शिरोभिः प्रणिपत्योच्चैरिदं वचनमब्रुवन्  ।  
अज्ञानात्क्रियमाणानामस्माकं क्षन्तुमर्हसि  ॥ १३.३१ ॥  
किं वा किं च प्रियं तेऽद्य तदाज्ञापय सुव्रत  ।  
स मुनिस्तन्महद्दृष्ट्वा मत्स्यानां कदनं कृतम्  ॥ १३.३२ ॥  
कृपया परयाविष्टो दाशान् प्रोवाच दुःखितः  ।  
दुःखितानीह भूतानि यो न भूतैः पृथग्विधैः  ॥ १३.३३ ॥  
केवलात्म सुखेच्छातोऽवेन्नृशंसतरोऽस्ति कः  ।  
अहोऽस्वस्थेष्वकारुण्यं स्वआर्थे चैव बलिर्वृथा  ॥ १३.३४ ॥  
ज्ञानिनामपि चेद्यस्तु केवलात्महिते रतः  ।  
ज्ञानिनो हि यथा स्वार्थमाश्रित्य ध्यानमाश्रिताः  ॥ १३.३५ ॥  
दुःखार्तानीह भूतानि प्रयान्ति शरणं ततः  ।  
योऽभिवाञ्छति भोक्तुं वै सुखान्येकान् ततो जनः  ॥ १३.३६ ॥  
पापात्परतरं तं हि प्रवदन्ति मुमुक्षवः  ।  
को नु मे स्यादुपायो हि येनाहं दुःखितात्मनाम्  ॥ १३.३७ ॥  
अन्तःप्रविश्य भूतानां भवेयं सर्वदुःखभुक् ।  
यन्ममास्ति शुभं किञ्चित्तद्दीनानुपगच्छतु  ॥ १३.३८ ॥  
यत्कृतं दुष्कृतं तैश्च तदशेषमुपैतु माम्  ।  
दृष्ट्वा तान् कृपणान् व्यङ्गाननङ्गान् रोगिणस्तथा  ॥ १३.३९ ॥  
दया न जायते यस्य स रक्ष इति मे मतिः  ।  
प्राणसंशयमापन्नान् प्राणिनो भयविह्वलान्  ॥ १३.४० ॥  
यो न रक्षति शस्तोऽपि स तत्पापं समश्नुते  ।  
आहूतानां नयार्तानां सुखं यदुपजायते  ॥ १३.४१ ॥  
तस्य स्वर्गापवर्गौ च कलां नार्हन्ति षोडशीम्  ।  
तस्माच्चैतानहं दीनां छक्तुं मीनान् सुदुःखितान्  ॥ १३.४२ ॥  
यादृङ्मात्रं न पश्यामि किं पुनस्त्रिदशालयम्  ।  
निशम्यैतन्मुनेर्वाक्यं दाशास्ते जातसम्भ्रमाः  ॥ १३.४३ ॥  
यथार्थं तु तथा सर्वं नाभागाय न्यवेदयन्  ।  
नाभागोऽपि ततः श्रुत्वा तं द्रष्टुं ब्रह्मनन्दनम्  ॥ १३.४४ ॥  
त्वरितः प्रययौ तत्र सामात्यः सपुरोहितः  ।  
स सम्यक्पूजयित्वा तु देवकल्पं नृपस्ततः  ॥ १३.४५ ॥  
प्रोवाच भगवन् विद्वन् किं करोमि तवाज्ञया  ।  

आपस्तम्ब उवाच -   
श्रमेण महताविष्टाः कैवर्ता दुःखजीविनः  ॥ १३.४६ ॥  
मम मूल्यं प्रयच्छेति यद्योग्यं मन्यसे नृप  ।  

नाभाग उवाच -   
सहस्राणि शतं मूल्यं निषादेभ्यो ददाम्यहम्  ॥ १३.४७ ॥  
निष्क्रयार्थं हि भगवन्नीतं ते ब्रह्मनन्दन  ।  

आपस्तम्ब उवाच -   
नाहं शतसहस्रेण नियम्यः पार्थिव त्वया  ॥ १३.४८ ॥  
सदृशं दीयतां मूल्यममात्यैः सह चिन्तय  ।  

नाभाग उवाच -   
कोटिं प्रदीयतां मूल्यं निषादेभ्यो द्विजोत्तम  ॥ १३.४९ ॥  
यद्येतदपि योग्यं नो ततो भूयः प्रदीयताम्  ।  

आपस्तम्ब उवाच -   
राजन्नार्हा वयं कोटिमधिकं चापि पार्थिव  ॥ १३.५० ॥  
सदृशं दीयतां मूल्यं ब्राह्मणैः सह संवद  ।  

राजोवाच -   
अर्द्धं राज्यं समस्तं वा निषादेभ्यः प्रदीयते  ॥ १३.५१ ॥  
एतन्मूल्यमहं मन्ये किं वालं मन्यसे द्विज  ।  

आपस्तम्ब उवाच -   
अर्द्धं राज्यं समस्तं वा नाहमर्हामि वै नृप  ॥ १३.५२ ॥  
सदृशं दीयतां मह्यं ऋषिभिः सह चिन्तय  ।  
महर्षेस्तद्वचः श्रुत्वा नाभागस्तु विवादयन्  ॥ १३.५३ ॥  
चिन्तयामास धर्मात्मा सामात्यः सपुरोहितः  ।  
ततः कश्चिदृषिस्तत्र लोमशस्तु महातपाः  ॥ १३.५४ ॥  
नाभागमब्रवीत्माभैः तोषयिष्यामि तं मुनिम्  ।  

राजोवाच -   
ब्रूहि मूल्यं महाभाग मे ज्ञातिकुलबान्धवान्  ॥ १३.५५ ॥  
निर्दग्धवानृषिः क्रुद्धस्त्रैलोक्यं सचराचरम्  ।  
किं पुनर्मानवं दीनमत्यल्पं विषयात्मकम्  ॥ १३.५६ ॥  

लोमश उवाच -   
त्वं समर्थो महाराज जगत्पूज्या द्विजोत्तमाः  ।  
गावश्च दिव्यास्तस्माद्वै मूल्यमस्मै प्रदीयताम्  ॥ १३.५७ ॥  
ततः श्रुत्वा तु वचनं स सामात्यपुरोहितः  ।  
हर्षेण महताविष्टः प्रोवाचेदं वचो मुनिम्  ॥ १३.५८ ॥  
उत्तिष्ठोत्तिष्ठ भगवन् कृतमेव न संशयः  ।  
एतद्योग्यतं मूल्यं भवतो मुनिसत्तम  ॥ १३.५९ ॥  

आपस्तम्ब उवाच -   
उत्तिष्ठाम्येव सम्प्रीत्या सम्यक्क्रीतोऽस्मि पार्थिव  ।  
गोभ्यो मूल्यं न पश्यामि पवित्रं पापनाशनम्  ॥ १३.६० ॥  
गावः प्रदक्षिणी कार्य्या वन्दनीया हि नित्यशः  ।  
मङ्गलायतन दिव्यास्सृष्टास्त्वेताः स्वयम्भुवा  ॥ १३.६१ ॥  
अप्यागाराणि विप्राणां देवतायतनानि च  ।  
यद्गोमयेन शुद्ध्यन्ति किं ब्रूमो ह्यधिकं ततः  ॥ १३.६२ ॥  
गोमूत्रं गोमयं क्षीरं दधि सर्पिस्तथैव च  ।  
गवां पञ्च पवित्राणि पुनन्ति सकलं जगत् ॥ १३.६३ ॥  
गावो मे चाग्रतो नित्यं गावः पृष्ठत एव च  ।  
गावो मे हृदये चैव गवां मध्ये वसाम्यहम्  ॥ १३.६४ ॥  
एव यः पठते नित्यं त्रिसन्ध्यं नियतः शुचिः  ।  
मुच्यते सर्वपापेभ्यः स्वर्गलोकं स गच्छति  ॥ १३.६५ ॥  
अग्रे ग्रासपरो भावः कर्तव्यो भक्तितोऽन्वहम्  ।  
अकृत्वा स्वयमाहारं कुर्वन्नाप्नोति दुर्गतिम्  ॥ १३.६६ ॥  
तेनाग्नयो हुतास्सम्यक्पितरश्चापि तार्पिताः  ।  
देवाश्च पूजितास्तेन यो ददाति गवाह्निकम्  ॥ १३.६७ ॥  
मन्त्रः  
सौरभेयी जगत्पूज्या नित्य विष्णुपदे स्थिता  ।  
सर्वदेवमयी ग्रासं मया दत्तं प्रतीक्षताम्  ॥ १३.६८ ॥  
रक्षणाद्ब्रह्मपुत्राणां गवां कण्डूयनात्तथा  ।  
क्षीणार्तरक्षणाच्चैव ततः स्वर्गे महीयते  ॥ १३.६९ ॥  
आदिर्हि गावो यज्ञस्य मध्यं चान्त्यं प्रकीर्तिताः  ।  
क्षरन्ति तास्तु सकलं क्षीराज्यममृतं तथा  ॥ १३.७० ॥  
तस्माद्गावः प्रदातव्याः पूजनीया हि नित्यशः  ।  
स्वर्गस्य सङ्गमायैतास्सोपानं हि विनिर्मिताः  ॥ १३.७१ ॥  
एतच्छ्रुत्वा निषादास्ते गवां माहात्म्यमुत्तमम्  ।  
प्रणिपत्य महाभागमापस्तम्बमथाब्रुवन्  ॥ १३.७२ ॥  

निषादा ऊचुः॒  
सम्भाषा दर्शनस्पर्शवर्णनं कीर्तनं तथा  ।  
पावनानि समस्तानि साधूनामिति नः श्रुतम्  ॥ १३.७३ ॥  
सम्भाषा दर्शनं चैवमिहास्माभिः कृतं द्विज  ।  
कुरुष्वानुग्रहं तस्मात्त्वां वयं शरणं गताः  ॥ १३.७४ ॥  

आपस्तम्ब उवाच -   
एतां गां प्रतिगृह्णन्तु ततस्ते मुक्तकिल्बिषाः  ।  
निषादाश्च गताः स्वर्गं सह मत्स्यैर्जलोद्भवैः  ॥ १३.७५ ॥  
प्राणिनां प्रीतिमुत्पाद्य निन्दितेनाऽपि कर्मणा  ।  
नरकं यदि पश्यामि वत्स्यामि स्वर्गमेव वा  ॥ १३.७६ ॥  
यन्मया सुकृतं किञ्चिन्मनोवाक्कायकर्मभिः  ।  
कृत तेनापि दुःखार्ताः सर्वे यान्तु शुभां गतिम्  ॥ १३.७७ ॥  
ततस्तस्य प्रसादेन महर्षेर्भावितात्मनः  ।  
निषादास्तेन वाक्येन सह मत्स्या दिवं गताः  ॥ १३.७८ ॥  
तान् दृष्ट्वा अथ गतान् स्वर्गं समत्स्यान्मत्स्यजीविनः  ।  
सामात्यभृत्यो नृपतिर्विस्मयादिदमब्रवीत् ॥ १३.७९ ॥  
सेव्याः श्रेयोऽर्थिभिः सन्तः तीर्थं पुण्यं जलोत्तमम्  ।  
क्षणोपासनमप्यत्र न तेषां निष्कलं भवेत् ॥ १३.८० ॥  
सद्भिस्सह समासीत सद्भिः कुर्वीत सत्कथाम्  ।  
आपस्तम्बो मुनिस्तत्र लोमशश्च महातपा  ॥ १३.८१ ॥  
पदैस्तु विविधैरिष्टैर्बोधयामास तु नृपम्  ।  
ततः सन्धारयामास धर्मबुद्धिं सुदुर्लभाम्  ॥ १३.८२ ॥  
तथेति कृत्वा चोक्त्वा च नृपं तं प्रशशंसतुः  ।  
अहो धन्योऽसि राजेन्द्र यत्ते धर्मपरामतिः  ॥ १३.८३ ॥  
धर्मः सुदुर्लभः पुंसां विशेषेण महीक्षिताम्  ।  
यदि राज्यमदाविष्टः स्वधर्मं न परित्यजेत् ॥ १३.८४ ॥  
ततो जगति कस्तस्मात्पुनरभ्यधिको भवेत् ।  
ध्रुवं धर्मश्च राज्यं वै मोहश्चैव सदा ध्रुवः  ॥ १३.८५ ॥  
महाध्रुवश्च नरको राज्यं निन्दन्ति ते बुधाः  ।  
राज्यं हि मन्यते मूढो नरो विषयलोलुपः  ॥ १३.८६ ॥  
मनीषिणस्तु पश्यन्ति सदैव नरकोपमम्  ।  
तस्माच्छोकश्च मोहश्च न कर्तव्यो मदस्त्वया  ॥ १३.८७ ॥  
यदीच्छसि महाराज शाश्वतीं गतिमात्मनः  ।  

मार्कण्डेय उवाच -   
इत्युक्त्वा महात्मानौ जग्मतुः स्वं स्वमाश्रमम्  ॥ १३.८८ ॥  
नाभागोऽपि वरं लब्ध्वा प्रहृष्टस्त्वविशत्पुरम्  ।  
एतत्ते कथितं राजन् ये गणाः सत्समागमे  ॥ १३.८९ ॥  
माहात्म्यं वै गवां तद्वत्किं भूयः श्रोतुमिच्छसि  ।  
रेवामत्स्यासमायोगे गवां माहात्म्यमुत्तमम्  ॥ १३.९० ॥  
तत्र स्नात्वा महाराज मत्स्येश्वरमथाऽर्चय  ।  
आपस्तम्बो महाभागो निषादा मत्स्यजीविनः  ॥ १३.९१ ॥  
मत्स्यैः सह गताः स्वर्गं तीर्थस्यास्य प्रभावतः  ।  
दिव्यकान्तिधराः सर्वे लोके क्रीडन्ति वैष्णवे  ॥ १३.९२ ॥  

इति श्रीस्कन्दपुराणे रेवाखण्डे मत्स्येश्वरतीर्थवर्णनोनाम त्रयोदशोऽध्यायः ॥  


अध्याय १४  

मार्कण्डेय उवाच -   
अथान्यत्कथयिष्यामि तीर्थं पापविमोक्षणम्  ।  
मत्स्यायाः शुभताप्याश्च सङ्गमे सुरसेवितम्  ॥ १४.१ ॥  
देवो मत्स्येश्वरो नाम नागकन्याभिरर्चितः  ।  
तत्र स्नात्वा दिवं यान्ति ये मृता न पुनर्भवाः  ॥ १४.२ ॥  
पञ्चवक्त्रास्त्रिनेत्राश्च मत्स्यतीर्थप्रभावतः  ।  
कलहंस इति ख्यातो देवर्षिर्ध्यानतत्परः  ॥ १४.३ ॥  
तस्याश्रमं परं रम्यं ब्रह्मर्षि विनिषेवितम्  ।  
शाकमूलफलाहारो जपध्यानपरायणः  ॥ १४.४ ॥  
सोऽतिष्ठदयुतं सार्द्धमेकपादेन भारत  ।  
शिवध्यानपरो भूत्वा सर्वभूतहिते रतः  ॥ १४.५ ॥  
ततस्तु ध्यानयोगेन तस्य देवः शतक्रतुः  ।  
चकम्पे तपसा चासौ देवराजो भविष्यति  ॥ १४.६ ॥  
हरिष्यति न सन्देहो पुरीं चैवामरावतीम्  ।  
ब्राह्मणश्च सुरेशानः कुब्जो वामनरूपधृक् ॥ १४.७ ॥  
जगाम वृद्धरूपेण कलहंसाश्रमं प्रति  ।  
उवाच वचनं शक्रो ब्राह्मणं तपसि स्थितम्  ॥ १४.८ ॥  
किमर्थं तपसे शीघ्रं काममेतद्ब्रवीहि मे  ।  
आराधयसि कं देवं सत्यमेतत्तपोधन  ॥ १४.९ ॥  
संहृत्य तपसा योगं प्रहसन्नब्रवीद्वचः  ।  
जानामि त्वां महाभाग शक्रस्त्वं त्रिदशेश्वरः  ॥ १४.१० ॥  
न कामयेऽहमिन्द्रत्वं राज्यं कुरु यथेप्सितम्  ।  
आराधयाम्यहं देवं नान्यं देवं कथञ्चन  ॥ १४.११ ॥  
एतच्छ्रुत्वा वचस्तस्य महर्षेरब्रवीद्वृषः  ।  
वरं वृणु महाभाग यथा द्रक्ष्यसि शङ्करम्  ॥ १४.१२ ॥  

कलहंस उवाच -   
विनाऽहं त्र्यम्बकं याचे नान्याद्देवादहो वरम्  ।  
विजयी भव शक्र त्वं नान्यं वृणे वरं त्वहम्  ॥ १४.१३ ॥  
एवमुक्तो ययौ शक्रः सर्वकामसमन्वितः  ।  
ज्ञात्वा तस्य परां भक्तिं देवदेवो महेश्वरः  ॥ १४.१४ ॥  
अदर्शयदथात्मानं नीलकण्ठं त्रिलोचनम्  ।  
दृष्ट्वा रूपं महेशस्य साष्टाङ्गं प्रणिपत्य च  ॥ १४.१५ ॥  
कलहंसो मुनिश्रेष्ठः स्तोतुं समुपचक्रमे  ।  
नमोऽस्तु ते महादेव नीलकण्ठत्रिलोचन  ॥ १४.१६ ॥  
नमः शिवाय शान्ताय शूलहस्त नमोऽस्तु ते  ।  
नमः शिवाय शम्भवायाऽनाथाय नमो नमः  ॥ १४.१७ ॥  
त्र्यम्बकाय महादेवेत्यादि नामादिभिःस्तुत ओं नमो देवाय शम्भवाय भूर्भुवः स्वः  ।  
सोमरुद्रध्वान्तसूर्याय नमो रुद्राग्नये नमः  ॥ १४.१८ ॥  
नमः शम्भो पञ्चवक्त्र महाशिव नमोऽस्तु ते  ।  
स्वयम्भूवन पाताल नीलकण्ठ नमोऽस्तु ते  ॥ १४.१९ ॥  
ब्रह्मशर्वसुरेशानहरिहराय नमो नमः  ।  
ज्ञानशक्तिक्रियाशक्तिचराचर नमोऽस्तु ते  ॥ १४.२० ॥  
हाटकाय नमस्तुभ्यमुमानाथ नमोऽस्तु ते  ।  
ब्रह्मविष्णुमहेशाय सर्वज्ञाय नमो नमः  ॥ १४.२१ ॥  
सद्योजातस्तथा घोरस्तत्पुरुषाय नमो नमः  ।  
त्वया व्याप्तमिदं सर्वं त्रैलोक्यं सचराचरम्  ॥ १४.२२ ॥  
आदिमध्यान्तरूपाय कलिकाल नमोऽस्तु ते  ।  
उमाकान्तार्धदेहाय श्रीकण्ठोरगभूषण  ॥ १४.२३ ॥  
अनन्तगणरूपाय नागयज्ञोपवीतिने  ।  
शब्दः स्पर्शश्च गन्धश्च रसो रूपं च पञ्चमम्  ॥ १४.२४ ॥  
बुद्धिर्मनस्त्वहङ्कारो ह्यष्टमूर्ते नमोऽस्तु ते  ।  
सूर्योऽर्यमा भगस्त्वष्टा पूषार्कः सविता रविः  ॥ १४.२५ ॥  
गभस्तिमांश्च त्वं कालो मृत्युर्धाता प्रकाशकः  ।  
पृथिव्यापस्तथा तेजो वायुराकाशमेव च  ॥ १४.२६ ॥  
सोमो बृहस्पतिः शुक्रो बुधोऽङ्गारक एव च  ।  
इन्द्रो विवस्वान् दीप्तांशुः शुचिः शौरिर्जनेश्वरः  ॥ १४.२७ ॥  
कलास्ते विष्णुब्रह्माद्या वेदो वैश्रवणो यमः  ।  
कलाकाष्ठामुहूर्ताश्च पक्षमासर्तवस्तथा  ॥ १४.२८ ॥  
संवत्सरस्त्वमेवासि कालचक्रो विभावसुः  ।  
पुरुषः शाश्वतो योगो व्यक्ताव्यक्तः सनातनः  ॥ १४.२९ ॥  
लोकाध्यक्षः सुराध्यक्षो विश्वकर्मा तमोनुदः  ।  
वरुणः शीतभारश्च जीमूतो जीवनोऽरिहा  ॥ १४.३० ॥  
भूतो यज्ञो भूतपतिर्लोकपालैर्निषेवितः  ।  
मनः सुपर्णो भूतादिः सदाशिव नमोऽस्तु ते  ॥ १४.३१ ॥  
जिह्वाचापल्यभावेन खेदितोऽसि मया प्रभो  ।  
ब्रह्मविष्ण्वादिभिर्देवैर्यस्यान्तो नैव लभ्यते  ॥ १४.३२ ॥  
भवसागरमग्नानां कः स्तोतुं शक्तिमान् भवेत् ।  
अज्ञानाञ्ज्ञानतो वाऽपि शूलपाणे क्षमस्व तत् ॥ १४.३३ ॥  

मार्कण्डेय उवाच -   
श्रुत्वा स्तोत्रमिदं देवः कलहंसस्य भारत  ।  
वरं वृणु महाप्राज्ञप्रीतः स्तोत्रेण तेऽनघ  ॥ १४.३४ ॥  

कलहंस उवाच -   
यदि तुष्टोऽसि मे देव वरं दातुमिहेच्छसि  ।  
कलहंसेश्वरं नाम तीर्थलिङ्गं सुरेश्वर  ॥ १४.३५ ॥  
अक्षया देवदेवाऽत्र होमदानबलिक्रियाः  ।  
अत्राक्षयं कृतं सर्वं त्वत्प्रसादात्महेश्वर  ॥ १४.३६ ॥  
शिवाज्ञा वर्तते तेऽत्र नरः स्वर्गमवाप्नुयात् ।  
उत्क्रान्तिं कुरुते यस्तु अवशः स्ववशोऽपि वा  ॥ १४.३७ ॥  
स्तवेनानेन य स्तौतियस्त्वा स्तोष्यति शङ्कर  ।  
ब्रह्महा वा सुरापो वा स्तेयी च गुरुतल्पगः  ॥ १४.३८ ॥  
तीर्थस्यास्य प्रभावेण सर्वे यान्तु शिवालयम्  ।  
इदं वरमहं मन्ये सर्वकामसमृद्धये  ॥ १४.३९ ॥  

ईश्वर उवाच -   
यं यं कामयते कामं त्रैलोक्ये सचराचरे  ।  
मत्प्रसादान्न सन्देह सर्वमेतद्भविष्यति  ॥ १४.४० ॥  
एवमुक्त्वा ययौ देवः कैलासनिलयं नृप  ।  
कलहंसोऽथ मुनिभिर्ब्रह्मिष्ठैः सजितेन्द्रियः  ॥ १४.४१ ॥  
वर्षायुतानि साग्राणि भुङ्क्ते भोगाञ्छिवालये  ।  
दिव्ययानसमारूढः स्तूयमानोऽप्सरोगणैः  ॥ १४.४२ ॥  
वेणुवीणानिनादेन सर्वालङ्कारभूषितः  ।  
दश वर्षसहस्राणि तथैव शिवसन्निधौ  ॥ १४.४३ ॥  
दक्षिणोत्तरदिग्भागपञ्चक्रोशप्रमाणतः  ।  
स्नानात्तत्र दिवं याति म्रियते विबुधो भवेत् ॥ १४.४४ ॥  
एतत्ते कथितं राजन् कलहंसस्य कीर्तनम्  ।  
स्वारोचिषेऽन्तरे प्राप्ते आदिकल्पे कृते युगे  ॥ १४.४५ ॥  
कलहंसस्य चाख्यानान्न सीदन्ति कलौ जनाः  ।  
पुत्रदारावृतानाघ मायामोहसमन्विताः  ।  
आख्यानसहितं देवं कर्मणा मनसा गिरा  ॥ १४.४६ ॥  

इति श्रीस्कन्दपुराणे रेवाखण्डे शिवमहिमवर्णनो नाम चतुर्दशोऽध्यायः ॥  


अध्याय १५  

युधिष्ठिर उवाच -   
भूयश्चेच्छाम्यहं श्रोतुं नर्मदाकीर्तनं शुभम्  ।  
आख्यानसहितं देव विदितं वद साम्प्रतम्  ॥ १५.१ ॥  

मार्कण्डेय उवाच -   
शृणु राजेन्द्र तीर्थं वै शिवेन कथितं पुरा  ।  
कामदं मोक्षदं चैव यज्ञदानप्रभावतः  ॥ १५.२ ॥  
रेवाया उत्तरे कूले कपिलासङ्गमात्परम्  ।  
वैदूर्यात्पश्चिमे भागे विख्यातं नर्मदापुरम्  ॥ १५.३ ॥  
अर्धकोटिस्तु तीर्थानां महादेवेन भारत  ।  
शतमष्टोत्तर तत्र लिङ्गानां परिकीर्तितम्  ॥ १५.४ ॥  
यत्र वै वसुरुद्रैश्च ब्रह्माद्यैश्च सुरासुरैः  ।  
सिद्धगन्धर्वयक्षैश्च विद्याधरमहोरगैः  ॥ १५.५ ॥  
वेदध्वनि निनादेन व्याप्तमस्ति चराचरम्  ।  
यत्राग्निर्हुत होमेन त्रिदिवं पर्यपूरयत् ॥ १५.६ ॥  
देवर्षयो महाराज तथा ब्रह्मर्षयः परे  ।  
आसन् राजर्षयस्तत्र तापसा व्यवसायिनः  ॥ १५.७ ॥  
ब्राह्मणाश्च वसन्ति स्म मनसा ब्रह्मचिन्तनाः  ।  
आश्रमं जमदग्नेश्च ऋषिकोटिसमावृतम्  ॥ १५.८ ॥  
कश्यपो गालवो गर्गो बादरायणशाकटौ  ।  
अत्रिश्चैव वशिष्ठश्च पुलस्त्य पुलहः क्रतुः  ॥ १५.९ ॥  
भृगुश्चैव मरीचिश्च भारद्वाजो महातपाः  ।  
शाकल्य ऋष्यशृङ्गश्च मनुर्विष्णुर्यमोऽङ्गिराः  ॥ १५.१० ॥  
वाशिष्ठदक्षौ संवर्तः शातातपपराशरौ  ।  
आपस्तम्बः शुको व्यासाः कात्यायनबृहस्पती  ॥ १५.११ ॥  
हारीतः शङ्खलिखितौ याज्ञवल्क्योऽथ गौतमः  ।  
अगस्त्यः पावकाख्यश्च दुर्वासा उग्रतापसः  ॥ १५.१२ ॥  
शतानन्दस्तथा जह्नुर्वैशम्पायनजैमिनी  ।  
लोमशश्च विहङ्गश्च शौनको हरिरेव च  ॥ १५.१३ ॥  
एते चान्येऽपि मुनयो बहवः संशितव्रताः  ।  
ज्वलन्तस्तपसा तत्र सूर्यतेजः समप्रभाः  ॥ १५.१४ ॥  
चतुर्विद्यावेदविदः श्रुतिस्मृतिविशारदाः  ।  
संवत्सरकृताहारा अपाहारकरास्तथा  ॥ १५.१५ ॥  
मासोपवासिनश्चान्ये तथा पक्षोपवासिनः  ।  
शाकाहारानिराहाराः तथाऽन्ये मारुताशनाः  ॥ १५.१६ ॥  
कन्दमूलफलाहारा महात्मानस्तथा परे  ।  
इतिहासपुराणादि नानाशास्त्रविचिन्तकाः  ॥ १५.१७ ॥  
मोक्षोपायधृतात्मानो मौनिकाश्च न मौनिकाः  ।  
एकपादार्द्धपादाश्च भूमौ कारणभोजिनः  ॥ १५.१८ ॥  
आख्यानं कथयिष्यामि नर्मदापुरवासिनाम्  ।  
जमदग्निस्तु निवसन्मुनिः शिवपरायणः  ॥ १५.१९ ॥  
नर्मदासङ्गमे स्नात्वा तत्राभ्यर्च्यमहेश्वरम्  ।  
विविधैर्गन्धपुष्पैश्च तथाऽगुरुमनोहरैः  ॥ १५.२० ॥  
दक्षिणामूर्तिमाश्रित्य जपन्नासीत्तथा मुनेः  ।  
मासं च जपतस्तस्य देवदेवो महेश्वरः  ॥ १५.२१ ॥  
सिद्धेश्वरं नाम लिङ्गं सिद्धा यत्र सुरासुराः  ।  
उवाच वचनं देवो ब्राह्मणं प्रति भारत  ॥ १५.२२ ॥  
तुष्टोऽहं तव भक्त्या तु रुद्रजाप्येन तोषितः  ।  

जमदग्निरुवाच -   
यदि तुष्टो महादेव वरं दातुं ममेच्छसि  ॥ १५.२३ ॥  
होमार्थं चैव धेनुं मे ददस्व परमेश्वर  ।  
धर्मकर्मशुभार्थेषु शिवपूजासु तर्पणे  ॥ १५.२४ ॥  
पितृकार्ये देवकार्ये गावः पुण्यतमाः स्मृताः  ।  
एतस्मात्कारणादीश होमधेनुं प्रयच्छ मे  ॥ १५.२५ ॥  
दत्ता चैव महाभाग सर्वकामसमृद्धये  ।  
एवमुक्त्वा ददौ राजंस्तत्रैवान्तरधीयत  ॥ १५.२६ ॥  
यान् यान् प्रार्थयते कामांस्तांस्तान् प्राप्नोत्यसौ ततः  ।  
ऋषीणां च सहस्राणि कामैर्भोजयते द्विजः  ॥ १५.२७ ॥  
हिरण्मयैः स्वर्णपात्रैर्नानाभक्ष्यैर्यथेच्छया  ।  
कीर्तिर्ब्रह्मर्षिभिर्मान्यैः सर्वैः सुरगणैस्तथा  ॥ १५.२८ ॥  
जमदग्नेर्मुनीन्द्रस्य आश्रमे चोपवृंहिता  ।  
एतावति गते काले कार्तवीर्यो नृपोत्तमः  ॥ १५.२९ ॥  
माहिष्मतीं परित्यज्य स्वर्गसोपानमुत्तमम्  ।  
एकस्मिन् दिवसे राजा मृगयां च समाश्रितः  ॥ १५.३० ॥  
विन्ध्यं गिरिमनुप्राप्तो रेवातीरं समाश्रितः  ।  
हत्वा पशुसहस्राणि जमदग्न्याश्रमं गतः  ॥ १५.३१ ॥  
देह्येतां मां निजायोग्यां गां जगाद मुनिं प्रति  ।  
कार्तवीर्यवचः श्रुत्वा जमदग्निर्भयाकुलः  ।  
चिन्तयामास सुचिरं किमेतदिति विस्मितः  ॥ १५.३२ ॥  
धर्मो ह्यधर्मरूपेण कर्मभिः पुण्यसञ्चितैः  ।  
अधर्मो धर्मफलदो गहना कर्मणो गतिः  ॥ १५.३३ ॥  
इति चिन्तयतस्तस्ये न किञ्चिद्ब्रुवतो मुनेः  ।  
अपहृत्य बलाद्धेनुं घातयित्वा च तं मुनिम्  ॥ १५.३४ ॥  
स्थानान्निरगमत्तस्मात्कार्तवीर्यो नृपाधमः  ।  
कशादिभिस्ताडिता तु होमधेनुर्मुहुर्मुहुः  ॥ १५.३५ ॥  
शापं दत्त्वा ततस्तस्य पुनर्धेनुर्दिवङ्गता  ।  
करिष्यते कुलान्तं च रैणुकेयो नृपाधम  ॥ १५.३६ ॥  
हाहाकारो महानासीलोकानां च युधिष्ठिर  ।  
दुराचारस्ततः कोऽयं ब्राह्मणानां च कोपकृत् ॥ १५.३७ ॥  
अथ श्रुत्वा महादेवो भार्गवः पितृसूतकम्  ।  
सहसैवागतः कोपात्समिधोऽग्निरिव ज्वलन्  ॥ १५.३८ ॥  
निहतं पितरं दृष्ट्वा कोपाद्द्विगुणविक्रमः  ।  
जगाम सहसोत्थाय पुरीं माहिष्मतीं प्रति  ॥ १५.३९ ॥  
कार्तवीर्यार्जुनं दृष्ट्वा क्रुद्धः प्रोवाच भार्गवः  ।  
तिष्ठ तिष्ठ क्व गन्तासि निहत्य पितरं मम  ॥ १५.४० ॥  
इत्युक्त्वाऽदाय परशुं चिच्छेद च भुजावनम्  ।  
शिरसैव समं कोपात्क्षत्रियान्तकरो मुनिः  ॥ १५.४१ ॥  
हते तस्मिन्महावीर्ये कार्तवीर्ये दुरात्मनि  ।  
देवदुन्दुभयोनेदुः पुष्पवृष्टिः पपात च  ॥ १५.४२ ॥  
तत्कोपादकरोत्सर्वां निःक्षत्रां पृथिवीं तदा  ।  
प्रतिज्ञां सफलीकृत्य स जगाम तमाश्रमम्  ॥ १५.४३ ॥  
मातरं च नमस्कृत्य ततश्चान्यान्मुनीश्वरान्  ।  
देवं परशुरामेशं संस्थाप्य विधिपूर्वकम्  ॥ १५.४४ ॥  
विशोकैरण्डिका चैव तृतीया पावनी तथा  ।  
पितुश्चकार तत्रैव सहसैवोत्तरां क्रियाम्  ॥ १५.४५ ॥  
देवद्रोणीति विख्याता तत्रास्ते कपिला शिला  ।  
तत्र पिण्डप्रदानेन दिवं गच्छन्ति पूर्वजाः  ॥ १५.४६ ॥  
एतत्ते कथितं राजन्नर्मदापुरमुत्तमम्  ।  
श्रवणात्कीर्तनात्तस्य दिवि देवत्वमाप्यते  ॥ १५.४७ ॥  

इति श्रीस्कन्दपुराणे रेवाखण्डे कार्तवीर्याख्याने पञ्चदशोऽध्यायः ॥  


अध्याय १६  

मार्कण्डेय उवाच -   
अथान्यं सम्प्रवक्ष्यामि सङ्गमं लोकविश्रुतम्  ।  
बृहत्या नर्मदायास्तु सुरासुरनिषेवितम्  ॥ १६.१ ॥  
नानाद्रुमलताकीर्णं विन्ध्यपर्वतसेवितम्  ।  
चम्पकैर्बकुलैर्युक्तमशोकैः स्तबकैरपि  ॥ १६.२ ॥  
पुन्नागैः किङ्किरातैश्च सुगन्धैर्नागकेशरैः  ।  
मल्लिकोत्पलजातीभिः पाटलैः पारिजातकैः  ॥ १६.३ ॥  
आम्रजम्बूकपित्थैश्च श्रीफलैः पनसैस्तथा  ।  
खर्जूरैर्बदरीभिश्च दाडिमैर्बीजपूरकैः  ॥ १६.४ ॥  
अरुष्करैः क्षीरवृक्षैर्नारङ्गैरुपशोभितैः  ।  
भरणायात्मवर्गस्य संविधाय वनेचरः  ॥ १६.५ ॥  
मुखगण्डूषसलिलं शिवाय स समाहरत् ।  
अज्ञानभक्तिगर्भस्तु स्नापयित्वा फलं ददौ  ॥ १६.६ ॥  
वासरे वासरे चैव निषादो धर्मतत्परः  ।  
सौम्यायने च चक्षुर्वै दत्त्वा सौम्यं तथात्मनः  ॥ १६.७ ॥  
एवं सम्पूजयामास त्र्यम्बकं विधिपूर्वकम्  ।  
एतत्ते कथितं राजन् कल्पगा नेत्रसङ्गमम्  ॥ १६.८ ॥  

युधिष्ठिर उवाच -   
भगवन् छ्रोतुमिच्छामि महाकौतूहलं हि मे  ।  
सञ्जातो मुनिशार्दूल स कथं नेत्रसङ्गमः  ॥ १६.९ ॥  

मार्कण्डेय उवाच -   
एकस्मिन् वासरे प्राप्ते व्यतीपाते च सङ्क्रमे  ।  
स पुष्पभारमादाय प्रविवेश शिवालये  ॥ १६.१० ॥  
तृतीयमीक्षणं तत्र देवस्य च न पश्यति  ।  
तदा तु चिन्तयामास विस्मयाविष्ट चेतनः  ॥ १६.११ ॥  
केनापहृतमेतस्य नेत्रं देवस्य पाप्मना  ।  
इत्युक्त्वा च स्वकं नेत्रं तीक्ष्णबाणेन भारत  ॥ १६.१२ ॥  
ललाटे देवदेवस्य उत्कृत्य सन्न्यवेशयत् ।  
न कम्पो न च कार्पण्यं नाऽन्यथा तस्य मानसम्  ॥ १६.१३ ॥  
ततस्तुष्टः सुरेशानो निषादं प्रति भारत  ।  
प्रहसन्न ब्रवीद्देवो वरं वृणु यथेप्सितम्  ॥ १६.१४ ॥  
शिवप्रसादसम्पन्ना बुद्धिरन्या प्रचक्रमे  ।  

मार्कण्डेय उवाच -   
श्रुत्वा तु वचनं शम्भोः साष्टाङ्गं प्रणिपत्य सः  ॥ १६.१५ ॥  
यदि तुष्टोऽसि देवेश वरं दातुं ममेच्छसि  ।  
निषादास्त इमे सर्वे मृगपक्षिगणैः सह  ॥ १६.१६ ॥  
सपुत्रदारपशवो ये चान्ये पापयोनयः  ।  
त्वत्प्रसादान्महेशान शिवलोकं प्रयान्तु ते  ॥ १६.१७ ॥  
एतद्वरमहं मन्ये भूतानां हितकाम्यया  ।  
एतच्छ्रुत्वा वचस्तस्य निषादाधिपतेः शिवः  ॥ १६.१८ ॥  
उवाच सर्वकामाप्तिं मत्प्रसादात्त्वमाप्स्यसि  ।  
एवमुक्त्वा शिवो राजंस्तत्रैवान्तरधीयत  ॥ १६.१९ ॥  
दिव्ययानसमारूढो निषादोऽनुचरैः सह  ।  
धृतस्वर्णातपत्रं तु वीज्यमानोऽप्सरोगणैः  ॥ १६.२० ॥  
दिव्याभरणशोभाढ्यः सर्वालङ्कारभूषितः  ।  
दिव्यवस्त्रपरीधानो दिव्यगन्धानुलेपनः  ॥ १६.२१ ॥  
सुरासुरैः स्तूयमानो वेणुवीणापुरस्सरः  ।  
प्रायाच्छिवपुरं क्षिप्रं तीर्थस्यास्य प्रभावतः  ॥ १६.२२ ॥  
एतत्ते कथितं राजन् छिवनेत्रह्रदाश्रितम्  ।  
अनेकशतसङ्ख्याताः पापयोनिरता नराः  ॥ १६.२३ ॥  
नर्मदाशिवसंयोगे संसिद्धिं परमां गताः  ।  
अवश स्ववशो वाऽपि यस्तु प्राणान् परित्यजेत् ॥ १६.२४ ॥  
वसेद्वर्षसहस्राणि उमामाहेश्वरे पुरे  ।  
श्रवणात्कीर्तनाच्चापि मुच्यते भवबन्धनात् ॥ १६.२५ ॥  
धन्यास्ते पुरुषा राजन् ये म्रियन्ते शिवायने  ।  
न तेषां गर्भभूतिश्च जन्म चैव युधिष्ठिर  ॥ १६.२६ ॥  
पुत्रदारपरिग्रस्ता मोहजालसमावृताः  ।  
कल्पगां तु न पश्यन्ति पापोपहतचेतसः  ॥ १६.२७ ॥  

इति श्रीस्कन्दपुराणे रेवाखण्डे नर्मदामाहात्म्ये ह्रदाख्यानं नाम षोडशोऽध्यायः ॥  


अध्याय १७  

मार्कण्डेय उवाच -   
अथान्यत्परमं तीर्थं कथ्यमानं निबोध मे  ।  
सहस्रयज्ञं विख्यातं त्रिषु लोकेषु विश्रुतम्  ॥ १७.१ ॥  
तत्र स्नात्वा च जप्त्वा च पूजयित्वा महेश्वरम्  ।  
न तस्य पुनरावृत्तिर्घोरे संसारसागरे  ॥ १७.२ ॥  
कथयामि तवाख्यानमितिहासं पुरातनम्  ।  
ताराबलिर्नाम नागः कम्बलाश्वतरौ तथा  ॥ १७.३ ॥  
श्वेतोरगास्तथा चान्ये भुजङ्गाश्च तथाऽपरे  ।  
नागेश्वरं तेऽर्चयन्ति नानापुष्पविलेपनैः  ॥ १७.४ ॥  
नागपूगाः समासाद्य पूजयन्ति महेश्वरम्  ।  
गर्गोऽघमर्षणश्चैव च्यवनः शौनकोऽङ्गिराः  ॥ १७.५ ॥  
एते चान्येऽपि बहवो ब्रह्मविद्याङ्गपारगाः  ।  
नागानां चाश्रमं हर्तुं तत्र सर्वे ह्युपस्थिताः  ॥ १७.६ ॥  
ततस्तैः कुपितैर्नागैर्दष्टाश्चैव द्विजोत्तमाः  ।  
विषाघ्रातान्मुनीन् दृष्ट्वा कुपितश्चाघमर्षणः  ॥ १७.७ ॥  
वाहनं वासुदेवस्य पक्षिराजं समाह्वयत् ।  
तत्क्षणादागतः पक्षी गरुडः क्रोधमूर्छितः  ॥ १७.८ ॥  
कृताञ्जलिपुटो भूत्वा ब्राह्मणं चेदमब्रवीत् ।  
भुजङ्गान् भक्षयिष्यामि ब्राह्मणा निर्विषास्ततः  ॥ १७.९ ॥  
ब्रह्मशापभयार्तेन गरुडेन विषोल्बणाः  ।  
भक्षिताः पन्नगाः सर्वे मोचिता मुनयो विषात् ॥ १७.१० ॥  
पक्षीन्द्रे च गते स्थाने भक्षयित्वा भुजङ्गमान्  ।  
अवशिष्टास्तु ये नागा विविशुस्ते रसातलम्  ॥ १७.११ ॥  
आप्लवे च सुसम्प्राप्ते प्रवाहो नार्मदः क्षणात् ।  
अस्थीनि स्रावयामास ततो नागा दिवं ययुः  ॥ १७.१२ ॥  
सर्पयोनिं परित्यज्य लोके क्रीडन्ति शाम्भवे  ।  
नागेश्वरस्य रेवायाः सम्पर्कात्पापमोक्षणम्  ॥ १७.१३ ॥  
तत्र नागह्रदश्चास्ते त्रिषु लोकेषु विश्रुतः  ।  
तत्र स्नातो दिवं याति यो नागेश्वरमर्चयेत् ॥ १७.१४ ॥  
अयं ते कथितो राजन्नितिहासः पुरातनः  ।  
श्रवणात्कीर्तनाद्वाऽपि मुच्यते भवबन्धनात् ॥ १७.१५ ॥  

इति श्रीस्कन्दपुराणे रेवाखण्डे नागेश्वराख्यानं नाम सप्तदशोऽध्यायः ॥  


अध्याय १८  

मार्कण्डेय उवाच -   
अथान्यत्कथयिष्यामि तीर्थं च जनकोत्तमम्  ।  
रेवाया उत्तरे कूले सर्वसिद्धिप्रदायकम्  ॥ १८.१ ॥  
अश्वमेधं तु तत्रैव शतमेधं तथापरम्  ।  
सहस्रमेधं विज्ञेयं सुरासुरनमस्कृतम्  ॥ १८.२ ॥  
लक्षमेधं तथा चान्यं शिवेन परिकीर्तितम्  ।  
जनको नाम राजर्षिर्यत्रेष्ट्वा त्रिदिवं ययौ  ॥ १८.३ ॥  
स्वारोचिषेऽन्तरे प्राप्ते त्रेतायां च नराधिप  ।  
पुरोधसं याज्ञवल्क्यं ब्रह्मर्षिं ब्रह्मवित्तमम्  ॥ १८.४ ॥  
कश्यपस्याश्रमं पुण्यं ब्रह्मर्षिगणसेवितम्  ।  
सिद्धगन्धर्वगीताढ्यं वेदध्वनिनिनादितम्  ॥ १८.५ ॥  
युक्तं कामफलैर्वृक्षैः पुष्पितैः फलितैः शुभम्  ।  
धनदस्य पुरी यद्वदलका देवनिर्मिता  ॥ १८.६ ॥  
तद्वच्च शोभितं नानामुनि वृन्द निषेवितम्  ।  
कामधेनूस्तथा दिव्याः शतसङ्ख्याः पयस्विनीः  ॥ १८.७ ॥  
याज्ञिकानृत्विजश्चैव क्रतुं कर्तुं यथाविधि  ।  
यज्ञोपस्करसम्भारं सर्वमादाय गच्छति  ॥ १८.८ ॥  
आदिदेश ततो मर्त्यान् भृत्यांश्चैव सहस्रशः  ।  
भक्षभोज्यादि सम्भारसङ्ख्यां कर्तुं न शक्यते  ॥ १८.९ ॥  
एवं प्रवर्तितस्तत्र लक्षमेधः क्रतूत्तमः  ।  
जगृहुर्यज्ञभागं च शक्राद्याः सुरसत्तमाः  ॥ १८.१० ॥  
निवर्तितस्ततो यज्ञो हरिर्ब्रह्मा शतक्रतुः  ।  
नानविधैस्तथा रत्नैर्वासोयुग्मैश्च तार्पिताः  ॥ १८.११ ॥  
स्वं स्वं यानं समारूढा जग्मुर्देवास्त्रिविष्टपम्  ।  
नर्मदावभृथं स्नात्वा पुत्रदारोपशोभितः  ॥ १८.१२ ॥  
हरं हरिं चाऽर्चयित्वा वरदानप्रभावतः  ।  
दिव्यं यानं समारूढो यथा शक्रोऽमरैः सह  ॥ १८.१३ ॥  
धृतस्वर्णातपत्रस्तु बीज्यमानोऽप्सरोगणैः  ।  
गीयमानोऽप्सरोभिश्च नानालङ्कारभूषितः  ॥ १८.१४ ॥  
दृष्टो जनकराजाऽतः धर्मराजः समुत्थितः  ।  
यानस्याऽग्रे पादचारी अर्घपाद्यादिसंयुतः  ॥ १८.१५ ॥  
कृताञ्जलिपुटो भूत्वा वचनं चेदमब्रवीत् ।  
तपसा ध्यानयोगेन दानदेवार्चनैरपि  ॥ १८.१६ ॥  
शिवरेवाप्रसादेन जिता लोकास्त्वयाखिलाः  ।  
उवाच जनको राजा धर्मराजं यशस्विनम्  ॥ १८.१७ ॥  
तथैव तव मूर्तिश्च यथा भानुः प्रभाकरः  ।  
ब्रह्माविष्णुस्तथा शम्भुः साक्षी सकलकर्मणाम्  ॥ १८.१८ ॥  
एवं जनकसंवादे धर्माधर्मविचारणात् ।  
एतस्मिन्नन्तरे प्राप्तः किङ्किणीजालमण्डितम्  ॥ १८.१९ ॥  
वेणुवीणानिनादाढ्यमप्सरोगणसेवितम्  ।  
विमानं दिव्यमारूढो देवराजः शतक्रतुः  ॥ १८.२० ॥  
नारदः पर्वतश्चैव तथान्ये मुनिसत्तमाः  ।  
धर्मराजपुरं प्राप्ताः श्रुत्वा जनकमागतम्  ॥ १८.२१ ॥  
अध्यासुस्तमक्रुध्यन्तमासनानि महान्ति च  ।  
प्रसमीक्ष्य यथार्हन्तु पूजिताश्च पृथक्पृथक् ॥ १८.२२ ॥  
तेषां मध्ये महाराज नारदो धर्ममब्रवीत् ।  
के देशाः पर्वताः पुण्याः का नद्यश्चाश्रमाश्च के  ॥ १८.२३ ॥  
कानि तीर्थानि लोकेऽस्मिन् यत्र दत्तं हुतं तपः  ।  
न क्षीयते मनुष्याणां तन्मे कथय तत्त्वतः  ॥ १८.२४ ॥  
जानामि त्वां महाराज सूर्यपुत्रो ब्रवीहि मे  ।  
स्वरूपमद्य सर्वेषां यथा वदनुपूर्वशः  ॥ १८.२५ ॥  

धर्म उवाच -   
श्रूयतां मुनिशार्दूलशिवलोके यथा श्रुतम्  ।  
कल्माषपादो विख्यातो मथुरायां नराधिपः  ॥ १८.२६ ॥  
नाभागो नाम राजर्षिरयोध्याधिपतिस्तथा  ।  
यानं चोपरि राजर्षेर्नाभागस्य महात्मनः  ॥ १८.२७ ॥  
अधः कल्माषपादस्य दृश्यते सर्वदैवतैः  ।  
शिवलोके विवादोऽभूत्तयोस्तत्र महात्मनोः  ॥ १८.२८ ॥  

कल्माषपाद उवाच -   
पुष्करे दशयज्ञाश्च मया चेष्टा विधानतः  ।  
गङ्गायां नैमिषारण्ये प्रभासे शशिभूषणे  ॥ १८.२९ ॥  
गङ्गायमुनयोर्योगे वाराणस्यां तथैव च  ।  
इष्टं यज्ञशतं साग्रं मया तत्र महेश्वर  ॥ १८.३० ॥  
अधोभागे विमानो मे नाभागस्य ममोपरि  ।  
कल्पगां वर्जयित्वा तु तीर्थे तीर्थे मखोत्तमाः  ॥ १८.३१ ॥  
कृता मया महादेव विमानं मे तथाऽप्यधः  ।  

ईश्वर उवाच -   
शृणु राजन्महाभाग कथ्यमानं निबोध मे  ॥ १८.३२ ॥  
लक्षमेधं नाम तीर्थं रेवाया उत्तरे तटे  ।  
लक्षमेधेश्वरं नाम्ना लिङ्गं तत्र परं स्मृतम्  ॥ १८.३३ ॥  
चकार तत्र नाभागो यज्ञमेकं यथोदितम्  ।  
तत्तीर्थयज्ञमाहात्म्याद्यानमस्योपरि स्थितम्  ॥ १८.३४ ॥  
असङ्ख्येष्वपि तीर्थेषु त्वयेष्टं राजसत्तम  ।  
विहाय कल्पगां तेन तव यानमधः स्थितम्  ॥ १८.३५ ॥  

धर्म उवाच -   
न शङ्करात्परो देवो न रेवायाः परा नदी  ।  
न सत्यात्परो धर्मो कारुण्यं सर्वजन्तुषु  ॥ १८.३६ ॥  
मया श्रुतं सूर्येलोके सूर्येणापि महेश्वरात् ।  
एतत्ते सर्वमाख्यातं यथादृष्टं पुरातनम्  ॥ १८.३७ ॥  
वासीयो नर्मदातीरे शिवध्यानपरायणः  ।  
न तस्य वै यमः शास्ता यमलोकं न पश्यति  ॥ १८.३८ ॥  
ब्रह्मा विष्णुः शिवः शास्ता सत्यमेव यथोदितम्  ।  
धर्मराज्ञा समग्रं तु नारदाद्यामहर्षयः  ॥ १८.३९ ॥  
धर्माख्यानमिदं श्रुत्वा मुदापरमयायुताः  ।  
स्वं स्वं यानं समारुह्य शक्राद्यास्त्रिदिवं ययुः  ॥ १८.४० ॥  
धर्माख्यानमिदं पुण्यमितिहासं पुरातनम्  ।  
कथितं तव यत्नेन विदेहाद्या नराधिपाः  ॥ १८.४१ ॥  
दानयज्ञप्रभावेण त्रिदिवं वरमाययुः  ॥ १८.४२ ॥  

इति श्रीस्कन्दपुराणे रेवाखण्डे जनकयज्ञो नामाष्टादशोऽध्यायः ॥  


अध्याय १९  

युधिष्ठिर उवाच -   
सप्तसारस्वतं तीर्थ शंस मेऽत्र महामुने  ।  
उत्पत्तिं चास्य तीर्थस्य कथयस्व यथार्थतः  ॥ १९.१ ॥  

मार्कण्डेय उवाच -   
सप्तसारस्वतो नाम गन्धर्वः शिवगायनः  ।  
वीणावेणुप्रेक्षणीय यन्त्रगीतविशारदः  ॥ १९.२ ॥  
मणिभद्रा सुभद्रा च हेमगर्भा तथा परा  ।  
आभिर्वराप्सरोभिश्च चिक्रीडे प्रतिवासरम्  ॥ १९.३ ॥  
मदिरा नष्टचैतन्यः कामार्तः काममोहितः  ।  
विहाय शाङ्करीं पूजां भक्ष्यभोज्यरतोऽभवत् ॥ १९.४ ॥  
कियत्यपि गते काले ययौ द्रष्टुमुमापतिम्  ।  
गीतनृत्यैश्च तुष्टाव कैलासे तं नगोत्तमे  ॥ १९.५ ॥  
गन्धर्वं तं समालोक्य चिरकाले समागतम्  ।  
शशाप नन्दी कोपेन शिवभक्तिपराङ्मुखम्  ॥ १९.६ ॥  
चाण्डालयोनिं गच्छ त्वं पापस्यास्य प्रभावतः  ।  
क्षुत्क्षामस्त्वं निराहारो मर्त्यलोके चरिष्यसि  ॥ १९.७ ॥  
प्रसाद्य नन्दिनं सोऽथ गन्धर्वो वाक्यमब्रवीत् ।  
शापस्यान्तं महाभाग दातुं मे त्वमिहार्हसि  ॥ १९.८ ॥  

नन्द्युवाच -   
नर्मदायां व्यतीपाते स्नात्वाऽभ्यर्च्य महेश्वरम्  ।  
अन्तं शापस्य सम्प्राप्य पुनस्त्वं चागमिष्यसि  ॥ १९.९ ॥  
एवं तद्वचनं श्रुत्वा चाण्डालीं योनिमाश्रितः  ।  
जातिस्मरत्वं सम्प्राप्य सशैलवनकाननाम्  ॥ १९.१० ॥  
बभ्राम धरणीं सर्वां तीर्थयात्राप्रसङ्गतः  ।  
अथ चक्राङ्गयोगेन नर्मदा तीरमागतः  ॥ १९.११ ॥  
शङ्करस्थण्डिले यागं तत्र गत्वा चकार सः  ।  
पुष्पोपहारैर्विविधैर्वीणावाद्यैर्मनोहरैः  ॥ १९.१२ ॥  
गन्धर्वभक्तिं विज्ञाय प्रत्यक्षोऽभूत्महेश्वरः  ।  
स्थण्डिलादुत्थितं लिङ्गं महापावनमम्भसि  ॥ १९.१३ ॥  
उवाच तं महादेवो गीतवादित्रतोषितः  ।  
वरं वृणु महाभाग यत्ते मनसि वर्तते  ॥ १९.१४ ॥  
कल्पगातोयसंस्पर्शात्प्राप्नोषि परमां गतिम्  ।  

गन्धर्व उवाच -   
यदि तुष्टो महेशान वरं दातुमिहेच्छसि  ॥ १९.१५ ॥  
सप्तसारस्वतं तीर्थं लिङ्गं सारस्वतं तथा  ।  
ख्यातिं यातु महादेव त्वत्प्रसादात्महीतले  ॥ १९.१६ ॥  
तिर्यग्योनिगताः पापाश्चाण्डालाश्च नराधमाः  ।  
सर्वे ते त्रिदिवं यान्तु तीर्थस्यास्य प्रभावतः  ॥ १९.१७ ॥  
एवमस्त्विति तं चोक्त्वा महेशोऽन्तरधीयत  ।  
दिव्ययान समारूढः सर्वालङ्कारभूषितः  ॥ १९.१८ ॥  
शिवलोकमवाप्यैवं यथापूर्वं तथैव सः  ।  
सप्तसारस्वते स्नात्वा अर्चयित्वा वृषध्वजम्  ॥ १९.१९ ॥  
कुलैकविंशमुद्धृत्य स्वर्गलोके महीयते  ।  
तत्र स्नात्वा दिवं यान्ति ये मृता न पुनर्भवाः  ॥ १९.२० ॥  
शिवाज्ञा वर्तते राजंस्तत्र यस्त्रिदिवं जयेत् ।  

युधिष्ठिर उवाच -   
कः स्रष्टा चास्य जगतो हर्ता धर्ता च भो मुने  ॥ १९.२१ ॥  
यथार्थमेतदाचक्ष्व विस्तरेण तपोधन  ।  
त्वत्तोऽहं श्रोतुमिच्छामि सर्वमेतन्मुदायुतः  ॥ १९.२२ ॥  

मार्कण्डेय उवाच -   
यथा श्रुतं मया पूर्वं पुराणं स्कन्दकीर्तितम्  ।  
तथा ते कथयिष्यामि शृणु राजन् यथार्थतः  ॥ १९.२३ ॥  
स्कन्देन तु पुरा पृष्टो हरः कल्पान्तकारकः  ।  
चराचरमिदं सर्वं कथं गच्छति संलयम्  ॥ १९.२४ ॥  
कुत्र गच्छन्त्यमी देवाः कथं चैषां स्थितिर्भवेत् ।  
क्वच गच्छति वै ब्रह्मा कुत्र गच्छति केशवः  ॥ १९.२५ ॥  
वेदास्तु कुत्र गच्छन्ति सषडङ्गपदक्रमाः  ।  
अग्नयः पर्वताः सर्वे समुद्रद्वीपसंयुताः  ॥ १९.२६ ॥  
सिद्धाः सर्वे सनक्षत्राः सूर्याद्याश्च तथा ग्रहाः  ।  
पातालभुवनादीनि देवलोकाश्च शाश्वताः  ॥ १९.२७ ॥  
कल्पान्ते च सुरश्रेष्ठ क्व लीयन्ते च देवताः  ।  

हर उवाच -   
कथयामि परं गुह्यं सृष्टिसंहारकारकम्  ॥ १९.२८ ॥  
प्रलये सर्वभूतानि स्थावराणि चराणि च  ।  
शिवलिङ्गे विलीयन्ते नष्टे जगति शाश्वते  ॥ १९.२९ ॥  
शून्यं चैतज्जगत्सर्वं त्रैलोक्यं सचराचरम्  ।  
आतिष्ठति यदा वह्णिर्विस्फुरन् सर्वतोमुखः  ॥ १९.३० ॥  
ततो बृहस्पतिर्गायन् वेदत्रयसमन्वितम्  ।  
तदैवातिबलो देवः कूर्मरूपो महाद्युतिः  ॥ १९.३१ ॥  
नरकांश्चादहत्सर्वास्ततः प्रज्वलितो महान्  ।  
सर्वं दग्धं तु पातालं नागानां भुवनानि च  ॥ १९.३२ ॥  
कालरूपेण दग्धानि भुवनानि चतुर्दश  ।  
ज्वालामालाकुलीभूते वाङ्मये सचराचरे  ॥ १९.३३ ॥  
नष्टे त्रिविष्टपे सर्वे सशैलवनकानने  ।  
मायामये तु सर्वेऽस्मिंस्त्रैगुण्ये प्रलयं गते  ॥ १९.३४ ॥  
विनश्यति ततो ब्रह्मा सहितः सर्वदैवतैः  ।  
नाशयित्वा च भूतानि ब्रह्माण्डैः सह दैवतैः  ॥ १९.३५ ॥  
स्थिता तु नर्मदा चैका सुतीर्था सुरपूजिता  ।  
नर्मदायाऽवतारोऽयं मर्त्यलोके व्यवस्थितः  ॥ १९.३६ ॥  
गतमिन्द्रसहस्रं तु यावद्वै दशपञ्च च  ।  
अतीतं ब्रह्मणः षट्कं सप्तमोऽयं प्रजापतिः  ॥ १९.३७ ॥  
तदेवमग्निमध्यस्थं तेन सर्वमचेतनम्  ।  
अव्यक्ते सर्वभूतानामीशे जागर्ति जाग्रति  ॥ १९.३८ ॥  
यदा स्वपिति शान्तात्मा तदा सर्वं निमीलितम्  ।  
स विष्णुः सृष्टिकर्ता च हर्ता च जगतः प्रभुः  ॥ १९.३९ ॥  
एकीभूतेषु भूतेषु व्यपास्यन् सर्वतेजसाम्  ।  
पुनः सृष्टिं प्रकुरुते देवदेवः सदाशिवः  ॥ १९.४० ॥  
ब्रह्मा भूत्वाऽसृजल्लोकं विष्णुर्भूत्वा ह्यपालयत् ।  
रुद्रः कालाग्निरूपेण हरत्यन्ते स एव हि  ॥ १९.४१ ॥  
तन्मया कथितं सर्वं किमन्यत्परिपृच्छसि  ।  
इडा नाम कला ह्येषा शम्भोर्वै सप्तकल्पगा  ॥ १९.४२ ॥  
अक्षया तेन लोके  ।॰  
अष्टौ युगसहस्राणि अहोरात्रं प्रजापतेः  ॥ १९.४३ ॥  
अनेनैव तु मानेन शतं ब्रह्मा स जीवति  ।  
पितामहशतेनैव विष्णोर्मानं विधीयते  ॥ १९.४४ ॥  
निमेषार्द्धं च शम्भोस्तु सहस्राणि चतुर्दश  ।  
एतावति विनश्यन्ति ह्यसङ्ख्याताः पितामहाः  ॥ १९.४५ ॥  
तत्र द्वादशसाहस्रं दैवतं युगमुच्यते  ।  
तदेकसप्ततियुगं मन्वन्तरमिहोच्यते  ॥ १९.४६ ॥  
एतच्चतुर्दशगुणं कल्पमाहुर्मनीषिणः  ।  
हरार्कचन्द्रमनवः शक्रस्यायुः प्रकीर्तितम्  ॥ १९.४७ ॥  
लोकपालादयो देवाः साध्याश्चैव मरुद्गणाः  ।  
अष्टाविंशतिपर्यन्त युगानां सन्ति तेऽपि च  ॥ १९.४८ ॥  
एतत्ते कल्पगा कालमानं निगदितं मया  ।  
ये मृताः कल्पगातीरे दानयज्ञतपः स्थिताः  ॥ १९.४९ ॥  
दुर्गमं यमलोकं च न पश्यन्ति कदाचन  ।  
तपसा ध्यानयोगेन ब्रह्मार्चनपरायणाः  ॥ १९.५० ॥  
नर्मदातीरमासाद्य येऽत्र प्रासादकारकाः  ।  
दारुणं नरकं घोरं नाश्रयन्ते यमालयम्  ॥ १९.५१ ॥  
नर्मदां तु निषेवन्ते वार्द्धक्ये तु सुबुद्धयः  ।  
एतदेव परं ध्यानं शेषमन्यन्निरर्थकम्  ॥ १९.५२ ॥  
नर्मदादक्षिणे तीरे अशोकवनिकासु च  ।  
अशोकजननं नाम तीर्थ तत्र व्यवस्थितम्  ॥ १९.५३ ॥  
अशोकेश्वरलिङ्गं तु सर्वपापप्रणाशनम्  ।  
तत्र गोलक्षदानेन यत्फलं तत्र गच्छतः  ॥ १९.५४ ॥  
सप्तसारस्वतं लिङ्गं तथा लिङ्गं सुरार्चितम्  ।  
साप्तर्षं नाम लिङ्गं च लिङ्गं योगेश्वरं तथा  ॥ १९.५५ ॥  
चन्द्रकान्तं तथा लिङ्गं वरुणेश्वरमेव च  ।  
अभ्यर्च्य परया भक्त्या यमलोकं न पश्यति  ॥ १९.५६ ॥  
तिलोदकप्रदानेन पिण्डपातेन भारत  ।  
पितॄन् समुद्धरत्याशुघोरात्पूर्वं परं शतम्  ॥ १९.५७ ॥  
तत्र दत्तं हुतं यच्च तस्य सङ्ख्या न विद्यते  ।  
पुरा देवगणाः सर्वे तीर्थस्यास्य प्रभावतः  ॥ १९.५८ ॥  
संसिद्धिं परमां प्राप्य दिवि देवत्वमाययुः  ।  
संसारसागरे राजन् सञ्चरन्ति न दारुणे  ॥ १९.५९ ॥  

युधिष्ठिर उवाच -   
लिङ्गानि कीर्तितानीह तथा तीर्थानि यानि च  ।  
नानाख्यानसमेतानि प्रसादात्कथयस्व मे  ॥ १९.६० ॥  

मार्कण्डेय उवाच -   
शृणु राजन्महाभाग इतिहासं पुरातनम्  ।  
नागेश्वरं सिद्धलिङ्गं स्थितं नागह्रदे शुभे  ॥ १९.६१ ॥  
सिद्धिदं सर्वलोकानां नागकन्याभिरर्चितम्  ।  
ब्रह्मतेजोवपुः श्रीमान्नाम्ना चैवाघमर्षणः  ॥ १९.६२ ॥  
द्वादशादित्यसङ्काशो दीप्यमान इवानलः  ।  
आपस्तम्बोऽथ मैत्रेयः संवर्तश्चात्रिरेव च  ॥ १९.६३ ॥  
एते चान्येऽपि बहव ऋषयः संशितव्रताः  ।  
अयुतानि मुनीन्द्राणामष्टौ तत्राश्रमे नृप  ॥ १९.६४ ॥  
कन्दमूलफलाहाराः शाकाहारास्तथाऽपरे  ।  
जलाहारास्तथैवाऽन्ये केचिद्गोमयभक्षिणः  ॥ १९.६५ ॥  
चान्द्रायणपराश्चाऽन्ये श्रुतिस्मृतिविशारदाः  ।  
मोक्षोपायं विचिन्वन्ति ब्रह्मिष्ठा ब्रह्मवित्तमा  ॥ १९.६६ ॥  
अघमर्षाऽश्रमपदं ब्रह्मलोकसमन्नृप  ।  
धर्मस्तु वैश्यरूपेण जिज्ञासार्थं समागमत् ।  
सप्तसारस्वते तीर्थे सोऽर्चित्वा वृषभध्वजम्  ॥ १९.६७ ॥  
गन्धपुष्पैस्तथा दीपैरुपहारैर्मनोरमैः  ।  
वर्तेरनृषयस्तत्र शतमष्टोत्तरं तथा  ॥ १९.६८ ॥  
भिक्षा च भिक्षवे दत्ता कौपीनं मृगचर्म च  ।  
साष्टाङ्गं च नमस्कृत्य तान् देवर्षिगणान्मुनीन्  ॥ १९.६९ ॥  
मासोपवासनिरतो नाशिकारण्यमागमत् ।  
पुत्रदारस्नुषास्तस्य नित्यं तद्गातगमानसाः  ॥ १९.७० ॥  
मासे मासे त्वतिक्रान्ते रविसङ्क्रमणे नृप  ।  
ऋतवः षडतिक्रान्ता निराहारं तपस्यत  ॥ १९.७१ ॥  
न भोगो न च कार्पण्यं न मानो न च मत्सरः  ।  
न कामक्रोधलोभाश्च निर्जितास्तेन भारत  ॥ १९.७२ ॥  
वेदार्थे ब्राह्मणार्थे च मम वित्तस्य चार्जनम्  ।  
विष्णुधर्मपरो नित्यं विष्ण्वाराथन तत्परः  ॥ १९.७३ ॥  
उत्तरे चायने मासे सप्तसारस्वते तथा  ।  
स्नात्वा देवं समभ्यर्च्य लिङ्गरूपं जनार्दनम्  ॥ १९.७४ ॥  
यथा विभवयोगेन भिक्षां दत्त्वा यथा पुरा  ।  

हर उवाच -   
वरं ब्रूहि महाभाग सिद्धस्त्वं धर्मतो यतः  ॥ १९.७५ ॥  
महाराज महाभाग यत्ते मनसि वर्तते  ।  
इदं विमानमारुह्य दिव्यभोगसुखं कुरु  ॥ १९.७६ ॥  
पुत्रदारस्नुषोपेतो विष्णुलोकमितो व्रज  ।  

शार्ङ्ग उवाच -   
यदि तुष्टोऽसि मे देव वरं दातुं यथेप्सितम्  ॥ १९.७७ ॥  
वरं दशसहस्राणि लोकं यान्तु द्विजोत्तमाः  ।  
इदं वरमहं मन्ये हरेर्नान्यं कदाचन  ॥ १९.७८ ॥  

ऋषय ऊचुः॒  
वैश्यः पापो दुराचारो महतां लाघवं यतः  ।  
सर्वेषामेव वर्णानां ब्राह्मणो गुरुरुच्यते  ॥ १९.७९ ॥  
त्रीन् वर्णान् याजयित्वा च त्वं यदा दिवमानयेः  ।  
न दृष्टं न श्रुतं चासीदेवं श्रुतिपुराणयोः  ॥ १९.८० ॥  
ब्राह्मणस्यापमानेन धर्मो वै जायते क्वचित् ।  
तपसा ध्यानधर्माभ्यां न यास्यसि दिवमुने  ॥ १९.८१ ॥  
अपि वर्षसहस्रेण दुर्गमस्ते सुरालयः  ।  
व्रज त्वं वैश्यधर्मेण स्वगृहं प्रति साम्प्रतम्  ॥ १९.८२ ॥  
स एवमुक्तो विप्रैस्तान् साष्टाङ्गं प्रणिपत्य च  ।  
उवाच वचनं वैश्यो विमुक्तं मुनिपुङ्गवम्  ॥ १९.८३ ॥  
अज्ञानाञ्ज्ञानतो वाऽपि कोपं कर्तुं न युज्यते  ।  
अज्ञातं त्वां न गृह्णीयाच्छ्रद्धाहीनं च देवता  ॥ १९.८४ ॥  
सक्रोधेन तपस्तप्तं सर्वं भवति निष्फलम्  ।  
दैवतैरपि दुर्ज्ञेया गहना कर्मणो गतिः  ॥ १९.८५ ॥  
सत्येन ध्रियते धर्मस्ततः स्वर्गः प्रजायते  ।  
स्वकर्मनिरतं चैवमुद्धरन्तं तथा द्विजम्  ॥ १९.८६ ॥  
वैश्यं ब्राह्मणमित्याहुर्ब्राह्मणं वैश्यमेव च  ।  
निष्ठुरं निर्घृणं क्रूरं कृतघ्नं दीर्घकोपिनम्  ॥ १९.८७ ॥  
द्विजं वाचालरूपं तु दूरतः परिवर्जयेत् ।  

ब्राह्मणा ऊचुः॒  
को भवान् वैश्यरूपेण ब्रह्मा शक्रो जनार्दनः  ॥ १९.८८ ॥  
साङ्गोपाङ्गास्तथा वेदास्त्वयि धर्मः प्रतिष्ठितः  ।  

शार्ङ्ग उवाच -   
धर्मोऽहं वैश्यरूपेण जिज्ञासाऽर्थमिहागतः  ॥ १९.८९ ॥  
इदं विमानमारुह्य गम्यतां वैष्णवं पदम्  ।  
एते विमानमारुह्य सम्प्राप्तास्त्रिदशालयम्  ॥ १९.९० ॥  
सप्तसारस्वतं नत्वा तीर्थं देवं हरं हरिम्  ।  
वैश्यः पुत्रादिभिर्युक्तो प्राप लोकं तु वैष्णवम्  ॥ १९.९१ ॥  
एतत्ते कथितं राजन्नर्मदातीर्थमुत्तमम्  ॥ १९.९२ ॥  

इति श्रीस्कन्दपुराणे रेवाखण्डे सृष्टिसंहारसारस्वततीर्थकथनं नामैकोनविंशोऽध्यायः ॥  


अध्याय २०  

मार्कण्डेय उवाच -   
शाण्डिल्याकल्पगायोगः सर्वपापहरः परः  ।  
शाण्डिल्येश्वरलिङ्गं च सर्वपापहरं परम्  ॥ २०.१ ॥  
स्नातमात्रो नरस्तस्मिन्नर्चयित्वा महेश्वरम्  ।  
कर्मभूमिं न लभते हरस्य वचनं यथा  ॥ २०.२ ॥  
तिलोदकप्रदानेन हविषा पिण्डपातनात् ।  
तृप्यन्ति पितरस्तस्य यावदिन्द्राश्चतुर्दश  ॥ २०.३ ॥  
राहुसोमसमायोगे कुरुक्षेत्रे महाफलम्  ।  
तत्रैव जन्म राजर्षेः कार्तवीर्यनृपस्य च  ॥ २०.४ ॥  
स्नात्वाभ्यर्च्य महादेवं गन्धपुष्पाद्युपस्करैः  ।  
सूर्याचन्द्रमसौ यावदुमामाहेश्वरे पुरे  ॥ २०.५ ॥  
भुङ्क्ते स विविधान् भोगांस्तावद्वै शिवसन्निधौ  ।  
तत्र शाण्डिल्यकौण्डिन्यौ माण्डव्यो मुनिमत्तमः  ॥ २०.६ ॥  
कौशिकश्च महातेजाः कश्यपो भृगुरेव च  ।  
एते चान्येऽपि बहवो जपध्यानपरायणाः  ॥ २०.७ ॥  
मुनीनां षष्टिसाहस्रं तपस्युग्रे व्यवस्थितम्  ।  
तस्याश्रमपदं रम्यं शाण्डिल्याकल्पगायुजि  ॥ २०.८ ॥  
शाण्डिल्यपुरमित्येव ब्रह्मर्षि विनिषेवितम्  ।  
द्वादशादित्यतीर्थं च नर्मदादक्षिणे तटे  ॥ २०.९ ॥  
देवदारु तथा तीर्थमन्यद्देववनं तथा  ।  
दशलक्षाणि तीर्थानि तत्र तिष्ठन्ति सङ्गमे  ॥ २०.१० ॥  
द्वादशार्कमिदं नाम तीर्थं पापप्रणाशनम्  ।  
अन्यानि यानि लिङ्गानि कथितानि तवाऽनघ  ॥ २०.११ ॥  
मूषकश्च तथा तीर्थे मार्जारेणैव भक्षितः  ।  
निशायां मूषकः कश्चिदटमान इतस्ततः  ॥ २०.१२ ॥  
मार्जरेण ततः सोऽपि भक्षितश्च धृतः पुरा  ।  
ततो मेघागमे काले प्रवाहस्तत्र निर्गतः  ॥ २०.१३ ॥  
अस्थिप्रवहणं तस्य निमग्नं तत्र सङ्गमे  ।  
तीर्थस्यास्य प्रभावेण यक्षराजोऽभवत्नृप  ॥ २०.१४ ॥  
बृहद्वृन्दः समाख्यातो यक्षायुतसमावृतः  ।  
हंसयुक्तविमानेन यक्षलोके महीयते  ॥ २०.१५ ॥  
अथान्यत्कथयिष्यामि शाण्डिल्यानर्मदाश्रितम्  ।  
नाम्ना चाप्सरसं लिङ्गं मुक्ताश्चाप्सरसो यतः  ॥ २०.१६ ॥  
ज्ञानरूपमयं देवं सिद्धलिङ्गं प्रकीर्तितम्  ।  

युधिष्ठिर उवाच -   
कस्मादप्सरसः शप्ताः कथं याताश्च सङ्गमम्  ॥ २०.१७ ॥  
कथं च मोक्षणं शापाद्विदितं कुरु साम्प्रतम्  ।  

मार्कण्डेय उवाच -   
शृणु राजन् यथा न्यायं कथयामि तवाऽनघ  ॥ २०.१८ ॥  
मधूत्सवं शिवस्याग्रे विहायेन्द्रोत्सवं गताः  ।  
उर्वशी च तथा रम्भा अहल्या च तिलोत्तमा  ॥ २०.१९ ॥  
घृताची मेनका चैव चित्ररेखा च शालिनी  ।  
एताश्चाप्सरसो बह्व्यः सर्वा वै देव निर्मिताः  ॥ २०.२० ॥  
वसन्ते ता विशन्ति स्म शक्रलोकं सुरैः सह  ।  
मदिरानन्दपानेन मोहिताः कामपीडिताः  ॥ २०.२१ ॥  
समतीते वसन्ते तु उमामाहेश्वरं पुरम्  ।  
कैलासनिलयं देवं समाराधयितुं गताः  ॥ २०.२२ ॥  
शापस्य भयभीतास्ता देवेदेवस्य सुव्रताः  ।  
साष्टाङ्गं प्रणिपत्याथ मन्त्रगीतेन तुष्टुवुः  ॥ २०.२३ ॥  
ताश्चैवाप्सरसो गौरी ज्ञात्वा तत्र पराङ्मुखी  ।  
गौर्याः परमचित्तज्ञाः सर्वाभरणभूषिताः  ॥ २०.२४ ॥  
अनङ्गकुसुमा चान्या रूपयौवनशालिनी  ।  
धनपाली तथा चान्या व्योमरेखा तथापरा  ॥ २०.२५ ॥  
चामरग्राहिणी चान्या गान्धर्वी च तथाऽपरा  ।  
हेमदण्डा प्रतीहारा ऊचुरप्सरसः प्रति  ॥ २०.२६ ॥  
उमामाहेश्वरं नाम भवत्यो न समागताः  ।  
अपराधोऽयमेवाद्य भवतीनां सुदुःसहः  ॥ २०.२७ ॥  
अनेनैवापराधेन अजा मर्त्ये भविष्यथ  ।  
दिव्यं वर्षशतं साग्रमेवं भवत दुःखिताः  ॥ २०.२८ ॥  

अप्सरस ऊचुः॒  
शापान्तं नो वरारोहे दातुमर्हसि पार्वति  ।  
इति तासां वचः श्रुत्वा देवी वचनमब्रवीत् ॥ २०.२९ ॥  
शाण्डिल्याकल्पगायोगे नर्मदादक्षिणे तटे  ।  
तत्र स्नात्वा दिवं यान्ति शाण्डिल्येश्वरपूजनात् ॥ २०.३० ॥  
गौरीतीर्थं तु तत्रैव ज्ञातुं योग्यं हि कल्पगाम्  ।  
उत्तीर्णा तेन मार्गेण लग्ना स्कन्दस्य पृष्ठतः  ॥ २०.३१ ॥  
तत्र स्नात्वा शिवं नत्वा कैलासं चा गमिष्यथ  ।  
शापभ्रष्टास्तु तास्सर्वाः क्ष्मां गत्वा अतिदुःखिताः  ॥ २०.३२ ॥  
शापावसाने सम्प्राप्ते कल्पगातीरमाश्रिताः  ।  
तत्र स्नात्वा तु शाण्डिल्यं पूजयित्वा विधानत  ॥ २०.३३ ॥  
अजारूपधरास्सर्वास्तस्मिन्नप्सरसः क्षणात् ।  
दिव्ययानसमारूढास्सर्वालङ्कारभूषिताः  ॥ २०.३४ ॥  
गौरीतीर्थं तथैवापुर्यथापूर्वं तथैव तु  ।  
अजातीर्थमिति ख्यातं देवश्चाजेश्वरस्तथा  ॥ २०.३५ ॥  
सर्वपापहरं चैव लिङ्गमाप्सरसं तथा  ।  
तत्र स्नात्वा व्यतीपाते नारी वा यदि वा नरः  ॥ २०.३६ ॥  
अवशः स्ववशो वाऽपि प्राणत्यागं करोति यः  ।  
दशवर्षसहस्राणि राजा विद्याधरे पुरे  ॥ २०.३७ ॥  
कनकेश्वरमन्यत्तु कनकामोक्षदं शुभम्  ।  
ज्वरेश्वरं तत्र लिङ्गं ज्वरो यत्र न विद्यते  ॥ २०.३८ ॥  
ज्वरिता ऋषयो यत्र बभूवुर्ज्वरवर्जिताः  ।  
पञ्चब्रह्मेश्वरं नाम लिङ्गं पापविमोचनम्  ॥ २०.३९ ॥  
असुरो मलकेतुश्च शक्रस्यैव भयेन तु  ।  
पञ्चब्रह्मात्मकैर्मन्त्रैः स्थण्डिलस्थं तु शङ्करम्  ॥ २०.४० ॥  
नानाविधैः पुष्पधूपैः सम्पूज्य स्वपुरं ययौ  ।  
अपराह्णेऽथ संस्मार स पापो लिङ्गमैशकम्  ॥ २०.४१ ॥  
नमस्कृत्वाऽथ निर्माल्यं यावदुद्धर्तुमिच्छति  ।  
तावत्तत्स्थाणुभूतं वै लिङ्गं दृष्ट्वा महासुरः  ॥ २०.४२ ॥  
विषसादमहाबाहुः किमेतदिति विस्मितः  ।  
आकाशवाचाचोक्तं वै विषादं त्यजपुत्रक  ॥ २०.४३ ॥  
पञ्चब्रह्मेश्वरं नाम लिङ्गमेतत्महासुर  ।  
आकाशवचनं श्रुत्वा नमस्कृत्य दिवं ययौ  ॥ २०.४४ ॥  
पञ्चब्रह्मेश्वरं लिङ्गं लिङ्गं पुष्पेश्वरं तथा  ।  
तृतीयं तु तथा विद्धि लिङ्गं वै स्थण्डिलेश्वरम्  ॥ २०.४५ ॥  
नित्ये नैमित्तिके कार्ये ग्रहणे चन्द्रसूर्ययोः  ।  
श्रद्धया सङ्गमे स्नात्वा लिङ्गत्रितयपूजनात् ॥ २०.४६ ॥  
गच्छन्ति पितरः स्वर्गं हविर्दानादिभिर्यथा  ।  
मन्वन्तरशतं यावन्मोदते ब्रह्मणः पुरे  ॥ २०.४७ ॥  
नर्मदायाप्यभागे तु गोप्यलिङ्गं व्यवस्थितम्  ।  
ब्रह्महत्यादिकं पापं सप्तरात्रेण नश्यति  ॥ २०.४८ ॥  
त्वष्टा पूषेति विख्यातौ बलिनौ ब्रह्मराक्षसौ  ।  
वज्रेण स्वेन शक्रेण हतौ तौ सिन्धुचारिणौ  ॥ २०.४९ ॥  
बुद्ध्वा ब्रह्मादिभिर्देवैर्ब्रह्महा त्वेष वासवः  ।  
इन्द्राण्या चैव सन्त्यक्तः सर्वैः सुरगणैस्तथा  ॥ २०.५० ॥  
ब्रह्महत्या समायुक्तः सम्प्राप्तो वै हिमालयम्  ।  
चन्द्रहीना यथा रात्रिरनादित्यं यथा नभः  ॥ २०.५१ ॥  
इयमाभाति वै तद्वच्छक्रहीनाऽमरावती  ।  
ततो देवगणैः सर्वैः प्रेषितो हव्यवाहनः  ॥ २०.५२ ॥  
शक्रस्यान्वेषणार्थाय कृशानो गम्यतां त्वया  ।  
जले दृष्ट्वा निवर्त्याऽथ देवतास्सन्न्यवेदयत् ॥ २०.५३ ॥  
ततस्सम्प्रेषितो देवैः सर्वव्यापी प्रभञ्जनः  ।  
स तं प्रवेशयामास प्रोवाच त्रिदशेश्वरम्  ॥ २०.५४ ॥  
देवानां शासनादेव समागच्छं च त्वत्कृते  ।  
तमानीय पुरं दिव्यं ब्रह्मविष्णुपुरस्मराः  ॥ २०.५५ ॥  
ततो देवगणाः सर्वे शक्रेण सहिता गताः  ।  
ईशानो भगवान् यत्र कैलासे पर्वतोत्तमे  ॥ २०.५६ ॥  
नमस्कृत्य महादेवं सुरासुरनमस्कृतम्  ।  
प्रविष्टांस्तु यथान्यायं पप्रच्छ भगवान् हरः  ॥ २०.५७ ॥  
किमागमनकार्यं वः कुतो वो भयमागतम्  ।  

देवा ऊचुः॒  
एष त्वां प्रति सम्प्रष्टुं देवराजः शतक्रतुः  ॥ २०.५८ ॥  
मोक्षणं ब्रह्महत्यायाः स्याद्यथा वै तथा कुरु  ।  

ईश्वर उवाच -   
वाराणस्यां क्रतुं चेष्ट्वा हयमेधं यथा विधि  ॥ २०.५९ ॥  
तीर्थयात्राक्रमेणैव ब्रह्महत्या प्रणश्यति  ।  
नमस्कृत्य ततो देवं सुराः काशीपुरं ययुः  ॥ २०.६० ॥  
यज्ञोपस्करमादाय तत्र चेष्टो मखोत्तमः  ।  
पौष्करं नैमिषारण्यं कुरुक्षेत्रं तथा पुनः  ॥ २०.६१ ॥  
केदारं भैरवं तीर्थं गङ्गासागरसङ्गमम्  ।  
ओघतीर्थं प्रयागं च प्रभासं शशिभूषणम्  ॥ २०.६२ ॥  
बभ्रमुः सर्वतीर्थानि पृथिव्यां यानि कानि च  ।  
कृष्णमस्य शरीरार्द्धमर्द्धं गौरं निरीक्ष्य च  ॥ २०.६३ ॥  
विस्मयं परमं जग्मुः सर्वे देवगणास्तथा  ।  
वाराणसीं पुरीं गत्वा सुरा विज्ञापयन्ति तम्  ॥ २०.६४ ॥  
अन्तरिक्षे पुरी ख्याता वाराणस्यसमा तथा  ।  
पञ्चक्रोशान्तरे तस्या ब्रह्महत्या न सर्पति  ॥ २०.६५ ॥  
पुराणे श्रूयते देव देवराज शतक्रतो  ।  
यावत्तिष्ठति गङ्गायां वाराणस्यां समागमे  ॥ २०.६६ ॥  
न तावद्ब्रह्महत्या तु निर्गमे पुनराविशेत् ।  

काश्युवाच -   
नाहं समर्था हरणे मुक्त्वा काचित्तु कल्पगाम्  ॥ २०.६७ ॥  
ब्रह्महत्या यथा नश्येदुपदेशं ददामि ते  ।  
शाण्डिल्या नर्मदायोगे याम्ये भागे तु नार्मदे  ॥ २०.६८ ॥  
तत्र स्नात्वा महाराज त्रीणि लिङ्गानि चार्चयेत् ।  
पञ्चब्रह्मेश्वरं देवं पुष्पेश्वरमथापरम्  ॥ २०.६९ ॥  
तृतीयं तु तथा शक्रलिङ्गं चैव स्थण्डिलेश्वरम्  ।  
शिवेन कीर्तितं पूर्वं पार्वत्याः षण्मुखस्य च  ॥ २०.७० ॥  
काशीपुर्या वचः श्रुत्वा देवदेवः शतक्रतुः  ।  
तं देशं समनुप्राप्य सर्वं स्नानादिकं व्यधात् ॥ २०.७१ ॥  
तत्क्षणाद्दिव्यदेहश्च सूर्यसङ्क्रमणं ययौ  ।  
शरीरात्तस्य निर्गत्य ब्रह्महत्या ह वासवम्  ॥ २०.७२ ॥  
अस्य तीर्थस्य माहात्म्यादेकहत्या तवैव का  ।  
ब्रह्महत्यासहस्रं हि तमः सूर्योदये यथा  ॥ २०.७३ ॥  
तीर्थेऽस्मिन्न विशेद्धत्या योजनानि चतुर्दश  ।  
एतस्मिन्नन्तरे शक्रं प्रत्यक्षं प्राह कल्पगा  ॥ २०.७४ ॥  
शिवमस्तु महाराज स्वगृहं याहि साम्प्रतम्  ।  
इति तस्या वचः श्रुत्वा नमस्कृत्य तु नर्मदाम्  ॥ २०.७५ ॥  
दिव्यं यानं समारूढो मुदा परमया युतः  ।  
अप्सरोगणसङ्कीर्णं सिद्धगन्धर्वसेवितम्  ॥ २०.७६ ॥  
तत्रारूढः सुरपतिर्यथापूर्वं तथैव च  ।  
धृतदिव्यातपत्रस्तु वीज्यमानोऽप्सरोगणैः  ॥ २०.७७ ॥  
स्तूयमानः सुरगणैः प्रविवेशामरावतीम्  ।  
शिवेन कथितं ह्येतत्पार्वत्याः षण्मुखस्य च  ॥ २०.७८ ॥  
मया तु कथितं राजंस्तव ब्रह्मर्षिपूर्वकम्  ॥ २०.७९ ॥  

इति श्रीस्कन्दपुराणे रेवाखण्डे ब्रह्महत्याछेदनो नाम विंशोऽध्यायः ॥  


अध्याय २१  

युधिष्ठिर उवाच -   
भूयश्चेच्छाम्यहं श्रोतुं नर्मदातीर्थकीर्तनम्  ।  
तृप्तिं नैवाधिगच्छामि शृण्वन्नपि महामुने  ॥ २१.१ ॥  
इदानीं श्रोतुमिच्छामि रेवाकुब्जासमागमम्  ।  
आख्यानसहितं ब्रह्मन् कथयस्व प्रसादतः  ॥ २१.२ ॥  
कुब्जिका कर्मणा केन त्रिषु लोकेषु विश्रुता  ।  
एतन्नस्त्वं परं ब्रह्मन् संशयं छेत्तुमर्हसि  ॥ २१.३ ॥  

मार्कण्डेय उवाच -   
शृणु राजन् कथां दिव्यां सर्वपापप्रणाशिनीम्  ।  
कथितामीश्वरेणैव पार्वत्याः षण्मुखस्य मे  ॥ २१.४ ॥  
ऋषीणां ब्रह्ममुख्यानां गणानां चानुचारिणाम्  ।  
नानाऋक्षाणि सूर्यस्य जगदुद्योतकारिणः  ॥ २१.५ ॥  
शशिसूर्योपगमने तारा भान्ति नभस्तले  ।  
नान्या पयस्विनी शक्ता संसारार्णवतारणे  ॥ २१.६ ॥  
पितृदेवमनुष्याणां मुक्त्वा चैव तु कल्पगाम्  ।  
तत्र स्नाता दिवं यान्ति ये मृता न पुनर्भवाः  ॥ २१.७ ॥  
चान्द्रायणसहस्रं च ब्रह्मकूर्चायुतं तथा  ।  
नर्मदातोयपानेन तुल्यं भवति वा न वा  ॥ २१.८ ॥  
तिलोदकप्रदानेन पितॄणां प्रीतिरक्षया  ।  
गायन्ति पितरो गाथा तथैव च पितामहाः  ॥ २१.९ ॥  
मातामहाद्याः सततं सर्व एव परस्परम्  ।  
अपि स्यात्स्वकुलेऽस्माकं पुत्रः परमधार्मिकः  ॥ २१.१० ॥  
हविस्तिलयुतं दद्याद्यो रेवासलिलार्चितम्  ।  
वर्षलक्षं तथा तेन तृप्ता यामः परां गतिम्  ॥ २१.११ ॥  
यज्ञक्रिया कृता तेन समग्रा भूरिदक्षिणा  ।  
एतत्ते कथितं राजं शिवेनोक्त यथा पुरा  ॥ २१.१२ ॥  
स्वारोचिषेऽन्तरे प्राप्ते आदिकल्पे कृते युगे  ।  
मा गयां गच्छ कौन्तेय मा गङ्गां मा सरस्वतीम्  ॥ २१.१३ ॥  
तत्र गच्छ नृपश्रेष्ठ यत्र कुब्जा सनर्मदा  ।  
वाराणसीं प्रयागं च गङ्गासागरसङ्गमम्  ॥ २१.१४ ॥  
केदारं कनखलं च प्रभासं शशिभूषणम्  ।  
हरिश्चन्द्रपुरं चान्द्रं श्रीशैलं त्रिपुरान्तकम्  ॥ २१.१५ ॥  
माहेन्द्र मलयं चैव गोकर्णं च महाबलम्  ।  
कालञ्जरं नीलकण्ठं त्र्यम्बकं धूतकिल्बिषम्  ॥ २१.१६ ॥  
रुद्रकोटिं हिमस्थानं भैरवं च महापथम्  ।  
तीर्थान्येतानि चान्यानि कलां नार्हन्ति षोडशीम्  ॥ २१.१७ ॥  
नानातीर्थसहस्राणि पुराणे कीर्तितानि च  ।  
ब्रह्मविष्णुशिवोक्तं हि तत्प्रमाणं हि सिद्धये  ॥ २१.१८ ॥  
सोमे प्रसिद्धाऽमावास्या रेवाकुब्जासमागमे  ।  
एरण्ड्यां चण्डवेगायां रेवया सह सङ्गमे  ॥ २१.१९ ॥  
राजन् दर्शे यदा सोमः संविशेद्रविमण्डले  ।  
व्यतीपाते च सङ्क्रान्तौ वैधृतौ विषुवे तथा  ॥ २१.२० ॥  
दक्षोत्तरायणे चैव षडशीतिमुखे तथा  ।  
दर्शे स्याद्विंशतिगुणं व्यतीपाते समां शतः  ॥ २१.२१ ॥  
सङ्क्रमे वैधृतौ राजं छतार्धं परिकीर्तितम्  ।  
अमासोमसमायोगे राहुसोमसमागमे  ॥ २१.२२ ॥  
कुरुक्षेत्राच्छतगुणं पुण्यमाह शिवः स्वयम्  ।  
बिल्वाम्रकं सिद्धलिङ्गं ब्रह्महत्याव्यपोहनम्  ॥ २१.२३ ॥  
दर्शनात्स्पर्शनात्तस्य शिवलोके महीयते  ।  
कुब्जेश्वरं तथैवान्यत्न तत्पश्यन्ति मानवाः  ॥ २१.२४ ॥  
नर्मदाकुब्जिकामध्ये नागकन्याभिरर्च्यते  ।  
स्वारोचिषेऽन्तरे प्राप्ते आदिकल्पे कृते युगे  ॥ २१.२५ ॥  
कालाग्निरुद्रसङ्काशं भित्त्वा पातालसङ्गमम्  ।  
सूर्यकोटिसमप्रख्यं प्रदीप्तज्वलनप्रभम्  ॥ २१.२६ ॥  
उत्थितं कल्पगामध्ये देवाऽवाहनकाम्यया  ।  
ओङ्कारस्य यवैकेन हीनं लिङ्गं नृपोत्तम  ॥ २१.२७ ॥  
पृथिव्यां यानि तीर्थानि लोकेऽस्मिन् सचराचरे  ।  
हीनान् यस्माद्यवार्द्धेन सत्यमेतच्छिवोदितम्  ॥ २१.२८ ॥  
तत्र यस्त्यजति प्राणानमासोमसमागमे  ।  
दिव्ययानसमारूढः स्तूयमानोऽप्सरोगणैः  ॥ २१.२९ ॥  
धृतदिव्यातपत्रस्तु सर्वालङ्कारभूषितः  ।  
त्रिंशच्छतसहस्राणि वसेच्छिवपुरे शुभे  ॥ २१.३० ॥  
त्यजेद्धि तत्र यः प्राणान्न वशः स्ववशोऽपि वा  ।  
दशवर्षसहस्राणि राजा विद्याधरे पुरे  ॥ २१.३१ ॥  
रन्तिदेवश्चक्रवर्ती शक्रतुल्यो महीपतिः  ।  
अयोध्याधिपतिः श्रीमान् सर्वधर्मभृतां वरः  ॥ २१.३२ ॥  
कण्वाश्रमपदे रम्ये सुरासुरनिषेविते  ।  
आख्यानसहितं राजं छृणु वेद यथाक्रमम्  ॥ २१.३३ ॥  
तीर्थसङ्ख्याप्रमाणं च इतिहासं पुरातनम्  ।  
हरन्ति के च कार्त्तिक्यां कैलासे पर्वतोत्तमे  ॥ २१.३४ ॥  
ब्रह्मादयो गतास्तत्र विष्णुशक्रपुरोगमाः  ।  
उमया सहितो रुद्रो गणकोटिसमन्वितः  ॥ २१.३५ ॥  
नन्दिस्कन्दमहाकालसुरासुरनिषेवितः  ।  
सरितः सागराः शैलास्तीर्थानां कोटयस्तथा  ॥ २१.३६ ॥  
तेषां मध्ये समुत्थाय स्कन्दो वचनमब्रवीत् ।  
कस्यैतानि विमानानि दीव्यन्ते दिवि शङ्कर  ॥ २१.३७ ॥  
साप्तभौमा गृहा रम्या हेमप्राकारतोरणाः  ।  
गीतनृत्यनिनादेन कामिनीनां मनोहराः  ॥ २१.३८ ॥  

ईश्वर उवाच -   
शृणु स्कन्द महाभाग कथ्यमानं यथोदितम्  ।  
तीर्थदानप्रभावेण तीर्थज्येष्ठक्रमेण तु  ॥ २१.३९ ॥  
ये मृता नर्मदातीरे पर्वतेऽमरकण्टके  ।  
माहेश्वरादितीर्थेषु भृगुकच्छावसानतः  ॥ २१.४० ॥  
इमानि यानि तीर्थानि लिङ्गमूर्तिधराणि च  ।  
सरितश्चापि गङ्गाद्यास्तासु दानप्रभावतः  ॥ २१.४१ ॥  
एतत्ते कथितं स्कन्द हर्म्यास्सन्ति समुद्धृताः  ।  

मार्कण्डेय उवाच -   
एवं पुरा महाराज कैलासे पर्वतोत्तमे  ॥ २१.४२ ॥  
ब्रह्मा पप्रच्छ तीर्थानां शङ्करं विधिपूर्वकम्  ।  
देवखातानि सर्वाणि सरितः सागरास्तथा  ॥ २१.४३ ॥  
नद्यः सर्वाश्च भूपृष्ठे गङ्गाद्या गिरिसम्भवाः  ।  
उत्तमाः कतिचिद्देव कथयस्व प्रसादतः  ॥ २१.४४ ॥  

हर उवाच -   
कथयामि परं तीर्थं पवित्रं पापनाशनम्  ।  
कौतुकेन त्वया पृष्टा नदीनामुत्तमा नदी  ॥ २१.४५ ॥  
सर्वासां सरितां मध्य उत्तमा सप्तकल्पगा  ।  
सर्वेषां जननी चेह नदी त्रैलोक्यसुन्दरी  ॥ २१.४६ ॥  

ब्रह्मोवाच -   
सुरसिन्धुं परित्यज्य नर्मदा वर्ण्यते कथम्  ।  
विरुद्धं सर्वलोकानां देवानां च विशेषतः  ॥ २१.४७ ॥  
ब्रह्मणस्तु वचः श्रुत्वा अगस्त्यो वाक्यमब्रवीत् ।  
मध्ये पदे नियुक्तश्च वक्तुमेव न युज्यते  ॥ २१.४८ ॥  
धर्माः सर्वे वेदमूला ब्राह्मणा वेदसम्भवाः  ।  
वेदहीना न सिध्यन्ति यज्ञदानविधिक्रियाः  ॥ २१.४९ ॥  
स्वयम्भूर्भगवां छम्भुः शम्भुश्च भगवान् हरिः  ।  
वेदाश्च भगवां छम्भुः कल्पगा शम्भुसम्भवा  ॥ २१.५० ॥  
अव्यक्ताव्यक्तरूपेण जगतः कारणेच्छया  ।  
संहारसृष्टिरूपेण प्रलयोत्पत्तिकारिणी  ॥ २१.५१ ॥  
भगीरथनेमिनीता हरिणाऽत्रावतारिता  ।  
गङ्गा सा जह्नुना पीता मुनिना चुलुकेन च  ॥ २१.५२ ॥  
क्रुद्धः पीत्वा मुनिस्तां तु स्थितो ध्यानपरायणः  ।  
दिव्यं वर्षसहस्रं तु सा तु तस्योदरे स्थिता  ॥ २१.५३ ॥  
विस्मयो देवतानां हि समापेदे कुतूहलम्  ।  
ब्रह्माद्या देवताः सर्वा गत्वा तस्याश्रमं प्रति  ॥ २१.५४ ॥  
शापशङ्काकुलात्मानो मुनिं विज्ञापयन्ति ते  ।  
महानदीं मुने मुञ्च पवित्रां पापनाशिनीम्  ॥ २१.५५ ॥  
मर्त्ये वहतु सा नित्यं लोकसन्तापहारिणी  ।  
देवता ऋषिप्रोक्तेन मुक्ता तेन महानदी  ॥ २१.५६ ॥  
मुक्ता तु जह्नुना तत्र तेन सा जाह्नवी स्मृता  ।  
सा तु किं वर्ण्यते ब्रह्मन् पीताया जह्नुना पुरा  ॥ २१.५७ ॥  
मया चुलुकमात्रेण शोषिताः सप्तसागराः  ।  
हरिश्च भगवान् शम्भुश्शम्भुश्च भगवानिति  ॥ २१.५८ ॥  
विन्ध्यः सप्तशैलराजो नर्मदायाः प्रभावतः  ।  
तेनोद्धता देवमार्गा वर्तमानानि वारिताः  ॥ २१.५९ ॥  
यज्ञपर्वतपर्यङ्कावुभौ विन्ध्यस्तौ पुरा  ।  
मया निवारितौ बुद्ध्या देवमार्ग प्रवृत्तये  ॥ २१.६० ॥  
एवं विगर्हितो ब्रह्मा संवादेन परस्परम्  ।  
ततस्तुष्टाः सुराः सर्वे ह्यगस्त्यं प्रति भारत  ॥ २१.६१ ॥  
देवदुन्दुभयो नेदुः पुष्पवृष्टिः पपात च  ।  
इति ते कथितो राजन्नितिहासः पुरातनः  ॥ २१.६२ ॥  

इति श्रीस्कन्दपुराणे रेवाखण्डे कुब्जामाहात्म्य एकविंशोऽध्यायः ॥  


अध्याय २२  

युधिष्ठिर उवाच -   
कथं निवर्तितो यज्ञो रन्तिदेवस्य धीमतः  ।  
कण्वाश्रमपदे रम्ये रेवाकुब्जासमागमे  ॥ २२.१ ॥  
निखिलं श्रोतुमिच्छामि कथयस्व शिवोदितम्  ।  

मार्कण्डेय उवाच -   
शृण्वन्तु मुनयः सर्वे श्रोतुकामास्समागमम्  ॥ २२.२ ॥  
मया ख्यातमिदं पुण्यमितिहासं पुरातनम्  ।  
शण्डामर्कोऽथ राजर्षिर्मानसो ब्रह्मणः सुतः  ॥ २२.३ ॥  
सूर्यतेजः समप्रख्यस्तेजसा प्रज्वलन्निव  ।  
ब्रह्मिष्ठः सत्यवादी च वेदवेदाङ्गपारगः  ॥ २२.४ ॥  
ब्रह्मचारी जितक्रोधः सर्वभूतहिते रतः  ।  
षडशीतिसहस्राणि मुनीनां दीप्ततेजसाम्  ॥ २२.५ ॥  
तपस्तत्रैव तप्यन्ते मोक्षोपायविचिन्तकाः  ।  
कन्दमूलफलाहारा जलाहारास्तथा परे  ॥ २२.६ ॥  
मासोपवासिनश्चान्ये तथा पक्षोपवासिनः  ।  
चरन्ति के सान्तपनं प्राजापत्यं तथैव च  ॥ २२.७ ॥  
चान्द्रायणपराश्चान्ये ब्रह्मकूर्चास्तथापरे  ।  
शण्डामर्काश्रिताः सर्वे सर्वेषां गुरुरेव च  ॥ २२.८ ॥  
वेदध्वनितनिर्घोषैर्दिवं भूमिं व्यनादयन्  ।  
निर्धूमो ज्वलनस्तत्र हूयमानो हुताशनः  ॥ २२.९ ॥  
कामक्रोधविनिर्मुक्तैर्ब्रह्मचारिजितेन्द्रियैः  ।  
शण्डामर्काश्रमं दिव्यं युक्तं ब्रह्मसमद्विजैः  ॥ २२.१० ॥  
तथाकामफलैर्वृक्षैः पुष्पितैस्त्वतिशोभितम्  ।  
सर्वाश्रमगुरुश्चासीद्रन्तिदेवो महीपतिः  ॥ २२.११ ॥  
शासिता धरणी तेन सशैलवनकानना  ।  
न नराः शोकमात्सर्यरोगदारिद्र्यदुःखिताः  ॥ २२.१२ ॥  
चिरायुषः प्रजाः सर्वा धनधान्यसमाकुलाः  ।  
स्वयं कामदुघा गावः पृथिवी सस्यशालिनी  ॥ २२.१३ ॥  
कौशेयं पट्टसूत्रं च सर्वेषां विमलं चितम्  ।  
पर्जन्यः कामवर्षी च काले काले ऋतावृतौ  ॥ २२.१४ ॥  
नाना पुराणि रम्याणि हेमरत्नान्वितानि च  ।  
नाना चामरमाला च हेमरत्नावगण्ठिता  ॥ २२.१५ ॥  
किङ्किणीजालसञ्छन्ना मणिमालाविलम्बिता  ।  
बुद्बुदैरर्धचन्द्रैश्च पारिजातकदम्बकैः  ॥ २२.१६ ॥  
गोपुरैश्च महादिव्यैर्नानानकनिनादिता  ।  
नाट्यहर्म्यैश्च सङ्गीतैर्विचित्रकुसुमावृतैः  ॥ २२.१७ ॥  
भूमिर्हेममयी चैव चार्चिता यत्र सञ्चितैः  ।  
प्रासादश्च महारत्नैर्देवदेवस्य शूलिनः  ॥ २२.१८ ॥  
मेरुमन्दरकैलासे यादृशश्च विराजते  ।  
नानारत्नशिलाभिश्च अनेकशिखरोत्करैः  ॥ २२.१९ ॥  
चन्द्रशालागवाक्षैश्च रत्नमालाविभूषितैः  ।  
शतार्धसाप्तभौमैश्च तथैवायुतभूमिकैः  ॥ २२.२० ॥  
चन्द्राननपताकाभिर्यज्ञैश्चापि विराजिता  ।  
एवं विधा नृपश्रेष्ठ सर्वशोभा समन्विता  ॥ २२.२१ ॥  
रन्तिदेवस्य राजर्षेरयोध्यानगरी शुभा  ।  
इत्थं शशास धरणीं यथा शक्रस्त्रिविष्टपम्  ॥ २२.२२ ॥  
नृपो यागसहस्रैश्च भूमिपृष्ठं ददाह सः  ।  
पुरोधसं वशिष्ठं च पप्रच्छ मुनिसत्तमम्  ॥ २२.२३ ॥  
कस्मिंस्तीर्थे तु निर्विघ्ना यज्ञसिद्धिर्महामुने  ।  
इति तस्य वचः श्रुत्वा राजर्षेर्मुनिसत्तमः  ॥ २२.२४ ॥  
उवाच रन्तिदेवं च वशिष्ठो ब्रह्मवित्तमः  ।  
दुर्वासाः कश्यपो गर्गो नारदः पर्वतः क्रतुः  ॥ २२.२५ ॥  
अग्निश्च शौनकश्चैव बृहस्पतिरथाङ्गिराः  ।  
भृगुरत्रिस्तथा वत्स्यः पुलस्त्यः पुलहस्तथा  ॥ २२.२६ ॥  
काश्यपो गालवश्चैव ऋष्यशृङ्गो विभाण्डकः  ।  
अहं च मुनयश्चैते मुनयो ब्रह्मवर्चसः  ॥ २२.२७ ॥  
सर्वेषां मतमेवं वै मम चैव नराधिप  ।  
अन्यतीर्थात्परं तीर्थं पुराणे परिकीर्तितम्  ॥ २२.२८ ॥  
कोटिकोटिगुणं पुण्यं कल्पगा यत्र वर्तते  ।  
एवमेवेति तं ब्रूयात्सत्यमेतत्त्वयोदितम्  ॥ २२.२९ ॥  
ततश्चाज्ञापयामास भृत्यामात्यपुरोधसः  ।  
यज्ञोपस्करसम्भारः शीघ्रमेव विधीयताम्  ॥ २२.३० ॥  
आदिदेश ततो दूतान्नानादेशेषु सत्वरान्  ।  
घोषणा क्रियतां राष्ट्रे समागच्छन्तु भूमिपाः  ॥ २२.३१ ॥  
आगतास्ते ततः सर्वे रन्तिदेवस्य शासनात् ।  
यथा विभवशोभाढ्याः शक्रतुल्या महीभृतः  ॥ २२.३२ ॥  
गावश्च दशलक्षाणि सवत्साश्च पयस्विनीः  ।  
हेमभारैर्भूषिताश्च कामधेनुपयस्विनीः  ॥ २२.३३ ॥  
लक्षमेकं हयानां तु अयुतं दन्तिनां तथा  ।  
मणिमाणिक्यरत्नानां तत्र सङ्ख्या न विद्यते  ॥ २२.३४ ॥  
अनेकानि सहस्राणि करभानां च भारत  ।  
दिव्ययानं समारुह्य सान्तःपुरपरिच्छदः  ॥ २२.३५ ॥  
नानातूर्यैर्गीतवाद्यैर्मेकलातीरमागतः  ।  
तत्र मण्डपकुण्डानि यज्ञयूपा हिरण्मयाः  ॥ २२.३६ ॥  
नानाभक्षाणि भोज्यानि पक्वानि विविधानि च  ।  
नानाभरणरत्नैश्च ब्राह्मणाः समलङ्कृताः  ॥ २२.३७ ॥  
यज्ञदीक्षां च जग्राह पत्न्या सह नराधिपः  ।  
ततः प्रवर्तितो यज्ञो रेवातीरे सुशोभने  ॥ २२.३८ ॥  
तत्र ज्वलति निर्धूमः प्रत्यक्षो हव्यवाहनः  ।  
ब्रह्मशक्रादयो देवा लोकपाला मरुद्गणाः  ॥ २२.३९ ॥  
विश्वेदेवाश्च साध्याश्च वसवश्चन्द्रभास्करौ  ।  
सरितः सागराः शैलाः सर्वतीर्थानि चापगा  ॥ २२.४० ॥  
मातरः सिद्धगन्धर्वाः सयक्षोरगराक्षसाः  ।  
उमया सहितो रुद्रो विष्णुश्चैव सुरेश्वरः  ॥ २२.४१ ॥  
सर्वेषा यज्ञभागांश्च पृथक्पृथगकल्पयत् ।  
एतस्मिन्नन्तरे राजन् वेदध्वनि निवेदितम्  ॥ २२.४२ ॥  
विस्मिता ह्यभवन् सर्वे श्रुत्वा स्मृतिभयानकम्  ।  
दानवा बलवन्तोऽद्य ते क्रौञ्चपुरवासिनः  ॥ २२.४३ ॥  
महाबाहुः सुबाहुश्च दैत्यकोटिसमावृताः  ।  
आगता नर्मदा तीरे सभृत्यबलवाहनाः  ॥ २२.४४ ॥  
दक्षिणां दिशमाश्रित्य यज्ञविघ्नं विचक्रिरे  ।  
ब्रह्माद्या मुनयः सर्वे भयत्रस्ताश्च कम्पिरे  ॥ २२.४५ ॥  
उवाच वचनं ब्रह्मा देवतुल्यं पुरोधसम्  ।  
मया विधिर्विस्मृतश्च मन्त्रादीनां महाभयात् ॥ २२.४६ ॥  
उवाच रन्तिदेवं च यज्ञध्वंसं निवारय  ।  
ब्रह्मिष्ठस्तद्वचः श्रुत्वा रन्तिदेवो महीपतिः  ॥ २२.४७ ॥  
यदि मे विद्यते सत्यं शिवभक्तिपरा मतिः  ।  
दैत्यराक्षसदुष्टाश्च ये चान्ये विघ्नकारकाः  ॥ २२.४८ ॥  
सर्वे ते विलयं यान्ति तमः सूर्योदये यथा  ।  
पश्यन्तु मम सामर्थ्यं देवा विगतकल्मषाः  ॥ २२.४९ ॥  
एवमुक्त्वा ततो राजन् कुशाग्रेण तु नार्मदः  ।  
प्रवाहो दुष्टरक्षार्थं दक्षिणस्यां प्रकल्पितः  ॥ २२.५० ॥  
विष्णुश्चैव स्मृतस्तत्र शङ्खचक्रगदाधरः  ।  
उत्तरे देवयानस्य प्रवाहः परिकल्पितः  ॥ २२.५१ ॥  
एवं कृत्वा तु घोरेण देवमन्त्रेण सुव्रतः  ।  
जुहावाहवनीये तु कुण्डे बिल्वाम्रवेतसम्  ॥ २२.५२ ॥  
तस्मात्समुत्थितं लिङ्गं ज्वलत्कालानलप्रभम्  ।  
नान्तो नादिर्न मध्यं च तस्य लिङ्गस्य भारत  ॥ २२.५३ ॥  
ततः सुरासुराः सर्वे चक्रुः स्तोत्रमिदं पुरः  ।  
ओं नमो भुवनेशाय आदिदेव नमोऽस्तु ते  ॥ २२.५४ ॥  
चराचरख्यापकाय सृष्टिसंहारकारिणे  ।  
स्तोत्रं श्रुत्वा महादेवः शान्तरूपो जगत्पतिः  ॥ २२.५५ ॥  
बभूव परमप्रीतश्चराचरगुरुस्तदा  ।  
तद्दृष्ट्वा तादृशं कर्म रन्तिदेवस्य धीमतः  ॥ २२.५६ ॥  
आगत्य दानवाधीशो रन्तिदेवमपूजयत् ।  
आदेशो दीयतां मह्यं किं करोमीति चाब्रवीत् ॥ २२.५७ ॥  
उवाच वचनं राजा प्रहसन्निव भारत  ।  
आतिथ्यकाले सम्प्राप्ते यज्ञभागं वदामि ते  ॥ २२.५८ ॥  
देवानां यज्ञभाङ्गं च दानवानां च सर्वशः  ।  
परिकल्प्य यथान्यायं मुदा परमया युतः  ॥ २२.५९ ॥  
स्वं स्वं यानं समारुह्य दानवास्ते च सर्वशः  ।  
लिङ्गं बिल्वाम्रकं नाम जुष्टं दैवैर्जगत्पतेः  ॥ २२.६० ॥  
नमस्कृत्य महादेवं रन्तिदेवं प्रतुष्टुवुः  ।  
ततः प्रमुदिता देवा रन्तिदेवमपूजयन्  ॥ २२.६१ ॥  
उमया सह देवेशं गणकोटिसमन्वितम्  ।  
ब्रह्मा विष्णुश्च देवाश्च वरं दत्त्वा दिवं ययुः  ॥ २२.६२ ॥  
गतेषु तेषु देवेषु रन्तिदेवः पुरं ययौ  ।  
कदाचिद्वृत्रहा तत्र ब्रह्महत्यासमावृतः  ॥ २२.६३ ॥  
रेवाकुब्जासमायोगे सर्वं स्नानादिकं व्यधात् ।  
तत्क्षणाद्दिव्यदेहस्तु सूर्यसङ्काशतेजसः  ॥ २२.६४ ॥  
शरीरात्तस्य निर्गत्य ब्रह्महत्याह वासवम्  ।  
अस्य तीर्थस्य माहात्म्यादेकहत्या तवैव का  ॥ २२.६५ ॥  
ब्रह्महत्यासहस्रं हि तमः सूर्योदये यथा  ।  
तीर्थेऽस्मिन् विनशेद्यावद्योजनानि चतुर्दश  ॥ २२.६६ ॥  
एतस्मिन्नन्तरे शक्रं प्रत्यक्षं प्राह कल्पगा  ।  
शान्तिस्तेऽस्तु महाभाग यथेष्टं गच्छ साम्प्रतम्  ॥ २२.६७ ॥  
इति तस्या वचः श्रुत्वा तां नमस्कृत्य कल्पगाम्  ।  
दिव्ययानं समारुह्य मुदा परमया युतः  ॥ २२.६८ ॥  
अप्सरोगणसंयुक्तं दिव्यगन्धर्वनादितम्  ।  
तत्रारूढः सुरपतिर्यथा पूर्वं तथैव सः  ॥ २२.६९ ॥  
धृतदिव्यातपत्रस्तु वीज्यमानोऽप्सरोगणैः  ।  
स्तूयमानः सुरगणैः प्रविवेशामरावतीम्  ॥ २२.७० ॥  
शिवेन कथितं पूर्वं पार्वत्याः षण्मुखस्य च  ।  
मया च कथितं राजंस्तव ब्रह्मर्षिपूर्वकम्  ॥ २२.७१ ॥  

इति श्रीस्कन्दपुराणे रेवाखण्डे बिल्वाम्रकोत्पत्तिवर्णनो नाम द्वाविंशोऽध्यायः ॥  


अध्याय २३  

मार्कण्डेय उवाच -   
हरिकेश इति ख्यातः शालग्रामे द्विजोत्तमः  ।  
शिलोञ्छवृत्तिर्धर्मात्मा सत्यव्रतपरायणः  ॥ २३.१ ॥  
ब्राह्मणी सुव्रता तस्य धर्मपत्नी यशस्विनी  ।  
पतिव्रता महाभागा पतिशुश्रूषणे रता  ॥ २३.२ ॥  
काले ऋतुमती सा तु ऋतुगामी च स द्विजः  ।  
तस्य पुत्रशतं जज्ञे कपिलापुरमाश्रितम्  ॥ २३.३ ॥  
शिलोञ्छवृत्तियोगेन प्रस्थमेकमुपार्जयत् ।  
क्षुत्क्षामाः ते च शिशवो रुदन्ति करुणं ततः  ॥ २३.४ ॥  
शिशून् बुभुक्षितान् दृष्ट्वा माता शोकार्तिविह्वला  ।  
गर्हयन्ती सुदुःखार्ता ब्राह्मणी पतिमब्रवीत् ॥ २३.५ ॥  
वृद्धौ च मातापितरौ साध्वी भार्या सुतः शिशुः  ।  
भरणीयाः प्रयत्नेन एष धर्मः सनातनः  ॥ २३.६ ॥  
भरणं पोष्यवर्गस्य पुत्राणां च विशेषतः  ।  
एतच्छ्रुत्वा तु वचनं ब्राह्मण्याः शोकविह्वलः  ॥ २३.७ ॥  
हरिकेशोऽब्रवीद्वाक्यं ब्राह्मणीं प्रति भारत  ।  
न मया सञ्चितं धान्यं न वित्तं गृहमेधिना  ॥ २३.८ ॥  
ग्रामे ग्रामे भिक्षयित्वा सविभागं पृथक्पृथक् ।  
ददामि परमं धान्यं नान्यां वृत्तिं तु कारये  ॥ २३.९ ॥  

ब्राह्मण्युवाच -   
बालहत्यासमं पापं बाले वृद्धे क्षुधार्दिते  ।  
तस्मात्प्रतिग्रहं कृत्वा भर्तव्या मम पुत्रकाः  ॥ २३.१० ॥  
पुत्रेण लोकं जयति पुत्रेण सुखमेधते  ।  
पुत्रेण स्वर्गमाप्नोति पितॄणां परमा गतिः  ॥ २३.११ ॥  
अम्बरीषस्य नृपतेरयोध्याधिपतेः किल  ।  
वर्तमाने महायज्ञे कुरुक्षेत्रे द्विजोत्तमाः  ॥ २३.१२ ॥  
गताश्च ब्राह्मणास्तत्र प्रतिग्रहजिघृक्षया  ।  
गाः काञ्चनं धनं प्राप्य शालग्रामनिवासिनः  ॥ २३.१३ ॥  
नानाभरणशोभाढ्या आगताः समलङ्कृताः  ।  
याहि यत्र द्विजाः सर्वे शालग्रामनिवासिनः  ॥ २३.१४ ॥  
सुतार्थं हरिकेशोऽथ रक्षिते कुरुजाङ्गले  ।  
अम्बरीषस्य नृपतेर्वर्तमाने महामखे  ॥ २३.१५ ॥  
गृहीत्वा ब्राह्मणीं पुत्रान् कुरुक्षेत्रं जगाम ह  ।  
प्रविष्टश्चाध्वरे तस्मिन् यत्र ते सन्ति ऋत्विजः  ॥ २३.१६ ॥  
ब्रह्मघोषस्वरेणैव स दृष्ट्वा दिवि देवताः  ।  
यमोऽङ्गिरामुनिर्विष्णुर्वशिष्ठो दक्ष एव च  ॥ २३.१७ ॥  
बृहद्विष्णुः प्रसन्नात्मा शातातपपराशरौ  ।  
आपस्तम्बोशनोव्यासाः कात्यायनबृहस्पती  ॥ २३.१८ ॥  
हारीतः शङ्खलिखितौ याज्ञवल्क्योऽथ गौतमः  ।  
दुर्वासाः काश्यपो गर्गो भारद्वाजोऽत्रिरेव च  ॥ २३.१९ ॥  
नारदः पर्वतश्चैव पुलस्त्यः पुलहः क्रतुः  ।  
विभाण्डको भृगुश्चैव शाकटो बादरायणः  ॥ २३.२० ॥  
बालखिल्या ब्रह्मपुत्रा ब्रह्मतेजो वपुर्धराः  ।  
अष्टाशीतिसहस्राणि ब्रह्मदण्डं समारुहन्  ॥ २३.२१ ॥  
अम्बरीषो महाराज दृष्ट्वा ब्राह्मणपुङ्गवम्  ।  
ब्रह्मर्षींस्तान्नमस्कृत्य अर्घपाद्यैरपूजयत् ॥ २३.२२ ॥  
किमर्थमागतो विप्रसभार्यः सहपुत्रकैः  ।  
अनुग्रहमिमं मन्ये यन्मां वदसि सुव्रत  ॥ २३.२३ ॥  
आतिथ्यकाले सम्प्राप्तो याचयस्व यथोचितम्  ।  

ब्राह्मण उवाच -   
वित्तं वर्षशतं यावदेकैकाय सुताय मे  ॥ २३.२४ ॥  
त्वं देहि जीवनायाश होमधेनुं तथोत्तमाम्  ।  
अयुतं तु गवां भूप हेमभारपरिष्कृतम्  ॥ २३.२५ ॥  
कोटिमेकां हिरण्यस्य वस्त्रभूषणमुत्तमम्  ।  
इति तस्य वचः श्रुत्वा द्विजस्य पृथिवीपतिः  ॥ २३.२६ ॥  
श्रद्धया परया युक्तः सर्वं दत्त्वा यथोदितम्  ।  
शालग्रामपदं यानैः शीघ्रं प्रावेशयत्ततः  ॥ २३.२७ ॥  
क्रतुमिष्ट्वा स राजर्षिर्मुमुदे देववच्चिरम्  ।  
नानाविधान् स भुक्त्वाऽथ भोगान् पत्नीसुतैः सह  ॥ २३.२८ ॥  
कालान्तरे ततः प्राप्ते ऋषिर्मृत्युवशं गतः  ।  
मरुदेशे निरुदके ब्रह्मरक्षस्त्वमागतः  ॥ २३.२९ ॥  
राजप्रतिग्रहाद्दुष्टात्पुनर्जन्म न विद्यते  ।  
ब्राह्मण्यं यः परित्यज्य द्रव्यलोभेन मोहितः  ॥ २३.३० ॥  
विषयामिषलुब्धस्तु कुर्याद्राज प्रतिग्रहम्  ।  
नरके रौरवे घोरे तस्येह पतनं ध्रुवम्  ॥ २३.३१ ॥  
वृक्षादावाग्निना दग्धाः प्ररोहन्ति वनागमे  ।  
राजप्रतिग्रहाद्दग्धा न प्ररोहन्ति कर्हिचित् ॥ २३.३२ ॥  
शोचन्ति पूर्व जन्मानि अन्यजन्मकृतानि च  ।  
भार्यापुत्रकृतेनैव गतोऽहं नरकार्णवम्  ॥ २३.३३ ॥  
एवमुक्त्वा कुरुक्षेत्रं पुत्रदारादिभिः सह  ।  
तत्र द्वादशवर्षाणि उषित्वा सुबुभुक्षितः  ॥ २३.३४ ॥  
उच्छिष्टं कश्मलं भुङ्क्ते राक्षसीं योनिमाश्रितः  ।  
वाराणसीं प्रयागं तु पुष्करं नैमिषं तथा  ॥ २३.३५ ॥  
गङ्गासागरसं भेदं क्षेत्रं कनखलं तथा  ।  
केदारं च महापुण्यं प्रभासं शशिभूषणम्  ॥ २३.३६ ॥  
अटित्वा सर्वतीर्थानि पापयोनिरतो नृप  ।  
चिन्तयामास देहं मे न निवृत्तं कथञ्चन  ॥ २३.३७ ॥  
तस्मात्पापविशद्ध्यर्थं प्रविशामि हुताशनम्  ।  
भार्या तस्य सपुत्रा वै भर्तारं सुव्रताऽब्रवीत् ॥ २३.३८ ॥  
किञ्चिद्विज्ञापयामि त्वां यदि मां मन्यसे विभो  ।  
क्षणमात्रेण दुःखेन साधयामि सुखं बहु  ॥ २३.३९ ॥  
ब्राह्मणस्य हि धर्मोऽयं सर्वस्तद्वह्णिसाधनेन  ।  
तत्समाहृत्य दारूणि प्रदीप्य च हुताशनम्  ॥ २३.४० ॥  
अहं विशाम्यविधवा भर्तारं प्रथमं द्रुतम्  ।  
न पश्यामि पतन्तं वै ज्वलने दारुणे भृशम्  ॥ २३.४१ ॥  
उक्ता साऽकाशवाण्या च मा ते मृत्युभयं शुभे  ।  
श्रूयतां मम वाक्यं हि यथा धर्मो न हीयते  ॥ २३.४२ ॥  
कुब्जारेवासमायोगे ब्रह्मरक्षोविमोक्षणम्  ।  
तत्र स्नात्वा दिवं याति बिल्वाम्रकमर्चनात् ॥ २३.४३ ॥  
लभते ब्रह्मलोकं च रक्षोयोनेश्च मोक्षणम्  ।  

ब्रह्मराक्षस उवाच -   
काऽसि त्वं च वरारोहे कस्य चासि यशस्विनि  ॥ २३.४४ ॥  
अनुग्रहार्थं भूतानां पूर्वजन्म कृतैः शुभैः  ।  

आकाशवाण्युवाच -   
धन्याऽहं सर्वभूतानामव्यक्ताव्यक्तरूपिणी  ॥ २३.४५ ॥  
एवमुस्त्वा तु सा देवी तत्रैवान्तरधीयत  ।  
पुत्रदारान्वितो नत्वा हरिकेशः सुरेश्वरम्  ॥ २३.४६ ॥  
सम्प्राप्त सुमुदायुक्तः कुब्जारेवासमागमम्  ।  
तत्र स्नात्वा यथान्यायमर्चयित्वा महेश्वरम्  ॥ २३.४७ ॥  
हुताशनं प्रविविशुः स्मृत्वा देवं हारिं हरम्  ।  
स्वीयं गृहमिवाक्लेशाः कामक्रोधविवर्जिताः  ॥ २३.४८ ॥  
तत्क्षणाद्दिव्यदेहास्तु ब्रह्मतेजोवपुर्धराः  ।  
दिव्ययानं समारुह्य ब्रह्मलोकमवाप्नुयुः  ॥ २३.४९ ॥  
पुत्रदारसमायुक्तो हरिकेशो नृपोत्तम  ।  
तस्य तीर्थस्य माहात्म्याद्दिवि दीव्यति देववत् ॥ २३.५० ॥  
शतमष्टोत्तरं तत्र लिङ्गानां पुण्यसङ्गमे  ।  
मार्कण्डेश्वरमित्येकं मधुरेश्वरमेव च  ॥ २३.५१ ॥  
शूलपाणिं तथैवान्यमगस्त्येश्वरमेव च  ।  
एतान्यन्यानि चैवेह सिद्धलिङ्गानि सन्ति वै  ॥ २३.५२ ॥  
एतत्सर्वं यथा न्यायं कथितं तव सुव्रत  ।  
कुब्जारेवासमायोगं सुरासुरनिषेवितम्  ॥ २३.५३ ॥  
प्रातर्यः कीर्तयेद्भक्त्या नर्मदां सप्तकल्पगाम्  ।  
सर्वपापविनिर्मुक्तः स शैवं लभते पुरम्  ॥ २३.५४ ॥  

इति श्रीस्कन्दपुराणे रेवाखण्डे कुब्जामाहात्म्ये त्रयोविंशोऽध्यायः ॥  


अध्याय २४  

युधिष्ठिर उवाच -   
समुत्पत्तिं च कुब्जाया यस्यां विमलमानसाः  ।  
सर्वपापविनिर्मुक्ता गन्धर्वो रगराक्षसाः  ॥ २४.१ ॥  
एतद्वै श्रोतुमिच्छामि विस्तरेण महामुने  ।  
कथ्यतां मुनिशार्दूल समाख्यानं पुरातनम्  ॥ २४.२ ॥  

मार्कण्डेय उवाच -   
शृणु राजन् कथां दिव्यां सर्वपापप्रणाशिनीम्  ।  
चित्राङ्गदः शक्रसुतो गन्धर्वः काममोहितः  ॥ २४.३ ॥  
समालम्ब्य कुमारीणां दशलक्षाणि भारत  ।  
रेमे यथेच्छया सोऽपि पश्चान्मुक्तश्च किल्विषात् ॥ २४.४ ॥  
आख्यानं कथयिष्यामि यथावृत्त पुरातनम्  ।  
सुवर्णो नाम गन्धर्वस्तस्य भार्या यशस्विनी  ॥ २४.५ ॥  
हेमगर्भेति विख्याता शक्रस्यैव यथा शची  ।  
सुता तस्याः सुकामेति विदितानङ्गमोहिनी  ॥ २४.६ ॥  
रूपयौवनसम्पन्ना ऊढा वै धनदेन सा  ।  
गौर्याराधनयोगेन तस्याः पुत्रोऽप्यजायत  ॥ २४.७ ॥  
केतुमाल इति ख्यातो राजा वैद्याधरे पुरे  ।  
शशिरेखा प्रिया तस्य भार्व्या वै रूपशालिनी  ॥ २४.८ ॥  
द्वे कन्ये जनयामास रतिः प्रीतिर्मनोरमे  ।  
ददौ स कामदेवाय पाणिग्रहणपूर्वकम्  ॥ २४.९ ॥  
कन्यानां दशलक्षाणि भूषणैर्भूषितानि च  ।  
तास्तु यानसमारूढाः कामरूपा मनोरमाः  ॥ २४.१० ॥  
विचित्रवस्त्राभरणा गौर्याराधन तत्परा  ।  
तावन्न भुज्यते ताभिस्ताम्बूलं भोजनादिकम्  ॥ २४.११ ॥  
यावन्न कार्यमस्माभिरिति सङ्कल्पमादधुः  ।  
नित्यं तैर्यत्रिकं तास्तु चक्रुः सर्वा समाहिता  ॥ २४.१२ ॥  
वसन्ते समनुप्राप्ते द्रष्टुं प्रेक्षणकं पुरा  ।  
पुष्पकेण विमानेन जग्मुस्ता इन्द्रमन्दिरम्  ॥ २४.१३ ॥  
क्रीडयित्वा यथा न्यायं मदिरामदविह्वलाः  ।  
अदृष्ट्वैव भवानीं ताश्चक्रे ताम्बूलभक्षणम्  ॥ २४.१४ ॥  
चित्राङ्गदस्य चापारं रूपं दृष्ट्वा वराङ्गनाः  ।  
मोहिता नाऽभिजानन्ति मदिरोन्मत्तमानसाः  ॥ २४.१५ ॥  
तैश्चापि कामिताः सर्वा गन्धर्व्यो मुदिताननाः  ।  
नानाविधैस्तथा कार्यैश्चिक्रीडुर्मन्मथाद्दिवि  ॥ २४.१६ ॥  
अतीते वत्सरे तास्तु गन्धर्वपुरमागताः  ।  
गौरीं द्रष्टुं समाजग्मुरुमा माहेश्वरं पुरम्  ॥ २४.१७ ॥  
नमस्कृत्य ततो देवीमिदं वचनमब्रुवन्  ।  
रक्षस्वास्माकमीशानि च्युतानां नियमात्स्वकात् ॥ २४.१८ ॥  
ततश्चुकोप देवी तान् पापकर्मरतान् प्रति  ।  
व्रतादिकं हता ये ये परदाराविदूषकाः  ॥ २४.१९ ॥  
अपत्रपा दुराचाराः सर्वलोकबहिष्कृताः  ।  
तदधर्मस्य पापस्यानिष्कृतिर्धरणीतले  ॥ २४.२० ॥  
कुमारीं कामयेद्यस्तु कामलोभेन मोहितः  ।  
षष्टिवर्षसहस्राणि विष्ठायां जायते कृमिः  ॥ २४.२१ ॥  
एतस्मिन्नन्तरे राजंस्ततश्चैत्राङ्गदः स्तुवन्  ।  
प्रणम्य शिरसा देवीमिदं वचनमब्रवीत् ॥ २४.२२ ॥  
शापस्य स भयाद्भूरि विललाप नराधिप  ।  
अकार्यं कृतमस्माभिर्गन्धर्वतनयान्वितैः  ॥ २४.२३ ॥  
प्रायश्चित्तं किमस्याद्य पापस्य गद निष्कृतिम्  ।  
उवाच वचनं देवी गन्धर्वं काममोहितम्  ॥ २४.२४ ॥  
धर्मक्रियाविलुप्तस्य स्वर्गलोकच्युतस्य च  ।  
कुमारीदूषणे पापं महतां लोमहर्षणम्  ॥ २४.२५ ॥  
कुमारीदूषणे पापे निष्कृतिर्न विधीयते  ।  
मम गन्धर्वकन्याश्च मधुपानैर्विडम्बिताः  ॥ २४.२६ ॥  
यूयं त्वनेन पापेन गन्धर्वाः काममोहिताः  ।  
कुब्जावामनहीनाङ्गा भविष्यथ सहस्रशः  ॥ २४.२७ ॥  
दिव्यवर्षसहस्रं तु मर्त्यलोके चरिष्यथ  ।  
कन्याविकृतदोषेण कुब्जामर्कटकाननाः  ॥ २४.२८ ॥  
स्वकर्मकृतदोषेण पापं भुञ्जन्तु भूतले  ।  
एव शप्तास्तु ते देव्या सर्वे मर्त्य समागमन्  ॥ २४.२९ ॥  
शोचन्तः स्वानि कर्माणि पूर्वजन्मकृतानि च  ।  
बभ्रमुः सर्वतीर्थानि लोके चैव चराचरे  ॥ २४.३० ॥  
विषण्णवदनास्सर्वे पापेनाऽनेन कार्षिताः  ।  
शापस्याऽन्तं न विन्दन्ति सर्वतीर्थान् भ्रमन्त्यपि  ॥ २४.३१ ॥  
एकविंशतिलक्षाणि गन्धर्वाणि तथाऽनघ  ।  
न देवा न च तीर्थानि पापस्याऽस्य विशुद्धये  ॥ २४.३२ ॥  
नान्यद्वा युज्यते कर्म मुक्त्वा चैव हुताशनम्  ।  
कर्मणां दोषदाहेन मुञ्चामः पापकर्मणः  ॥ २४.३३ ॥  
दत्तोऽस्माकं महाशापो पापमार्गनिवर्तकः  ।  
एतस्मिन्नन्तरे प्राप्तः सकुबेरः पुराधिपः  ॥ २४.३४ ॥  
सम्प्राप्तो नैमिषारण्ये यत्र चित्राङ्गदादयः  ।  
तान् दृष्ट्वा सोऽब्रवीद्देवः क्षणमात्रं प्रतीक्षत  ॥ २४.३५ ॥  
उमामाहेश्वरे यावद्वच्मि गत्वा यथोदितम्  ।  
एवमुक्त्वा ययौ देवः कैलासं पर्वतोत्तमम्  ॥ २४.३६ ॥  
साष्टाङ्गं च नमस्कृत्य उमया सहितं हरम्  ।  
जय देवि सुरेशानि संसारार्णवतारिणि  ॥ २४.३७ ॥  
त्वया सृष्टमिदं सर्वं त्रैलोक्यं सचराचरम्  ।  
व्यापिनी शक्तिरूपेण सर्वेषां प्राणिनामपि  ॥ २४.३८ ॥  
इत्येवमादिभिर्वाक्यैर्देवीं तुष्टाव वासवः  ।  
स्तोत्रैः स्तुता महादेवी शक्रं वचनमब्रवीत् ॥ २४.३९ ॥  
आर्तिः का ते समुत्पन्ना यथार्थं कथयस्व मे  ।  
उवाच वचनं शक्रः पार्वतीं प्रति भारत  ॥ २४.४० ॥  
वरदा यदि मे देवि वरं दातुं त्वमिच्छसि  ।  
चित्राङ्गदादिपापस्य मोक्षणं क्रियतां शुभे  ॥ २४.४१ ॥  

देव्युवाच -   
शिवाज्ञा वर्तते लोके पापस्यास्य विशुद्धये  ।  
तस्मात्पापविशुद्ध्यर्थं त्रिषु लोकेषु विश्रुतम्  ॥ २४.४२ ॥  
देवदेवं महादेवं याचस्व परमेश्वरम्  ।  
एवं देव्या वचः श्रुत्वा शक्रः प्रोवाच शङ्करम्  ॥ २४.४३ ॥  
निष्कृतिस्त्वस्य पापस्य क्रियतां वचनात्मम  ।  

शङ्कर उवाच -   
यज्ञपाकाश्रमं गत्वा मेकलातीरमाश्रितम्  ॥ २४.४४ ॥  
यज्ञपर्वतमासाद्य विन्ध्यस्यैव सुतोत्तमम्  ।  
तत्र यज्ञेश्वरं देवं लिङ्गं परमसिद्धिदम्  ॥ २४.४५ ॥  
बिल्वाम्रकं तथा चान्यत्कल्पगा तीरमाश्रितम्  ।  
पुण्यस्थाने तु तत्रास्य शापस्यान्तो भविष्यति  ॥ २४.४६ ॥  
एकविंशतिलक्षाणि तत्र मुक्तानि सङ्गमे  ।  
गन्धर्वाणां महाराज कुब्जभावमुपेयुषाम्  ॥ २४.४७ ॥  
महानदी नृपश्रेष्ठ कुब्जा तेन प्रकीर्तिता  ।  
दिव्ययानसमारूढाः स्तूयमाना मरुद्गणैः  ॥ २४.४८ ॥  
मुदा परमया युक्ता गान्धर्वं लोकमाप्नुयुः  ।  
बिल्वाम्रकं पूजयित्वा गन्धर्वा गतकिल्बिषाः  ॥ २४.४९ ॥  
यथा पूर्वं तथेदानी तीर्थस्याऽस्य प्रभावतः  ।  
हर्षेण महता युक्तः शक्रोऽपि त्रिदिवालयम्  ॥ २४.५० ॥  
जगाम त्रिदशैः सार्धं परिपूर्णमनोरथः  ।  
षडस्य चोत्तरे भागे षडस्य दक्षिणे तथा  ॥ २४.५१ ॥  
एवं ते कथितो राजन् रेवाकुब्जासमागमः  ।  
अनेके यस्य माहात्म्यात्संसिद्धिं परमां गताः  ॥ २४.५२ ॥  
श्रवणात्कीर्तनाद्वाऽपि मुच्यते भवबन्धनात् ॥ २४.५३ ॥  

इति श्रीस्कन्दपुराणे रेवाखण्डे कुब्जामाहात्म्ये चित्राङ्गदशापमोचनो नाम चतुर्विंशोऽध्यायः ॥  


अध्याय २५  

मार्कण्डेय उवाच -   
अथान्यत्कथयिष्यामि तीर्थानां तीर्थमुत्तमम्  ।  
सर्वपापहरं दिव्यं स्वर्गसोपानसन्निभम्  ॥ २५.१ ॥  
सपादकोटितीर्थानि पुरे माहेश्वरे नृप  ।  
रौद्रं वारुणमासाद्य क्रोशमात्रप्रमाणतः  ॥ २५.२ ॥  
अत्रान्तरे महाराज शिवक्षेत्रमुदाहृतम्  ।  
प्राणत्यागं च यः कुर्याच्छिवलोके च मोदते  ॥ २५.३ ॥  
तिर्यग्योनिगताः पापाः कीटपक्षिमृगादयः  ।  
तेऽपि यान्ति शिवस्थानं यत्र देवो महेश्वरः  ॥ २५.४ ॥  
तिलोदकप्रदानेन मातृकाः पितृकास्तथा  ।  
पितरस्तस्य तृप्यन्ति यावदाभूतसम्प्लवम्  ॥ २५.५ ॥  
तत्रेष्टा ब्रह्मणा पूर्वमसङ्ख्येयां मखोत्तमाः  ।  
शक्रश्च देवराज्रत्वं तत्रेष्ट्वा समवाप्तवान्  ॥ २५.६ ॥  
कार्तवीर्येण तत्रैव कृतं यज्ञशतं पुरा  ।  
अयोध्यायां पुरा राजन् यज्ञदानपरायणः  ॥ २५.७ ॥  
आदित्यस्य सुतश्चासीत्सूर्यवंशे महीपतिः  ।  
जित्वाऽसुरांस्तथा दैत्यान् रक्षोगणसमन्वितान्  ॥ २५.८ ॥  
मनुर्नाम्ना चक्रवर्ती शक्रादीशाद्गुणोत्तमः  ।  
पुरोत्तमे न सर्पन्ति मृत्युरोगजरास्तथा  ॥ २५.९ ॥  
शतार्द्धसाप्तभौमैश्च गृहैर्हेममयैः शुभैः  ।  
वापीकूपतडागानां दीर्घिकानां शतैर्युता  ॥ २५.१० ॥  
सुशोभिता प्रेक्षणीयैर्नानारूपैर्विलासिभिः  ।  
वेणुवीणाध्वनियुता नानावाद्यैः सहस्रशः  ॥ २५.११ ॥  
अलकेव कुबेरस्य शक्रस्येवामरावती  ।  
पुरी विराजते तद्वदयोध्या देवनिर्मिता  ॥ २५.१२ ॥  
लक्षाणि द्वे च सार्धाणि प्रजा जीवन्ति तत्र च  ।  
तत्रैव वंशे राजर्षीरभूत्परमधार्मिकः  ॥ २५.१३ ॥  
नानामखसहस्रैर्यो ददाह पृथिवीमिमाम्  ।  
न तद्देशो न तत्तीर्थं न तद्राष्टं न चाश्रमः  ॥ २५.१४ ॥  
नेष्टं यत्र महायज्ञैः सालङ्कायनभूभृता  ।  
सस्यमालाधृता पृथ्वी धनधान्यसमन्विता  ॥ २५.१५ ॥  
स्वयं कामदुघा गावः पट्टवस्त्रमहीरुहाः  ।  
यज्ञैः सर्वैर्विवाहैश्च वेदैर्माङ्गल्यमङ्गलैः  ॥ २५.१६ ॥  
एवं तु सततं धात्री कालेन महता ततः  ।  
अनावृष्टिरभूद्राष्ट्रे पुरा द्वादशवार्षिकी  ॥ २५.१७ ॥  
मृता जानपदाः सर्वे द्विपदाश्च चतुष्पदाः  ।  
तृणगुल्मलतावल्यो भूतग्रामं चतुर्विधम्  ॥ २५.१८ ॥  
हाहाकारोमहानासीद्देवासुरनृणां तथा  ।  
सालङ्कायनराजर्षिः चिन्तयामास भारत  ॥ २५.१९ ॥  
जन्मप्रभृति मे पापं किञ्चिदेव न विद्यते  ।  
पूजयामि हरिं देवं संसारार्णवतारणम्  ॥ २५.२० ॥  
ब्राह्मणांश्च मुनींश्चैव तर्पयामास चेच्छया  ।  
बृहस्पतिसमं बुद्ध्या वशिष्ठं ब्रह्मवादिनम्  ॥ २५.२१ ॥  
पप्रच्छ नृपतिर्भक्त्या साष्टाङ्गं प्रणिपत्य च  ।  
अनावृष्टिरभूद्विप्र कथं द्वादशवार्षिकी  ॥ २५.२२ ॥  
नाऽपराधो मया कश्चित्कृतो ब्राह्मणदेवयोः  ।  
संशयो मे महास्तत्र वेदानुग्रहतत्पर  ॥ २५.२३ ॥  

वशिष्ठ उवाच -   
शृणु राजन्महाबाहो अनावृष्टेश्च कारणम्  ।  
पुरा सांवत्सरे यज्ञे वृद्धाश्च मुनयोऽवदन्  ॥ २५.२४ ॥  
तेषां च वचनं श्रुत्वा कर्तव्यं जनसंसदि  ।  
तावदेव मुनिश्चात्रिः पुलस्त्यः पुलहः क्रतुः  ॥ २५.२५ ॥  
भृगुरग्निर्मरीचिश्च कश्यपोऽथ विभाण्डकः  ।  
जमदग्निश्च माण्डव्यो यमो विष्णुस्तथाङ्गिराः  ॥ २५.२६ ॥  
बृहस्पतिस्तथा दक्षः शातातपपराशरौ  ।  
उशना गौतमश्चैव व्यासः कात्यायनस्तथा  ॥ २५.२७ ॥  
विश्वामित्रोऽथ शाण्डिल्यः कक्षः कात्यायनिस्तथा  ।  
हारीतः शङ्खलिखितौ याज्ञवल्क्योऽथ गालवः  ॥ २५.२८ ॥  
आत्रेयः शौनको गर्गो जह्नुरुद्दालकस्तथा  ।  
कौशिको भार्गवोऽगस्त्यो दुर्वासाश्च्यवनस्तथा  ॥ २५.२९ ॥  
एते चान्येऽपि बहवो ऋषयः सूर्यवर्चसः  ॥ २५.३० ॥  
धर्माणामुपदेष्टारो वेदशास्त्रानुयायिनः  ।  
अनावृष्टिं तु वै ज्ञात्वा प्रत्ययोध्यां प्रतस्थिरे  ॥ २५.३१ ॥  
आगतान् स मुनीन् दृष्ट्वा राजा परमधार्मिकः  ।  
उदतिष्ठन्महाभाग दिवि शक्र इवऽपरः  ॥ २५.३२ ॥  
तानभ्यर्च्य यथा न्यायमर्घपाद्यादिभिः स्वयम्  ।  
उपविष्टान् यथा न्यायमासने शुभदर्शने  ॥ २५.३३ ॥  
स कारणमनावृष्टेः तान् पप्रच्छ महात्मनः  ।  
अब्रुवन्मुनयो वाक्यं सालङ्कायनभूपतिम्  ॥ २५.३४ ॥  
भविष्यभूततत्त्वज्ञं सप्तकल्पान्तवासिनम्  ।  
मार्कण्डेयं महात्मानं सर्वेषां गुरुमर्चय  ॥ २५.३५ ॥  
तस्याश्रमपदं गत्वा ब्राह्मणैः सह चिन्तय  ।  
यं यं धर्मं स वदति तं तं कर्तुमिहार्हसि  ॥ २५.३६ ॥  
एवमुक्तो द्विजैः सर्वैः सालङ्कायनभूपतिः  ।  
उवाच वचनं सर्वान्मुनीन्द्रां छंसितव्रतान्  ॥ २५.३७ ॥  
अनुग्रहमिमं मन्ये प्रसादं मुनिसत्तमाः  ।  
आदिदेश ततो राजा भ्रातरौ द्वारपालकौ  ॥ २५.३८ ॥  
सुधन्ववीरधन्वानौ प्रतीहारौ महाबलौ  ।  
रथे हयानि युज्यन्तां ब्राह्मणारोहणं प्रति  ॥ २५.३९ ॥  
ब्रह्मशर्मा देवशर्मा मन्त्रिणौ तत्त्वदर्शिनौ  ।  
पप्रच्छ गमनार्थाय कर्तव्यं च यथाऽदिशत् ॥ २५.४० ॥  

मन्त्रिणावूचतुः॒  
समयज्ञो महाबाहो त्वमेव विहितं कुरु  ।  
राजा तद्वचनं श्रुत्वा धर्मशास्त्रविशारदः  ॥ २५.४१ ॥  
उवाच श्लक्ष्णाया वाचा हर्षगद्गदमानसः  ।  
गन्तव्यं ब्राह्मणैः सार्द्धं यत्र कल्पान्तगो मुनिः  ॥ २५.४२ ॥  
एवमुक्त्वा ययौ राजा ब्राह्मणैः सह भारत  ।  
दिव्ययानसमारूढः सम्प्राप्तः कल्पगातटम्  ॥ २५.४३ ॥  
धर्मारण्यं समासाद्य मार्कण्डं मुनिभिः सह  ।  
स समीपे समासीनं प्रणम्य प्रणतिक्षमम्  ॥ २५.४४ ॥  
आपृष्टः कुशलं तेन तदा वै ब्रह्मवादिना  ।  
उवाच वचनं राजा मार्कण्डं ज्ञानचक्षुषम्  ॥ २५.४५ ॥  
अद्य मे कुशलं ब्रह्मंस्त्वत्पादाम्बुजदर्शनात् ।  
किन्तु मां बाधते नित्यं भविष्यं चैव तत्त्ववित् ॥ २५.४६ ॥  

मार्कण्डेय उवाच -   
अपमार्गेण प्रजानां देव ब्राह्मणहिंसया  ।  
वर्णाश्रमविलोपेन अधर्मो धर्मबाधकः  ॥ २५.४७ ॥  
शम्भुर्न पूज्यते यत्र रुद्रभागो न दीयते  ।  
देशे तस्मिननावृष्टिर्दुर्भिक्षं मरणं ध्रुवम्  ॥ २५.४८ ॥  
विनश्यन्ति प्रजा राष्ट्रे अल्पायुर्नृपतिर्भवेत् ।  
अब्रह्मण्या ब्राह्मणाश्च शूद्रा वै ब्रह्मवादिनः  ॥ २५.४९ ॥  
शिवजपं यज्ञसूत्रं शूद्रो धारयते यदा  ।  
अलिङ्गिनो लिङ्गिनश्च अव्रता व्रतधारिणः  ॥ २५.५० ॥  
स्वपापं कृतवन्तश्च तान् स्वराष्ट्रे प्रवासिनः  ।  
सव्याङ्गे ब्रह्मसूत्रं च वह्णिसूत्रं च कारयेत् ॥ २५.५१ ॥  
गर्दभारोहणं तस्य कारयेल्लोकगार्हितम्  ।  
एतत्ते कथितं राजन्ननावृष्टेश्च कारणम्  ॥ २५.५२ ॥  
अनावृष्ट्या सस्यहानिस्तत्क्षयान्म्रियते प्रजा  ।  
प्रजाक्षयाद्वेदहानिस्तद्धानौ यज्ञसङ्क्षयः  ॥ २५.५३ ॥  
तत्क्षयाद्धर्महानिश्च तद्धानौ वर्णसङ्करः  ।  
तत्सङ्करात्कर्मलोपः पतनं नरके ध्रुवम्  ॥ २५.५४ ॥  
गङ्गासागरसम्भेदे चाण्डालाः सप्तसाम्प्रतम्  ।  
कणधूमं पिबन्त्याशु ऊर्ध्वपादा ह्यधः शिराः  ॥ २५.५५ ॥  
चकम्पिरे सुराः सर्वे सिद्धगन्धर्वकिन्नराः  ।  
देवराजः सुरैः सार्धमासनाच्चलितो नृप  ॥ २५.५६ ॥  
तपसस्तु प्रभावोऽयमपि दृष्टो नराधिप  ।  
नैमिषे च महारण्ये सुरासुरनमस्कृते  ॥ २५.५७ ॥  
शतमष्टोत्तरं सर्वे तापसाः शूद्रजन्मनः  ।  
ब्रह्मकर्म समासाद्य स्थिता धर्मपरायणाः  ॥ २५.५८ ॥  
अधर्मचारिणां पुंसां राजा पापेन लिप्यते  ।  
अयज्ञयाजकस्थाने अनावृष्टिर्भवेत्सदा  ॥ २५.५९ ॥  
अपूजनात्तथा नित्यं देवेदेवस्य शूलिनः  ।  
न स्वर्गो नापवर्गश्च न भोगाश्चापि पुष्कलाः  ॥ २५.६० ॥  
ब्रह्मविष्णुसुरेन्द्राद्या अर्चयन्ति महेश्वरम्  ।  
किं पुनर्मानुषाः पापा राजानः पापजीविनः  ॥ २५.६१ ॥  
नार्चयन्ति महेशं ये ते नराः पापभागिनः  ।  
न च स्वर्गस्य मोक्षस्य फलं भोगमवाप्नुयुः  ॥ २५.६२ ॥  
तस्मान्नृप त्वं श्रेयांसि ब्राह्मणैः सह चिन्तय  ।  
नर्मदातीरमासाद्य रुद्रयज्ञं समारभ  ॥ २५.६३ ॥  
तेषां शिरांसि होमेऽस्मिन् पातय त्वं यथाविधि  ।  
समर्चय सुरेशानं ततः शान्तिर्भविष्यति  ॥ २५.६४ ॥  
कामवर्षी च पर्जन्यः पुनः सृष्टिः प्रवर्तते  ।  
मुच्यतां पापदोषेण राज्यं स्वर्गमवाप्स्यसि  ॥ २५.६५ ॥  
तवैतत्कथितं राजन् यथादृष्टं मयाऽनघ  ।  
तस्य तद्वचनं श्रुत्वा राजा परमधार्मिकः  ॥ २५.६६ ॥  
नमस्कृत्य मुनिश्रेष्ठमृषिभिः सह भारत  ।  
अनुग्रहमिमं मन्ये त्वत्प्रसादाद्यथोदितम्  ॥ २५.६७ ॥  
आदिदेश प्रतीहारान् यज्ञसम्भारसिद्धये  ।  
गत्वाऽयोध्यां पुरीं रम्यामादेशं मखसम्भवम्  ॥ २५.६८ ॥  
यज्ञोपस्करमादाय सर्वैरागम्य तामिति  ।  
राज्ञीनां च कुमाराणां सहस्रं साष्टकं तथा  ॥ २५.६९ ॥  
सर्वांश्चैव महीपालान्नानादेशसमुद्भवान्  ।  
सप्तरात्राभ्यन्तरतो यथा यज्ञः प्रवर्तते  ॥ २५.७० ॥  
नमस्कृत्य गतौ तौ तु प्रतीहारौ पुरं प्रति  ।  
कथयामासतुस्तत्र यथोद्दिष्टं नृपेण तु  ॥ २५.७१ ॥  
अष्टोत्तरसहस्रं तु राज्ञीनां दिव्यवाससाम्  ।  
कुमारा ये च राजानो ये चान्ये गृहकर्मिणः  ॥ २५.७२ ॥  
असूताक्षतयोनीनां लक्षमेकं तु योषिताम्  ।  
रम्भोर्वशीसमानानां रूपेणाप्रतिमत्विषाम्  ॥ २५.७३ ॥  
महोरस्कन्धगात्राणां वाहानामयुतानि षट् ।  
सुवर्णारत्नपूर्णानां मुद्राणामयुतं तथा  ॥ २५.७४ ॥  
सवसानां च धेनूनां त्रिंशल्लक्षाणि यन्त्रितः  ।  
पाण्डुराणां हयानां तु अयुतानि दशैव तु  ॥ २५.७५ ॥  
घण्टाभरणशोभानां दन्तिनामयुतं तथा  ।  
यज्ञोपस्करमादाय सर्वसम्भारसम्भृतम्  ॥ २५.७६ ॥  
प्रस्थितौ नर्मदां राज्ञे सन्निवेशयतां पुरः  ।  
प्रणम्य चाब्रवीद्राजा सप्तकल्पान्तवासिनम्  ॥ २५.७७ ॥  
आदेशो दीयतां मह्यं मखं यत्र प्रवर्तते  ।  

मार्कण्डेय उवाच -   
वैदूर्यस्य च वारुण्यां यज्ञयूपांश्च मण्डपान्  ॥ २५.७८ ॥  
अन्यांश्च यज्ञसम्भारान् सर्वांस्तत्रैव कारय  ।  
वशिष्ठं वामदेवं च भृगुमङ्गिरसं तथा  ॥ २५.७९ ॥  
पुलस्त्यं पुलहं चैव भारद्वाजं च कश्यपम्  ।  
याज्ञवल्क्यं मुनिं चैव मुनिं दुर्वाससं तथा  ॥ २५.८० ॥  
विभाण्डकं पर्वतं च विश्वामित्रं च नारदम्  ।  
शौनकं चैव गर्गं च संवर्तं च पराशरम्  ॥ २५.८१ ॥  
आपस्तम्बोशनो व्यासान् सकात्यायनगौतमम्  ।  
हारीतं शङ्खलिखितौ ऋष्यशृङ्गं च सोमपम्  ॥ २५.८२ ॥  
अष्टाशीतिसहस्राणि वालखिल्यान्मुनींस्तथा  ।  
सर्वदेवनमस्कार्यो यज्ञपर्वतसञ्ज्ञितः  ॥ २५.८३ ॥  
हिरण्मया महास्तम्भा यादृशैरुपशोभिताः  ।  
बहुधा यत्र शोभन्ते तथोक्ते यज्ञमण्डपे  ॥ २५.८४ ॥  
कुण्डस्थलीः स्रुवास्सर्वाः कृत्वा हेममया नृपः  ।  
नानाविधैर्भक्ष्यभोज्यै रसैश्च विविधैस्तथा  ॥ २५.८५ ॥  
सरितः सागरां शैलांस्तीर्थराजं च सर्वशः  ।  
लोकपालान्महाबाहुरसुरान् दैत्यदानवान्  ॥ २५.८६ ॥  
चन्द्रादित्यौ ग्रहैः सार्धं नक्षत्रध्रुवमण्डलम्  ।  
ब्रह्माद्यांश्च सुरांस्तत्र मरुतो देवतास्तथा  ॥ २५.८७ ॥  
विष्णुं चैव सुरेशानं यज्ञे तत्पुरुषं स्वयम्  ।  
आवाहयन्महादेवं गणकोटिसमन्वितम्  ॥ २५.८८ ॥  
आवाहितस्ततश्चाग्निर्ब्राह्मणैर्वेदपारगैः  ।  
निर्धूमः प्रज्वलंश्चैव सूर्यकोटिसमप्रभः  ॥ २५.८९ ॥  
वेदध्वनितनिर्घोषैर्दिवं भूमिं च नादयन्  ।  
कणधूमकृताहारांश्चाण्डालान् सप्तवानय  ॥ २५.९० ॥  
तानानय तथा शूद्रान्नैमिषारण्यवासिनः  ।  

वशिष्ठ उवाच -   
अनुग्रहमिमं मन्ये यन्मां वदसि पार्थिव  ॥ २५.९१ ॥  
कुशाग्रेण ततो राजा तेषां मूर्ध्नो न्यपातयत् ।  
तं दृष्ट्वा मानुषं होमं सामिषं प्रेतरूपिणम्  ॥ २५.९२ ॥  
प्रणष्टतोया रेवा तु विहाय त्रिदिवं गता  ।  
होमावसाने सम्प्राप्ते स्नानार्थं नर्मदां ययुः  ॥ २५.९३ ॥  
शुष्कतोयां ततोऽपश्यन्नर्मदां शंसितव्रताः  ।  
विस्मयं परमं प्राप्तः प्राह दुर्वाससं नृपः  ॥ २५.९४ ॥  
चुकोप राजा विप्रेषु पापकर्मा दुरासदः  ।  
पर्जन्यार्थं वृष्टिकामैः कृतो यज्ञो निरर्थकः  ॥ २५.९५ ॥  
पयः पुरातनं नष्टं न जातं वर्षणं क्वचित् ।  
राज्ञस्तु वचनं श्रुत्वा दुर्वासाश्चाऽब्रवीत्नृपम्  ॥ २५.९६ ॥  
मुनींश्च सर्वांस्तत्रस्थान् धर्मतत्त्वविशारदान्  ।  
उदकं सर्वलोकानामीप्सितं च न संशयः  ॥ २५.९७ ॥  
ब्राह्मणानां तपो होमो वेदमन्त्रा वशे स्थिताः  ।  
दक्षिणा यज्ञरक्षा च यजमानवशे नृप  ॥ २५.९८ ॥  
यज्ञोपस्करणं किञ्चिद्यच्चान्यद्वेदसम्मितम्  ।  
तत्सर्वं यजमानेन वेदमूलं द्विजोत्तमाः  ॥ २५.९९ ॥  
वितोया नर्मदा जाता पर्जन्यो नैव वर्षति  ।  
तत्सर्वं कृतमेवं तु श्रुतिरेषा सनातनी  ॥ २५.१०० ॥  
या ययौ तां प्रतीक्षस्व नर्मदामापगोत्तमाम्  ।  
तस्य तद्वचनं श्रुत्वा क्षमस्वेत्यब्रवीत्नृपः  ॥ २५.१०१ ॥  
वशिष्ठो वामदेवश्च वदत्येवं युधिष्ठिर  ।  
काशीपुर्यां प्रयागे वा गङ्गायमुनसङ्गमे  ॥ २५.१०२ ॥  
तत्रैव वर्तते यज्ञः सत्यमेव तपोधनाः  ।  
केचिदाहुः कुरुक्षेत्रं स्थाने यत्र सरस्वती  ॥ २५.१०३ ॥  
समुद्दिष्टानि तीर्थानि मुनिभिस्तु पृथक्पृथक् ।  
अब्रवीत्सहसा राजन् दुर्वासा रौद्रतापसः  ॥ २५.१०४ ॥  
नारदोऽपि मुनिश्रेष्ठः तापसो गतकिल्बिषः  ।  
सरस्वत्यां महाराज तत्र तोयं न विद्यते  ॥ २५.१०५ ॥  
तेषां तद्वचनं श्रुत्वा सालङ्कायनभूपतिः  ।  
अब्रवीच्च ततो वाक्यं सर्वानृषिगणान् प्रति  ॥ २५.१०६ ॥  
क्षणमेकं प्रतीक्षध्वं यावद्वहति कल्पगा  ।  
इत्युक्त्वा स नृपश्रेष्ठः ततस्तुष्टाव कल्पगाम्  ॥ २५.१०७ ॥  
नमस्तेऽस्तु सुरेशानि नमस्ते शङ्करात्मजे  ।  
इडा च पिङ्गला चैव उमा गङ्गा सरस्वती  ॥ २५.१०८ ॥  
गायत्री वेदमाता च सावित्री च सरस्वती  ।  
ब्राह्मी च वैष्णवी गौरी लोकमाता यशस्विनी  ॥ २५.१०९ ॥  
समुद्दिष्टानि तीर्थानि पृथिव्यां यानि कानि च  ।  
त्वयाऽवृतानि सर्वाणि जगच्च सचराचरम्  ॥ २५.११० ॥  
न तत्पश्यामि त्वद्वाराऽवृतं यन्न प्रदृश्यते  ।  
त्वत्तोयस्नानमात्रेण तृप्ता यान्ति परां गतिम्  ॥ २५.१११ ॥  
श्रुत्वा स्तोत्रमिदं देवी राज्ञश्चामिततेजसः  ।  
मकरासनमारूढा प्रत्यक्षा सप्तकल्पगा  ॥ २५.११२ ॥  
प्राह ब्रूहि वरं राजन् यत्ते मनसि वर्तते  ।  

राजोवाच -   
पूर्वान् सप्त परान् सप्त प्रवाहानक्षयान् कुरु  ॥ २५.११३ ॥  
वरमेतमहं मन्ये सप्तकल्पान्तवासिनि  ।  

नर्मदोवाच -   
दत्तो वरो मया ह्येष सत्यं तव नराधिप  ॥ २५.११४ ॥  
एवमुक्त्वा सरिच्छ्रेष्ठा जलौघेन परिप्लुता  ।  
प्रवाहैर्विस्तृतैस्तत्र वहन्ती सा व्यवस्थिता  ॥ २५.११५ ॥  
तं दृष्ट्वा तादृशं कर्म सालङ्कायनभूपतेः  ।  
तुष्टुवुर्मुनयः सर्वे सत्यधर्मपरायणाः  ॥ २५.११६ ॥  
स्नानावगाहनं पानं चक्रुस्ते पितृतर्पणम्  ।  
ततो निर्वतितो यज्ञो विप्रैः सर्वस्वदक्षिणैः  ॥ २५.११७ ॥  
यो यत्कामयते कामं तत्तस्मै प्रतिपादितम्  ।  
वस्त्रालङ्कारदानैश्च दिव्ययानैः सुशोभनैः  ॥ २५.११८ ॥  
ऋत्विजः पूजिताः सर्वे सालङ्कायनभूभृता  ।  
युगपत्पूजिताः सर्वे ब्रह्मविष्णुमहेश्वराः  ॥ २५.११९ ॥  
ततः शिवालयं गत्वा लिङ्गं त्रिदशपूजितम्  ।  
नाम्ना माहेश्वराख्यातं सर्वकामफलप्रदम्  ॥ २५.१२० ॥  
उमया सहितं शम्भुं भुक्तिमुक्तिप्रदायकम्  ।  
ओं महेश्वराय देवाय शम्भवाय नमो नमः  ॥ २५.१२१ ॥  
इत्यादिना तु मन्त्रेण समभ्यर्च्य विधानतः  ।  
कृताञ्जलिपुटो भूत्वा स्थितस्तत्रैव पार्थिवः  ॥ २५.१२२ ॥  
ततो विनिर्गता देवी पदमूलेन शूलिनः  ।  
प्रवाहो नर्मदा भेदे नार्मदः सुरपूजितः  ॥ २५.१२३ ॥  
ईश्वराद्यास्तथा देवाः सर्वे तुष्टास्तु भारत  ।  
वरं याचस्व भूपाल यथेष्टं मनसेप्सितम्  ॥ २५.१२४ ॥  
उवाच वचनं देवान् राजा परमधार्मिकः  ।  
यदि मे वरदा यूयं कामदाश्च प्रसादतः  ॥ २५.१२५ ॥  
इदं स्थानं तु न त्याज्यमीश्वराद्यैः सुरैरपि  ।  
यान्तु राष्ट्रे प्रजावृद्धिमनावृष्ट्या प्रपीडिताः  ॥ २५.१२६ ॥  
इदं वरमहं मन्ये पापा यान्तु त्रिविष्टपम्  ।  
अग्निश्चाहवनीयोऽत्र स्वयं तिष्ठति सर्वदा  ॥ २५.१२७ ॥  

देवा ऊचुः॒  
यत्त्वया भाषितं राजंस्तत्सर्वं तु भवेदिति  ।  
एवमुक्त्वा ययुः सर्वे ह्यन्तर्धानं च खेचराः  ॥ २५.१२८ ॥  
पुनः प्रवर्धितं राष्ट्रं कामवर्षी च वासवः  ।  
यज्ञं निवर्तयित्वा तु दिव्यामात्यैः समावृतः  ॥ २५.१२९ ॥  
महीपालसहस्रैस्तु सान्तःपुरपरिच्छदः  ।  
विवेश नगरीं रम्यामयोध्यां देवनिर्मिताम्  ॥ २५.१३० ॥  
एतत्ते कथितं राजन्नुमामाहेश्वरं प्रति  ।  
तिर्यग्योनिगताः पापा मृगपक्षिसरीसृपाः  ॥ २५.१३१ ॥  
अवशः स्ववशो वाऽपि शिवलोकमवाप्नुयात् ॥ २५.१३२ ॥  

इति श्रीस्कन्दपुराणे रेवाखण्डे पञ्चविंशोऽध्यायः ॥  


अध्याय २६  

मार्कण्डेय उवाच -   
अथान्यत्कथयिष्यामि मण्डपेश्वरमुत्तमम्  ।  
स्नातमात्रो नरस्तत्र न विशेद्योनिसङ्कटम्  ॥ २६.१ ॥  
दशलक्षाणि तीर्थानि तस्मिंस्तिष्ठन्ति भारत  ।  
मण्डपेश्वरतीर्थस्य कूर्मवृद्धिवदर्चनम्  ॥ २६.२ ॥  
सुरासुरगणैरिष्टं तस्मिंस्तीर्थे नराधिप  ।  
अनेकभाविकं पापं तत्क्षणादेव नश्यति  ॥ २६.३ ॥  
तिलोदकप्रदानेन पिण्डपातेन भारत  ।  
तृप्यन्ति पितरः सर्वे यावत्तिष्ठति कल्पगा  ॥ २६.४ ॥  
तत्र यस्त्यजति प्राणानवशस्ववशोऽपि वा  ।  
दशवर्षसहस्राणि राजा वैद्याधरे पुरे  ॥ २६.५ ॥  
मानसौ ब्रह्मणः पुत्रौ बादरायण शाकटौ  ।  
अगस्त्यस्याश्रमं पुण्यं महर्षिगणसेवितम्  ॥ २६.६ ॥  
कन्दमूलफलैः शाकैः शिवभक्तिपरायणैः  ।  
एकदाऽवसरे प्राप्ते अजापालो नृपात्मजः  ॥ २६.७ ॥  
अयोध्याधिपतिः श्रीमान् चक्रतुल्यपराक्रमः  ।  
अष्टोत्तरं शतं व्याघ्रानजाः कृत्वा ररक्ष च  ॥ २६.८ ॥  
सपादलक्षं जीवन्ति प्रजास्तस्मिन्महीपतौ  ।  
धनाढ्या धनदस्येव प्रशशास पुरीं तथा  ॥ २६.९ ॥  
स कदाचित्महाभागः ससैन्यो मृगयां गतः  ।  
महीपालसहस्रेण मुदा परमया युतः  ॥ २६.१० ॥  
सोऽपश्यत्पर्वतस्याग्रे मेरुतुल्ये महीपतिः  ।  
पुष्पारामसहस्राणि हर्म्याणि विविधानि च  ॥ २६.११ ॥  
तत्रैव शतसाहस्रं यतीनामूर्ध्वरेतसाम्  ।  
भक्त्याऽभ्यर्च्य विधानेन देवेशं च मुनींस्तथा  ॥ २६.१२ ॥  
प्रणम्योवाच मधुरं बादरायणशाकटौ  ।  
पितॄणां तारणार्थाय श्राद्धकालत्वसिद्धये  ॥ २६.१३ ॥  
महानयं भवद्भिश्च प्रसाद क्रियतां मयि  ।  
अभ्यर्च्य तान्मुनीन् सर्वान् प्रणिपत्य स्थितस्ततः  ॥ २६.१४ ॥  
तस्य तद्वचनं श्रुत्वा अजापालस्य भूभृतः  ।  
ऋषीणां तापसौ वृद्धौ बादरायणशाकटौ  ॥ २६.१५ ॥  
ऊचतुस्तौ तु वचनमजापालं नराधिपम्  ।  
न राजग्राहकाः सर्वे मुनयः शंसितव्रताः  ॥ २६.१६ ॥  
राजप्रतिग्रहो घोरो रौद्रः पापो भयावहः  ।  
नरके यातनां घोरां कः सोढुं शक्तिमान् भवेत् ॥ २६.१७ ॥  
स्वस्ति तेऽस्तु नृपश्रेष्ठ पन्थानः सन्तु ते शिवाः  ।  
एवमुक्त्वा तु चक्रुस्ते मुनयो वाक्यसंयमम्  ॥ २६.१८ ॥  
ब्रह्मशापभयाद्भीतो नृपस्तूष्णीं बभूव ह  ।  
गजानां दशसाहस्रं घण्टाभरणभूषितम्  ॥ २६.१९ ॥  
प्रादाद्विप्राय सङ्कल्प्य मठं हेममयं शुभम्  ।  
कालञ्जरगिरिं राजा त्रिश्चकार प्रदक्षिणाम्  ॥ २६.२० ॥  
नमस्कृत्वा महेशानं भक्तियुक्तः सुहृद्वृतः  ।  
जगाम स्वपुरं राजा यथा शक्रोऽमरावतीम्  ॥ २६.२१ ॥  
गते तस्मिन्महीपाले ऋषयः काममोहिताः  ।  
केचिद्गजसमारूढा नानारत्नसमन्विताः  ॥ २६.२२ ॥  
केचिदश्वसमारूढा वीज्यमानाश्च चामरैः  ।  
लभन्ते विविधान् भोगांस्ते ब्रह्मर्षितपोधनाः  ॥ २६.२३ ॥  
देवस्वभक्षकाः सर्वे स्त्रीलोभवशवर्तिनः  ।  
सुखं च परमं प्राप्ता देवद्रव्येन राजसाः  ॥ २६.२४ ॥  
कालान्तरे ततः प्राप्ते सर्वे मृत्युवशं गताः  ।  
वर्जयित्वा तु विप्रौ द्वौ बादरायणशाकटौ  ॥ २६.२५ ॥  
श्वयोनिं समनुप्राप्ताः सर्वे ते मुनिपुङ्गवाः  ।  
अमेध्यभक्षकाः पापा देवनिर्माल्यभक्षणात् ॥ २६.२६ ॥  
तेषां सम्पर्कभावेन श्ववक्त्रौ द्वावुपस्थितौ  ।  
शोचन्तः स्वानि कर्माणि व्याहरन्तः स्वकां गिरम्  ॥ २६.२७ ॥  
पप्रच्छतुः श्वयोनींस्तौ बादरायणशाकटौ  ।  
कर्मणा केन यूयं वै श्वयोनिं समुपागताः  ॥ २६.२८ ॥  

ऋषय ऊचुः॒  
देवद्रव्ये गुरुद्रव्ये द्रव्ये चण्डीश्वरस्य च  ।  
त्रिविधं पातकं दृष्टं दानभक्षणलङ्घनात् ॥ २६.२९ ॥  
तस्मात्सम्पर्कदोषेण सारमेयत्वमागताः  ।  
बभ्रमुः सर्वतीर्थानि दिव्यं वर्षशतं तथा  ॥ २६.३० ॥  
नैमिषारण्यमासाद्य यथा योगं व्यवस्थिताः  ।  
तेषां तद्वचनं श्रुत्वा बादरायणशाकटौ  ॥ २६.३१ ॥  
जग्मतुर्ब्रह्मलोकं तौ ब्रह्मपुत्रौ यशस्विनौ  ।  
अभिवाद्य यथान्यायं ब्रह्माणं जगतां पतिम्  ॥ २६.३२ ॥  
ऊचतुश्च स्ववृत्तान्तं पितरं तत्त्वदर्शिनम्  ।  
अत्यन्तौ मुनिशार्दूलौ दृष्ट्वा तौ विकृताननौ  ॥ २६.३३ ॥  
उवाच वचनं श्रीमान् ब्रह्मालोकपितामहः  ।  
देवद्रव्यापहारेण दुष्कृतं स्वर्गगर्हितम्  ॥ २६.३४ ॥  
सुरासुरगणैर्यत्तु लङ्घितुं नैव शक्यते  ।  
किं पुनर्मानुषैः क्षुद्रैर्देवद्रव्योपजीविकैः  ॥ २६.३५ ॥  
तेषां तु नियतं घोरे नरके पतनं स्मृतम्  ।  
निष्कृतिर्नर्मदा तेषां विहिता लोकपावनी  ॥ २६.३६ ॥  
स्नात्वा तु कल्पगा तोयेऽभ्यर्चयित्वा वृषध्वजम्  ।  
मुच्यते सर्वपापेभ्यः सत्यमेतत्मयोदितम्  ॥ २६.३७ ॥  
पितामहवचः श्रुत्वा बादरायणशाकटौ  ।  
ऋषिभिः सह तत्रैव नर्मदातीरमाश्रितौ  ॥ २६.३८ ॥  
सरिन्नान्याऽस्ति लोकेऽस्मिन्पापस्यास्य विशुद्धये  ।  
ततस्ते मुनयः सर्वे स्मरन्तः पूर्वदुष्कृतम्  ॥ २६.३९ ॥  
षण्मासाऽभ्यन्तरे राजन् छिवध्यानपरायणाः  ।  
निष्कल्मषाः बभूवुस्ते तीर्थस्यास्य प्रभावतः  ॥ २६.४० ॥  
बल्याद्या मुनयः सर्वे शतक्रतुपुरोगमाः  ।  
ददृशुस्ते क्रतुवरं शिवेनैव यथोदितम्  ॥ २६.४१ ॥  
गृहीत्वाऽथ मुनीन् सर्वे ब्रह्माद्याश्च सुरासुराः  ।  
सुप्रभास्तांस्तु देवत्वं मण्डपेश्वरदर्शनात् ॥ २६.४२ ॥  
तेन लिङ्गं तु विख्यातं लोकेऽस्मिन्मण्डपेश्वरम्  ।  
स्वारोचिषेऽन्तरे प्राप्ते त्रेतायां तु नृपोत्तम  ॥ २६.४३ ॥  
क्षत्रियाणां सहस्राणि तत्र सिद्धानि भारत  ।  
एतत्सर्वं समाख्यातं समासेन मयाऽनघ  ॥ २६.४४ ॥  
श्रवणात्कीर्तनाद्राजन् हयमेधफलं लभेत् ॥ २६.४५ ॥  

युधिष्ठिर उवाच -   
अमरेश्वरपूर्वेण पर्यङ्कात्पश्चिमे तथा  ॥ २६.४६ ॥  
तीर्थसङ्ख्यां क्रमेणैव कथयस्व तपोधन  ॥ २६.४७ ॥  

मार्कण्डेय उवाच -   
शृणु राजन्महाभाग पूर्वभागे व्यवस्थितम्  ॥ २६.४८ ॥  
श्वेतकिंशुकनामानं तीर्थं पापप्रणाशनम्  ।  
नराः सुखेन रूपेण यत्र स्नाता दिवं गताः  ॥ २६.४९ ॥  
श्वेतकिंशुकनामास्ति लिङ्गं परमसिद्धिदम्  ।  
ताटकेश्वरदेवश्च तत्र स्वर्गफलप्रदः  ॥ २६.५० ॥  
अन्यत्तु वर्णनामेति तीर्थं पापप्रणाशनम्  ।  
त्र्यम्बकस्तु महादेवो यत्रलोके वरप्रदः  ॥ २६.५१ ॥  
तस्य तीर्थस्य माहात्म्याद्गण्डेशस्त्रिदिवं गतः  ।  
गण्डकेश्वरलिङ्गं तु लिङ्गं शुक्लेश्वरं तथा  ॥ २६.५२ ॥  
नर्मदादन्तिवनिकासङ्गमो लोकविश्रुतः  ।  
तत्र लिङ्गेश्वरं लिङ्गं सर्वसिद्धिप्रदायकम्  ॥ २६.५३ ॥  
बालकेश्वरलिङ्गं तु तथाऽन्यत्पूर्णकेश्वरम्  ।  
रेवाया उत्तरे कूले नर्मदापुरमुत्तमम्  ॥ २६.५४ ॥  
तीर्थं कपिशिला नाम सर्वानर्थविदूषणम्  ।  
लिङ्गं सिद्धेश्वरं नाम तथाऽन्यन्नाडकेश्वरम्  ॥ २६.५५ ॥  
अत्रान्तरे नृपश्रेष्ठ दशलक्षाणि नामतः  ।  
तीर्थानि दशलक्षाणि कीर्तितानि यथाक्रमम्  ॥ २६.५६ ॥  
ततो गच्छेन्नृपश्रेष्ठ वैदूर्यात्पश्चिमां दिशम्  ।  
शशभीनर्मदायोगं सर्वपापप्रणाशनम्  ॥ २६.५७ ॥  
भुक्तिदं मुक्तिद चैव लिङ्गं वै शशभेश्वरम्  ।  
त्रिषु लोकेषु विख्यातं गर्दभीयोनिमोक्षणम्  ॥ २६.५८ ॥  
मण्डलेश्वरनामेह तीर्थं लिङ्गं नराधिप  ।  
यत्र माण्डलिकाः सिद्धा अजापालो मनुस्तथा  ॥ २६.५९ ॥  
तत्र चेष्ट्वा तु मनुजः सम्भवेन्न पुनर्भवे  ।  
तिलोदकप्रदानेन पिण्डपातेन भारत  ॥ २६.६० ॥  
पितरस्तस्य तृप्यन्ति यावच्चन्द्रदिवाकरौ  ।  
तत्र प्रदीयते दानं तस्य सङ्ख्या न विद्यते  ॥ २६.६१ ॥  
कान्तारकं ततो गच्छेत्सर्वतीर्थवरं शुभम्  ।  
तत्र स्नाता दिवं यान्ति ये मृता न पुनर्भवाः  ॥ २६.६२ ॥  
सपादलक्षमधिकं तीर्थानां मण्डलेश्वरे  ।  
कीर्तिते तव राजेन्द्र यथादृष्टं यथाश्रुतम्  ॥ २६.६३ ॥  
त्रेतायां रघुवंशे तु कुमारौ रामलक्षणौ  ।  
मैथिल्या सह राजेन्द्र उत्तीर्णो यत्र कल्पगाम्  ॥ २६.६४ ॥  
जग्मतुः पितुराज्ञां वै कुर्वन्तौ विष्णुरूपिणौ  ।  
स्नात्वा तीर्थवरे तत्र भक्त्याऽभ्यर्च्य महेश्वरम्  ॥ २६.६५ ॥  
राजतीर्थं तु तद्गोप्यं लिङ्गं वै लक्षणेश्वरम्  ।  
सीतेश्वरं तथा लिङ्गं सुरासुरनमस्कृतम्  ॥ २६.६६ ॥  
तत्र स्नात्वाऽर्चयित्वा तु शूलपाणिं महेश्वरम्  ।  
सर्वपापविनिर्मुक्तो गाणपत्यमवाप्नुयात् ॥ २६.६७ ॥  
ततोगच्छेत्नृपश्रेष्ठ पुण्यतीर्थं शिवालयम्  ।  
माहिष्मतीं पुरीं रम्यां तां दृष्ट्वा न च्युतः क्वचित् ॥ २६.६८ ॥  
यत्र कालाग्निरुद्रोऽस्ति प्रज्वलन्निव हेतुभिः  ।  
त्रयस्त्रिंशत्तु तिष्ठन्तु लिङ्गानां कोटयस्तथा  ॥ २६.६९ ॥  
ततः कोटीश्वरं लिङ्गं कोटितीर्थे नराधिप  ।  
यज्ञकोटिफलं तत्र तस्य लिङ्गस्य पूजनात् ॥ २६.७० ॥  
तत्र दत्तस्य दानस्य कोटिसङ्ख्या तु विद्यते  ।  
दशाश्वमेधतीर्थं तु भुक्तिमुक्तिफलप्रदम्  ॥ २६.७१ ॥  
तिलोदकप्रदानेन पितॄणां गतिरुत्तमा  ।  
स्नातमात्रो नरस्तत्र सूर्यतेज समप्रभः  ॥ २६.७२ ॥  
पुराणि पञ्चसामान्याच्छम्भुना कीर्तितानि वै  ।  
प्रभासश्च कुरुक्षेत्रं तथा मायापुरी शुभा  ॥ २६.७३ ॥  
अवन्ती च महाकालं तथा माहेश्वरं पुरम्  ।  
एतेषु च समग्रेषु विद्धि लिङ्गान्यनुक्रमात् ॥ २६.७४ ॥  
अत्र दत्तं हुतं वेष्टमक्षयादपि चाक्षयम्  ।  
अवशः स्ववशो वाऽपि प्राणत्यागं करोति य  ॥ २६.७५ ॥  
स याति परमं स्थानं यत्र देवो महेश्वरः  ।  
कीर्तयेत्प्रातरुत्थाय पुण्यान्येतानि यो नरः  ॥ २६.७६ ॥  
न स पापेन लिप्येत यमलोकं न पश्यति  ।  
तीर्थं पिपीलिका नाम गता यत्र पिपीलिकाः  ॥ २६.७७ ॥  
शिवलोकं महाभाग सर्वलोकोत्तमोत्तमम्  ।  
बन्ध्यारेवासमायोगं सुरासुरनमस्कृतम्  ॥ २६.७८ ॥  
सङ्गमे यत्र राजेन्द्र लिङ्गं वै मुनकेश्वरम्  ।  
योगिनस्तत्तु पश्यन्ति न तत्पश्यन्ति मानुषाः  ॥ २६.७९ ॥  
विख्यातं तत्तु नगरं नर्मदादक्षिणे तते  ।  
अयुत यत्र लिङ्गानां तीर्थानां च नराधिप  ॥ २६.८० ॥  
लिङ्गं चण्डीश्वरं नाम तथैवोडुगणेश्वरम्  ।  
वकेश्वरं तत्र विद्धि वका यत्र दिवं गताः  ॥ २६.८१ ॥  
तीर्थं गङ्गावहं नाम लिङ्गं वै सर्वसिद्धिदम्  ।  
अङ्गारेशमिति ज्ञेयं विमलं तत्र भारत  ॥ २६.८२ ॥  
सोमतीर्थमिति ज्ञेयं शुक्लतीर्थमतः परम्  ।  
तीर्थानां निरसं नाम ध्रुवतीर्थं नराधिप  ॥ २६.८३ ॥  
अनेकानि सहस्राणि तीर्थानां चैव भारत  ।  
तीर्थं पिपीलिका नाम भुक्तिमुक्तिप्रदायकम्  ॥ २६.८४ ॥  
क्रोशमात्रं तु विज्ञेयं पूर्वपश्चिमतस्तथा  ।  
तीर्थानामयुतं सार्द्धं ऋषिदेवनिषेवितम्  ॥ २६.८५ ॥  
तत्र दत्तं हुतं चैव तस्य सङ्ख्या न विद्यते  ।  
तत्र यः सन्त्यजेत्प्राणानवशः स्ववशोऽपि वा  ॥ २६.८६ ॥  
सर्वपापविनिर्मुक्त उमामाहेश्वरे पुरे  ।  
मोदते सर्वकामैस्तु यावदिन्द्राश्चतुर्दश  ॥ २६.८७ ॥  
यस्मादेव शिवं तस्मादर्चयेच्छान्तमानसः  ।  
मैत्रः कारुणिको नित्यं प्राप्नोति परमं पदम्  ॥ २६.८८ ॥  
क्षणमात्रेण यत्पुण्यं ततः कुर्यान्नराधिप  ।  
न तद्वर्षशतेनाऽपि न तु यज्ञशतैरपि  ॥ २६.८९ ॥  
शक्यं साधयितुं राजंस्तथा तीर्थशतैरपि  ।  
सर्वप्राणिषु कारुण्यं दीनानाथेषु भावयन्  ॥ २६.९० ॥  
मैत्री च मुदिता राजन् पुण्यशीलेषु सर्वदा  ।  
पुण्यवत्सुखमापेक्ष्यं सर्वप्राणिषु यत्नतः  ॥ २६.९१ ॥  
अक्षेत्रे तु कृतं पुण्यं समं भवति भारत  ।  
नर्मदासङ्गमो यत्र तत्र सङ्ख्या न विद्यते  ॥ २६.९२ ॥  
अन्यदेशे कृतं पापं पुण्यक्षेत्रे विनश्यति  ।  
पुण्यक्षेत्रे कृतं पापं वज्रलेपो भविष्यति  ॥ २६.९३ ॥  
उत्तीर्णो नर्मदां यत्र कार्त्तिकेयो महाबलः  ।  
लिङ्गं तत्र च विज्ञेयं सिद्धिदं कार्त्तिकेश्वरम्  ॥ २६.९४ ॥  
चन्द्रेश्वरं तथा लिङ्गं लिङ्गं चैव शिखीश्वरम्  ।  
शक्तीश्वरं तथा चान्यत्सर्वपापप्रणाशनम्  ॥ २६.९५ ॥  
तेषाञ्चैव लिङ्गानामर्चनं भक्तिभावतः  ।  
ब्रह्महत्यादिकात्पापान्मुच्यते नात्र संशयः  ॥ २६.९६ ॥  
शिवलोकमवाप्नोति पितॄणां स्वर्गतिस्तथा  ॥ २६.९७ ॥  

युधिष्ठिर उवाच -   
भगवान् छ्रोतुमिच्छामि माहिष्मत्यास्तु पश्चिमे  ॥ २६.९८ ॥  
सन्निधौ च तिलेशस्य सर्वपापप्रणाशनम्  ।  
रासभीनर्मदाभेदं सुरासुरनमस्कृतम्  ॥ २६.९९ ॥  

मार्कण्डेय उवाच -   
शृणु राजन्महाभाग इतिहासं पुरातनम्  ।  
नर्मदागर्दभीभेदं तिर्यग्योनिविमोक्षणम्  ॥ २६.१०० ॥  
यस्मिंस्तीर्थे महाराज सतेजाहरिकेशयोः  ।  
अपाराद्रासभत्वाच्च मुक्तिः कल्मषनाशने  ॥ २६.१०१ ॥  
हविर्धानस्तु राजर्षिरासीत्कल्पो युधिष्ठिर  ।  
आत्रेयस्य सुतश्चासीद्ब्रह्मर्षिर्ब्रह्मवित्तमः  ॥ २६.१०२ ॥  
पावकस्य सुताया तु पाणिग्रहणधर्मतः  ।  
हविर्धानाय सा दत्ता सुतेजा नाम नामतः  ॥ २६.१०३ ॥  
कुशवल्कपरीधाना कन्दमूलफलाशिनी  ।  
रूपयौवनसम्पन्ना पार्वतीव मनोहरा  ॥ २६.१०४ ॥  
हविर्धानस्तु राजर्षिरृतुं बुद्ध्वा गतस्तु ताम्  ।  
आगतोऽसौ युवा तत्र सर्वशास्त्रविशारदः  ॥ २६.१०५ ॥  
महर्षिं त्वागतं ज्ञात्वा सुतेजा कामितुं गता  ।  
सहसाऽलङ्कृतां तां तु करं जग्राह स द्विजः  ॥ २६.१०६ ॥  
तेन सा धर्षिता तत्र यथेष्टं कामपीडिता  ।  
अग्निहोत्रस्य शालायां दाम्पत्यं कामसंयुतम्  ॥ २६.१०७ ॥  
ददृशे स महात्मा वै धर्माधर्मविशारदः  ।  
आसीद्विषण्णवदनो दृष्ट्वा तां पावकात्मजाम्  ॥ २६.१०८ ॥  
अवध्यो ब्राह्मणो दुष्टः पापात्मा पापकर्मकृत् ।  
इयं च पत्नी दुष्टा मे न वध्या स्त्रीस्वभावतः  ॥ २६.१०९ ॥  
तमुवाच विचार्यैवं ब्राह्मणं दारकर्षकम्  ।  
मातरं गुरुपत्नीं च स्वसारं दुहितरं तथा  ॥ २६.११० ॥  
गत्वा तु प्रविशेदग्निं ततः शुद्ध्येत मानवः  ।  
गर्दभस्त्वं भवेद्विप्र गर्दभी च तथा विधिः  ॥ २६.१११ ॥  
दिव्यं वर्षसहस्रं तु अमेध्यं भक्षयिष्यथः  ।  
सुतेजाहरिकेशौ तु हविर्धानः शशाप तौ  ॥ २६.११२ ॥  
पीडितौ कर्मणा तेन गतौ द्वौ बद्रिकाश्रमम्  ।  
हिमस्थानं च केदारं भैरवं नैमिषं तथा  ॥ २६.११३ ॥  
सूर्याक्षं च गयातीर्थं गङ्गासागरसङ्गमम्  ।  
वाराणसीं प्रयागं च ओघतीर्थं च पुष्करम्  ॥ २६.११४ ॥  
योगीश्वरं रुद्रकोटिं महेन्द्रं ब्रह्मसम्भवम्  ।  
प्रभासं च कुरुक्षेत्रं तीर्थं सौम्येश्वरं तथा  ॥ २६.११५ ॥  
अनेकानि च तीर्थानि पृथिव्यां यानि कानि च  ।  
सार्द्धं तया तपस्विन्या हविर्धानस्य शापतः  ॥ २६.११६ ॥  
अनेकदुःखसम्पन्नो हरिकेशो भ्रमन्महीम्  ।  
खरयोनिनियुक्तस्तु परदाराभिकर्षकः  ॥ २६.११७ ॥  
कालेन भूयसा तत्र हरिकेशस्तया सह  ।  
तेनैव खररूपेण अगस्त्यं च महामुनिम्  ॥ २६.११८ ॥  
नमस्कृत्य मुनिं तत्र साष्टाङ्गं प्रणिपत्य च  ।  
गुरुतल्पगपापस्य परदाराभिगमिनः  ॥ २६.११९ ॥  
प्रायश्चित्तं विधानेन दीयतां मे द्विजोत्तम  ।  
मोचय त्वमिमां योनिं ब्रह्मलोकपदस्थितः  ॥ २६.१२० ॥  
हविर्धानान्तिकं याहि ततोऽगस्त्य उवाच तम्  ।  
तस्य तद्वचनं श्रुत्वा मुनीनामूर्ध्वरेतसाम्  ।  
हरिकेशोऽब्रवीद्वाक्यं सुतेजा सह सङ्गतः  ॥ २६.१२१ ॥  
अनुग्रहमिमं मन्ये ब्राह्मणानां न संशयः  ।  
ततो गतौ तु तं राजन् हविर्धानस्य चाश्रमम्  ॥ २६.१२२ ॥  
नमस्कृत्य मुनिश्रेष्ठं हरिकेशोऽब्रवीद्वचः  ।  
गुरुतल्पगपापोऽहं क्षमस्व मयि पुत्रके  ॥ २६.१२३ ॥  
शापान्तं च वरं मन्ये दातुमर्हसि सुव्रत  ।  
तस्य तद्वचनं श्रुत्वा हरिकेशस्य दुर्मतेः  ॥ २६.१२४ ॥  
उवाच वचनं विप्रस्तं वै गर्दभरूपिणम्  ।  
स्वकर्मणा तनुं त्वं हि गार्दभीं प्राप्तवानसि  ॥ २६.१२५ ॥  
जन्मान्तरकृतैश्चैव कर्मभिः कर्मकारिभिः  ।  
शुभं वाप्यशुभं वापि प्राप्यते नात्र संशयः  ॥ २६.१२६ ॥  
कर्मणां च विपाकोऽयमपि देवैः सवासवैः  ।  
ज्ञातुं न शक्यते विप्र गाहना कर्मणां गतिः  ॥ २६.१२७ ॥  
दोषो न विद्यते चैव तद्ब्राह्मण कथञ्चन  ।  
किन्तु जन्मान्तरे येन कर्मणा तत्कृतं तव  ॥ २६.१२८ ॥  
तस्माद्विश हुताशं त्वमनया मेकलातटे  ।  
शङ्कराद्वरमासाद्य तावत्प्राप्स्यसि सद्गतिम्  ॥ २६.१२९ ॥  
एवमुक्तो ययौ राजन् हरिकेशस्तया सह  ।  
हरिकेशः सुतेजा च नर्मदातीरसन्निधौ  ॥ २६.१३० ॥  
दारूणि च समाहृत्य प्रविष्टौ च हुताशनम्  ।  
तत्क्षणाद्दिव्यदेहौ तु स्नात्वा स्पृष्ट्वा ह्युभावपि  ॥ २६.१३१ ॥  
कामिकं यानमारूढौ सर्वालङ्कारभूषितौ  ।  
अस्य तीर्थस्य माहात्म्याद्यथा लक्ष्मीजनार्दनौ  ॥ २६.१३२ ॥  
भुञ्जन्तौ विविधान् भोगान् गतौ माहेश्वरं पुरुम्  ।  
तेनाऽसौ सङ्गमः पुण्यस्तिर्यग्योनिविमोक्षणः  ॥ २६.१३३ ॥  
हरिकेशेश्वरं लिङ्गं सुतेजानिर्मितं तथा  ।  
हविर्धानेश्वरं नाम चतुर्थोऽगस्त्यनिर्मितम्  ॥ २६.१३४ ॥  
चत्वारि पुण्यलिङ्गानि काममोक्षप्रदानि तु  ।  
तिलोदकप्रदानेन तस्मिंस्तीर्थे नराधिप  ॥ २६.१३५ ॥  
मातृकं पैतृकं चैव नरकादुद्धरेत्पितॄन्  ।  
तत्र स्नाता दिवं यान्ति ये मृता न पुनर्भवाः  ॥ २६.१३६ ॥  
एतत्ते कथितं राजन्नाख्यानं च पुरातनम्  ॥ २६.१३७ ॥  
इति श्रीस्कन्दपुराणे रेवाखण्डे गर्दभीतीर्थवर्णनो नाम षड्विंशोऽध्यायः ॥  


अध्याय २७  

मार्कण्डेय उवाच -   
गौरीखण्डं ततो गच्छेत्सर्वदेवनमस्कृतम्  ।  
तत्र स्नानेन लभते सर्वतीर्थफलं नरः  ॥ २७.१ ॥  
तिलोदकप्रदानेन पितॄणां तृप्तिरक्षया  ।  
जायते च नृपश्रेष्ठ नात्र कार्या विचारणा  ॥ २७.२ ॥  
गौरीखण्डेश्वरं नाम लिङ्गं पापहरं परम्  ।  
तत्रज्ञेयं मणिमयं जलमध्ये व्यवस्थितम्  ॥ २७.३ ॥  
न तत्पश्यन्ति मनुजाः सर्वैर्देवैस्तु पूजितम्  ।  

युधिष्ठिर उवाच -   
गौरीखण्डेश्वरं नाम तस्मिंस्तीर्थे कथं मुने  ॥ २७.४ ॥  
कथ्यतां च यथा न्यायं विदितं यत्तु साम्प्रतम्  ।  

मार्कण्डेय उवाच -   
पुरादेवगणैः सर्वैः कुमारः शङ्करात्मज  ॥ २७.५ ॥  
सैनापत्ये नियुक्तश्च तारकस्य वधं प्रति  ।  
कामितास्तेन तत्रैव सर्वास्ताः सुरयोषितः  ॥ २७.६ ॥  
उपालब्धास्ततः सर्वा उमामाहेश्वरे पुरे  ।  
उपालब्धं तु तं श्रुत्वा विषण्णा चैव पार्वती  ॥ २७.७ ॥  
कामितं यत्र यत्रैव तत्र तत्रेश्वरेश्वरी  ॥ २७.८ ॥  
दृष्ट्वाऽथ लज्जितः सोऽपि पक्षिणाऽसौ समाययौ  ।  
देवैः परिवृतः श्रीमान्मयूरस्थो महाबलः  ॥ २७.९ ॥  
पृष्ठतोऽनुगता माता रुदतीव सुरेश्वरी  ।  
उत्तीर्णा कल्पगां देवी पूजयित्वा महेश्वरम्  ॥ २७.१० ॥  
गौरीखण्डं तु विख्यातं त्रिषु लोकेषु तेन तत् ।  
लिङ्गं प्रतिष्ठितं तत्र कुमारेश्वरसञ्ज्ञितम्  ॥ २७.११ ॥  
मयूरेश्वरलिङ्गं तु भुक्तिमुक्तिफलप्रदम्  ।  
यस्य देवस्य माहात्म्यात्मयूरास्त्रिदिवङ्गताः  ॥ २७.१२ ॥  
अर्चनात्तस्य देवस्य तिर्यग्योनिर्न जायते  ।  
ततो गच्छेत्महाराज करमर्दासमागमम्  ॥ २७.१३ ॥  
तत्र स्नातो महाराज स भवे न पुनर्भवेत् ।  
करमर्देश्वरं लिङ्गं पूजयेत्तत्र भारत  ॥ २७.१४ ॥  
पितॄणां तर्पणात्तत्र स्वर्गं प्राप्नोति मानवः  ।  

युधिष्ठिर उवाच -   
कथयस्व महाभाग करमर्दासमुद्भवम्  ॥ २७.१५ ॥  
भाविष्यभूततत्त्वज्ञस्त्रिकालज्ञस्त्रिवेदवित् ।  

मार्कण्डेय उवाच -   
कथयामि यथादृष्टं शृणु चैकमना नृप  ॥ २७.१६ ॥  
मैत्रेयस्याश्रमं पुण्यं ऋषिभिस्तु निषेवितम्  ।  
मुनीनां तु सहस्राणि कन्दामूलफलाशिनाम्  ॥ २७.१७ ॥  
निवसन्ति यदा तत्र तपः कर्तुं निरन्तरम्  ।  
कस्मिंश्चिदन्यकाले तु तस्मिन्मुनिवराश्रमे  ॥ २७.१८ ॥  
राजा कुशध्वजो नाम एकच्छत्राधिपो नृप  ।  
आगमत्कलातीरं राहुसूर्यसमागमे  ॥ २७.१९ ॥  
अवतीर्णान्मुनीन्सर्वान् यथार्हं प्रणिपत्य च  ।  
पितॄणां श्राद्धकालोऽद्य प्रसादः क्रियतां मयि  ॥ २७.२० ॥  

ऋषय ऊचुः॒  
गवां दशायुतान्येकप्रसूतानां पयोमुचाम्  ।  
सवत्सानां सुवर्णानां घण्टाभरणशोभिनाम्  ॥ २७.२१ ॥  
यदि शक्नोषि दातुं त्वं होमार्थे पितृदेवयोः  ।  
तत्र प्रवर्ततां श्राद्धं सत्यमेतत्तवोदितम्  ॥ २७.२२ ॥  
तेषां तद्वचनं श्रुत्वा मुनीनामूर्ध्वरेतसाम्  ।  
कुशध्वजोऽब्रवीद्वाक्यं ब्राह्मणांस्तान् यथार्थतः  ॥ २७.२३ ॥  
अनुग्रहमिमं मन्ये यथोक्तं ब्रह्मचारिभिः  ।  
ददाम्यहं न सन्देह इहैव मुनिपुङ्गवाः  ॥ २७.२४ ॥  
भोजयित्वा ततः श्राद्धे ब्राह्मणांस्तान्नृपोत्तमः  ।  
सकुशं जलमादाय तेभ्यो दत्ता तु गास्तदा  ॥ २७.२५ ॥  
दत्त्वा दान मुदायुक्तः स जगाम स्वकं पुरम्  ।  
स्थितास्तु ब्राह्मणास्तत्र होमकार्यार्थसिद्धये  ॥ २७.२६ ॥  
एकस्मिन् वासरे प्राप्ता राक्षसा घोररूपिणः  ।  
बुभुक्षिता महादंष्ट्रा विकृतास्या भयानकाः  ॥ २७.२७ ॥  
ब्राह्मणानां तदा गा वै भक्षितुं समुपागतान्  ।  
दृष्ट्वा तान् विकृताकारांस्तीव्रनादपरायणान्  ॥ २७.२८ ॥  
प्रणष्टास्तु ततः स्थानान्नर्मदाजलमाविशन्  ।  
तत्क्षणाद्दिव्यलोकस्थाः सर्वास्ताः कामधेनवः  ॥ २७.२९ ॥  
ततस्ते क्षुधितास्सर्वे ब्राह्मणान् भक्षितुं गताः  ।  
हरिं स्मरन्ति ते सर्वे ब्राह्मणाः शंसितव्रताः  ॥ २७.३० ॥  
रेवाजलं प्रविष्टा वै राक्षसैः परिपीडिताः  ।  
विष्णोः प्रस्वेदजस्तत्र प्रवाहो नर्मदां गतः  ॥ २७.३१ ॥  
गोपदं दृश्यते तत्र सर्वामरनमस्कृतम्  ।  
करमर्देश्वरं लिङ्गं विष्णुचक्राद्विनिःसृतम्  ॥ २७.३२ ॥  
प्रतिष्ठितं च तत्रैव विष्णुना प्रभविष्णुना  ।  
गावश्च ब्राह्मणाश्चैव सत्यमेतद्ब्रवीमि ते  ॥ २७.३३ ॥  
ब्रह्मलोकं गताः सर्वे तीर्थस्यास्य प्रभावतः  ।  
करमर्देश्वरं तीर्थं सर्वपापप्रणाशनम्  ।  
कीर्तितं कर्मणा तेन मह्याममिततेजसा  ॥ २७.३४ ॥  
तत्र स्नाता दिवं यान्ति ये मृता न पुनर्भवाः  ।  
श्रवणात्कीर्तनादस्य गोसहस्रफलं लभेत् ॥ २७.३५ ॥  

इति श्रीस्कन्दपुराणे रेवाखण्डे करमर्देश्वरीकीर्तनं नाम सप्तविंशोऽध्यायः ॥  


अध्याय २८  

युधिष्ठिर उवाच -   
मान्धाता राजशार्दूलस्त्रिषु लोकेषु विश्रुतः  ।  
एतदिच्छाम्यहं श्रोतुं चरितं तस्य धीमतः  ॥ २८.१ ॥  

मार्कण्डेय उवाच -   
शृणु राजन्महाभाग यन्मां त्वं परिपृच्छसि  ।  
इक्ष्वाकुवंशसम्भूतो युवनाश्वो महीपतिः  ॥ २८.२ ॥  
सोऽयजत्पृथिवीपालः क्रतुभिर्भूरिदक्षिणैः  ।  
अनपत्यस्तु राजर्षिः स महात्मा दृढव्रतः  ॥ २८.३ ॥  
मन्त्रिष्वाधाय तद्राज्यं वननिष्ठो महीपतिः  ।  
शास्त्रदृष्टेन विधिना संयम्यात्मानमात्मना  ॥ २८.४ ॥  
फलमूलानुभक्षश्च स चचार महत्तपः  ।  
शुष्ककण्ठः पिपासार्तः पानीयार्थे भृशः नृपः  ॥ २८.५ ॥  
सम्प्रविश्याश्रमस्यान्तः पानीयं सोऽभ्ययाचत  ।  
तस्य शुष्केण कण्ठेन क्रोशतस्तु तदा भृशम्  ॥ २८.६ ॥  
नाऽश्रौषीद्वचनं तत्र चातकस्यैव वासवः  ।  
भगवांस्तु तदा कश्चिदृषिस्तस्य महीपतेः  ॥ २८.७ ॥  
पुत्रीयमग्रतः कृत्वा मन्त्रैश्चाप्यभिमन्त्रितम्  ।  
रात्रौ च कलशं तत्र जलपूर्णं पिपासितः  ॥ २८.८ ॥  
अभ्यद्रवत्स वेगेन पीत्वापस्तत्र चास्वपत् ।  
स पीत्वा शीतलं तोयं पिपासार्तो महीपतिः  ॥ २८.९ ॥  
अग्निर्निवर्तितस्तस्य सुखी चैवाऽभवत्तदा  ।  
ततस्तेऽचाप्यबुध्यन्त मुनयः शंसितव्रताः  ॥ २८.१० ॥  
कस्येदं कर्म कुपिताः पप्रच्छुस्तं नृपं तदा  ।  
युवनाश्वो ममेत्येवं सत्यं समभिपद्यते  ॥ २८.११ ॥  
युवनाश्वमिदं प्राह भगवान् भार्गवस्तदा  ।  
सुतार्थं स्थापितं ह्येतत्तपसा चैव सम्भृतम्  ॥ २८.१२ ॥  
मया कर्म कृतं चैतत्तप आस्थाय दारुणम्  ।  
पुत्रार्थं तव राजेन्द्र येन ते बलवान् भवेत् ॥ २८.१३ ॥  
महाबलो महावीर्यस्तपोबलसमन्वितः  ।  
सुतः शक्रसमोऽत्यर्थं सर्वधर्मपरायणः  ॥ २८.१४ ॥  
विधिना मन्त्रयुक्तेन मयैतदुपपादितम्  ।  
अभक्षणं त्वया राजन् युक्तं न कृतमत्र वै  ॥ २८.१५ ॥  
नूनं दैवकृतं त्वद्य यत्तत्त्वं कृतवानसि  ।  
पिपासुना च यत्पीतं विधिमन्त्रपुरस्कृतम्  ॥ २८.१६ ॥  
जलं त्वया महाराज तेन त्वं वीर्यवानसि  ।  
अन्वहं कर्म कृत्वाऽपि महान्तं सुखमाप्स्यसि  ॥ २८.१७ ॥  
विधास्यामो वयं चात्र पुत्रेष्टिं परमां तदा  ।  
वीर्येण शक्रतुल्यं त्वं पुत्रं वै जनयिष्यसि  ॥ २८.१८ ॥  
ततो वर्षशते पूर्णे तस्य राज्ञो महात्मनः  ।  
वामपार्श्वं विनिर्भिद्य सुतः सूर्य इवापरः  ॥ २८.१९ ॥  
निश्चक्राम महातेजा न च तं मृत्युराविशत् ।  
युवनाश्वस्य नृपतेस्तदद्भुतमिवाभवत् ॥ २८.२० ॥  
तं द्रष्टुं समुपागतः शक्रं पृच्छन्ति तं देवाः  ।  
सुतः किं धास्यतीत्ययम्  .... .... ॥ २८.२१ ॥  
एष मां धास्यतीत्येवं शक्रः प्रोवाच तान् सुरान्  ।  
प्रदेशिनीं च तस्यास्ये ततः शक्रः समादधौ  ॥ २८.२२ ॥  
स तां बालस्ततो हृष्टः पपौ तस्य प्रदेशिनीम्  ।  
मान्धातेति च नामास्य शक्रश्चक्रे यथार्थवत् ॥ २८.२३ ॥  
अवाप्य स शिशुस्तत्र शक्रदत्तां प्रदेशिनीम्  ।  
अवर्धत्महीपालः किन्तु षोडशिकाः समाः  ॥ २८.२४ ॥  
आयुर्वेदादिशास्त्राणि दिव्यशास्त्राणि सर्वशः  ।  
उपतस्थुर्महाराजं ध्यानमात्रेण तं तदा  ॥ २८.२५ ॥  
धनुराजगवं नाम शराश्शृङ्गोद्भवाश्च ये  ।  
अभेद्यं कवचं चैव सद्यस्तमुपतस्थिरे  ॥ २८.२६ ॥  
सोऽभिषिक्तो मघवता देवैः सार्द्धं च भारत  ।  
धर्मेण चाक्रमल्लोकान् सर्वान् विष्णुरिव क्रमैः  ॥ २८.२७ ॥  
तस्याऽप्रतिहतं चक्रं प्रचचार महात्मनः  ।  
शतानि चैव राजानः स्वयमेवोपतस्थिरे  ॥ २८.२८ ॥  
तस्यैवमभवत्पूर्वं वसुधा वसुधापते  ।  
तेनेष्टं विविधैर्यज्ञैर्बहुभिश्चाप्तदक्षिणैः  ॥ २८.२९ ॥  
हृष्टमना महातेजाः स्वधर्मं प्राप्य पुष्कलम्  ।  
शक्रस्यार्धासनं धीमान् लब्धवानमितद्युतिः  ॥ २८.३० ॥  
आपालिता च पृथिवी तेन धर्मेण धीमता  ।  
निर्जिता शासनादेव सरत्नाकरपत्तना  ॥ २८.३१ ॥  
तत्कृतानां महाराज क्रतूनां दक्षिणावताम्  ।  
चतुरन्ता मही व्याप्ता नासीत्किञ्चिदनावृतम्  ॥ २८.३२ ॥  
दशलक्षसहस्राणि राज्यं तस्य महात्मनः  ।  
तेन द्वादशवार्षिक्यामनावृष्ट्यां महात्मना  ॥ २८.३३ ॥  
वृष्टिं च सस्यवृद्ध्यर्थं मिषता वज्रपाणिना  ।  
तेन सोमकुलोत्पन्नो गन्धर्वाधिपतिर्महान्  ॥ २८.३४ ॥  
गत्वा समानयन्मेघं प्रमथ्याभिहितः शरैः  ।  
प्रजाश्चतुर्विधास्तेन धृतास्तत्र महात्मना  ॥ २८.३५ ॥  
तेनाप्तास्तपसा लोकाः स्थापिताः स्वेन तेजसा  ।  
तस्यैव देववसतिस्थानमादित्यतेजसः  ॥ २८.३६ ॥  
यस्य पुण्यतमे देशे दृश्यतेऽमरकण्टकः  ।  
इष्ट्वा तत्र क्रतुशतमोङ्कारस्यैव चाग्रतः  ॥ २८.३७ ॥  
राज्ञा च पर्वते तस्मिन् स्तोत्रमेतदुदाहृतम्  ।  
नमस्ते कालमेघाय कालात्मक नमोऽस्तु ते  ॥ २८.३८ ॥  
कालाधिपं नमस्तेऽस्तु कालरूपः प्रवर्तसे  ।  
कालात्मा कालरूपेण विश्वात्मा विश्वरूपधृक् ॥ २८.३९ ॥  
विश्वेश्वर नमस्तेऽस्तु कालत्यागे प्रवर्तकः  ।  
भवाय भवनाशाय भवोद्भव नमोऽस्तु ते  ॥ २८.४० ॥  
ओं नमो महादेवाय शम्भवाय भवाय च  ।  
अजपाय अजाताय अजायतनमीढुषे  ॥ २८.४१ ॥  
प्रभवाय शिवतराय अक्षमाय नमो नमः  ।  
त्र्यम्बकाय त्रिमूर्ताय त्रिलोकेशाय ते नमः  ॥ २८.४२ ॥  
अकालाय अजराय अमराय नमो नमः  ।  
ओङ्कारमादिदेवं च ये वै ध्यायन्ति नित्यशः  ॥ २८.४३ ॥  
न तेषां पुनरावृत्तिर्घोरे संसारसागरे  ।  
श्रुत्वा स्तोत्रमिदं देवः ओङ्कारः कालरूपधृक् ॥ २८.४४ ॥  
प्रत्युवाच महीपालं देवदेव उमापतिः  ।  
वरं वृणीष्व भद्रं ते स्तोत्रेणानेन सुव्रत  ॥ २८.४५ ॥  
तुष्टोऽस्मीति न सन्देहो यथेष्टं तद्ददाम्यहम्  ।  

मान्धातोवाच -   
यदि तुष्टोऽसि देवेश वरं दातुं त्वमिच्छसि  ॥ २८.४६ ॥  
वैदूर्यो नाम शैलेन्द्रो मान्धाताख्यानमर्हति  ।  
देवस्थानमिदं देव त्वत्प्रसादाद्भविष्यति  ॥ २८.४७ ॥  
अत्र दानं तपः पूजा तथा प्राणविसर्जनम्  ।  
ये कुर्वन्ति नरास्तेषां शिवलोके निवासिता  ॥ २८.४८ ॥  
तस्य तद्वचनं श्रुत्वा मान्धातुः परमेश्वरः  ।  
उवाच वचनं देवो मान्धातारं महीपतिम्  ॥ २८.४९ ॥  
सर्वमेतत्नृपश्रेष्ठ मत्प्रसादाद्भविष्यति  ।  
एवमस्त्विति तं चोक्त्वा वरं लब्ध्वा महीपति  ॥ २८.५० ॥  
जगाम स्वां पुरीं शीघ्रं यथा शक्रोऽमरावतीम्  ।  
एतत्ते सर्वमाख्यातं मान्धातुश्चरितं महत् ॥ २८.५१ ॥  
यो ममाग्रे महीपाल दृष्टोऽद्रिर्वै त्वयानघ  ।  
तदा प्रभृति मान्धाता वैदूर्यो गीयते गिरिः  ॥ २८.५२ ॥  
अस्य तीर्थस्य माहात्म्यात्मान्धातृप्रमुखा नृपाः  ।  
सर्वकामसमुद्युक्ता लोके क्रीडन्ति वैष्णवे  ॥ २८.५३ ॥  
श्रवणात्कीर्तनाद्वाऽपि हयमेधफलं लभेत् ॥ २८.५४ ॥  

इति श्रीस्कन्दपुराणे रेवाखण्डे मान्धातुरुपाख्यानेऽष्टाविंशोऽध्याय  


अध्याय २९  

मार्कण्डेय उवाच -   
कृते युगेऽथ सम्प्राप्ते बलिर्नाम महासुरः  ।  
तस्य पुत्रो महावीर्यः सहस्रभुजविश्रुतः  ॥ २९.१ ॥  
दिव्यं वर्षसहस्रं तु तेन चाराधितो हरः  ।  
तुष्टेन तेन सम्प्रोक्तः प्रार्थयस्व वरं वर  ॥ २९.२ ॥  
यत्किञ्चिद्वै वरं प्रोक्तं तद्दास्यामि न संशयः  ।  
बाणासुरो वदत्येवं यदि तुष्टोऽसि मे प्रभो  ॥ २९.३ ॥  
पुरं भवतु मे दिव्यमजेयं सर्वदैवतैः  ।  
त्वामेव वर्जयित्वा तु दुष्प्राप्यं सर्वदैवतैः  ॥ २९.४ ॥  
मयि तिष्ठति यत्तिष्ठेत्मयि गच्छति गच्छतु  ।  
कामिकं भवनं देव पुर भवतु मे तदा  ॥ २९.५ ॥  
उक्तो बाणासुरस्तेन बलिपुत्रो महायशाः  ।  
विष्णुनाभिहितश्चासौ किं त्वया प्रार्थितो हरः  ॥ २९.६ ॥  

बाण उवाच -   
मह्यं दत्तं महेशेन पुरं पुरवरोत्तमम्  ।  
अजेयं सर्वदेवानामसुराणां च दुर्लभम्  ॥ २९.७ ॥  
यदि दत्तं महेशेन पुरं तुभ्यं यथेप्सितम्  ।  
मयाऽपि ते प्रदत्तं च द्वितीयं तादृशं पुरम्  ॥ २९.८ ॥  
विष्णुनाऽपि पुरं दत्तं द्वितीयं च मनोरमम्  ।  
एकीभूतौ तु तौ देवायूचतुस्तौ बलेः सुतम्  ॥ २९.९ ॥  
गच्छ बाणासुर क्षिप्रं यत्रास्ते कमलासनः  ।  
गतस्तत्र बलेः पुत्रो यत्रातिष्ठत्पितामहः  ॥ २९.१० ॥  
परिष्वज्य स्वहस्तेन पृष्टश्चैव स्वयम्भुवा  ।  
बहुवर्षसहस्रं तु तपो घोरं त्वया कृतम्  ॥ २९.११ ॥  
वरस्तु कस्त्वया प्राप्तस्तपसाराध्य शङ्करम्  ।  
ब्रह्मणो वचनं श्रुत्वा प्रत्युवाच महासुरः  ॥ २९.१२ ॥  
मया तु प्रार्थितो रुद्रो दत्तस्तेन प्रसादतः  ।  
कामरूपं पुरं प्राप्तं मनोरम्यं मनोरमम्  ॥ २९.१३ ॥  
तादृशं तु पुरं दत्तं द्वितीयं विष्णुना पुनः  ।  
बाणासुरवचः श्रुत्वा प्रत्युवाच महासुरम्  ॥ २९.१४ ॥  
त्वया तु प्रार्थितो रुद्रो दत्तं तेन महात्मना  ।  
मयाऽपि ते पुरं दत्तं तेनासौ त्रिपुरः स्मृतः  ।  
एवं प्राप्तवरो राजन्महाबलपराक्रमः  ॥ २९.१५ ॥  
सहस्रभुजविस्तीर्णस्त्ववध्यः सर्वदैवतैः  ।  
पुराणि दानवानां तु अमराणां तु यानि च  ॥ २९.१६ ॥  
यक्षविद्याधराणां तु गन्धर्वाणां च रक्षसाम्  ।  
भग्नानि तानि सर्वाणि स्थण्डिलानि हृतानि च  ॥ २९.१७ ॥  
भग्नामरावती तेन पुरा शक्रस्य भारत  ।  
त्रिपुरं ह्यभवत्सर्वं कैलासः केवलं पृथक् ॥ २९.१८ ॥  
उद्विग्नमानसा देवा हरपार्श्वमुपाययुः  ।  
वरो दत्तस्त्वया तस्मै ब्रह्मणा विष्णुनापि च  ॥ २९.१९ ॥  
तेन सार्धं तु सङ्ग्रामे शक्तिर्नास्तीति कस्यचित् ।  
यस्तस्य पुरतस्तिष्ठेत्तमसौ भस्मतां नयेत् ॥ २९.२० ॥  
एवं श्रुत्वा शिवो वाक्यं परं कौतूहलं ततः  ।  
सम्प्रेषितास्तदा देवा ब्रह्मविष्णुपुरोगमाः  ॥ २९.२१ ॥  
समेत्य गम्यतां देवास्त्रिंशत्कोट्यो महाबलाः  ।  
विनाशयत यत्नेन त्रिपुरं पुरसंस्थितम्  ॥ २९.२२ ॥  
ततो गताः सुराः सर्वे बद्धवैराः सहस्रशः  ।  
वाणासुरपुरं यत्र सुतीक्ष्णनिशितायुधाः  ॥ २९.२३ ॥  
सुयुद्धबलसम्पन्नाः सर्वे ते बलशालिनः  ।  
मार्गं पुरं च देशं च छादयन्तो घना इव  ॥ २९.२४ ॥  
सङ्क्षिप्तेनैव कालेन मनसा चिन्तितेन च  ।  
सर्वे ते त्रिपुरं प्राप्ता धनुः क्षिप्ताः शरा इव  ॥ २९.२५ ॥  
द्रष्टुं दश दिशस्तेन प्रेषिता ये च किङ्कराः  ।  
ऊचुर्बाणासुरं ते तु निश्चिन्तस्त्वं कथं प्रभो  ॥ २९.२६ ॥  
उक्तं बाणासुरेणाऽपि वरोऽद्य सफलो मम  ।  
समीहितफलं प्राप्तं कुतो गच्छन्ति ते सुराः  ॥ २९.२७ ॥  
तेन ते क्षणमात्रेण सर्वे देवा जितास्तदा  ।  
हृतानि च ततोऽस्त्राणि पात्र भोजनं यथा  ॥ २९.२८ ॥  
इन्द्रस्यापि हृतं वज्रं चक्रं वै केशवस्य तु  ।  
जलं पितामहस्यापि पाशं च वरुणस्य च  ॥ २९.२९ ॥  
कुबरेस्य गदां चैव मरुतश्चाङ्कुशं तथा  ।  
यमस्यापहृतो दण्डः शक्तिर्वैश्वानरस्य च  ॥ २९.३० ॥  
कामरूपं पुरं तस्य हरदत्तं प्रसादतः  ।  
न शक्यते सुरैः सर्वैर्ब्रह्मविष्णुपुरोगमैः  ॥ २९.३१ ॥  
बाधितुं दैत्यराजस्य समन्तान्मिलितैरपि  ।  
सुरा बाणासुरेणैव ततो युद्धे पराजिताः  ॥ २९.३२ ॥  
भग्नास्तूत्साहरहिता हरपार्श्वमुपागताः  ।  
शिवेनोक्तास्तु ते सर्वे तत्र गत्वा तु किं कृतम्  ॥ २९.३३ ॥  
सङ्ग्रामः कीदृशस्तेन भवद्भिः सह निर्मितः  ।  
ततः किं कथ्यते देव न शक्तास्तस्य कर्मणि  ॥ २९.३४ ॥  
न तेन सह सङ्ग्रामे सम्मुखं केनचित्कृतम्  ।  
देवतावचनं श्रुत्वा क्रुद्धः प्रोवाच शङ्करः  ॥ २९.३५ ॥  
त्रिपुरं च महादुष्टामिमं व्यापादयाम्यहम्  ।  
अथवा चापमाकृष्य ह्यसुरं प्रदहाम्यहम्  ॥ २९.३६ ॥  
येन जीवन्नरो यस्तु सुराणां किङ्करो भवेत् ।  
पतिव्रता प्रसादेना त्रिपुरं च सुरासुरैः  ॥ २९.३७ ॥  
न शक्यं धर्षितुं तस्मान्नारदं प्रेषयाम्यहम्  ।  
नारदः प्रेषितस्तत्र क्षोभय त्वं पतिव्रताः  ॥ २९.३८ ॥  
एवमुक्तस्तु देवर्षिर्बाणासुरपुरं ययौ  ।  
त्वरितं पुरमध्ये तु यत्र बाणासुरो नृपः  ॥ २९.३९ ॥  
तं तु देव ऋषिं दृष्ट्वा ह्यसुरो वाक्यमब्रवीत् ।  
नमस्कृत्य च साष्टाङ्गमर्घपाद्यैः प्रपूज्य च  ॥ २९.४० ॥  
कुतोऽत्रागमनं तेऽद्य किं वा कार्यं महामुने  ।  
तस्य तद्वचनं श्रुत्वा मुनिः प्रोवाच तं तदा  ॥ २९.४१ ॥  
कुशलं ते बलेः पुत्रसादरं तु पुनः पुनः  ।  
बाणासुरोऽब्रवीद्वाक्यं कुशलं तव दर्शनात् ॥ २९.४२ ॥  
देवर्षिरुपविष्टस्तु दिव्यासनसुशोभितः  ।  
राज्ञी चाभ्यर्चयत्तत्र स तस्यै नारदस्तदा  ॥ २९.४३ ॥  
पुराणवेदबाह्यानि वृत्तान्यादेशयन्मुनिः  ।  
नारीणां चलितं चित्तं कृत्वा देवमुनिस्तदा  ॥ २९.४४ ॥  
आगतो नारदः श्रीमान् कैलासं पर्वतोत्तमम्  ।  
नमस्कृत्य महादेवं वृत्तान्तं सन्न्यवेदयत् ॥ २९.४५ ॥  
घातय त्रिपुरं देव सपुरं सुरकण्टकम्  ।  
निर्गतस्तु हरस्तस्मात्कैलासनिलयात्प्रभुः  ॥ २९.४६ ॥  
स्वकीयेनैव मार्गेण यत्रऽसौ त्रिपुरऽसुरः  ।  
देवी चण्डेश्वरो नन्दी महाकालो महेश्वरः  ॥ २९.४७ ॥  
वृषो भृङ्गिरिटिश्चैव विघ्नेशः स्कन्द एव च  ।  
पुष्पदन्तो महावीरो घण्टाकर्णो महोदरः  ॥ २९.४८ ॥  
गोमुखो हस्तिकर्णश्च स्थूलजङ्घो वृकोदरः  ।  
गणाः पञ्चदश त्वेते हरतुल्यपराक्रमाः  ॥ २९.४९ ॥  
अस्ति सिद्धो महाक्षेत्रं श्रीशैलो नामपर्वतः  ।  
तत्र स्थित्वा महादेवो हन्तव्यस्त्रिपुरः प्रिये  ॥ २९.५० ॥  
स्थानं माहेश्वरं चक्रे व्यापी तत्र पिनाकधृक् ।  
एकपादेन ब्रह्माण्डं पातालं चापरेण च  ॥ २९.५१ ॥  
हिमवन्तं धनुः कृत्वा गुणं कृत्वा तु वासुकिम्  ।  
शरं वैश्वानरं कृत्वा तस्याऽग्रं कालमेव तु  ॥ २९.५२ ॥  
रथं भूमण्डलं कृत्वा वेदान् कृत्वा हयांस्तथा  ।  
रश्मींस्तक्षककर्कोटौ ब्रह्माणं सारथिं स्वयम्  ॥ २९.५३ ॥  
चक्ररक्षं वासुदेवमघोरं मन्त्रसप्तकम्  ।  
तथा पाशुपतं चैव मन्त्रराजं तथैव च  ॥ २९.५४ ॥  
दिव्यं वर्षसहस्रं तु स्थानं कृत्वा स्थितोऽभवत् ।  
तिष्ठतो मम तत्रैव कालेन महता प्रिये  ॥ २९.५५ ॥  
लक्ष्यालक्ष्ये तनू कृत्वा गणेशो विघ्नमाचरत् ।  
वामपादनखाग्रेण चलितः स्थानकादहम्  ॥ २९.५६ ॥  
ततो मया हतो नाऽसौ रक्षितुं त्रिपुरं कथम्  ।  
प्रवृत्तोऽसि गणाधीश जगद्विध्वंसकारकम्  ॥ २९.५७ ॥  
इति तस्य वचः श्रुत्वा विघ्नेशो वाक्यमब्रवीत् ।  
अहं न विघ्नये त्वां चेत्कथमन्येऽर्चयन्ति माम्  ॥ २९.५८ ॥  
अपूजिते मयि विभो यः कार्यं कर्तुमिच्छति  ।  
तस्मै विघ्नं प्रदास्यामि सुरासुरगणेष्वपि  ॥ २९.५९ ॥  
एवमस्त्विति तं प्राह शङ्करः तदनन्तरम्  ।  
वध्यं चैव गतो लक्ष्यं संशक्तस्त्रिपुरं प्रति  ॥ २९.६० ॥  
तापसोऽयं दुराचारो दैत्यः परपुरं जयः  ।  
विनाशायाऽस्य दुष्टस्य कञ्चाहं प्रेषये शरम्  ॥ २९.६१ ॥  
त्रिपुरस्य वधार्थाय क्षिप्रं पाशुपतं महत् ।  
अस्त्रमन्यद्विधास्यामीत्युक्त्वा देवो हरः पुरम्  ॥ २९.६२ ॥  
अघोरास्त्रेण तद्दग्धं त्रिखण्डं जर्जरीकृतम्  ।  
पातितं तु जले तत्र ततो मां शरणं गताः  ॥ २९.६३ ॥  
भवानि दानवैः सार्द्धं तेषां पत्न्यः सुतेक्षणाः  ।  
आपतन्ति रुदन्त्यस्ताः शतशोऽथ सहस्रशः  ॥ २९.६४ ॥  
सर्वासां निर्दयो वह्णिः स ददाह पतींस्तथा  ।  
श्रीशैले पतितं चैकमन्यच्चामरकण्टके  ॥ २९.६५ ॥  
गङ्गासागरसम्भेदे तृतीयं च तथा प्रिये  ।  
पुत्रपौत्रकलत्राणि मणिहेमपुराणि च  ॥ २९.६६ ॥  
विनाशं यान्ति तान् यत्र लिङ्गमेकं न नश्यति  ।  
लिङ्गानां नवकोटीनां यद्येकमपि दह्यते  ॥ २९.६७ ॥  
प्राणत्यागं करिष्यामि हुताशेऽस्मिंस्तदा ध्रुवम्  ।  
दग्धं तु त्रिपुरं कृत्स्नमघोरास्त्रेण दारुणम्  ॥ २९.६८ ॥  
पातितं नर्मदा मध्ये ज्वलत्कालानलप्रभम्  ।  
तद्भित्त्वा सप्तपातालं रसातलतलं ययौ  ॥ २९.६९ ॥  
तेन जालेश्वरं तीर्थं त्रिषु लोकेषु विश्रुतम्  ।  
अर्चनात्तस्य देवस्य मुच्यते ब्रह्महत्यया  ॥ २९.७० ॥  
कल्पकोटिसहस्राणि वसेच्छिवपुरे सुखी  ।  
तत्र स्नात्वा दिवं यान्ति ये मृता न पुनर्भवाः  ॥ २९.७१ ॥  
तिलोदकप्रदानेन पिण्डपातेन भारत  ।  
पितरस्तस्य तृप्यन्ति शिवो यावच्च कल्पगा  ॥ २९.७२ ॥  
सार्द्धकोटिश्च लिङ्गानां गङ्गासागरसङ्गमे  ।  
सार्द्धकोटिश्च पतिता लिङ्गानां पुरवर्धने  ॥ २९.७३ ॥  
दशार्धकोटिः पतिता श्रीशैले त्रिपुरान्तिके  ।  
तिस्रः कोट्यार्धकोटी च पतितामरकण्टके  ॥ २९.७४ ॥  
एतानि बाणलिङ्गानि भुक्तिमुक्तिप्रदानि तु  ।  
त्रिपुरघ्नमघोरास्त्रं ज्वलत्कालाग्निरुद्रवत् ॥ २९.७५ ॥  
कल्पगां वर्जयित्वा तु कान्या धारयितुं क्षमा  ।  
एतादृशं तु पतितं तदस्त्रं कल्पगाजले  ॥ २९.७६ ॥  
जालेश्वरं तु कथितं त्रिपुरघ्नमिदं तव  ।  
एतत्तीर्थं न जानन्ति लोकाश्च सचराचराः  ॥ २९.७७ ॥  
दहन्तं त्रिपुरं दृष्ट्वा देवा विस्मयमागताः  ।  
ब्रह्माद्या देवता येन सङ्ग्रामेषु पराजिताः  ॥ २९.७८ ॥  
शरेणैकेन तद्वीर्यं कृतं भस्मैकपुञ्जवत् ।  
बाणासुरः पुरे दग्धे भीतः स्तोत्रमिदं जगौ  ॥ २९.७९ ॥  
ओं नमोऽनादिदेवेश विघ्नेश्वर महेश्वर  ।  
सर्वज्ञाज्ञानहृज्ज्ञानप्रदानैक नमोऽस्तु ते  ॥ २९.८० ॥  
अनन्तगुणरत्नाय परेशाय नमोऽस्तु ते  ।  
परात्पर परातीत उत्पत्तिस्थानकारक  ॥ २९.८१ ॥  
सर्वार्थसाधनोपाय विश्वेश्वर नमोऽस्तु ते  ।  
निरञ्जन निराधार स्वभाव निरुपद्रव  ॥ २९.८२ ॥  
प्रसन्नपरमेशान योगेश्वर नमोऽस्तु ते  ।  
असुरघ्न पिशाचघ्न भूतवेतालनाशन  ॥ २९.८३ ॥  
भूतनाथ जगन्नाथ सर्वाधार नमोऽस्तु ते  ।  
सृष्टिसंहार निर्वाणसप्तपातालसंश्रय  ॥ २९.८४ ॥  
श्रीकण्ठ नीलकण्ठेश महाकण्ठ नमोऽस्तु ते  ।  
त्र्यम्बकाय त्रिशूलाय त्रिलोकाय च ते नमः  ॥ २९.८५ ॥  
कपालिने कपालैश्च बद्धाङ्ग शशिशेखर  ।  
उमाकान्तार्धदेहाय सुरासुरनमस्कृत  ॥ २९.८६ ॥  
यत्र त्वं रूपसंस्थं चलमचलतनुं व्यापकं लक्ष्यहीनं तेजोऽभ्यन्तर्मरालं घनमघनमजं स्फाटिकं स्फाटिकाभम्  ।  
रक्तं नीलं च पीतं सितमसितमनेकाल्परूपं प्रयुक्तं मध्यान्तादिव्यपेतं स्फुटतनुरहितं लिङ्गरूपं नमामि  ॥ २९.८७ ॥  
मध्याह्ने लक्ष्ययोगेन हृदयकमले धारणीशे न हंसे नाकाशे वायुतत्त्वेऽनलधरणिजले विद्यते नैव शक्यम्  ।  
नो नादे नैव विन्दौ न करणनिलये नादिमध्यावसाने स्थानेष्वेषु प्रबुद्धो न च नियमयितुं यं सदाद्यं नमामि  ॥ २९.८८ ॥  
जिह्वाचापल्यभावेन वर्णितं मे महाप्रभो  ।  
क्षन्तव्यं तत्सुरेशान कस्त्वां वर्णयितुं क्षमः  ॥ २९.८९ ॥  

मार्कण्डेय उवाच -   
श्रुत्वा स्तुतिं च बाणस्य तुष्टोऽसौ भगवान् हरः  ।  
उवाच वचनं शम्भुरसुरं प्रति भारत  ॥ २९.९० ॥  
सेवापराधजो ह्येष क्षान्तस्ते दैत्यनायक  ।  
वरं वृणीष्व भद्रं ते यत्ते मनसि वर्तते  ॥ २९.९१ ॥  
शिवस्य वचनं श्रुत्वा बाणो दैत्यपतिस्तदा  ।  
प्रणम्य चाब्रवीद्वाक्यं सुरासुरनमस्कृतम्  ॥ २९.९२ ॥  
यदि तुष्टोऽसि मे देव वरं दातुं त्वमिच्छसि  ।  
अनेनैव शरीरेण सान्तः पुरपरिच्छदः  ॥ २९.९३ ॥  
तव लोकं गमिष्यामि यत्र जन्म न विद्यते  ।  
अत्रोत्पत्तिविपत्तिभ्यां निर्विण्णोऽसुरयोनिषु  ॥ २९.९४ ॥  
त्रिभिर्देवैः पुरं दत्तं भिन्नं तत्पुरं त्वया  ।  
कथं तत्पतितं भूमौ गहना कर्मणां गतिः  ॥ २९.९५ ॥  
दाताबलिः प्रार्थयिता च विष्णुर्दानं मही वाजिमखस्य कालः  ।  
आसीत्फलं बन्धनमेव तस्य नमोऽस्तु तस्यै भवितव्यतायै  ॥ २९.९६ ॥  
स्वर्गो दुर्गः सुराः सैन्यं गजाश्चैरावतादयः  ।  
शस्त्रं वज्रमवाप्यास्ते यत्र देवो बृहस्पतिः  ॥ २९.९७ ॥  
निर्जितो मेघनादेन दशाननसुतेन च  ।  
सर्वमात्मवशं नीतं दैवं हि बलवत्तरम्  ॥ २९.९८ ॥  
बाणासुरवचः श्रुत्वा देवदेवो वरप्रदः  ।  
मम भक्तिप्रसादेन मदन्तिकमवाप्स्यसि  ॥ २९.९९ ॥  
ततो बाणासुरः श्रीमान् देवदेवप्रसादतः  ।  
दिव्ययानसमारूढः सुरासुरनमस्कृतः  ॥ २९.१०० ॥  
प्रायाच्छिवपुरं यत्र देवदेवो महेश्वरः  ।  
नर्मदा साऽब्रवीद्वाक्यं शम्भुं प्रति विशाम्पते  ॥ २९.१०१ ॥  
बिन्दुमात्रं न मे दग्धमघोरास्त्रेण शङ्कर  ।  
ददाह त्रिपुरं कृत्स्नं ज्वलत्कालानलप्रभम्  ॥ २९.१०२ ॥  
शान्तं च मम तोयेन रसातलतलं ययौ  ।  

ईश्वर उवाच -   
पुरं तु निखिलं दग्धमघोरास्त्रं सुदुस्सहम्  ॥ २९.१०३ ॥  
सूर्यकोटिसमप्रख्यं मध्यदेशे तवाम्भसः  ।  
अगमत्सौम्यरूपत्वं प्रभावात्तव नर्मदे  ॥ २९.१०४ ॥  
सरितः सागराः शैला गङ्गाद्याश्च सहस्रशः  ।  
गोप्यं तत्क्षणमात्रेण भस्मपुञ्जो यथा जलम्  ॥ २९.१०५ ॥  
सोढुं काऽन्या सरिच्छ्रेष्ठा त्वां विना भुवि कल्पगे  ।  
एवमुक्त्वा ययौ देवः सुरासुरनमस्कृतः  ॥ २९.१०६ ॥  
एतत्ते कथितं भूप आख्यानं श्रुतिसम्मितम्  ।  
जालेश्वरस्य तीर्थस्य समासेन युधिष्ठिर  ॥ २९.१०७ ॥  
सेव्यते तेन कार्येण नर्मदा सप्तकल्पगा  ।  
श्रवणात्कीर्तनात्तस्य रुद्रस्यानुचरो भवेत् ॥ २९.१०८ ॥  

इति श्रीस्कन्दपुराणे रेवाखण्डेऽमरेश्वरमाहात्ये एकोनत्रिंशोऽध्यायः ॥  


अध्याय ३०  

मार्कण्डेय उवाच -   
ऋषीणामयुतं राजन्नैमिषारण्यवासिनाम्  ।  
गर्गश्च शौनको दक्षः सर्वेषां धर्मतः पिता  ॥ ३०.१ ॥  
तेषां निवसतां तत्र आश्चर्यमभवत्नृप  ।  
हिरण्या नाम नगरी दृष्टा वा यदि वा श्रुता  ॥ ३०.२ ॥  
हिरण्यवेगा नाम्नी तु नदीपुष्पफलद्रुमा  ।  
धनदस्य पुरी रम्या धनाढ्या च यथा स्थिता  ॥ ३०.३ ॥  
साप्तभौमैर्गृहैर्रम्यैर्हेमप्राकारतोरणैः  ।  
वेणुवीणानिनादौघैर्गन्धर्वैर्नादितायुतैः  ॥ ३०.४ ॥  
नागराः पूजिताः सर्वेऽत्राधिष्ठितधनान्विताः  ।  
अग्निहोत्रैश्च विद्वद्भिर्ब्राह्मणैर्वेदपारगैः  ॥ ३०.५ ॥  
एवं विधा पुरी रम्या सर्वोत्सवसमन्विता  ।  
अकाले म्रियते यस्तु स राज्ञा गृह्यते पुनः  ॥ ३०.६ ॥  
मुदा परमया युक्तो वित्तेशो धनदो यथा  ।  
प्रजापतिं सम्पप्रच्छ ब्रह्मणो मानसं सुतम्  ॥ ३०.७ ॥  
प्रणिपत्य नमस्कृत्य दक्षं तं मुनिपुङ्गवम्  ।  
अनेकानि सहस्राणि मुनीनां ब्रह्मवर्चसाम्  ॥ ३०.८ ॥  
सौत्रामणिः सोमसंस्था कस्मिन् देशे च सिद्ध्यति  ।  
आचक्ष्व मुनिशार्दूल यतः त्वं सर्वधर्मवित् ॥ ३०.९ ॥  
हिरण्यबाहुं प्रोवाच दक्षो वैवस्वतं तदा  ।  
तीर्थं हि पुष्करं नाम त्रिषु लोकेषु विश्रुतम्  ॥ ३०.१० ॥  
तस्मिन्निष्टं हुतं राजन् सर्वं कोटिगुणं भवेत् ।  
ब्राह्मणानां प्रसादेन नाऽत्र कार्या विचारणा  ॥ ३०.११ ॥  
तस्य तद्वचनं श्रुत्वा राजा प्रोवाच तं मुनिम्  ।  
निष्पाद्यतां च यज्ञो मे भगवन् पुष्करे शुभे  ॥ ३०.१२ ॥  
मानसं ब्रह्मणः पुत्रं सर्ववेदविशारदम्  ।  
त्वामृते दीक्षितुं कस्य शक्तिरस्मिन्महीतले  ॥ ३०.१३ ॥  
एवमस्त्विति तं प्राह दक्षो राजर्षिसत्तमम्  ।  
ततो जगाम राजर्षिः पुष्करं सर्वसम्भृतः  ॥ ३०.१४ ॥  
गवां च दशलक्षाणि सार्द्धं लक्षं तु वाजिनाम्  ।  
द्विपञ्चाशत्सहस्राणि गजेन्द्राणां रथायुतम्  ॥ ३०.१५ ॥  
मणिमाणिक्यरत्नानि वस्त्राण्याभरणानि च  ।  
तेषां सङ्ख्या न विद्येत कुबेरस्य धनं यथा  ॥ ३०.१६ ॥  
ततो भक्षाणि भोज्यानि पानानि विविधानि च  ।  
एवं प्रवर्तितो यज्ञः पवित्रे श्रेष्ठपुष्करे  ॥ ३०.१७ ॥  
आहूतश्च ततो ब्रह्मा शक्रश्चापि सुरेश्वरः  ।  
अन्यदेवैश्च किं कार्यं ताभ्यां सर्वं प्रपूजितम्  ॥ ३०.१८ ॥  
न रुद्रो यज्ञभागार्हो वासुदेवः त्वयाजकः  ।  
न चादित्यो न वरुणो न देवा न च चन्द्रमाः  ॥ ३०.१९ ॥  
वेदमूलो यतो यज्ञो राज्ञश्चामिततेजसः  ।  
वेदनिर्घोषशब्देन यज्ञधूमेन भारत  ॥ ३०.२० ॥  
रोदस्यनन्तरं राजन् सर्वमेव प्रपूरितम्  ।  
एतस्मिन्नन्तरे यज्ञच्छिद्रान्वेषणतत्पराः  ॥ ३०.२१ ॥  
सम्प्राप्ता राजशार्दूल बलेन बलवत्तराः  ।  
पराजयं च देवानामसुराणां जयं तथा  ॥ ३०.२२ ॥  
कर्तुं प्रस्थापिताः सर्वे ह्यसुरा देवकण्टकाः  ।  
तेभ्यो निकेतुना प्रोक्तं दैत्यानामीश्वरेण हि  ॥ ३०.२३ ॥  
न रुद्रोऽस्ति न विष्णुर्वा ब्रह्मास्ते स तु पूजकः  ।  
न कर्तव्यं भयं तेषां ब्राह्मणा ज्ञानदुर्बलाः  ॥ ३०.२४ ॥  
गच्छन्तु दानवा दैत्या भूतवेतालराक्षसाः  ।  
पिबन्तु सोमं यज्ञाङ्गं भक्षयन्तु तथा द्विजान्  ॥ ३०.२५ ॥  
विध्वंसितस्ततो यज्ञो ब्राह्मणाश्चैव भक्षिताः  ।  
अग्निर्विनाशितो यज्ञयूपश्च यज्ञमण्डपः  ॥ ३०.२६ ॥  
ऋषीणां धर्षिताः पत्न्यो नग्नरूपैस्तथा बलात् ।  
कुमारा ऋषयश्चैव भयार्ताः प्राणपीडिताः  ॥ ३०.२७ ॥  
प्रणष्टश्च ततो ब्रह्मा शक्रो देवगणैः सह  ।  
एवं यज्ञे च विध्वस्ते चक्रवर्ती नृपोत्तमः  ॥ ३०.२८ ॥  
हिरण्यबाहुः कुपितो ब्राह्मणान् प्रति भारत  ।  
पापिष्ठाश्च दुराचारा गतास्ते भिक्षुका द्विजाः  ॥ ३०.२९ ॥  
स्वस्थानं च गता दैत्या गृहीत्वा यज्ञसम्भृतिम्  ।  
एकाकी हयमारुह्य सह पत्न्या व्रजाम्यहम्  ॥ ३०.३० ॥  
न पौरुषस्य कालोऽयं कोपस्य च कथञ्चन  ।  
शम्भुर्न देवता यत्र शङ्खचक्रगदाधरः  ॥ ३०.३१ ॥  
कथं सिद्ध्यति यज्ञौऽसौ न सूर्यो नैव चन्द्रमाः  ।  
लोलुपा ब्राह्मणाः पापाः त्वशक्ता यज्ञरक्षणे  ॥ ३०.३२ ॥  
यदि मे विद्यते सत्यं भवन्तु ब्रह्मराक्षसाः  ।  
सकण्टके निरुदके प्रदेशे नष्टचेतनाः  ॥ ३०.३३ ॥  
दक्षाद्यैर्ब्राह्मणैः सर्वैः सोऽभिशप्तो महीपतिः  ।  
अरक्षिता त्वं यज्ञस्य क्षत्रियाणां तथाऽधमः  ॥ ३०.३४ ॥  
खरो द्वादशवर्षाणि भविष्यसि न संशयः  ।  
शापाद्बभूवुरन्योऽन्यं ते खरब्रह्मराक्षसाः  ॥ ३०.३५ ॥  
एतत्ते कथितं वृत्तं न हरो न हरिः प्रभुः  ।  
न यज्ञो न च तद्दानं न तपोऽध्ययनं न च  ॥ ३०.३६ ॥  
वेदोक्तं कर्म न ब्राह्म्यं न धर्मं न त्रिविष्टपम्  ।  
न व्रतं वषट्कारः सर्वपापप्रणाशनः  ॥ ३०.३७ ॥  
एतस्मिन्नन्तरे राजन् देवर्षिर्नारदस्तदा  ।  
आजगाम क्रतुं द्रष्टुं पुष्करं प्रति भारत  ॥ ३०.३८ ॥  
ततो विप्लाविते यज्ञे दैत्यैर्दुष्कृतिकारिभिः  ।  
हिरण्यबाहुश्च परं ब्राह्मणं ब्रह्मपारगम्  ॥ ३०.३९ ॥  
उवाच वचनं राजा देवर्षिर्नारदं तदा  ।  
नाशितो ब्राह्मणैर्यज्ञः क्षुद्रैर्मे मुनिपुङ्गव  ॥ ३०.४० ॥  
यज्ञधर्मविधौ शक्तो घातयाम्यध्वरान्तकम्  ।  
शक्तोऽस्मि त्रिजगज्जेतुं किं पुनर्दैत्य दानवान्  ॥ ३०.४१ ॥  
मया चापि कृतो यज्ञो हरिशङ्करवर्जनात् ।  
ब्रह्मशापवशाद्भीतो गार्दभं योनिमाश्रितः  ॥ ३०.४२ ॥  
केनोपायेन देवर्षे त्रिकालज्ञ त्रिवेदवित् ।  
स्वर्गलोकं गमिष्यामि ऋत्विग्भिर्ब्राह्मणैः सह  ॥ ३०.४३ ॥  
अनुग्रहमिमं मन्ये यन्मां प्राप्तोऽसि नारद  ।  

नारद उवाच -   
शृणु राजन्महाभाग कथ्यमानं निबोध मे  ॥ ३०.४४ ॥  
रेवाचरुकसम्भेदं पञ्चलिङ्गानि भूमिप  ।  
तत्र स्नाता दिवं यान्ति ये मृता न पुनर्भवाः  ॥ ३०.४५ ॥  
तत्र गच्छ नरश्रेष्ठ ब्राह्मणैर्ब्रह्मराक्षसैः  ।  
न यज्ञो न तपोदानं शिवध्यानपरो भव  ॥ ३०.४६ ॥  
सद्यः प्रमुच्यते पापाद्ब्राह्मणैः शापदूषितैः  ।  
यत्रासुरस्तु निहतो भैरवं रूपमाश्रितः  ॥ ३०.४७ ॥  
पापप्रणाशनं लिङ्गं ऋणमोचनमेव च  ।  
चतुष्केश्वरमपरं तथा सिद्धेश्वरं परम्  ॥ ३०.४८ ॥  
पञ्चमं वारुणं लिङ्गं सिद्धं तत्र प्रतिष्ठितम्  ।  
एवं तु नारदः प्राह भगवन्तं नृपोत्तमम्  ॥ ३०.४९ ॥  

युधिष्ठिर उवाच -   
भगवन् कीदृशं रूपं यदा नृत्यति भैरवः  ।  
एतदाचक्ष्व मे सर्वं प्रसादः क्रियतां प्रभो  ॥ ३०.५० ॥  

मार्कण्डेय उवाच -   
गौर्यापृष्टः पुरा राजन् कौतुकेन सुरेश्वरः  ।  
नृत्यरूपं समाख्याहि किमन्यैः कथितैर्मम  ॥ ३०.५१ ॥  
शान्तरूपं ततस्त्यक्त्वा कृतं रूपं सुदारुणम्  ।  
स्थितश्चैकेन पादेन प्रपीड्य वसुधातलम्  ॥ ३०.५२ ॥  
द्वितीयेन च पादेन ब्रह्माण्डं सचराचरम्  ।  
ख्यातं दारुवनं नाम पञ्चलिङ्गसमन्वितम्  ॥ ३०.५३ ॥  
निहत्य चासुरं तत्र पुनर्नृत्यं मया प्रिये  ।  
तस्मिन् दारुवने चण्डि रुद्रं भुवनदारुणम्  ॥ ३०.५४ ॥  
एतत्ते कथितं राजन् पुराणं स्कन्दकीर्तितम्  ।  
शिवेन कथितं पूर्वं पार्वत्याः षण्मुखस्य च  ॥ ३०.५५ ॥  
गच्छ गच्छ नृप स्थानं नर्मदाचारुसङ्गमम्  ।  
तत्र ते स्नातमात्रस्य शापस्यान्तो भविष्यति  ॥ ३०.५६ ॥  
एवमुक्त्वा ययौ राजन् देवर्षिर्नारदस्तदा  ।  
हिरण्यबाहुर्नृपतिः सान्तः पुरपरिच्छदः  ॥ ३०.५७ ॥  
दक्षशौनकगर्गाद्यैः शापभ्रष्टैः समन्वितः  ।  
आजगाम ततः शीघ्रं नर्मदाचरुसङ्गमम्  ॥ ३०.५८ ॥  
तत्र स्नात्वा स राजर्षिर्दत्त्वा चैव तिलोदकम्  ।  
पञ्चलिङ्गानि चाभ्यर्च्य तस्मिन् दारुवने तदा  ॥ ३०.५९ ॥  
सिद्धेश्वरं चरुलिङ्गं ऋणमोचनमेव च  ।  
पापप्रणाशनं चान्यच्चण्डिकेश्वरमुत्तमम्  ॥ ३०.६० ॥  
पूजयित्वा यथा न्यायं भुक्तिमुक्तिफलप्रदम्  ।  
स्तोत्रैस्तुष्टाव विविधैः शिवभक्तिपरायणः  ॥ ३०.६१ ॥  
त्वया विना तपोदानं न यज्ञं न च याजनम्  ।  
न स्वर्गं न च मोक्षं च कामयेय महेश्वर  ॥ ३०.६२ ॥  
न हरो न हरिर्यत्र सर्व तन्निष्कलं भवेत् ।  
ततस्तुष्टः सुरेशानो वरं वृण्वित्युवाच तम्  ॥ ३०.६३ ॥  
हिरण्यबाहू राजर्षिः प्रसाद्य शिवमब्रवीत् ।  
यदि तुष्टोऽसि मे देव वरं दातुं त्वमिच्छसि  ॥ ३०.६४ ॥  
तदास्याः खरयोनेर्मां महादेवविमोचय  ।  
त्यजन्ति चात्र ये प्राणान् पापा अपि नराधमाः  ॥ ३०.६५ ॥  
तेऽपि यान्ति तव स्थानं सत्यमेतद्वचो मम  ।  
निर्विघ्ना यज्ञसिद्धिश्च श्रेयो दानं तपस्तथा  ॥ ३०.६६ ॥  
एवमस्त्विति तं प्रोक्त्वा शिवस्त्वन्तरधीयत  ।  
शापान्मुक्तः स धर्मात्मा दिव्यकान्तिवपुर्धरः  ॥ ३०.६७ ॥  
कामिकं यानमारुह्य सान्तःपुरपरिच्छदः  ।  
ध्रियमाणातपत्रश्च स्तूयमानश्च मागधैः  ॥ ३०.६८ ॥  
मुदा परमया युक्तो हिरण्यपुरमाविशत् ।  
अन्यं याजकमन्वेष्टुं यज्ञार्थं ब्रह्मवादिनम्  ॥ ३०.६९ ॥  
एतस्मिन्नन्तरे प्राप्ते नारदः पुरमभ्यगात् ॥ ३०.७० ॥  

इति श्रीस्कन्दपुराणे रेवाखण्डे रेवाचरुसङ्गमवर्णनो नाम त्रिंशोऽध्यायः ॥  


अध्याय ३१  

युधिष्ठिर उवाच -   
हिरण्यबाहुः शापान्ते नगरीं प्राप्य निर्वृतः  ।  
दक्षादयः कथं मुक्तास्तस्माच्छापाच्च कथ्यताम्  ॥ ३१.१ ॥  

मार्कण्डेय उवाच -   
शृणु राजन्महाबाहो कथ्यमानं निबोध मे  ।  
हिरण्यबाहुना शप्ता यावन्मुक्ता द्विजोत्तमाः  ॥ ३१.२ ॥  
बभ्रमुः सर्वतीर्थानि आसमुद्रान्त गोचरे  ।  
तेषां ब्रह्मादयः शापं न निवर्तयितुं क्षमाः  ॥ ३१.३ ॥  
वाराणसीं महापुण्यां गङ्गासागरसङ्गमम्  ।  
हिमवन्तं च केदारमौर्वतीर्थं च भारत  ॥ ३१.४ ॥  
गङ्गा च नैमिषारण्यं भैरवं पुष्करं तथा  ।  
मायापुरीं तथा रम्यामुग्रं कनखलं तथा  ॥ ३१.५ ॥  
रौद्रं चैव तथेशानं सुरासुरनमस्कृतम्  ।  
गङ्गाद्वारं हिमस्थानं प्रभासं शशिभूषणम्  ॥ ३१.६ ॥  
रुद्रकोटिसमायोगं गङ्गाभेदं सरस्वतीम्  ।  
स्थानेश्वरं तथा पुण्यं कुरुक्षेत्रं तथैव च  ॥ ३१.७ ॥  
कुरुक्षेत्रं गमिष्यामि कुरुक्षेत्रे वसाम्यहम्  ।  
कुरुक्षेत्रस्य नाम्नापि नरः पापैः प्रमुच्यते  ॥ ३१.८ ॥  
भ्रमेणैवं विषण्णास्ते शापस्यान्त न लेभिरे  ।  
निन्दितानि च तीर्थानि पापकर्मरतैस्ततः  ॥ ३१.९ ॥  
आकाशवचनं श्रुत्वा महातीर्थानि निन्दत  ।  
हरं हरिं च यो द्वेष्टि नाभिनन्दति यः सुरान्  ॥ ३१.१० ॥  
स याति यत्र यत्रैव दुःखं प्राप्नोत्यसंशयः  ।  
एतस्मिन्नन्तरे प्राप्तो नारदो देवपूजितः  ॥ ३१.११ ॥  
दक्षशौनकगर्गादीन् सर्वांस्तान्मुनिसत्तमान्  ।  
ब्रह्मरक्षस्तनून् दृष्ट्वा नारदो वाक्यमब्रवीत् ॥ ३१.१२ ॥  
भवन्तः कर्मणा केन सञ्जाता ब्रह्मराक्षसाः  ।  
तस्याथ वचनं श्रुत्वा नारदस्य महामुनेः  ॥ ३१.१३ ॥  
सोऽभिवाद्य नमस्कृत्य दक्षो वचनमब्रवीत् ।  
यथोत्सवं कृतं कर्म ब्रह्मलोकहिताय यत् ॥ ३१.१४ ॥  
तद्विपर्यासमापन्नं गहना कर्मणो गतिः  ।  
कर्मोपदिश मे किञ्चिद्येन मुञ्चापि दुष्कृतम्  ॥ ३१.१५ ॥  
यत्र यत्र च गच्छामो जलमन्नं न विद्यते  ।  
अनावृष्टिरभूद्घोरा तत्र तत्रैव नारद  ॥ ३१.१६ ॥  

नारद उवाच -   
प्रसाद्यतां मुनिश्रेष्ठाः शापस्यान्तं करिष्यति  ।  
हिरण्यबाहुर्धर्मात्मा हिरण्यपुरमास्थितः  ॥ ३१.१७ ॥  
यज्ञं कर्तुं समायातो रेवाचरुकसङ्गमे  ।  
पञ्चलिङ्गानि चाभ्यर्च्य शापान्तं च करिष्यति  ॥ ३१.१८ ॥  
एवमुक्त्वा स देवर्षिर्ब्राह्मणैः शापकर्षितैः  ।  
आजगाम ततो दिव्यां हिरण्यनगरीं शुभाम्  ॥ ३१.१९ ॥  
हिरण्यबाहुर्नृपतिर्वशिष्ठश्च महामुनिः  ।  
विलोक्य तान्मुनीन् सर्वान् स देवर्षिपुरोगमान्  ॥ ३१.२० ॥  
अभिवाद्य यथा न्यायमर्घपाद्यैरपूजयत् ।  
नारदस्तु ततो वाक्यं राजानमिदमब्रवीत् ॥ ३१.२१ ॥  
कुशलं ते नृपश्रेष्ठ सुखं तिष्ठसि सुव्रत  ।  
नारदस्य वचः श्रुत्वा सर्वधर्मपरायणः  ॥ ३१.२२ ॥  
उवाच वचनं राजा नारदं श्लक्ष्णया गिरा  ।  
अद्य मे कुशलं ब्रह्मंस्तवपादाब्जदर्शनात् ॥ ३१.२३ ॥  
किं कर्तव्यं मया तेऽद्य ब्रह्मन्मेऽनुग्रहं कुरु  ।  

नारद उवाच -   
कुरु ब्रह्ममुनीनां त्वं शापान्तं राजदर्शनात् ॥ ३१.२४ ॥  
निपातय महादुष्टान् दैत्यान् दुष्कृतकारिणः  ।  
बन्धनस्था हि मोक्तव्या ब्राह्मणास्तु विशेषतः  ॥ ३१.२५ ॥  

राजोवाच -   
वेदं पठन्ति येऽज्ञानाद्वदन्त्यर्थं न तस्य च  ।  
प्रमाणं भूतलोकस्य तद्वत्कर्म च कुर्वतः  ॥ ३१.२६ ॥  
ब्रह्मन् वेदेन विधिवत्ते तु स्वर्गं प्रयान्ति वै  ।  
अहङ्करविमूढाश्च मिथ्यदानेन याजकाः  ॥ ३१.२७ ॥  
पतन्ति नरके विष्णुशङ्करद्वेषणे रताः  ।  
अगस्त्यं च वशिष्ठं च कृत्वा तौ याजकौ मुने  ॥ ३१.२८ ॥  
क्रतुमिष्ट्वा विधानेन रेवाचरुकसङ्गमे  ।  
मोचयिष्याम्यहं शापात्पञ्चलिङ्गार्चनाद्द्विज  ॥ ३१.२९ ॥  
वेदमन्त्रहुतं तत्र स्वयं विष्णुर्ग्रहीष्यति  ।  
रुद्रः कालाग्निरूपेण ग्राहकश्च भविष्यति  ॥ ३१.३० ॥  
एवं यज्ञे तु सम्पूर्णे तुष्टे नारायणे शिवे  ।  
द्विजानां मोक्षणं तत्र भविष्यति न संशयः  ॥ ३१.३१ ॥  
न मुने देवता यत्र शङ्खचक्रगदाधरः  ।  
इहलोके परे चैव गतिस्तस्य न विद्यते  ॥ ३१.३२ ॥  
एवमुक्त्वा ययौ राजा सर्वसम्भारसम्भृतः  ।  
यज्ञोपस्करमादाय ब्राह्मणैर्वेदपारगैः  ॥ ३१.३३ ॥  
रेवाचरुकसम्भेदे यज्ञमिष्ट्वा विधानतः  ।  
विहाय पापं शप्तांस्तान्मोचयामास स द्विजान्  ॥ ३१.३४ ॥  
पञ्चलिङ्गसमायोगे तीर्थस्यास्य प्रभावतः  ।  
ब्रह्मयानसमारूढो वीज्यमानोऽप्सरोगणैः  ॥ ३१.३५ ॥  
ध्रियमाणातपत्रस्तु स्तूयमानश्च वन्दिभिः  ।  
प्रायाच्छिवपुरं दिव्यमुमामाहेश्वरं नृप  ॥ ३१.३६ ॥  
एतत्ते कथितं राजन् पुराणाख्यानमुत्तमम्  ।  
श्रुत्वाख्यानामिदं पुण्यं पञ्चलिङ्गसमागमम्  ॥ ३१.३७ ॥  
यमलोकं न पश्येद्वै पापयोनिं न गच्छति  ।  
हयमेधफलं प्राप्य शिवलोके महीयते  ॥ ३१.३८ ॥  
पापग्रस्तो विमूढात्मा विष्णुमायाविमोहितः  ।  
कथं प्रयाति तत्तीर्थं कालग्रहवशीकृतः  ॥ ३१.३९ ॥  
श्रवणात्कीर्तनादस्य मुच्यते भवबन्धनात् ॥ ३१.४० ॥  

इति श्रीस्कन्दपुराणे रेवाखण्डे पञ्चलिङ्गमाहात्म्ये एकत्रिंशोऽध्यायः ॥  

अध्याय ३२  

मार्कण्डेय उवाच -   
गुह्यातिगुह्यरूपाणि पवित्राणि युधिष्ठिर  ।  
श्राद्धकार्यस्य सिद्धानि तीर्थानीह निबोध मे  ॥ ३२.१ ॥  
अतिगुह्यस्य पुण्यस्य सर्वतोऽमरकण्टके  ।  
तमारभ्य गिरिश्रेष्ठं सर्वं पुण्यतरं स्मृतम्  ॥ ३२.२ ॥  
यावत्सा नर्मदा मध्ये पुण्यस्रोता महानदी  ।  
नास्ति तस्मात्परं पुण्यं त्रिषु लोकेषु भारत  ॥ ३२.३ ॥  
तस्योत्तरविभागेऽस्ति नामतो यज्ञपर्वतः  ।  
कनिष्ठो विन्ध्यपुत्रस्तु भ्राता पर्यङ्कभूभृतः  ॥ ३२.४ ॥  
स्वयम्भुवा पुरा तस्मिन्निष्टः सौत्रामणिर्मखः  ।  
तत्रैवेष्टं मघवता हयमेधेन भारत  ॥ ३२.५ ॥  
दधीचिनाऽथ देवैश्च तत्रैवेष्टं महामखैः  ।  
निश्क्रान्ता पर्वतात्तस्माच्चतुर्नामा महानदी  ॥ ३२.६ ॥  
पतिता नर्मदायां तु सङ्गमो लोकविश्रुतः  ।  
तस्यास्तीरे तु ये दर्भाः पीतवर्णाः क्षितिं गताः  ॥ ३२.७ ॥  
ते श्राद्धकरणे भूप पितॄणां मोक्षदायकाः  ।  
स यावत्सङ्गमो नद्याः स यावद्यज्ञपर्वतः  ॥ ३२.८ ॥  
एतस्मिन्नन्तरे राजन् श्राद्धं यः परिकल्पयेत् ।  
पितरस्तस्य तृप्यन्ति स्नानं कुर्यात्प्रदक्षिणम्  ॥ ३२.९ ॥  
सिद्धेश्वरं नामलिङ्गं चतुष्केश्वरमेव च  ।  
सङ्ख्या न भूयो लोकेषु ख्यातमात्रं मयाऽनघ  ॥ ३२.१० ॥  
सङ्गमे विद्यते देवो न तं पश्यन्ति मानवाः  ।  
पूज्यते नागकन्याभिः सदेवासुरसत्तमैः  ॥ ३२.११ ॥  
कथयामि तवाख्यानमितिहासं पुरातनम्  ।  
ऋषिः सुपर्णो यत्रासीद्ब्रह्मयोनिर्जितेन्द्रियः  ॥ ३२.१२ ॥  
पुरुहूता तस्य भार्या धर्मपत्नी पतिव्रता  ।  
नैमिषारण्यवासस्य कन्दमूलफलाशिनः  ॥ ३२.१३ ॥  
कृष्णाजिनपरीधानवल्कलादिकवाससः  ।  
त्रिकालवह्णिहोतारो वेदाध्ययनतत्पराः  ॥ ३२.१४ ॥  
वेदस्मृतिपुराणोक्तमोक्षोपायविचिन्तकाः  ।  
ऋषयो दशलक्षाणि नैमिषारण्यवासिनः  ॥ ३२.१५ ॥  
बालखिल्याश्च तत्रैव ब्रह्मणो मानसाः सुताः  ।  
ब्रह्मदण्डं समारुह्य देवलोकं प्रयान्ति ते  ॥ ३२.१६ ॥  
मासोपवासिनस्तत्र जलाहारास्तथापरे  ।  
तिष्ठन्ति बहवः केचिदेकपादेन चापरे  ॥ ३२.१७ ॥  
तस्मिंस्तपोवने रम्ये सिद्धगन्धर्वसेविते  ।  
प्रसाद्य चाब्रवीद्वाक्यं पुरुहूता निजं पतिम्  ॥ ३२.१८ ॥  
ऋतुकाले तु पर्वणि माम्भजस्व महामुने  ।  
जायते मे यथा पुत्रः सर्वसन्तानपावनः  ॥ ३२.१९ ॥  
पुत्रेण लोकान् जयते तृप्यन्ति पितृदेवताः  ।  
अपुत्रस्य गतिर्नास्ति तस्मात्पुत्रमजीजनः  ॥ ३२.२० ॥  

ब्राह्मण उवाच -   
अमावास्याद्य गोत्रेऽस्मिन्मैथुनं वर्जितं प्रिये  ।  
अकर्तव्यमिदं भद्रे पितॄणां वार्जितं ध्रुवम्  ॥ ३२.२१ ॥  
पितरस्तस्य तन्मांसं भुञ्जते ऋतुगामिनः  ।  
दिव्यं वर्षसहस्रं तु तप्तं मे दुष्करं तपः  ॥ ३२.२२ ॥  
स्नात्वा तत्क्षणमात्रेण चाण्डालस्त्रिदिवङ्गतः  ।  
धिक्धिक्धिगीरितं सर्वं न वेदो न च याजनम्  ॥ ३२.२३ ॥  
प्रहस्य चाब्रवीद्वाक्यं निषादी तं मुनिं प्रति  ।  
विषादं त्यज विप्रर्षे सत्यमेतद्ब्रवीम्यहम्  ॥ ३२.२४ ॥  
अहङ्कारविमूढात्मा त्वत्समो नास्ति तापसः  ।  
न स्नानं न जपो होमो न स्वाध्यायः शिवार्चनम्  ॥ ३२.२५ ॥  
निष्कलं क्लेशमापन्नो वायुभक्षो निराश्रयः  ।  
त्वत्तपो ध्यानयोगश्च स्वर्गप्राप्तिश्च तत्कथम्  ॥ ३२.२६ ॥  

जाबालिरुवाच -   
काऽसि त्वं च वरारोहे निषादी रूपमाश्रिता  ।  
उमा सरस्वती गङ्गा मां जिज्ञासितुमागता  ॥ ३२.२७ ॥  
अनुग्रहमिमं मन्ये धर्मं ब्रूहि शुचिस्मिते  ।  
निषादो नैमिषारण्ये ममासीत्मुनिपुङ्गव  ॥ ३२.२८ ॥  
कामार्तया मया दर्शे भर्ता पुत्राय याचितः  ।  
अकाले याचमानाऽहं तेन शप्ता महात्मना  ॥ ३२.२९ ॥  
स च भर्ता मया शप्तस्ततोऽन्योऽन्यं समागते  ।  
अस्य तीर्थस्य महात्म्यादावां मुक्तौ तु किल्बिषात् ॥ ३२.३० ॥  
तस्मात्त्वं हि मुनिश्रेष्ठ शिवाराधनतत्परः  ।  
मदर्थं कुरु कर्माणि होमजाप्यादिकं मुहुः  ॥ ३२.३१ ॥  
यास्यसे त्वं समे देशे सत्यमेतद्ब्रवीम्यहम्  ।  
इत्युक्त्वा सा ययौ स्वर्गं निजभर्त्रा समन्विता  ॥ ३२.३२ ॥  
त्यक्त्वा स्वकल्पं जाबालिः शिवाराधनतत्परः  ।  
अचिरेणैव कालेन ब्रह्मलोकमुपागतः  ॥ ३२.३३ ॥  

इति श्रीस्कन्दपुराणे रेवाखण्डे ब्राह्मणस्य भार्यया सह स्वर्गारोहणं नाम द्वात्रिंशोऽध्यायः ॥  


अध्याय ३३  

मार्कण्डेय उवाच -   
पश्चिमे नीलगङ्गाया नर्मदोत्तरकूलतः  ।  
व्यतीपातेश्वरं नाम लिङ्गं परमसिद्धिदम्  ॥ ३३.१ ॥  
सोमनाथं स्वयं विद्धि सोममूर्तिं जगत्पतिम्  ।  
सावित्र्या च तपस्तप्तं तत्र सप्तर्षिभिस्तथा  ॥ ३३.२ ॥  
सावित्रीकुण्डमित्येतद्विख्यातं नर्मदातटः  ।  
नरस्य स्नानमात्रस्य कन्यादानफलं भवेत् ॥ ३३.३ ॥  
तिलोदकप्रदानेन चान्नदानेन भारत  ।  
पितरस्तस्य तृप्यन्ति सावित्रीलोकमाश्रिताः  ॥ ३३.४ ॥  
दक्षस्य दुहिता चासीत्कुमुदा नाम विश्रुता  ।  
सोमाय दत्त्वा तां दक्षो मुदा परमया युतः  ॥ ३३.५ ॥  
तस्या स जनयामास हिमांशुः पुत्रमद्भुतम्  ।  
ज्ञात्वाऽमृतमयं तं तु सुरा यज्ञफलार्थिनः  ॥ ३३.६ ॥  
हिमांशुं सोमपुत्रं च ते ययुश्च मुदान्विताः  ।  
अन्या सोमस्य परमा कला या षोडशी स्मृता  ॥ ३३.७ ॥  
अध्यास्ते सा चन्द्रमसं पितृणां तारणाय च  ।  
वनस्पतौ गते सोमे गवां क्षीरे हविःषु च  ॥ ३३.८ ॥  
सोमपाने महायज्ञे दर्शे दिविषदां तदा  ।  
पीतं श्रुत्वाऽसुराः सर्वे हिमांशुं पातुमुद्यताः  ॥ ३३.९ ॥  
असुराणां भयाद्विन्ध्यं हिमांशुर्गिरिमाश्रयत् ।  
श्रुत्वा ते गिरिदुर्गस्थमसुराः स्वभयात्तदा  ॥ ३३.१० ॥  
ग्रस्ते ते राहुणा सूर्ये हिमांशुं प्रति भारत  ।  
कायातिकायप्रमुखाः सम्प्राप्ता दानवास्ततः  ॥ ३३.११ ॥  
राहोस्तु भ्रातरः सर्वे सैंहिकेया महाबलाः  ।  
समाहृत्य हिमांशुस्तैः सुधार्थे चिरजीविभिः  ॥ ३३.१२ ॥  
भूतले पातितः पापैः क्रन्दन्ति स्म सुरास्तदा  ।  
उवाच स पतन् भूमौ हिमांशुः सोमनन्दन  ॥ ३३.१३ ॥  
पातु मां देव ईशानो दानवानां भयङ्करः  ।  
एतस्मिन्नन्तरे भूप हिमांशो रक्षणाय वै  ॥ ३३.१४ ॥  
पातालादुत्थितं लिङ्गं ज्वलत्कालानलप्रभम्  ।  
तेन बाणेन रौद्रेण हुङ्कारेण महासुराः  ॥ ३३.१५ ॥  
भस्मीकृतास्तु तत्रैव देवदेवेन शूलिना  ।  
ततस्तमब्रवीद्देवो भयमासुरजं त्यज  ॥ ३३.१६ ॥  
शिवभक्तिपरो भूत्वा निर्भयस्तिष्ठ पुत्रक  ।  
अथ सोमः सुरैः सार्द्धं गत्वा ब्रह्मनिकेतनम्  ॥ ३३.१७ ॥  
वृत्तान्तं कथयामास ततस्तद्वचनात्तु ताः  ।  
ब्रह्माद्या देवताः सर्वा जग्मुः सोमपुरोगमाः  ॥ ३३.१८ ॥  
ओङ्कारः कल्पगातीरे यत्र तिष्ठति भारत  ।  
दृष्ट्वा तु त्र्यम्बकं देवं षष्टिसंहारकारकम्  ॥ ३३.१९ ॥  
उवाच वचनं देवो ब्रह्मा लोकपितामहः  ।  
श्रीमानमृतरूपोऽयं हिमांशुः सोमनन्दनः  ॥ ३३.२० ॥  
रक्षणीयस्त्वया नाथ देवदानवशङ्कया  ।  
सप्तविंशतियोगानां गतिः प्रोक्ता तु चन्द्रमाः  ॥ ३३.२१ ॥  
त्वं गतिः सर्वलोकानां तस्मात्त्वं त्रातुमर्हसि  ।  
तेषां तद्वचनं श्रुत्वा शिव ऊचे यथोचितम्  ॥ ३३.२२ ॥  
पूजयित्वा तु देवेशं सोमनाथं जगत्पतिम्  ।  
पातालेश्वरनामानं गताः सर्वे त्रिविष्टपम्  ॥ ३३.२३ ॥  
तदा प्रभृति तत्स्थानं त्रिषु लोकेषु विश्रुतम्  ।  
सावित्रीकुण्डतोयेन स्नानं कृत्वा तमर्चयेत् ॥ ३३.२४ ॥  
न तस्य पुनरावृत्तिः सत्यमेतच्छिवोदितम्  ।  
प्रभासे यत्फलं राजन् दृष्टं च शशिभूषणे  ॥ ३३.२५ ॥  
तत्फलं नृपशार्दूल भवेदेव न संशयः  ।  
कालातिक्रमणं कुर्यात्तत्र यो भैक्षमाश्रितः  ॥ ३३.२६ ॥  
न तस्य पुनरावृत्तिः सत्यमेतद्ब्रवीम्यहम्  ।  
तिलोदकप्रदानेन पिण्डपातेन भारत  ॥ ३३.२७ ॥  
पतितानुद्धरेज्जतून्नरकान्नात्र संशयः  ।  
श्रवणात्कीर्तनादस्य सोमलोके महीयते  ॥ ३३.२८ ॥  

इति श्रीस्कन्दपुराणे रेवाखण्डे पातालेश्वरमाहात्म्यं नाम त्रयस्त्रिंशोऽध्यायः ॥  


अध्याय ३४  

मार्कण्डेय उवाच -   
कथयामि तवाख्यानमिन्द्रद्युम्नस्य भारत  ।  
अयोध्याधिपतिः श्रीमान् सूर्यवंशे महीपतिः  ॥ ३४.१ ॥  
बुभुजे स महीं सर्वां सशैलवनकाननाम्  ।  
चक्रवर्ती नृपश्रेष्ठः सत्यसन्धो दृढव्रतः  ॥ ३४.२ ॥  
स शशास महीं सर्वां यथा शक्रोऽमरावतीम्  ।  
यज्ञहोमसहस्रैस्तु ददाह वसुधामिमाम्  ॥ ३४.३ ॥  
यज्ञोत्सवविवाहैस्तु वेदमङ्गलमङ्गलैः  ।  
चातुर्वर्ण्यं स्वधर्मस्थं प्राकृता इतरे जनाः  ॥ ३४.४ ॥  
कामं कामदुघा धेनुर्धरणी सस्यशालिनी  ।  
पप्रच्छ स तु राजर्षिर्वशिष्ठं ब्रह्मवित्तमम्  ॥ ३४.५ ॥  
शक्रश्चाङ्गिरसं यद्वदयोध्याधिपतिस्तथा  ।  
सोमसूर्यान्वयस्यैकं तारणं च पुरोधसम्  ॥ ३४.६ ॥  
हयमेधं महायज्ञं कस्मिंस्तीर्थे यजाम्यहम्  ।  
कथय त्वं प्रसादेन यथा दृष्टं यथा श्रुतम्  ॥ ३४.७ ॥  

वशिष्ठ उवाच -   
ब्रह्मर्षयो वेदविदो यथा ते चाब्रुवन्नृप  ।  
यज्ञो निवर्तितव्यस्तु ऋत्विग्भिर्ब्राह्मणैस्तव  ॥ ३४.८ ॥  
मरीचिः कश्यपश्चापि अङ्गिरा गौतमस्तथा  ।  
दुर्वासाश्च्यवनो धूम्रः कण्वश्चैव महामुनिः  ॥ ३४.९ ॥  
एते चान्ये च नृपते मुनीन्द्राः शंसितव्रताः  ।  
पप्रच्छ तान्महाराज इन्द्रद्युम्नो महीपतिः  ॥ ३४.१० ॥  
कस्मिंस्तीर्थे कृतो यज्ञः कामभोगफलप्रदः  ।  
एतत्सर्वं यथार्थं मे वदन्तु मुनिपुङ्गवाः  ॥ ३४.११ ॥  

ऋषय ऊचुः॒  
केचिद्वाराणसीं भूप प्रयागं च तथा परे  ॥ ३४.१२ ॥  
अन्ये वै नैमिषं तीर्थं पुष्करं च तथापरे  ।  
कुब्जाम्रकं तथा चान्ये गङ्गाद्वारमथापरे  ॥ ३४.१३ ॥  
मायापुरीं तथा चान्ये सर्वदेवनमस्कृताम्  ।  
वदन्त्यन्ये हिमस्थानं बिल्वकं नीलपर्वतम्  ॥ ३४.१४ ॥  
कुशावर्तं तथैवाऽन्ये तथा रुद्रमहालयम्  ।  
ईशानं चैव केदारं सर्वतीर्थमयं शुभम्  ॥ ३४.१५ ॥  
और्वतीर्थं वदन्त्यन्ये तथा बदरिकाश्रमम्  ।  
कालञ्जरं नीलकण्ठं देवदारुवनं तथा  ॥ ३४.१६ ॥  
हेमकूटं विरूपाक्षमन्ये चण्डीश्वरं तथा  ।  
भूतेश्वरं भस्मगात्रं प्रभासं शशिभूषणम्  ॥ ३४.१७ ॥  
तीर्थान्येतानि चान्यानि कथितानि तवानघ  ।  
मतान्तरं मुनीनां च विविधं परिकीर्तितम्  ॥ ३४.१८ ॥  
दुर्वासाश्चाब्रवीद्वाक्यं प्रहसन्निव तं नृपम्  ।  
विप्राणां ज्ञानतो ज्यैष्ठ्यं क्षत्रियाणां तु वीर्यतः  ॥ ३४.१९ ॥  
वैश्यानां धान्यधनतः शूद्राणां चैव जन्मतः  ।  
मार्कण्डेये विद्यमाने सप्तकल्पानुवर्तिनि  ॥ ३४.२० ॥  
भविष्यभूततत्त्वज्ञे त्रिकालज्ञे त्रयीविदि  ।  
ब्रह्मविष्णुमहेशानप्रमाणज्ञे तपोधने  ॥ ३४.२१ ॥  
कस्यास्ति धर्मकथने सामर्थ्यं धर्मनिश्चये  ।  
धर्मारण्ये महाराज गम्यतां कल्पगातटे  ॥ ३४.२२ ॥  
मार्कण्डेयो वक्ष्यते यत्तत्र यज्ञः प्रवर्त्यताम्  ।  

इन्द्रद्युम्न उवाच -   
यथा वदसि देवर्षे तथा कार्यं मयानघ  ॥ ३४.२३ ॥  
इत्युक्त्वा मुनिभिः सार्द्धं गन्तुं मार्कण्डमाश्रमम्  ।  
उवाच वचनं राजा प्रतीहारं सुवर्चसम्  ॥ ३४.२४ ॥  
मन्त्रिणं देवगर्भं च बृहस्पतिसमं नृप  ।  
यज्ञोपस्करसम्भारं सर्वमादाय सत्वरम्  ॥ ३४.२५ ॥  
आगच्छन्तु भवन्तोऽत्र ममादेशपरायणाः  ।  
साग्निभिर्ब्राह्मणैः सार्द्धं यास्यामः कल्पगातटम्  ॥ ३४.२६ ॥  
शीघ्रं सम्पाद्यतां सर्वं यथा यज्ञः प्रवर्त्यताम्  ।  
सर्वेषामेव विप्राणां यानमेषां पृथक्पृथक् ॥ ३४.२७ ॥  
शतानि चाष्टौ राज्ञीनां यानमासां प्रकल्पय  ।  
नवखण्डक्षितीशानां समुद्रद्वीपवासिनाम्  ॥ ३४.२८ ॥  
नानानृपसहस्राणां घोषणा क्रियतां मुहुः  ।  
चन्द्रद्वीपं च सेतुं च ताम्रपात्रं शिलाष्टकम्  ॥ ३४.२९ ॥  
भोगद्वीपं च सौम्यं च गान्धर्ववारुणं तथा  ।  
कुमारिकाख्यं नवमं नवभेदं प्रवर्तितम्  ॥ ३४.३० ॥  
जम्बूशाककुशक्रौञ्चशाल्मलिप्लक्षपुष्कराः  ।  
सप्तद्वीपाः समाख्याताः समुद्राश्च निबोध मे  ॥ ३४.३१ ॥  
क्षारसर्पिर्दधिक्षीरमदिरेक्षुजलात्मकाः  ।  
समुद्राः परिखाकाराः पृथिवीमानकीर्तिताः  ॥ ३४.३२ ॥  
एतेषां घोषणां कार्यां ममादेशानुवर्तिनाम्  ।  
गवां च त्रीणि लक्षाणि सवत्सानां पयोमुचाम्  ॥ ३४.३३ ॥  
अश्वानां श्यामकर्णानां सपादं लक्षमेव च  ।  
दन्तिनामयुतं चैव घण्टाभरणभूषितम्  ॥ ३४.३४ ॥  
सहस्राणि च चत्वारि यानानां कामचारिणाम्  ।  
लक्षं तु करभाणां वै मणिमाणिक्यमेव च  ॥ ३४.३५ ॥  
अग्निशौचानि वस्त्राणि ब्राह्मणार्थे तथैव च  ।  
नानाभक्षाणि भोज्यानि पानानि विविधानि च  ॥ ३४.३६ ॥  
लक्षं कर्मकराणां तु तिलदर्भादिकं तथा  ।  
देवगर्भं समादिश्य मन्त्रिणं वदतां वरः  ॥ ३४.३७ ॥  
तत्रस्थैर्ब्राह्मणैः सार्द्धं दिव्यं यानं समाश्रितः  ।  
मुदा परमया युक्तः सान्तः पुरपरिच्छदः  ॥ ३४.३८ ॥  
धर्मारण्यं ततः प्राप्तो यत्रास्ते सप्तकल्पगः  ।  
ओङ्कारं कल्पगां दृष्ट्वा वैदूर्यं पर्वतं तथा  ॥ ३४.३९ ॥  
मुक्तोऽस्मि किल्बिषादद्य सप्तजन्मकृतादपि  ।  
एवमुक्त्वोपविष्टोऽसौ साष्टाङ्गं प्रणिपत्य च  ॥ ३४.४० ॥  
यथार्थं पूजयामास तमृषिं स नृपोत्तमः  ।  
दृष्ट्वा तं नृपतिं प्राह मार्कण्डेयो महामुनिः  ॥ ३४.४१ ॥  
कुशलं नृपशार्दूल चिरं दृष्टोऽसि सुव्रत  ।  
किमागमनकार्यं ते ब्राह्मणैर्मुनिपुङ्गवैः  ॥ ३४.४२ ॥  

इन्द्रद्युम्न उवाच -   
यज्ञं कर्तुं समायातः कस्मिंस्तीर्थे द्विजोत्तम  ।  
शिवेन कथितं यत्ते पुराणं स्कन्दकीर्तितम्  ॥ ३४.४३ ॥  
तदहं श्रोतुमिच्छामि यज्ञक्षेत्रफलं महत् ॥ ३४.४४ ॥  

मार्कण्डेय उवाच -   
पृथिव्यां यानि तीर्थानि आसमुद्रान्तगोचरे  ॥ ३४.४५ ॥  
स्नानं कर्तुं समायान्ति नर्मदायां नराधिपा  ।  
उत्तरे यानि लिङ्गानि यानि तीर्थानि दक्षिणे  ॥ ३४.४६ ॥  
लीयन्ते कोटितीर्थेषु कोटितीर्थं ततः स्मृतम्  ।  
शिवेन कथितं पूर्वं पार्वत्याः षण्मुखस्य च  ॥ ३४.४७ ॥  
ब्रह्मविष्ण्वादिदेवानां शक्रस्यापि प्रकीर्तितम्  ।  
तन्मया कथितं राजन् यथोद्दिष्टं तु शम्भुना  ॥ ३४.४८ ॥  
ओङ्कारसन्निधौ रेवाकोटितीर्थं प्रकीर्तितम्  ।  
अत्र दत्तं हुतं चेष्टं तपस्तप्तं सुदुष्करम्  ॥ ३४.४९ ॥  
तस्यान्तो नैव विद्यते महेश्वरवचो यथा  ।  
राहुसोमसमायोगे कुरुक्षेत्रं प्रशस्यते  ॥ ३४.५० ॥  
सर्वदा सर्वकार्येषु नर्मदा पुण्यदायिनी  ।  
त्रयोदशगुणं विद्धि तीर्थमाहुर्मनीषिणः  ॥ ३४.५१ ॥  
शतकोटिगुणं तत्तु कोटितीर्थं प्रचक्षते  ॥ ३४.५२ ॥  
चन्द्रसूर्योपरागे तु विशेषेण नराधिप  ।  
यज त्वं कोटितीर्थेषु यदि स्वर्गमभीप्ससि  ॥ ३४.५३ ॥  
तस्य तद्वचनं श्रुत्वा राजा परमधार्मिकः  ।  
पादौ जग्राह तत्रैव मुनेरमिततेजसः  ॥ ३४.५४ ॥  
अनुग्रहमिमं मन्ये यत्त्वया कथितं मम  ।  
एतस्मिन्नन्तरे प्राप्ते यज्ञयूपानुपस्करान्  ॥ ३४.५५ ॥  
नानादेशान् क्षत्रियांश्च गाश्चाश्वांश्च गजांस्तथा  ।  
तत्क्षणाद्देवगर्भश्च प्रतीहारः समार्पयत् ॥ ३४.५६ ॥  
त्रिंशद्योजनपर्यन्तं यज्ञयूपांश्च मण्डपम्  ।  
चकार स्वप्रमाणानि कुण्डानि विविधानि च  ॥ ३४.५७ ॥  
वेदध्वनितनिर्घोषा दिवं भूमिं समस्पृशन्  ।  
निर्धूमश्चाभवद्वह्णिः सूर्यकोटिसमप्रभः  ॥ ३४.५८ ॥  
ब्रह्माणं च तथा विष्णुं रुद्रं चैव समाह्वयत् ।  
रुद्रा एकादश तत्र तथादित्याश्च द्वादश  ॥ ३४.५९ ॥  
विश्वेदेवास्तथासाध्या मरुतश्च तथा वसुः  ।  
लोकपालास्तथा चाष्टौ समुद्राः सरितस्तथा  ॥ ३४.६० ॥  
वनस्पतयस्तथा शैलास्तीर्थानि विविधानि च  ।  
दिक्पाला भूतपालाश्च सिद्धगन्धर्वकिन्नराः  ॥ ३४.६१ ॥  
पितरः सोमपाः सर्वे भुक्तिमुक्तिफलप्रदाः  ।  
राक्षसा गुह्यका भूता उरगाश्च यथा तथा  ॥ ३४.६२ ॥  
सद्मवातास्तथाकाशवासिनश्च तथोत्सवे  ।  
घृतक्षीरवहा नद्यो दधिपायसकर्दमाः  ॥ ३४.६३ ॥  
बभूव नृपतेस्तस्य तस्मिन् यज्ञे महोत्सवे  ।  
भक्षभोज्यैश्च विविधैः काम्ययानदिभिस्तथा  ॥ ३४.६४ ॥  
तृप्ता देवाश्च मुनयो भूतग्रामं चतुर्विधम्  ।  
एवं निवर्तितो यज्ञो ब्राह्मणैर्भूरिदक्षिणैः  ॥ ३४.६५ ॥  
सुरासुरैस्तथा दिव्यैरिन्द्रद्युम्नः स्तुतस्तदा  ।  
यज्ञभागांश्च देवानां पृथक्पृथगकल्पयत् ॥ ३४.६६ ॥  
तथा भागो हि रुद्राणां यथा सृष्टस्वयम्भुवा  ।  

युधिष्ठिर उवाच -   
रुद्रादित्यवसूतां च विश्वेदेवहविर्भुजाम्  ॥ ३४.६७ ॥  
प्रमाणं नाम गोत्रांश्च कथयस्व महामुने  ।  

मार्कण्डेय उवाच -   
अत्रिश्चाङ्गिरसः सर्पिर्मरुतश्च बृहस्पतिः  ॥ ३४.६८ ॥  
ध्रुवो धूम्रश्च केतुश्च धरो धाता हरस्तथा  ।  
एकादश स्मृता रुद्राः सर्वे कामफलप्रदाः  ॥ ३४.६९ ॥  
अर्यमा वरुणश्चेन्द्र पूषा चैव गभस्तिमान्  ।  
मित्रश्चैव समाख्यातो जघन्यो जलकृत्तथा  ॥ ३४.७० ॥  
विवस्वांश्चैव पर्जन्यो धाता वै द्वादश स्मृताः  ।  
कश्यपस्याश्रमे जातास्तेजोनिधय उत्थिता  ॥ ३४.७१ ॥  
मासावरप्रयोगेण सञ्चरन्ति परेच्छया  ।  
अहोरात्रमिमे सर्वे स्वर्लोकं च समन्ततः  ॥ ३४.७२ ॥  
वसूनष्टौ महाराज कथ्यमानां शृणुष्व वै  ।  
ध्रुवो धरश्च सोमश्च सावित्रो ह्यनिलोऽनल  ॥ ३४.७३ ॥  
प्रत्यूषश्चैव कल्पश्च अष्टौ ते वसवः स्मृताः  ।  
विश्वायाश्च तथा पुत्रा विश्वेदेवाः प्रकीर्तिताः  ॥ ३४.७४ ॥  
क्रतुर्दक्षस्तथा सत्यः कालः कामो घ्ननिस्तथा  ।  
पुरूरवोमार्द्रवसौ रोचमानश्च ते दश  ॥ ३४.७५ ॥  
मुहूर्तायास्तथा पुत्राः साध्या देवाः प्रकीर्तिता  ।  
एकहीनास्तु पञ्चाशत्मरुतश्चैव कीर्तिताः  ॥ ३४.७६ ॥  
एषां नामानि सर्वेषां ख्यातान्येव युधिष्ठिर  ।  
एतत्ते कथितं सर्वं यत्पृष्टोऽहं त्वयाऽनघ  ॥ ३४.७७ ॥  
ततो ध्रुवं विसृज्याथ मुनींश्च ब्रह्मनन्दनान्  ।  
ओङ्कारं च ततो ज्ञात्वा राजा पूजां चकार ह  ॥ ३४.७८ ॥  
मणिमाणिक्यरत्नैश्च लिङ्गस्याभरणं कृतम्  ।  
गन्धधूपैश्च विविधैः कर्पूरागरुचन्दनैः  ॥ ३४.७९ ॥  
ध्वजछत्रवितानैश्च व्यजनैर्दिव्यचामरैः  ।  
पूजयित्वा विधानेन स्तोत्रं मे तदुदाहृतम्  ॥ ३४.८० ॥  
ओङ्कारं बिन्दुसंयुक्तं नित्यं ध्यायन्ति योगिनः  ।  
कामदो मोक्षदश्चैव ओङ्काराय नमो नमः  ॥ ३४.८१ ॥  
ब्रह्मविष्ण्विन्द्रवरद सर्वदेव नमोऽस्तु ते  ।  
कद्रुदाय प्रचेतसे सहस्राक्षायमीढुषे  ॥ ३४.८२ ॥  
या ते रुद्र शिवा तनूरघोरा पापकाशिनी  ।  
सर्वाननशिरोग्रीव सर्वभूतशिवाय च  ॥ ३४.८३ ॥  
सर्वव्यापी च भगवांस्तस्मै सर्वगते नमः  ।  
सर्वतः पाणिपादान्तः सर्वतोऽक्षिशिरोमुखः  ॥ ३४.८४ ॥  
सर्वतः श्रुतिमांल्लोके सर्वमावृत्य तिष्ठति  ॥ ३४.८५ ॥  
जिह्वाचापल्यभावेन खेदितोऽसि महेश्वर  ।  
कृतं स्तोत्रमिदं देवस्येन्द्रद्युम्नेन भारत  ॥ ३४.८६ ॥  
लिङ्गमध्ये परं लिङ्गं ज्वलत्कालानलप्रभम्  ।  
यद्दृष्टं तदुवाचैनं राजानं प्रति भारत  ॥ ३४.८७ ॥  
वरं वृणीष्व भद्रं ते यत्ते मनसि वर्तते  ॥ ३४.८८ ॥  

इन्द्रद्युम्न उवाच -   
यदि तुष्टोऽसि मे देव वरं दातुं ममेच्छसि  ॥ ३४.८९ ॥  
अत्रत्वमुमया सार्धं देवद्रोण्यां समर्चितः  ।  
आवासं कुरु देवेश सर्वदा यज्ञपर्वते  ॥ ३४.९० ॥  
अवशः स्ववशो वापि प्राणत्यागं करोति यः  ।  
तीर्थेऽस्मिन् देवदेवेश शिवलोकं प्रयातु सः  ॥ ३४.९१ ॥  
सहस्रयाजी धर्मज्ञो दानयज्ञाधिपस्तथा  ।  
अन्धाश्च वामनाश्चैव तिर्यग्योनिगतानराः  ॥ ३४.९२ ॥  
मरणादुभयोः साम्यं भवेदत्र महेश्वर  ।  
पर्वतं वेष्टयेद्यस्तु सूत्रेणैकेन पर्वणि  ॥ ३४.९३ ॥  
पृथिवी वेष्टिता तेन सशैलवनकानना  ।  
सर्वतीर्थफलावाप्तिः शिवलोके प्रयात्यसौ  ॥ ३४.९४ ॥  

ओङ्कार उवाच -   
सर्वमेतत्नृपश्रेष्ठ कामः सम्पद्यतां तव  ॥ ३४.९५ ॥  
एवमुक्त्वा ततो देवः तत्रैवान्तरधीयत  ।  
सुरासुरैरथादित्यैः साध्यैः सार्द्धं युधिष्ठिर  ।  
स्वकीयं यानमारुह्य कैलासनिलयं ययौ  ॥ ३४.९६ ॥  
राजाऽपि श्रावयामास भूतग्रामं चतुर्विधम्  ।  
मम यज्ञप्रभावेण सर्वे सन्तु निरामयाः  ॥ ३४.९७ ॥  
सर्वे तु तृप्तिमायान्तु मम यज्ञप्रभावतः  ।  
इन्द्रद्युम्नस्तु ब्रह्माणं ततस्तुष्टाव भारत  ॥ ३४.९८ ॥  
तुष्टः प्रोवाच धाता तं वरं वृणु विशाम्पते  ।  

राजोवाच -   
तुष्टोऽसि यदि मे देव वरं दातुमिहेच्छसि  ॥ ३४.९९ ॥  
नर्मदादक्षिणे कूले लिङ्गमूर्तिधरो भव  ।  
इमं वरमहं मन्ये यदि तुष्टोऽसि मे प्रभो  ॥ ३४.१०० ॥  
प्राणत्यागे कृते तत्र ब्रह्मलोकं प्रयातु वै  ।  
एवं भवतु राजेन्द्र ब्रह्मा प्रोवाच सत्वरम्  ॥ ३४.१०१ ॥  
एवमुक्त्वा ययौ ब्रह्मा रुद्रलोकं सुरैः सह  ।  
विष्णुं चैव ततो राजा साष्टाङ्गं च युधिष्ठिर  ॥ ३४.१०२ ॥  
केशवं माधवं विष्णुं गोविन्दं मधुसूदनम्  ।  
पद्मनाभं हृषीकेशं श्रीधरं च त्रिविक्रमम्  ॥ ३४.१०३ ॥  
दामोदरं वासुदेवं हरिं च प्रणमाम्यहम्  ।  
शङ्खचक्रगदाशार्ङ्गवनमालाविभूषणम्  ॥ ३४.१०४ ॥  
लोकनाथं जगन्नाथं श्रीनाथं सर्ववित्तमम्  ।  
श्रीकान्तं श्रीधरं श्रीशं श्रीनिवासं नमाम्यहम्  ॥ ३४.१०५ ॥  
अच्युतानन्तयज्ञेश यज्ञाधिप नमोऽस्तु ते  ।  
ऋक्सामाथर्वरूपाय यज्ञरूपाय ते नमः  ॥ ३४.१०६ ॥  
नृसिंहमत्स्यवाराहकूर्मरूपाय ते नमः  ।  
तीर्थयानसमारूढ गरुडध्वज ते नमः  ॥ ३४.१०७ ॥  
सहस्रशिरसं देवं सकलं निष्कलं परम्  ।  
वेद्यं पुरुषमध्यक्षमाद्यं नारायणं प्रभुम्  ॥ ३४.१०८ ॥  
प्रणतोऽस्मि सदा देवं दैत्यान्तकरणं हरिम्  ।  
हिरण्यगर्भं भूगर्भं यज्ञगर्भामृतोद्भवम्  ॥ ३४.१०९ ॥  
श्रीगर्भज्ञानगर्भाय वासुदेव नमोऽस्तु ते  ।  
त्वया सृष्टं जगत्सर्वं चराचरमिदं प्रभो  ॥ ३४.११० ॥  
स्रष्टा पालयिता त्वं वै हर्ता त्वं च युगे युगे  ।  
विश्वतश्चक्षुरव्यक्तो विज्ञेयो विश्वतो मुखः  ॥ ३४.१११ ॥  
विश्वात्मा विश्वतो देवो वासुदेवो नमोऽस्तु ते  ।  
त्वमादित्यश्च वायुश्च त्वमग्निस्त्वं च चन्द्रमाः  ॥ ३४.११२ ॥  
त्वं धाता देवदेवेश त्वमिन्द्रस्त्वं प्रजापतिः  ।  
त्वत्प्रसादात्सुरश्रेष्ठ यज्ञसिद्धिर्ममाभवत् ॥ ३४.११३ ॥  
श्रुत्वा स्तोत्रमिदं देवः शङ्खचक्रगदाधरः  ॥ ३४.११४ ॥  
उवाच वचनं सत्यं वरं वृणु विशाम्पते  ।  
ददामि ते न सन्देहो यज्ञसिद्धिमवाप्स्यसि  ॥ ३४.११५ ॥  

राजोवाच -   
ओङ्कारसौम्यभागे तु लिङ्गरूपी जनार्दनः  ।  
वैदूर्यशिखरस्याग्रे भव त्वं लोकपावनः  ॥ ३४.११६ ॥  
इमं वरमहं मन्ये यदि दातुमिहेच्छसि  ।  
यास्यन्ति वैष्णवं स्थानमिहाभ्यर्च्य विधानतः  ॥ ३४.११७ ॥  
तिर्यग्योनिं न गच्छन्ति यमलोकं तथा नराः  ।  
प्राणत्यागे कृते तत्र नरा गच्छन्ति ते पदम्  ॥ ३४.११८ ॥  
पितॄणामन्नदानेन पितरो वैष्णवं पदम्  ।  
प्रसादात्ते च गच्छन्तु सत्यं सत्यं वदाम्यहम्  ॥ ३४.११९ ॥  
तस्य तद्वचनं श्रुत्वा राज्ञश्चामिततेजसः  ।  
उवाच वचनं विष्णुरिन्द्रद्युम्नं विशाम्पते  ॥ ३४.१२० ॥  
अवतारं करिष्यामि इहैव नृपसत्तम  ।  
सर्वमेव नृपश्रेष्ठ मत्प्रसादाद्भविष्यति  ॥ ३४.१२१ ॥  
एवमुक्त्वा ययौ देवः शङ्खचक्रगदाधरः  ।  
सुरासुरैः स्तूयमानस्त्रिदिवं प्रति भारत  ॥ ३४.१२२ ॥  
एष ते कथितो राजन्निन्द्रद्युम्न महाध्वरः  ।  
तेनासौ पर्वतः पुण्यः सर्वलोकेषु विश्रुतः  ॥ ३४.१२३ ॥  
सिद्धेश्वरं च ब्रह्माणं विद्धि नारायणं हरिम्  ।  
श्रवणात्कीर्तनादस्य विष्णुलोके महीयते  ॥ ३४.१२४ ॥  
ततस्तुष्टाव तीर्थानि राजा सत्यव्रते स्थितः  ।  
पितृणां तारणार्थाय तीर्थेभ्यश्च नमो नमः  ॥ ३४.१२५ ॥  

तीर्थान्यूचुः॒  
वरं वृणु महाभाग यत्ते मनसि वर्तते  ।  
तीर्थानां वचनं श्रुत्वा इन्द्रद्युम्न उवाच ह  ॥ ३४.१२६ ॥  
ओङ्कारसन्निधौ तीर्थे स्थातव्यं मदनुग्रहात् ।  
एवमस्त्विति राजानमुक्त्वा चक्रुः सरित्स्तुतिम्  ॥ ३४.१२७ ॥  
कल्पगां त्वां नमस्कुर्मो हरस्य परमां कलाम्  ।  
अतीव सर्वलोकानां भुवि ख्यातां सरिद्वराम्  ॥ ३४.१२८ ॥  
नास्मत्प्रभावतः पूता किन्तु पूता स्वभावतः  ।  
यद्वत्सूर्यप्रभा पुण्या वह्णेश्चापि प्रभा यथा  ॥ ३४.१२९ ॥  
हिमांशोश्चैव राजेन्द्र तथैवेयं महानदी  ।  
इत्युक्त्वा तं च राजानं तीर्थान्यन्तर्दधुस्तदा  ॥ ३४.१३० ॥  
ततस्तुष्टाव गङ्गां वा अर्घं दत्त्वा नृपोत्तमः  ।  
गङ्गा भागीरथी देवी तथा भोगवती शुभा  ॥ ३४.१३१ ॥  
जाह्नवी मोक्षदा भद्रा तारिणी पापनाशिनी  ।  
स्वर्गे मन्दाकिनी चैव देवदेवनमस्कृता  ॥ ३४.१३२ ॥  
गायत्री वेदमाता त्वमुमा कात्यायनी तथा  ।  
किमन्यदपि ते देवि हरेण शिरसा धृता  ॥ ३४.१३३ ॥  
कस्यास्ति शक्तिः स्तोतुं त्वामृते चन्द्रार्धशेखरात् ।  

गङ्गोवाच -   
तुष्टाऽस्मि ते महाराज वरं याचस्व सुव्रत  ॥ ३४.१३४ ॥  
गङ्गाया वचनं श्रुत्वा राजा तां प्रत्युवाच ह  ।  

राजोवाच -   
यदि तुष्टाऽसि देवेशि वरं दातुमिहेच्छसि  ॥ ३४.१३५ ॥  
इहैव क्रियतां वासो वर एष प्रदीयताम्  ॥ ३४.१३६ ॥  

गङ्गोवाच -   
एवं भवतु राजेन्द्र भागेनैव वहाम्यहम्  ॥ ३४.१३७ ॥  
ततस्तुष्टाव गङ्गा तु कल्पगां सरितां वराम्  ।  
श्रेष्ठा त्वं कल्पगे देवि नमस्कार्ये चिरायुषि  ॥ ३४.१३८ ॥  
त्वत्तोयस्य प्रभावेण पावित्र्यमभवच्च मे  ।  
कल्पान्ते तु क्षयं यान्ति सरितः सागरादयः  ॥ ३४.१३९ ॥  
तीर्थानि चैव सर्वाणि त्वमेवात्रैव तिष्ठसि  ।  
पूज्या त्रिदशवन्द्या च सुभगे चिरगमिनी  ॥ ३४.१४० ॥  
गौरीसमा जटाग्रे वै हरमूर्तिर्भविष्यसि  ।  
एवमुक्त्वा ततो गङ्गा नमस्कृत्य च मेकलाम्  ॥ ३४.१४१ ॥  
दिव्ययानसमारूढा स्तूयमानाप्सरोगणैः  ।  

सरस्वत्युवाच -   
दुहिताऽहं तव ह्येषा धर्मतः परिपालिता  ॥ ३४.१४२ ॥  
सप्तकल्पवहे धन्ये त्वच्छुश्रूषापरायणा  ।  
आगताहं महाभागे त्वत्पादाब्जदिदृक्षया  ॥ ३४.१४३ ॥  
स्नानं कर्तुं तथा देवि चतुर्विंशतिवत्सरैः  ।  
किं न वेत्सि महाभागे मां धरेश्वरि वाहिनि  ॥ ३४.१४४ ॥  
करिणीरूपमास्थाय कोटितीर्थे समागता  ।  
सपादकोटितीर्थानि चन्द्रसूर्ये समे ग्रहे  ॥ ३४.१४५ ॥  
स्नानार्थं कल्पगे देवि आदिष्टा विष्णुना स्वयम्  ।  
द्वापरस्य चतुर्थांशे कुरुपाण्डवसेनयोः  ॥ ३४.१४६ ॥  
युद्धार्थं समितौ पुञ्जं सर्वतीर्थमये शुभे  ।  
तत्र यद्दीयते दानं तप्यतेऽथ तपस्तथा  ॥ ३४.१४७ ॥  
सर्वं शतगुणं तद्धि त्वत्तोये कल्पगे पुनः  ।  
तदेव कोटिगुणितं राहुग्रस्ते दिवाकरे  ॥ ३४.१४८ ॥  
एवमुक्त्वा महाराज कल्पगां च सरस्वती  ।  
इन्द्रद्युम्नं च राजानं स्वस्थानं चाभ्यगात्पुनः  ॥ ३४.१४९ ॥  
इन्द्रद्युम्नस्ततो राजा स्वयं तुष्टाव भारत  ।  
त्वत्तोयस्य प्रभावेण पितृदेवाश्च तार्पिताः  ॥ ३४.१५० ॥  
पवित्रं च त्वया देवि त्रैलोक्यं सचराचरम्  ।  
त्वं माता सर्वभूतानां नृणां संसारतारिणी  ॥ ३४.१५१ ॥  
मेकलासि महादेवि कल्पगा नर्मदा तथा  ।  
जलपूर्णेति विख्याता विन्ध्यपर्वतभूषणम्  ॥ ३४.१५२ ॥  
अपि वर्षसहस्रेण कः स्तोतुं च क्षमः शुभे  ।  
श्रुत्वा स्तोत्रमिदं देवी नृपस्यास्य तदाऽब्रवीत् ॥ ३४.१५३ ॥  
क्षत्रियाणां सहस्रैस्तु कृतो यज्ञोऽत्र पार्थिव  ।  
सदृशस्ते महाराज न भूतो न भविष्यति  ॥ ३४.१५४ ॥  
वरं ददामि ते राजन् येन सिद्धिमवाप्स्यसि  ।  
तस्यास्तद्वचनं श्रुत्वा कल्पगाया युधिष्ठिर  ॥ ३४.१५५ ॥  
प्रहसन्नब्रवीद्राजा ब्राह्मणैः सहितस्तदा  ।  
शिवभक्तिपरो नित्यं सप्तकल्पवहे शुभे  ॥ ३४.१५६ ॥  
यदि तुष्टाऽसि मे देवि वरं दातुं त्वमिच्छसि  ।  
प्रवाहान् कुरु सप्त त्वं दक्षिणोत्तरकूलयोः  ॥ ३४.१५७ ॥  
सर्वतः सर्वगे देवि यदि मां बहु मन्यसे  ।  
इमं वरमहं मन्ये यदि तुष्टाऽसि सुव्रते  ॥ ३४.१५८ ॥  
तस्य तद्वचनं श्रुत्वा इन्द्रद्युम्नस्य भारत  ।  
नर्मदा चाब्रवीद्वाक्यमिन्द्रद्युम्नं नराधिप  ॥ ३४.१५९ ॥  
सर्वमेतत्प्रभावेण मत्प्रसादाद्भविष्यति  ।  
अत्रान्तरे च यद्दानं दीयते नाऽत्र संशयः  ॥ ३४.१६० ॥  
तस्य सङ्ख्या न विद्यते सत्यमेतद्ब्रवीमि ते  ।  
न तेषां पुनरावृत्तिरित्याह भगवान्नृप  ॥ ३४.१६१ ॥  
अन्त्यजाः श्वपचा वापि मृगाश्चैव सरीसृपाः  ।  
सर्वे ते त्रिदिवं यान्ति नीलगङ्गासमागमे  ॥ ३४.१६२ ॥  
यज्ञमिष्ट्वा नृपश्रेष्ठ इन्द्रद्युम्नो विशाम्पते  ।  
नर्मदां च नमस्कृत्य ओङ्कारं चैव भारत  ॥ ३४.१६३ ॥  
स्वकीयं यानमारुह्य सत्यधर्मपरायणः  ।  
वृतो नृप सहस्रेण स्तूयमानोऽप्सरोगणैः  ॥ ३४.१६४ ॥  
विवेश नगरीं पुण्यामयोध्यां देवनिर्मिताम्  ।  
एतत्ते कथितं राजन्नितिहासं पुरातनम्  ॥ ३४.१६५ ॥  
ततः कालेन महता राज्यं कृत्वा महाबलः  ।  
अयुतं साग्रमेवेह स राजा त्रिदिवं गतः  ॥ ३४.१६६ ॥  
श्रवणात्कीर्तनादस्य गोसहस्रफलं लभेत् ।  
यमलोकं न पश्येच्च पापयोनिं न गच्छति  ॥ ३४.१६७ ॥  

इति श्रीस्कन्दपुराणे रेवाखण्डे इन्द्रद्युम्नयज्ञनीलगङ्गावतारो नाम चतुस्त्रिंशोऽध्यायः ॥  


अध्याय ३५  

युधिष्ठिर उवाच -   
वैदूर्यपर्वतं रम्यं सुरसिद्धनिषेवितम्  ।  
मान्धाता केन कार्येण गतो वै सप्तकल्पगाम्  ॥ ३५.१ ॥  
तथा पाशुपतास्त्रेण हत्वा वै त्रिपुरं हरः  ।  
पातालं भेदयित्वा तु रसातलतलं ययौ  ॥ ३५.२ ॥  
जालेश्वरं तथा लिङ्गमुत्थितं केन हेतुना  ।  
नीलगङ्गा कथं तत्र कल्पगा भेदमागता  ॥ ३५.३ ॥  
बाणासुरः शिवे भक्तः शिवलब्धवरः शुचिः  ।  
लिङ्गानि तानि तेनेह पूजितानि महामुने  ॥ ३५.४ ॥  
सङ्ख्यया नवकोट्यस्तु तानि क्षिप्तानि तत्र वै  ।  
एतत्सर्वं समासेन कथयस्व महामुने  ॥ ३५.५ ॥  
यथाश्रुतं पुराकल्पे पुराणे स्कन्दकीर्तिते  ।  
ब्रह्मविष्ण्वादिदेवानां पार्वत्याः षण्मुखस्य च  ॥ ३५.६ ॥  
तथा तु कथ्यतां तात यथोद्दिष्टं शिवेन तु  ।  

मार्कण्डेय उवाच -   
शृणु राजन्महाबाहो कथ्यमानं निबोध मे  ॥ ३५.७ ॥  
स्वारोचिषेऽन्तरे प्राप्ते आदिकल्पे कृते युगे  ।  
देवानां सङ्गमं यत्र कैलासे पर्वतोत्तमे  ॥ ३५.८ ॥  
कार्त्तिक्यां च सुराः सर्वे हरं द्रष्टुमुपागताः  ।  
तत्र देवगणान् सर्वान् स्कन्दो वचनमब्रवीत् ॥ ३५.९ ॥  
मया श्रुतं च दृष्टं च शिवेन कथितं पुरा  ।  
अष्टलक्षाणि सार्धानि ग्रन्थेऽस्मिन् कीर्तितानि च  ॥ ३५.१० ॥  
शिवलोके शिवेनैव निबद्धानि यथा यथा  ।  
तदर्धं वैष्णवे लोके तदर्द्धं ब्रह्मणः पुरे  ॥ ३५.११ ॥  
सपादलक्षं सूर्यस्य लोके चैव व्यवस्थितम्  ॥ ३५.१२ ॥  
चतुर्भिरधिकाशीतिसहस्राणि तथा क्रमम्  ।  
ख्यातानि मर्त्यलोके च नात्र कार्या विचारणा  ॥ ३५.१३ ॥  
सूतः सङ्ग्रहकर्ता च संहितास्तत्र एव च  ।  
कल्पस्कन्दो महास्कन्दः पुराणं सप्तधा विदुः  ॥ ३५.१४ ॥  
सर्गश्च प्रतिसर्गश्च वंशो मन्वन्तराणि च  ।  
वंशानुचरितं चेति पुराणं पञ्चलक्षणम्  ॥ ३५.१५ ॥  
अशक्ता मानुषा लोके अल्पजीवेन जीविकाः  ।  
युद्धिहीना दुराचारा भविष्यन्ति कलौ युगे  ॥ ३५.१६ ॥  
न स्वाध्यायो वषट्कारो न तपो न च याजनम्  ।  
स्त्रीकामा लोलुपा विप्राः काम्यकृत्यास्तु याचकाः  ॥ ३५.१७ ॥  
प्रतिग्रहपरा नित्यं कुटुम्बभरणार्थिनः  ।  
आत्मानं नैव बुध्यन्ते स्त्रीणां स्नेहवशङ्गता  ॥ ३५.१८ ॥  
कुकर्माणि करिष्यन्ति धर्मिष्ठास्तापसास्तथा  ।  
कलौ युगे तथा प्राप्ते काले कौला दिगम्बराः  ॥ ३५.१९ ॥  
एकवर्णाः प्रजाः सर्वा राजा म्लेच्छो भविष्यति  ।  
हीने युगे तथा प्राप्ते बौद्धस्थे चैव केशवे  ॥ ३५.२० ॥  
अल्पायुषश्चैव मर्त्या अल्पवीर्यपराक्रमाः  ।  
नानादेशोपद्रवाश्च भविष्यन्ति महामुने  ॥ ३५.२१ ॥  
वेदान् वै प्रार्पयिष्यन्ति द्विजाश्चाण्डालवंशिनः  ।  
वेदावेशं करिष्यन्ति वेदविक्रयणं तथा  ॥ ३५.२२ ॥  
राजद्वारे गमिष्यन्ति धनप्राप्तिसमीहया  ।  
विक्रयं चाग्निहोत्राणां कन्यानां विक्रयं तथा  ॥ ३५.२३ ॥  
करिष्यन्ति द्विजाः सर्वे श्रोत्रिया व्रतवर्जिताः  ।  
पूर्णे तु द्वादशे वर्षे नराः पलितयौवनाः  ॥ ३५.२४ ॥  
दश द्वादशवर्षा तु नारी गर्भधरा भवेत् ।  
नारी न पुरुषं मन्येत्न मातापितरौ सुतः  ॥ ३५.२५ ॥  
नस्नुषा मन्यते श्वश्रूं दुहिता मातरं तथा  ।  
एतदुद्देशतः प्रोक्तं प्रकृतं शृणु भारत  ॥ ३५.२६ ॥  
यज्ञं कर्तुं महाराज मान्धाता नृपसत्तमः  ।  
वैदूर्यपर्वतं प्राप्तं पितॄणां तारणाय च  ॥ ३५.२७ ॥  
देवतानां हितार्थं वै जघान त्रिपुरं हरः  ।  
ज्वलत्पाशुपतास्त्रेण तद्दग्धमभवत्पुरा  ॥ ३५.२८ ॥  
पातालात्तेन चानीतं लिङ्गं जालेश्वरं तथा  ।  
कामदं मोक्षदं चैव सदादेवनमस्कृतम्  ॥ ३५.२९ ॥  
लोकानां तारणार्थाय नीलगङ्गा समागता  ।  
मेघराजसमुद्भूता सर्वपापहरा परा  ॥ ३५.३० ॥  
तस्यां श्राद्धं प्रकुर्वीत पितॄणामक्षयेच्छया  ।  
बाणासुरस्य लिङ्गानि कोटितीर्थे शिवालये  ॥ ३५.३१ ॥  
पतितानि जले चैव नर्मदाया नराधिप  ।  
पूजितानि पवित्राणि भुक्तिमुक्तिप्रदानि तु  ॥ ३५.३२ ॥  
बाणलिङ्गानि राजेन्द्र ख्यातानि भुवनत्रये  ।  
न प्रतिष्ठा न संस्कारः तेषामावाहनादि च  ॥ ३५.३३ ॥  
एवमेव प्रपूज्यानि शिवरूपाणि भारत  ।  
एतत्ते कथितं सर्वं यत्पृष्टोऽहं त्वयाऽनघ  ॥ ३५.३४ ॥  
शृणु राजन् कथां दिव्यामन्यां पापप्रणाशिनीम्  ।  
अघघ्नी या प्रतीता मे कीर्तयिष्यामि तेऽनघ  ॥ ३५.३५ ॥  
अस्तीह पर्वतः श्रीमान् वैदूर्यो नाम नामतः  ।  
तत्र पुण्यानि तीर्थानि तिष्ठन्त्यायतनानि च  ॥ ३५.३६ ॥  
कामं कामफलैर्वृक्षैः पुष्पितैः फलितैस्तथा  ।  
दिव्यपक्षिनिनादैश्च वानीरवनराजिभिः  ॥ ३५.३७ ॥  
शालैस्तालैश्च सरलैस्तमालैरुपशोभिता  ।  
नदी पापहरा पुण्या नर्मदा तत्र भारत  ॥ ३५.३८ ॥  
त्रैलोक्ये यानि तीर्थानि पुण्यान्यायतनानि च  ।  
सरितः सागराः शैलादेवाश्च सपितामहाः  ॥ ३५.३९ ॥  
नर्मदायां नृपश्रेष्ठ सिद्धगन्धर्वचारणाः  ।  
स्नातुमायान्ति ते सर्वे सर्वसिद्धिस्तु भारत  ॥ ३५.४० ॥  
किं तत्र पर्वते राजन् यत्र विश्वावसुर्मुनिः  ।  
न यक्षाधिपतिर्यत्र कुबेरो नरवाहनः  ॥ ३५.४१ ॥  
वैदूर्यशिखरे पुण्ये तत्र साक्षाद्विवस्वतः  ।  
नित्यं पुष्पफला यत्र पादपा हरितच्छदाः  ॥ ३५.४२ ॥  
बह्वाश्चर्यं तथा तत्र दृश्यते पर्वतोत्तमे  ।  
पुण्ये स्वर्गोपमे दिव्ये नित्यं देवर्षिसेविते  ॥ ३५.४३ ॥  
ह्लादिनी पुण्यतीर्थानां राजर्षे तत्र वै सरित् ।  
वैवस्वतान्तरे प्राप्ते राजन्नादिकृते युगे  ॥ ३५.४४ ॥  
ओङ्कारस्यावतारेण सवैदूर्यमयो गिरिः  ।  
त्रेतायुगे मणिमयो द्वापरे हैमरूपकः  ॥ ३५.४५ ॥  
कलौ पापहरः प्रोक्तो यथा देवस्तथा गिरिः  ।  
एतत्ते सर्वमाख्यातं यथादृष्टं पुरातनम्  ॥ ३५.४६ ॥  

इति श्रीस्कन्दपुराणे रेवाखण्डे वैदूर्यपर्वतवर्णनं नाम पञ्चत्रिंशोऽध्यायः ॥  


अध्याय ३६  

मार्कण्डेय उवाच -   
वसुदानस्तु राजर्षिश्चक्रवर्ती पुराऽभवत् ।  
अयोध्याधिपतिः श्रीमान् छक्रतुल्यपराक्रमः  ॥ ३६.१ ॥  
बुभुजे पृथिवी सर्वां ग्राममेकमिवाथ सः  ।  
ईजे यागसहस्रेण हयमेधकृतेन च  ॥ ३६.२ ॥  
सपादलक्षमधिकं सर्वा जीवन्ति च प्रजाः  ।  
न तत्र दीनो दुःखी वा दरिद्रो वाऽपि कश्चन  ॥ ३६.३ ॥  
स्वयं कामदुघा धेनुः पृथिवी सस्यशालिनी  ।  
एव पालयतस्तस्य पृथिवीं पृथिवीपते  ॥ ३६.४ ॥  
नर्मदादक्षिणे कूले दैत्यास्त्रिदशकण्टकाः  ।  
केतुमाली सुकेतुश्च सुमुखो दुन्दुभिस्तथा  ॥ ३६.५ ॥  
धर्मविघ्नं च कर्तारः समुद्भूताः सुरालये  ।  
केऽपि नो शक्नुवन्तीह यज्ञं कर्तुं भयात्तदा  ॥ ३६.६ ॥  
वसुदानोऽब्रवीद्वाक्यं वशिष्ठं ब्रह्मवित्तमम्  ।  
कस्मिंस्तीर्थे हि निर्विघ्नो हयमेधो विधीयते  ॥ ३६.७ ॥  
यज्ञविद्या विधानेन निर्दिश्य मम कथ्यताम्  ।  
तस्य तद्वचनं श्रुत्वा वसुदानस्य धीमतः  ॥ ३६.८ ॥  
वशिष्ठश्चाब्रवीद्वाक्यं राजानं प्रति भारत  ।  
न शक्यते मुखः कर्तुं हयमेधो विशेषतः  ॥ ३६.९ ॥  
अमरेश्वरस्य मूर्तिर्वै दक्षिणाशामुखे स्थिता  ।  
दानवैर्निर्जितास्तत्र सर्वे देवाः सवासवाः  ॥ ३६.१० ॥  
यज्ञभागं ग्रहीतुं न शक्नुवन्ति कदाचन  ।  
एतस्मात्कारणाद्राजन् सत्यमेतत्तवोदितम्  ॥ ३६.११ ॥  
तस्य तद्वचनं श्रुत्वा वशिष्ठस्य महात्मनः  ।  
चुकोप वसुदानश्च प्रत्याह च पुरोधसम्  ॥ ३६.१२ ॥  
हत्वैतान् राक्षसान् पापानद्य वै देवकण्टकान्  ।  
देवानां च प्रसादेन करिष्ये यागमुत्तमम्  ॥ ३६.१३ ॥  
एवमुक्त्वा ययौ राजा सर्वसम्भारसंवृतः  ।  
ब्राह्मणैः सहितो विद्वानृत्विग्भिर्वेदपारगैः  ॥ ३६.१४ ॥  
गवां च पञ्चलक्षाणि सवत्सानां पयोमुचाम्  ।  
सपादलक्षमश्वानां दन्तिनामयुतं तथा  ॥ ३६.१५ ॥  
मणिमाणिक्यरत्नानि हेमरूप्यवसूनि च  ।  
विविधं भक्ष्यभोज्यं च आज्यं व्रीहितिलांस्तथा  ॥ ३६.१६ ॥  
मण्डपान् यज्ञयूपांश्च समादाय नृपोत्तमः  ।  
एवं प्रवर्तिते यज्ञे निर्विघ्नेन तु भारत  ॥ ३६.१७ ॥  
आवभृत्योदकैः क्लिन्ना वसुधा हेमनिर्मिता  ।  
बभूवुर्लुलिता ये तु कर्दमे मृगपक्षिणः  ॥ ३६.१८ ॥  
ते हेमवर्णकाः सर्वे बभूवुस्तत्र भारत  ।  
युगपत्पूजिता यत्र ब्रह्मविष्णुमहेश्वराः  ॥ ३६.१९ ॥  
होमाच्च पृथक्क्षीराज्यप्रवाहास्तत्र निर्गताः  ।  
गवां मूत्रप्रवाहश्च तत्राभूत्नृपसत्तम  ॥ ३६.२० ॥  
स्नानोदकं च देवानामृषिभिर्वेदपारगैः  ।  
यत्कृतं तत्प्रवाहश्च तत्रासीत्नृपसत्तम  ॥ ३६.२१ ॥  
प्रवाहेषु च सर्वेषु मिलितेषु तदा नृप  ।  
आपगा कपिला नाम दृष्टा ब्रह्मर्षिदैवतैः  ॥ ३६.२२ ॥  
नर्मदासङ्गमस्तत्र रुद्रावर्तः प्रकीर्तितः  ।  
ततस्तु ब्राह्मणाः सर्वे दक्षिणाभिः प्रपूजिताः ॥ ३६.२३ ॥  
गजाश्वरथमारूढा नानाभरणभूषिताः  ।  
तुष्टा देवगणाः सर्वे ऊचुस्तं पार्थिवं तदा  ॥ ३६.२४ ॥  
वरं वृणु महाभाग यज्ञेनानेन सुव्रत  ।  

वसुदान उवाच -   
रेवाकपिलसम्भेदे स्नात्वाऽभ्यर्च्य महेश्वरम्  ॥ ३६.२५ ॥  
विमानैस्त्रिदिवं यान्तु ये मृता न पुनर्भवाः  ।  
इमं वरमहं मन्ये दीयतां मदनुग्रहात् ॥ ३६.२६ ॥  

देवा ऊचुः॒  
कामं कामं फलिष्यन्ति चिन्तितास्ते मनोरथाः  ।  
वरं दत्त्वा च भो राजन् प्रीता वै देवतास्ततः  ॥ ३६.२७ ॥  
स्वं स्वं विमानमारुह्य मुदितास्त्रिदिवं ययुः  ।  
वसुदानोऽपि राजर्षिर्ब्राह्मणैर्वेदपारगैः  ॥ ३६.२८ ॥  
मुदा परमया युक्तो ह्ययोध्यामाययौ तदा  ।  
तीर्थस्यास्य प्रभावेण सान्तः पुरपरिच्छदः  ॥ ३६.२९ ॥  
भोगांश्च पुष्कलान् भुक्त्वा गतो माहेश्वरं पुरम्  ।  
एतत्ते कथितं सर्वं रेवाकपिलसङ्गमम्  ॥ ३६.३० ॥  
श्रवणात्कीर्तनादस्य मुच्यते भवबन्धनात् ॥ ३६.३१ ॥  

इति श्रीस्कन्दपुराणे रेवाखण्डे कपिलावतारो नाम षट्त्रिंशोऽध्यायः ॥  


अध्याय ३७  

मार्कण्डेय उवाच -   
स्वायम्भुवेऽन्तरे प्राप्ते आदिकल्पे कृते युगे  ।  
अरुन्धतीप्रसूताया दाक्षायण्यास्सुतोऽभवत् ॥ ३७.१ ॥  
विश्रवां नाम राजाऽभूच्छक्रतुल्यपराक्रमः  ।  
मथुराधिपतिः श्रीमांश्चक्रवर्ती महाबलः  ॥ ३७.२ ॥  
निर्जिताऽमरदैत्याश्च स राजा मघवा त्विव  ।  
सर्वकामसमृद्धाश्च ब्राह्मणाश्चेतरे जनाः  ॥ ३७.३ ॥  
एवं शासयतः पृथ्वीं धनधान्यसमाकुलाम्  ।  
न दुर्भिक्षं न दारिद्र्यं क्वचिदस्तिं महीतले  ॥ ३७.४ ॥  
एतस्मिन्नन्तरे प्राप्ते प्रस्थितोऽमरकण्टकम्  ।  
स्नात्वा च कोटितीर्थे वै समभ्यर्च्य महेश्वरम्  ॥ ३७.५ ॥  
दक्षिणां मूर्तिमाश्रित्य तस्य देवस्य भारत  ।  
समाधिस्थो भवेद्यावत्स राजा धर्मवत्सलः  ॥ ३७.६ ॥  
तावत्पश्यति मध्याह्ने प्रतीच्यादित्यमण्डलात् ।  
द्वौ सूर्यौ पूर्वदिग्भागे गतौ द्वौ दाक्षिणां दिशम्  ॥ ३७.७ ॥  
द्वौ पातालं तथा चोर्द्ध्वं द्वौ सूर्यौ चण्डरूपिणौ  ।  
कालः संवर्तको वह्निः प्रजज्वाल तदा नृप  ॥ ३७.८ ॥  
रौद्राश्च दारुणा वाता ववुः प्रलयकारिणः  ।  
दिग्दाहो भूमिकम्पश्च उत्कापाताश्च दारुणाः  ॥ ३७.९ ॥  
पतितास्सिद्धगन्धर्वा देवलोकात्सकिन्नराः  ।  
विद्याधरास्तथा यक्षाः कर्मच्छेदादिव व्युताः  ॥ ३७.१० ॥  
विद्याधर्यो रुदन्त्यश्च तथैवाप्सरसस्तथा  ।  
प्रजज्वाल महावह्णिः सशैलवनकाननाम्  ॥ ३७.११ ॥  
भस्मीकृत्य धरां सर्वां रेवाकूलमिवागमत् ।  
तृषार्तो दाहसन्तप्तस्तदाभूत्नृपसत्तमः  ॥ ३७.१२ ॥  
समुद्यतः पयः पातुं यावत्पश्यति मेकलाम्  ।  
तावत्तन्मध्यमार्गे तु वारि किञ्चिन्न विद्यते  ॥ ३७.१३ ॥  
प्रवाहो रेणुभूतश्च दृश्यते न तु नर्मदा  ।  
सरितः सागरान् छैलान् बभ्राम स सरांसि च  ॥ ३७.१४ ॥  
जलं पातुं न कुत्रापि लब्धवान् स नृपोत्तमः  ।  
अपश्यत्नर्मदां देवीं विन्ध्यं गिरिवरोत्तमम्  ॥ ३७.१५ ॥  
प्रविष्टो नर्मदामध्ये नृपश्चिन्ताकुलोऽभवत् ।  
जलं विनाद्य मरणं नियतं मे न संशय  ॥ ३७.१६ ॥  
अन्तर्हितं जगत्कृत्स्नं न च किञ्चिज्जलं विना  ।  
चिन्तयित्वा नृपश्रेष्ठ ओङ्कारं च समाश्रयत् ॥ ३७.१७ ॥  
पर्वतारोहणं यावत्तृषार्तः कर्तुमिच्छति  ।  
तावत्पश्यति राजासौ तत्र वै कल्पशाखिनम्  ॥ ३७.१८ ॥  
फलितं पुष्पितं रम्यं शाखाभिरुपशोभितम्  ।  
तं दृष्ट्वा शयितो राजा छायां प्राप्य सुशीतलाम्  ॥ ३७.१९ ॥  
शरीरममृतं भूतं जीविताशाभवत्तदा  ।  
अपश्यत्पुरुषं तत्र शयानं दीप्ततेजसम्  ॥ ३७.२० ॥  
तदुच्छ्वासेन लोका वै कम्पिताश्चोर्द्ध्वशस्तदा  ।  
पातालानि तथा सप्त निःश्वासेन युधिष्ठिर  ॥ ३७.२१ ॥  
कुम्भाः पार्श्वे च चत्वारस्तस्य तिष्ठन्ति सोदकाः  ।  
तान् दृष्ट्वा चिन्तयामास तृषार्तो नृपसत्तमः  ॥ ३७.२२ ॥  
बोधये सुखसुप्तं नो नादत्तं च पिबाम्यहम्  ।  
किं करोमीती सञ्चिन्त्य तं प्रणम्य स्थितो नृपः  ॥ ३७.२३ ॥  
मानुषीं तनुमाश्रित्य स्थितोऽयं पुरुषोत्तमः  ।  
स्वयं प्रजापतिर्देवो हर्ता कर्ता जगत्प्रभुः  ॥ ३७.२४ ॥  
ततोऽपश्यद्द्वितीयं च पुरुषं दीप्ततेजसम्  ।  
वृषारूढं त्रिनेत्रं च शूलपाणिपिनाकिनम्  ॥ ३७.२५ ॥  
भस्मोज्ज्वलितगात्रं च जटामुकुटधारिणम्  ।  
कपालमालाभरणं तडिज्ज्योतिःसमप्रभम्  ॥ ३७.२६ ॥  
दंष्ट्राकरालं पुरुषं पिङ्गाक्षं शशिशेखरम्  ।  
तं दृष्ट्वा तादृशं रूपं सर्वेषां लोमहर्षणम्  ॥ ३७.२७ ॥  
राजा तुष्टाव देवेशं सर्वदेवनमस्कृतम्  ।  
जय देव महादेव आदिदेव नमोऽस्तु ते  ॥ ३७.२८ ॥  
तृषा मां बाधते देव शूलपाणे शृणुष्व तत् ।  
प्रयच्छ शीतलं तोयं येन जीवामि शङ्कर  ॥ ३७.२९ ॥  
तस्य तद्वचनं श्रुत्वा प्रहसन्नब्रवीच्छिवः  ।  
जल्पतस्तस्य देवस्य चास्ये दृष्टाः समन्ततः  ॥ ३७.३० ॥  
सुरा ब्रह्मर्षयो लोकाः सप्त चैव चराचराः  ।  
पातालानि च भूतानि गन्धर्वोरगराक्षसाः  ॥ ३७.३१ ॥  
ततो ददर्श नारीं च समुद्विग्नां समागताम्  ।  
रजो गुण्ठित सर्वाङ्गीं रुधिरेण परिप्लुताम्  ॥ ३७.३२ ॥  
अनन्तदीप्ततेजस्कां मारुतोद्धूतमूर्धजाम्  ।  
बालं निधाय वामोरौ कन्यां चैव स्तनान्तरे  ॥ ३७.३३ ॥  
ब्रह्मसूत्रत्रिदण्डाभ्यां कुण्डलाभ्यां अलङ्कृताम्  ।  
दृष्ट्वा तां स ततो राजा प्रोवाच वचनं तदा  ॥ ३७.३४ ॥  
जय देवि महादेवि लोकानुग्रहकारिणि  ।  
तृषयाप्लुतदेहोऽहं जलं पायय मामिह  ॥ ३७.३५ ॥  
तस्य तद्वचनं श्रुत्वा तं प्राह परमेश्वरी  ।  
स्तन्यं पिब महीप त्वं यदि त्वां वाधते तृषा  ॥ ३७.३६ ॥  
तस्यास्तद्वचनं श्रुत्वा चिन्तयामास पार्थिवः  ।  
स्तनं पास्यामि देवेशि नारी वचनमब्रवीत् ॥ ३७.३७ ॥  
प्रतिज्ञातं मया पूर्वं सुतेजस्ते नृपोत्तम  ।  
अग्रे न्यस्य स्तनं त्वां वै पश्चाद्दास्यामि बालकम्  ॥ ३७.३८ ॥  
तस्मात्पिब महाभाग स्तन्यं मे नास्ति पातकम्  ।  
तत प्रोवाच नृपतिस्तां नारीं कामरूपिणीम्  ॥ ३७.३९ ॥  
अकार्यमेतत्सर्वेषां मादृशानां कुतः कथा  ।  
अन्योऽन्यं जल्पतां तेषां सा तत्रान्तरधीयत  ॥ ३७.४० ॥  
क्व गताऽसि महादेवीत्युक्त्वा विस्मयमागतः  ।  
स्वप्नलब्धा यथा वार्ता निष्कला प्रतिभासते  ॥ ३७.४१ ॥  
इन्द्रजालमयं यद्वन्मृगतृष्णाजलं यथा  ।  
एवं चिन्तयतस्तस्य पुनरग्रे व्यवस्थिता  ॥ ३७.४२ ॥  
तां दृष्ट्वैव ततो राजा साष्टाङ्गं प्रणिपत्य च  ।  
कासि त्वं हि वरारोहे सत्यमेतद्ब्रवीहि मे  ॥ ३७.४३ ॥  
उमा कात्यायनी गङ्गा वेदमाता सरस्वती  ।  
ब्रह्माणी च महालक्ष्मीः कथयस्व प्रसादतः  ॥ ३७.४४ ॥  
समानः पुरुषः कोऽयं कुम्भाश्चत्वार एव के  ।  
वृषारूढस्त्रिनेत्रश्च कोऽयं शूलपिनाकधृक् ॥ ३७.४५ ॥  
उत्सङ्गे निहितः कोऽयं बालकः का च कन्यका  ।  
मूर्खोऽहं नाभिजानामि जननं मरणं यथा  ॥ ३७.४६ ॥  

स्त्र्युवाच -   
पृथिवीं विद्धि मां राजन् सप्तद्वीपैरलङ्कृताम्  ।  
सप्तपाताललोकैश्च सशैलवनकाननाम्  ॥ ३७.४७ ॥  
सरितः सागराः शैलाममोदरनिवासिनः  ।  
व्याप्तं मया जगत्सर्वं त्रैलोक्यं सचराचरम्  ॥ ३७.४८ ॥  
पर्यङ्कशायिनं देवं शङ्खचक्रगदाधरम्  ।  
जगद्योनिं हरिं विद्धि संसारार्णवतारणम्  ॥ ३७.४९ ॥  
त्रिनेत्रं शूलपाणिं च विद्धि देवं महेश्वरम्  ।  
वृषारूढं महादेवं लोकनाथं जगत्पतिम्  ॥ ३७.५० ॥  
उत्सङ्गस्थं शिशुं विद्धि ब्रह्माणं सृष्टिकारकम्  ।  
त्रिभिर्व्याप्तं जगत्सर्वं ब्रह्मविष्णुमहेश्वरैः  ॥ ३७.५१ ॥  
जगत्सृष्टिकरो ब्रह्मा स्वयं पालयिता हरिः  ।  
संहारकारको रुद्रस्त्रिभिर्व्याप्तं जगत्ततः  ॥ ३७.५२ ॥  
कलशांश्चतुरो विद्धि समुद्रान् पर्वतस्थितान्  ।  
स्तनमध्ये गतां कन्यां नर्मदां विद्धिपावनीम्  ॥ ३७.५३ ॥  
एतच्छ्रुत्वा वचो राजा विस्मयं परमं गतः  ।  
ततः कालेन महता पुनः सृष्टिः प्रवर्तते  ॥ ३७.५४ ॥  
सर्वलोकहितार्थाय ब्रह्मविष्णुमहेश्वराः  ।  
कल्पे कल्पे मया दृष्टमेतत्सर्वं युधिष्ठिर  ॥ ३७.५५ ॥  
न्यग्रोधः कल्पवृक्षश्च ओङ्कारः सप्तकल्पगा  ।  
अहं वैदूर्यशैलश्च परलिङ्गानि भारत  ॥ ३७.५६ ॥  
अक्षयं वाऽव्ययं चैतत्सर्वं जानीहि तत्त्वतः  ।  
एतत्ते कथितं राजन् यत्पृष्टोऽहं त्वयाऽनघ  ॥ ३७.५७ ॥  
भक्तस्त्वं श्रवणे श्रद्धा पुराणानां न संशयः  ।  
श्रवणात्कीर्तनादस्य मुच्यते भवबन्धनात् ॥ ३७.५८ ॥  

इति श्रीस्कन्दपुराणे रेवाखण्डे कल्पान्तदर्शनं नाम सप्तत्रिंशोऽध्यायः ॥  


अध्याय ३८  

युधिष्ठिर उवाच -   
ईदृशं यस्य माहात्म्यं तीर्थस्य च परन्तप  ।  
तृप्तिं नैवाधिगच्छामि शृण्वन् वेदविदां वर  ॥ ३८.१ ॥  
समर्थैः सर्वकार्येषु ब्राह्मणैर्वेदपारगैः  ।  
भूयस्तीर्थस्य माहात्म्यं निवेदय महामते  ॥ ३८.२ ॥  

मार्कण्डेय उवाच -   
अस्ति तीर्थं महाराज लिङ्गमन्यं यमेश्वरम्  ।  
दर्शनात्पूजनादस्य यमलोकं न पश्यति  ॥ ३८.३ ॥  
नर्मदादक्षिणे तीरे कपिलायाश्च पश्चिमे  ।  
विष्णोस्तत्र पुरी रम्या शक्रस्येवामरावती  ॥ ३८.४ ॥  
कल्पकोटियुगं चापि तस्यां तिष्ठति माधवः  ।  
पुरा देवासुरे युद्धे दानवैर्देवकण्टकैः  ॥ ३८.५ ॥  
निर्जिता देवताः सर्वास्तदासीच्च धरार्दिता  ।  
ब्रह्माद्या देवताः सर्वा क्षीरोदर्णवशायिनम्  ॥ ३८.६ ॥  
तुष्टुवुः प्रणिपत्यैनं स्तुत्यं चान्तःस्थमव्ययम्  ।  
जय देव जगन्नाथ दैत्यान्तक जनार्दन  ॥ ३८.७ ॥  
वाराहरूपमास्थाय प्रोद्धृता वसुधा त्वया  ।  
उद्धृता मत्स्यरूपेण वेदाः सागरमध्यतः  ॥ ३८.८ ॥  
कूर्मशेषादिरूपैश्च देवानामार्तिनाशनम्  ।  
बलिर्वामनरूपेण त्वया बद्धोऽसुरारिणा  ॥ ३८.९ ॥  
हिरण्यकशिपुर्दैत्यः सर्वलोकभयङ्करः  ।  
त्वया नृसिंहरूपेण निहतो देवकण्टकः  ॥ ३८.१० ॥  
वेदमूल जगन्नाथ रक्ष नः शरणागतान्  ।  
श्रुत्वा स्तोत्रमिदं देवो ब्रह्माणं वाक्यमब्रवीत् ॥ ३८.११ ॥  
किमर्थं च त्वया ब्रह्मन् क्षीरोदेऽहं प्रबोधित  ॥ ३८.१२ ॥  

ब्रह्मोवाच -   
त्वया विना जगन्नाथ क्षोणी छन्ना सुरारिभिः  ॥ ३८.१३ ॥  
सूर्येण च विहीनं हि निरालोकं जगद्यथा  ॥ ३८.१४ ॥  

विष्णुरुवाच -   
ब्रह्मन् भयं त्यजाशूत्वं दानवोऽयं दुरासदः  ।  
अचिरेणैव कालेन घातयामि च दानवम्  ॥ ३८.१५ ॥  
एवमुक्त्वा सुरैः सार्द्धमाजगाम जनार्दनः  ।  
सुदर्शनेन चक्रेण दानवानां शिरांसि च  ॥ ३८.१६ ॥  
चकर्त भगवान् विष्णुः सर्वलोकहिताय वै  ।  
भयार्ता दानवाः सर्वे पलायनपरायणाः  ॥ ३८.१७ ॥  
विष्णोस्त्रासात्तु ते सर्वे रसातलतलं ययुः  ।  
पुनः प्रवर्तितो यज्ञो द्विजदेवतपस्विनाम्  ॥ ३८.१८ ॥  
तस्यां पुर्यां महाभाग देवोऽभूद्दैत्यसूदनः  ।  
तत्र यस्त्यजति प्राणानवशः स्ववशोऽपि वा  ॥ ३८.१९ ॥  
वैष्णवेन विमानेन विष्णुलोके महीयते  ।  
कपिला पश्चिमायां तु नीलगङ्गासमागता  ॥ ३८.२० ॥  
अष्टायुतानि तीर्थानि विष्णुना प्रेरितानि वै  ।  
चक्रतीर्थं वामनं च कोटितीर्थं युगन्धरम्  ॥ ३८.२१ ॥  
तत्र स्नात्वा नरो राजन् कोटितीर्थफलं लभेत् ।  
सुदर्शनं नाम तीर्थं दैत्यसूदनमेव च  ॥ ३८.२२ ॥  
विष्ण्वावर्तं शिवावर्तं लक्ष्म्यावर्तं तथैव च  ।  
तत्र यद्दीयते दानं तस्य सङ्ख्या न विद्यते  ॥ ३८.२३ ॥  
विष्णोस्तु प्रीणनं कृत्वा अनन्तफलमश्नुते  ।  
क्रोशमात्रप्रमाणं हि विष्णुक्षेत्रं प्रकीर्तितम्  ॥ ३८.२४ ॥  
न विशेद्ब्रह्महत्या च सत्यमेतच्छिवोदितम्  ।  
मासोपवासं यः कुर्यादग्निहोत्रं तथैव च  ॥ ३८.२५ ॥  
पतिव्रता त्वं सत्यं च स्वाध्यायं यज्ञकर्म च  ।  
चान्द्रायणं पराकं च पितॄणां च तिलोदकम्  ॥ ३८.२६ ॥  
पितरस्तस्य तृप्यन्ति लोके क्रीडन्ति वैष्णवे  ।  
एकरात्रं त्रिरात्रं च कृच्छ्रं सान्तपनं तथा  ॥ ३८.२७ ॥  
अतिकृच्छ्रं पर्णकृच्छ्रं तथाऽन्यद्वैष्णवं व्रतम्  ।  
एकादश्यां न भुङ्क्ते यः पक्षयोरुभयोरपि  ॥ ३८.२८ ॥  
स गच्छति परं स्थानं यत्रास्ते भगवान् हरिः  ।  
अन्यक्षेत्रात्कोटिगुणं फलं वै केशवोऽब्रवीत् ॥ ३८.२९ ॥  
तत्र जप्तं तपस्तप्तं सर्वं भवतु चाक्षयम्  ।  
श्रवणे द्वादशी पुण्या रोहिण्यामष्टमी शुभा  ॥ ३८.३० ॥  
तत्रोपोष्य महाराज विष्णुलोके महीयते  ।  
चाण्डालः श्वपचो वाऽपि तिर्यग्योनिगतोऽपि वा  ॥ ३८.३१ ॥  
अत्र यस्त्यजति प्राणान् विष्णुलोकं स गच्छति  ।  
कार्त्तिके चैव वैशाख उपवासं करोति यः  ॥ ३८.३२ ॥  
दशकोट्युपवासानां फलं प्राप्नोति मानवः  ।  
शङ्करेण पुरा गीतं पुराणे स्कन्दकीर्तिते  ॥ ३८.३३ ॥  
मासोपवासिनो दृष्ट्वा तत्रैव च पतिव्रताः  ।  
धर्मराजः स्वयं गत्वा अर्घं तेभ्यो निवेदयेत् ॥ ३८.३४ ॥  
षष्टियानसहस्रैस्तु आगतो भगवान् प्रभुः  ।  
सहस्रयोजनं यावदायाति भगवान् यमः  ॥ ३८.३५ ॥  
शुक्लवस्त्रपरीधानो धर्मतेजो वपुर्धरः  ।  
स्थित्वा यानस्य चैवाग्रे भक्त्या पादौ च वन्दते  ॥ ३८.३६ ॥  
प्रदृश्य वैष्णवं लोकं ततो गत्वा निवर्तते  ।  
प्रत्यागतेषु यानेषु अपृच्छन् स्वेच्छया यमम्  ॥ ३८.३७ ॥  
ब्रह्मणो मानसाः पुत्राः सप्त चैव महर्षयः  ।  
कस्माच्च कारणाद्धर्म पादचारी गतः स्वयम्  ॥ ३८.३८ ॥  
कथयस्व महाभाग परं विस्मयमागताः  ।  
प्रहस्य चाब्रवीद्धर्मः शृण्वन्तु मुनिसत्तमाः  ॥ ३८.३९ ॥  
पतिव्रतानां दीप्तिं च दीप्तिं मासोपवासिनाम्  ।  
अशक्ता द्रष्टुमेतासां विमानान् दूरतः स्थितान्  ॥ ३८.४० ॥  
ताभ्यः प्रत्यागताः सर्वे मम भृत्या भयङ्कराः  ।  
एतस्मात्कारणाद्विप्राः पादचारी गतो ह्यहम्  ॥ ३८.४१ ॥  

मार्कण्डेय उवाच -   
माहात्म्याच्चामरावत्यां हरेरमिततेजसः  ।  
वासश्च यजनं तत्र कीर्तितं कलिनाशनम्  ॥ ३८.४२ ॥  
अथान्यः परमो देवो ब्रह्मेश इति विश्रुतः  ।  
रेवाया उत्तरे कूले संस्थितः पापनाशनः  ॥ ३८.४३ ॥  
अर्चनात्तस्य देवस्य नश्येतैनो युधिष्ठिर  ।  
पितरस्तृप्तिमायान्ति ब्रह्मलोकमवाप्नुयुः  ॥ ३८.४४ ॥  
लङ्केश्वराद्दक्षिणतः सिद्धलिङ्गं प्रकीर्तितम्  ।  
अर्चनात्स्पर्शनात्तस्य गाणपत्यमवाप्यते  ॥ ३८.४५ ॥  
विश्वेश्वरं महालिङ्गं सर्वदेवमयं शुभम्  ।  
शुक्लाष्टम्यां च वैशाखे लिङ्गायुतफलं लभेत् ॥ ३८.४६ ॥  
अर्चनात्तस्य लिङ्गस्य शिवस्यानुचरो भवेत् ।  
ततो गच्छेन्महाराज रेवाया उत्तरे तटे  ॥ ३८.४७ ॥  
पापप्रणाशनं चैव लिङ्गं परमसिद्धिदम्  ।  
अर्चनात्तर्पणात्स्नानाद्ब्रह्महत्यां व्यपोहति  ॥ ३८.४८ ॥  
ऋणानां मोचनं चैव लिङ्गं पापप्रणाशनम्  ।  
अनेकभाविकं चैव ऋणं तस्य प्रणश्यति  ॥ ३८.४९ ॥  
तिलोदकप्रदानेन ऋणमोचनदर्शनात् ।  
पितरस्तस्य तृप्यन्ति यावच्चन्द्रार्कतारकम्  ॥ ३८.५० ॥  
अथान्यत्परमं लिङ्गं त्रिषु लोकेषु विश्रुतम्  ।  
दारुवने सिद्धलिङ्गं कथं पश्यन्ति कश्मलाः  ॥ ३८.५१ ॥  
नर्मदाचरुसम्भेदे स्नानं कृत्वा यथोदितम्  ।  
स्नापयित्वोदकेनेशं बिल्वपत्रैश्च पूजनात् ॥ ३८.५२ ॥  
न तस्य पुनरावृत्तिरुमामाहेश्वरात्पुरात् ॥ ३८.५३ ॥  
चतुष्केश्वरं सिद्धलिङ्गमामलक्याः प्रमाणतः  ।  
अर्चितं वै सुरैर्दैत्यैर्न तं पश्यन्ति मानवाः  ॥ ३८.५४ ॥  
करोत्यत्र तु यः श्राद्धं पुत्रः परमधार्मिकः  ।  
पितरस्तस्य तृप्यन्ति यावदाहूत सम्प्लवम्  ॥ ३८.५५ ॥  
शाकल्यस्याश्रमं पुण्यं योजनायुतविस्तरम्  ।  
यज्ञपर्वतमासाद्य निःसृता चरुका नदी  ॥ ३८.५६ ॥  
शक्रेणेष्टं पुरा तत्र बृहस्पतिपुरोधसा  ।  
एतत्पुण्यतमं लोके गीयते सर्वदैवतैः  ॥ ३८.५७ ॥  
चन्द्रसूर्योपरागे तु यत्फलं कुरुजाङ्गले  ।  
रेवाचरुकसंयोगे तत्फलं शिवकीर्तितम्  ॥ ३८.५८ ॥  
तत्राख्यातं दारुवनं भुवि सर्वैर्निषेवितम्  ।  
मुनीनां षष्टिसाहस्रैस्त्रेतातपसि संस्थितैः  ॥ ३८.५९ ॥  
कन्दमूलफलाहारैरग्निहोत्रपरायणैः  ।  
एतत्तीर्थप्रभावेण गतास्ते ब्रह्मणः पुरीम्  ॥ ३८.६० ॥  
निहत्य चान्धकं तत्र ननर्त भगवाञ्छिव  ।  
गणानां नायकाः सर्वे नानावाद्यानवादयन्  ॥ ३८.६१ ॥  
तत्र नृत्यति देवेशः सर्वा नृत्यन्ति देवताः  ।  
तेन दारुवनं ख्यातं लिङ्गं पापप्रणाशनम्  ॥ ३८.६२ ॥  
अर्चनात्तस्य देवस्य गाणपत्यमवाप्नुयात् ।  
विमलेश्वरं तत्र लिङ्गं सर्वदेवमयं शुभम्  ॥ ३८.६३ ॥  
स्नानात्तत्र दिवं यान्ति ये मृता न पुनर्भवाः  ।  
निर्मलीकृतदेहास्तु कृतास्तत्र सुरासुराः  ॥ ३८.६४ ॥  
पिनाकिना महाराज नीताः सर्वे त्रिविष्टपम्  ।  
तिलोदकैः पिण्डदानैः पितॄन् प्रीणाति यो नरः  ॥ ३८.६५ ॥  
स गच्छति परं स्थानं यत्र देवो महेश्वरः  ।  
चन्द्रसूर्यग्रहे प्राप्ते दानसङ्ख्या न विद्यते  ॥ ३८.६६ ॥  
शिवमभ्यर्च्य तत्रैव गाणपत्यमवाप्नुयात् ।  
विमलेश्वरं तत्र लिङ्गं स्वयं विद्धि महेश्वरम्  ॥ ३८.६७ ॥  
व्याघ्रेश्वरं यत्र लिङ्गं व्याघ्री यत्र दिवं गता  ।  
तिलोदकप्रदानेन हविषा पिण्डदानतः  ॥ ३८.६८ ॥  
पितॄनुद्धरते पुत्रः शतपूर्वांस्तथा परान्  ।  
वसेत्स वारुणे लोके यावदिन्द्राश्चतुर्दश  ॥ ३८.६९ ॥  
अर्चनात्तस्य देवस्य कीर्तनाच्छ्रवणादपि  ।  
इन्द्रलोकमवाप्नोति सत्यमेतन्मयोदितम्  ॥ ३८.७० ॥  

इति श्रीस्कन्दपुराणे रेवाखण्डे चक्रस्वामिवर्णनो नामाष्टत्रिंशत्तमोऽध्यायः ॥  


अध्याय ३९  

युधिष्ठिर उवाच -   
लिङ्गं व्याघ्रेश्वरं नाम विघ्नकर्तृसमागमे  ।  
कथितं यन्महाभाग सर्वपापविमोक्षणम्  ॥ ३९.१ ॥  
प्रभावं वेदितुं तस्य पुनरिच्छाम्यहं मुने  ।  

मार्कण्डेय उवाच -   
शृणु राजन् कथां दिव्यां सर्वपापप्रणाशिनीम्  ॥ ३९.२ ॥  
बभ्रुर्नाम पुरा चासीद्राजा परमधार्मिकः  ।  
पुण्ड्रवर्द्धनवासी च सत्यधर्मपरायणः  ॥ ३९.३ ॥  
पितुः क्षयाहे सम्प्राप्ते श्राद्धकाले सुसंयतः  ।  
नित्यं नैमित्तिकं कर्म पित्रर्थं स चकार ह  ॥ ३९.४ ॥  
यज्ञकाले निवृत्तेऽथ बुद्धिं प्राप्य तु भारत  ।  
चिन्तयामास राजासौ किङ्करोमीती चाब्रवीत् ॥ ३९.५ ॥  
ऋषयो निरपेक्षाशाः कन्दमूलफलाशिनः  ।  
विप्रातिथिं न पश्यामि कं भोजयितुमुत्सहे  ॥ ३९.६ ॥  
सञ्चिन्त्य विप्रभोज्यार्थं पाकमप्सु व्यनिक्षिपत् ।  
ऋग्वेदश्च ततो वाक्यं कोपात्प्राह ततस्तदा  ॥ ३९.७ ॥  
इदानीं द्वापरस्यान्ते वर्तते पापसम्भवः  ।  
वैवस्वतेऽन्तरे प्राप्ते ब्राह्मणा लब्धकामुकाः  ॥ ३९.८ ॥  
ते भुञ्जन् कामुकाः सर्वे राजद्रव्यं सकिल्बिषम्  ।  
देशे कदाचित्पुण्याहे भारद्वाजाश्रमङ्गतः  ॥ ३९.९ ॥  
सोऽभिवाद्य नमस्कृत्य मुनिं तत्र व्यवस्थितः  ।  
भारद्वाजोऽब्रवीद्वाक्यं तस्मै दत्त्वासनं महत् ॥ ३९.१० ॥  
स्वागतं ते महाराज कुशलं सह भार्यया  ।  
चिरं दृष्टोऽसि धर्मज्ञ एकाकी त्वं कथञ्चन  ॥ ३९.११ ॥  

राजोवाच -   
अद्य मे कुशलं ब्रह्मंस्त्वत्पादाम्बुजदर्शनात् ।  
महर्षे श्राद्धकालोऽयां पितॄणां मम वर्तते  ॥ ३९.१२ ॥  
भोजयेऽहं यथा विप्रं तथा त्वं कर्तुमर्हसि  ।  
तस्य तद्वचनं श्रुत्वा भारद्वाजोऽब्रवीद्वचः  ॥ ३९.१३ ॥  
महर्षीणां सहस्राणि तुष्टानामूर्ध्वरेतसाम्  ।  
हंसलोमशमुख्यानां यदि भोजयितुं क्षमः  ॥ ३९.१४ ॥  
पश्चात्प्रवर्तते श्राद्धं सत्यमेतद्ब्रवीम्यहम्  ।  
दद्या हेममयं पीठं दद्या धान्यं तथा वसु  ॥ ३९.१५ ॥  
मधुधेनुं तथा दिव्यां पयोधेनुं तथैव च  ।  
अग्निशौचस्य कौपीनं वस्त्रस्य तु विशाम्पते  ॥ ३९.१६ ॥  
तस्य तद्वचनं श्रुत्वा भारद्वाजस्य भूपतिः  ।  
एवमस्त्विति तं चोक्त्वा सर्वं पत्न्यै न्यवेदयत् ॥ ३९.१७ ॥  
महोक्षं कल्पयित्वा पितृकार्यं निवर्तये  ।  
श्रौतस्मार्तादिकं कर्म आमिषं पितृतर्पणम्  ॥ ३९.१८ ॥  
इत्यादिस्मृतिवाक्यानि पर्यालोच्य पुनः पुनः  ।  
महोक्षं च ततो हत्वा तर्पयामास तान् पितॄन्  ॥ ३९.१९ ॥  
अनड्वाहं पशुं ज्ञात्वा भारद्वाजादयस्ततः  ।  
कुपिताः कर्मणा तेन राज्ञीं राजानमेव च  ॥ ३९.२० ॥  
कोपसम्भारसन्तप्ता गर्हयन्तोऽब्रुवंस्तदा  ।  
सुरामांसादिमाध्वीकं कृत्वा गोमांसभक्षणम्  ॥ ३९.२१ ॥  
तप्तकृच्छ्रं चरेद्विप्रो मौञ्जीबन्धेन शूद्ध्यति  ।  
अभक्षभक्षणं कृत्वा करीषाग्नौ विशेद्द्विजः  ॥ ३९.२२ ॥  
घातितानि त्वया चाष्टौ सहस्राणि तपस्विनाम्  ।  
हव्यं देवा न गृह्णन्ति कथं च पितरः पुनः  ॥ ३९.२३ ॥  
त्वया वै क्रतवश्चेष्टास्ते गता वै श्वयोनिषु  ।  
व्यर्थमास तपस्तेऽद्य मूलनाशस्त्वया कृतः  ॥ ३९.२४ ॥  

बभ्रुरुवाच -   
वेदोक्तं यः परित्यज्य धर्ममन्यं समाचरेत् ।  
दशवर्षसहस्राणि श्वयोनौ जायते ध्रुवम्  ॥ ३९.२५ ॥  
वेदार्थनिन्दका ये वै ब्राह्मणा ज्ञानदुर्बलाः  ।  
इह जन्मनि शूद्रास्ते मृताः श्वानो भवन्ति ते  ॥ ३९.२६ ॥  
गोमेधो हयमेधश्च नरमेधस्तथाऽपरः  ।  
क्षत्रियास्त्वथ जीवन्ति पूज्यन्ते देवमानुषैः  ॥ ३९.२७ ॥  
राज्ञस्तद्वचनं श्रुत्वा भारद्वाजोऽशपत्नृपम्  ।  
यस्मान्महोक्षमांसेन तार्पिता ब्राह्मणास्त्वया  ॥ ३९.२८ ॥  
भवतु अनेन पापेन व्याघ्रो व्याघ्री तव प्रिया  ।  
दिव्यं वर्षसहस्रं तु वसुधां विचरिष्यथः  ॥ ३९.२९ ॥  
तस्य तद्वचनं श्रुत्वा मुनेरमिततेजसः  ।  
सुधर्मा चाब्रवीद्वाक्यं राजपत्नी यशस्विनी  ॥ ३९.३० ॥  
वेदोक्तकर्मकर्ता तु यतः शप्तः पतिर्मम  ।  
पतिव्रता च निर्दोषा धर्मिष्ठाऽहं तथैव च  ॥ ३९.३१ ॥  
दशवर्षसहस्राणि तेन पापेन दुःखिताः  ।  
भविष्यथ महाघोरा यूयं वै ब्रह्मराक्षसाः  ॥ ३९.३२ ॥  
निर्जले मरुदेशे च अपरे कण्टकावृते  ।  
क्षुधार्ताश्च तृषार्ताश्च काकगृध्रैरनुद्रुताः  ॥ ३९.३३ ॥  
भारद्वाजश्च राज्ञी च शप्त्वा तत्र परस्परम्  ।  
भारद्वाजश्च सार्द्धं तैः कृत्वा पुण्यं ततो नृप  ॥ ३९.३४ ॥  
ब्रह्मलोकं जगामाथ ब्राह्मणैः सह भारत  ।  
सोऽभिवाद्य यथा न्यायं ब्रह्माणं सुरसत्तमम्  ॥ ३९.३५ ॥  
सर्वं न्यवेदयत्तत्राभक्षभोज्यं च यत्कृतम्  ।  

ब्रह्मोवाच -   
लोकापचरितं कर्म [] कार्यं देववर्जितम्  ॥ ३९.३६ ॥ [ङपिन् Oरिगिनल्]  
उक्तानि च निषिद्धानि धर्माधर्मविचारणे  ।  
लोकोक्तं विहितं कर्म त्रयी मार्गं विचारितम्  ॥ ३९.३७ ॥  
कर्तव्यं तु प्रयत्नेन स्वर्गमोक्षप्रदायकम्  ।  
बोधिता ब्राह्मणास्तेन ब्रह्मणा नृपतिस्तदा  ॥ ३९.३८ ॥  
शापान्तः कथितस्तेषां तेनैव परमेष्ठिना  ।  
शापस्यान्तो मया दृष्टो भवतां पापकर्मिणाम्  ॥ ३९.३९ ॥  
पुण्यक्षये च शप्तास्तु सम्प्राप्ते तु युगान्तरे  ।  
नर्मदातीरवासी यो मार्कण्डेयो महामुनिः  ॥ ३९.४० ॥  
स दास्यत्युपदेशं वो येन मोक्षमवाप्स्यथ  ।  
ततः कालेन महता मार्कण्डेयं मुनिं गताः  ॥ ३९.४१ ॥  
दैवयोगेन ते सर्वे कल्पगा तीरवासिनम्  ।  
अभिवाद्य यथा न्यायं तमृषिं प्रणिपत्य च  ॥ ३९.४२ ॥  
स्थिताः स्वकर्म तत्रैव व्याहरन्तः परस्परम्  ।  
दृष्ट्वा तांश्चिन्तयामास मार्कण्डेयो महामुनिः  ॥ ३९.४३ ॥  
मिथुनं व्याघ्ररूपेण व्याहरन्मानुषीं गिरम्  ।  
केन कर्मविपाकेन ब्राह्मणा ब्रह्मराक्षसाः  ॥ ३९.४४ ॥  
एवं सञ्चिन्त्य मार्कण्डो भारद्वाजमथाब्रवीत् ।  
दम्पती व्याघ्ररूपेण ब्राह्मणा ब्रह्मराक्षसाः  ॥ ३९.४५ ॥  
यूयं च विकृताकाराः कथयध्वं कथं च तत् ।  

भारद्वाज उवाच -   
शृणु ब्रह्मन् समासेन कथ्यमानं वचो मम  ॥ ३९.४६ ॥  
भविष्यभूततत्त्वज्ञ त्रिकालज्ञ त्रिवेदवित् ।  
बभ्रुर्नामा चक्रवर्ती पुण्ड्रवर्धनसंस्थितः  ॥ ३९.४७ ॥  
सुधर्मा नाम तस्यैव धर्मपत्नी पतिव्रता  ।  
एकदा श्राद्धकाले तु नातिथिं प्राप्तवान् द्विजम्  ॥ ३९.४८ ॥  
सञ्चिन्त्याथ तदात्मानमागतो ह्याश्रमं मम  ।  
पादौ जग्राह शिरसा ततो वचनमब्रवीत् ॥ ३९.४९ ॥  
पितॄणां श्राद्धकालो मे प्रसादः क्रियतां मयि  ।  
ततो मयोपदिष्टोऽसौ मुनींस्त्वं भोजयाधुना  ॥ ३९.५० ॥  
महोक्षं शातयित्वा तु भोजितास्ते तपोधनाः  ।  
शप्तो मया च शीघ्रं त्वं व्याघ्रयोनिं गमिष्यसि  ॥ ३९.५१ ॥  
निर्भर्त्स्य मां च तत्पत्नी शशाप ब्रह्मराक्षसाः  ।  
यूयं भवत वै सर्वे मरुदेशे क्षुधार्दिताः  ॥ ३९.५२ ॥  
ब्रह्माणं च ततः प्राप्ता विवादेन परस्परम्  ।  
ब्रह्मणा प्रेषितास्तेऽमी त्वत्सकाशमिहागताः  ॥ ३९.५३ ॥  
एतत्ते कथितं सर्वं कारणं विकृते महत् ।  
नान्यत्स्थानं प्रपश्यामो यत्रास्माकं स्थितिर्भवेत् ॥ ३९.५४ ॥  
न दिवा नैव रात्रिश्च न सूर्यो न च चन्द्रमाः  ।  
न ग्रहा नैव ऋक्षाणि ऋषयो यत्र मण्डलम्  ॥ ३९.५५ ॥  
सरितः सागराः शैला भूतग्रामं चतुर्विधम्  ।  
आसीदिदं तमो भूतमादि मध्यान्तवार्जितम्  ॥ ३९.५६ ॥  
मुग्धा वयं न जानीमो न चाज्ञायत किञ्चन  ।  
न्यग्रोधं नर्मदामध्ये मेघाभं कालरूपिणम्  ॥ ३९.५७ ॥  
त्वां वै सर्वद्विजश्रेष्ठं नान्य पश्यामि किञ्चन  ।  
त्वं पिता नो गुरुश्चैव हरिर्धाता स्वयं शिवः  ॥ ३९.५८ ॥  
अकामतः कृतं पापं स्वयमेतदुपार्जितम्  ।  
त्वत्प्रसादात्मुनिश्रेष्ठ मुञ्चामो घोरकिल्बिषात् ॥ ३९.५९ ॥  
नाभुक्तं क्षीयते कर्म कल्पकोटिशतैरपि  ।  
अवश्यमेव भोक्तव्यं कृतं कर्म शुभाशभम्  ॥ ३९.६० ॥  

मार्कण्डेय उवाच -   
शाकल्यस्याश्रमं पुण्यं ब्रह्मर्षिगणसेवितम्  ।  
वैदूर्यात्पश्चिमे भागे यत्र देवो महेश्वरः  ॥ ३९.६१ ॥  
तत्र गत्वा च यूयं वै तपश्चोग्रं करिष्यथ  ।  
जपध्यानपरा नित्यं कन्दमूलफलाशिनः  ॥ ३९.६२ ॥  
एवं द्वादशवर्षाणि सन्तिष्ठध्वं द्विजोत्तमाः  ।  
यावद्वै वेदमानेन पुनः सृष्टिः प्रवर्तते  ॥ ३९.६३ ॥  
तमो भूतमिदं सर्वं न प्राज्ञायत किञ्चन  ।  
सर्वं चकार भगवान्महाकालवपुर्धरः  ॥ ३९.६४ ॥  
प्राणिनां कर्मणा ह्येतज्जगत्कालवशङ्गतम्  ।  
वायुरग्निर्जलं पृथ्वी भूतग्रामश्चतुर्विधः  ॥ ३९.६५ ॥  
कालस्य भोजनं सर्वं भस्मपुञ्जमिवाभवत् ।  
नाश्चर्यमत्र कर्तव्यं पुनः सृष्टिर्भविष्यति  ॥ ३९.६६ ॥  
तस्य तद्वचनं श्रुत्वा सर्वे ते पापयोनयः  ।  
नमस्कृत्य मुनिश्रेष्ठं मार्कण्डं कल्पवासिनम्  ॥ ३९.६७ ॥  
राजा च राजपत्नी च ऋषयो विमलेश्वरम्  ।  
जग्मुः कालेन महता पुनःसृष्टिः प्रवर्तिता  ॥ ३९.६८ ॥  
स्वयं प्रजापतिर्ब्रह्मा ससर्ज विविधाः प्रजाः  ।  
कलाः काष्ठा मुहूर्ताश्च जगत्स्थावरजङ्गमम्  ॥ ३९.६९ ॥  
सरितः सागरान् गुल्मान् पर्वतां च लतास्तथा  ।  
आपोऽग्निं वै तथा वायुं भूतग्रामं चतुर्विधम्  ॥ ३९.७० ॥  
सूर्यं च दक्षिणे नेत्रे सोऽसृजत्प्राणिनस्तथा  ।  
वामनेत्रे हिमांशुं च स तथा पर्यकल्पयत् ॥ ३९.७१ ॥  
एतदृक्षवरैः सार्द्धं पवित्रं ध्रुवमण्डलम्  ।  
विवस्वतः प्रभां चैव सर्वलोकप्रकाशिनीम्  ॥ ३९.७२ ॥  
सृष्टा चान्द्रमसी ज्योत्स्ना दिवा रात्री तथैव च  ।  
अपरेषु च द्वीपेषु न सूर्यो नैव चन्द्रमाः  ॥ ३९.७३ ॥  
रौद्री प्रभाऽस्ति तत्रैवं पुनः सृष्टिः प्रवर्तिता  ।  
पूर्णे तु द्वादशे वर्षे शापान्ते समुपस्थिते  ॥ ३९.७४ ॥  
अर्चयित्वा महेशानं रेवाव्याघ्रसमागमे  ।  
भारद्वाजादयः सर्वे ब्रह्मलोकमवाप्नुयुः  ॥ ३९.७५ ॥  
कामिकं यानमारुह्य राजा मुनियुतस्तदा  ।  
तीर्थस्यास्य प्रभावेण उमामाहेश्वरे पुरे  ॥ ३९.७६ ॥  
व्याघ्रेश्वरो व्याघ्रकर्तृसङ्गमे त्रिदशार्चितः  ।  
अन्यल्लिङ्गं न पश्यामि दिव्यं वै विमलेश्वरात् ॥ ३९.७७ ॥  
अर्चनात्तस्य लिङ्गस्य दर्शनात्स्पर्शनात्तथा  ।  
ब्रह्महत्या प्रणश्येत पापेष्वन्येषु का कथा  ॥ ३९.७८ ॥  
तीर्थेषु श्राद्धकरणात्पितॄणामक्षया गतिः  ।  
कल्पकोटिसहस्राणि कल्पकोटिशतानि च  ॥ ३९.७९ ॥  
तीर्थस्यास्य प्रभावेण लोके क्रीडन्ति वैष्णवे  ।  
एतत्ते कथितं सर्वं यथादृष्टं यथाश्रुतम्  ॥ ३९.८० ॥  
श्रवणात्कीर्तनादस्य अश्वमेधफलं लभेत् ॥ ३९.८१ ॥  

इति श्रीस्कन्दपुराणे रेवाखण्डे विमलेश्वरवर्णनो नामैकोनचत्वारिंशोऽध्यायः ॥  


अध्याय ४०  

युधिष्ठिर उवाच -   
मनसा चिन्तितं यच्च तदेव समुपस्थितम्  ।  
लक्षणं सूत्रयागस्य पर्वतस्य तु वेष्टनम्  ॥ ४०.१ ॥  
कस्मिन् काले प्रकर्तव्यं विधानां विधिपूर्वकम्  ।  
त्वमेव वेत्सि सर्वं वै विदितं कुरु साम्प्रतम्  ॥ ४०.२ ॥  
येन देवाः सगन्धर्वा मानुषाः पापयोनयः  ।  
तत्र यागप्रभावेण दिवि देवत्वमागताः  ॥ ४०.३ ॥  

मार्कण्डेय उवाच -   
श्रूयतां राजशार्दूल सूत्रयागस्य लक्षणम्  ।  
चन्द्रसूर्योपरागे तु षडशीतिमुखे तथा  ॥ ४०.४ ॥  
युगादौ विषुवे चैव व्यतीपाते च सङ्क्रमे  ।  
कार्त्तिक्यां च तथा माघ्यां वैशाख्यां चैव भारत  ॥ ४०.५ ॥  
सूर्योपरागतुल्यायां षष्ठ्यां हि कपिलस्य तु  ॥ ४०.६ ॥  
वैशाखमासस्य तु या तृतीया नवम्यथोर्जस्य च शुक्लपक्षे  ।  
माघे त्वमा चैव नभस्यकृष्णा त्रयोदशी चेति युगादयस्तथा  ॥ ४०.७ ॥  
पर्वस्वेतेषु कौन्तेय सूत्रयागं तु कारयेत् ।  
अनन्तफलसंयुक्तं शिवेन कथितं पुरा  ॥ ४०.८ ॥  
सूत्रेण वेष्टयेद्यस्तु पर्वतं शिवसन्निभम्  ।  
उमया सहितं देवं गणेशेन तथैव च  ॥ ४०.९ ॥  
तावद्युगसहस्राणि स्वर्गलोके महीयते  ।  
पुत्रिणी भर्तृसंयुक्ता नारी तद्वेष्टिनी भवेत् ॥ ४०.१० ॥  
कौशेयं पट्टसूत्रं च कार्पासं च महीपते  ।  
नवतन्तुं च यः कुर्याद्दश द्वादशतन्तुकम्  ॥ ४०.११ ॥  
अष्टादश महाराज चतुर्विंशति वा क्रमात् ।  
क्षालयेत्कोटितीर्थे तु गन्धधूपेन वासयेत् ॥ ४०.१२ ॥  
बध्नीयात्पुष्पमालां च दीपमालां च बोधयेत् ।  
रात्रौ जागरणं कृत्वा ओङ्कारे विधिपूर्वकम्  ॥ ४०.१३ ॥  
शिवध्यानपरो भूत्वा निराहारो निशां नयेत् ।  
प्रभाते चोत्सवं कुर्यादोङ्काराभ्यर्चनं तथा  ॥ ४०.१४ ॥  
न्यग्रोधे बन्धयेत्सूत्रं समाधिस्थो नरेश्वर  ।  
कोटितीर्थं ततो गच्छेत्सर्वतीर्थमयं शुभम्  ॥ ४०.१५ ॥  
ऋणमोक्षं पापनाशं नरकेश्वरमुत्तमम्  ।  
गन्धर्वेश्वरलिङ्गं तु गच्छेत्परमशोभनम्  ॥ ४०.१६ ॥  
अदृश्यं सर्वभूतानां नागकन्याभिरर्च्यते  ।  
तत्र स्नात्वा नरो राजन् गान्धर्वं लोकमाप्नुयात् ॥ ४०.१७ ॥  
ततो गच्छेन्नृपश्रेष्ठ अङ्गारेश्वरमुत्तमम्  ।  
दर्शनात्तस्य लिङ्गस्य गाणपत्यमवाप्यते  ॥ ४०.१८ ॥  
अङ्गारेण तपस्तप्तं दिव्यं वर्षशतं तथा  ।  
ग्रहत्वमगमत्सोऽपि तीर्थस्यऽस्य प्रभावतः  ॥ ४०.१९ ॥  
ब्रह्मावर्तं ततो गच्छेत्सर्वतीर्थमयं शुभम्  ।  
तत्र स्नात्वा नरो राजन् छिवलोकमवाप्नुयात् ॥ ४०.२० ॥  
तिलोदकप्रदानेन पितॄणां परमा गतिः  ।  
दिव्यं वर्षसहस्रं तु तपस्तेपे सुदुष्करम्  ॥ ४०.२१ ॥  
ब्रह्मा चैव पुराकल्पे लोकानुग्रहकारकः  ।  
लिङ्गं मध्येश्वरं नाम जलमध्ये व्यवस्थितम्  ॥ ४०.२२ ॥  
पूज्यते नागकन्याभिर्न तत्पश्यन्ति मानवाः  ।  
दारुकेश्वरलिङ्गं तु सर्वपापप्रणाशनम्  ॥ ४०.२३ ॥  
अर्चनात्तस्य देवस्य नरो विद्याधरो भवेत् ।  
भृगुलिङ्गं ततो गच्छेद्भैरवो यत्र संस्थितः  ॥ ४०.२४ ॥  
भृगुं गत्वा नरश्रेष्ठ मुच्यते ब्रह्महत्यया  ।  
जालेश्वरं ततो गच्छेत्पर्वतीर्थोत्तमोत्तमम्  ॥ ४०.२५ ॥  
स्नानमात्रो नरस्तत्र स भवे न पुनर्भवेत् ।  
तिलोदकप्रदानेन पितॄणामक्षया गतिः  ॥ ४०.२६ ॥  
भैरवं रूपमास्थाय बाणस्य च पुरत्रयम्  ।  
पातितं जलमध्ये तु नर्मदाया हरेण वै  ॥ ४०.२७ ॥  
ज्वलत्पाशुपतास्त्रेण तत्रैव तदनन्तरम्  ।  
तदस्त्रसङ्गमाच्छीघ्रं पातालाच्चोत्थितं ततः  ॥ ४०.२८ ॥  
लिङ्गं जालेश्वरं नाम ब्रह्महत्यां व्यपोहति  ।  
कोटितीर्थं ततो गच्छेत्स्नात्वा च विधिपूर्वकम्  ॥ ४०.२९ ॥  
वलक्षं बन्धयेत्सूत्रमोङ्कारस्य तु भारत  ।  
ओङ्कारं च समभ्यर्च्य दीपमालां च बोधयेत् ॥ ४०.३० ॥  
सफलः सूत्रयागस्तु त्वत्प्रसादान्महेश्वर  ।  
यतींश्च भोजयेत्तत्र दद्याच्छक्त्या च दक्षिणाम्  ॥ ४०.३१ ॥  
सार्द्धं च बन्धुभृत्यैश्च पारणं क्रियते नृप  ।  
यः शारीरेण कष्टेन पर्यटेच्छिवपर्वतम्  ॥ ४०.३२ ॥  
पदे पदे यज्ञफल तस्य स्याच्छङ्करोऽब्रवीत् ।  
पुरा देवगणैः सर्वैः सिद्धगन्धर्वकिन्नरैः  ॥ ४०.३३ ॥  
विद्याधरैस्तथा यक्षैरसुरैर्दैत्यदानवैः  ।  
चन्द्रादित्यग्रहैश्चैव नक्षत्रध्रुवमण्डलैः  ॥ ४०.३४ ॥  
विश्वेदेवैश्च साध्यैश्च मरुद्भिर्वसुभिस्तथा  ।  
देवराजेन चेन्द्राण्या सावित्र्या चैव भारत  ॥ ४०.३५ ॥  
अरुन्धत्या सरस्वत्या गायत्र्या स च पर्वतः  ।  
सूत्रेण वेष्टितो भक्त्या फलं प्राप्तं शिवोदितम्  ॥ ४०.३६ ॥  
अहल्या मेनका रम्भा घृताची चोर्वशी तथा  ।  
तिलोत्तमा तथा चान्या सरितः सागराश्च वै  ॥ ४०.३७ ॥  
वेष्टनात्पर्वतस्यास्य दिग्देवत्वमवाप्तवान्  ।  
यावच्चन्द्रश्च सूर्यश्च यावत्तिष्ठति मेदिनी  ॥ ४०.३८ ॥  
सूत्रयागप्रभावेण तावच्छिवपुरे वसेत् ।  
एतत्ते कथितं राजन् सूत्रयागस्य यत्फलम्  ॥ ४०.३९ ॥  
श्रवणात्कीर्तनादस्य रुद्रस्यानुचरो भवेत् ॥ ४०.४० ॥  

इति श्रीस्कन्दपुराणे रेवाखण्डे सूत्रयागवर्णनो नाम चत्वारिंशोऽध्यायः ॥  


अध्याय ४१  

युधिष्ठिर उवाच -   
कीर्तनं कोटितीर्थस्य मानसङ्ख्याप्रमाणतः  ।  
तीर्थानि चोत्तरे याम्ये प्राकारे संस्थितानि च  ॥ ४१.१ ॥  
कथयस्व प्रसादेन तानि मे मुनिसत्तम  ।  
तेषां तु दर्शनादेव पापं दुष्कृतकर्मिणाम्  ॥ ४१.२ ॥  
प्रणश्येत्तत्क्षणादेव तमः सूर्योदये यथा  ।  
मार्कण्डेय उवाच -   
उत्तरे यानि तीर्थानि यानि तीर्थानि दक्षिणे  ॥ ४१.३ ॥  
लीयन्ते कोटितीर्थे तु साक्षाच्छिवपदे नृप  ।  
पृथिव्यां यानि तीर्थानि आसमुद्रान्तगोचरे  ॥ ४१.४ ॥  
तानि साक्षात्कोटितीर्थे लीयन्ते परमे पदे  ।  
कपिलाऽमरयोर्मध्ये नर्मदोङ्कारमध्यतः  ॥ ४१.५ ॥  
अत्रान्तरे नृपश्रेष्ठ कोटितीर्थं व्यवस्थितम्  ।  
दशायुतानि तीर्थानां पातालतलवासिनाम्  ॥ ४१.६ ॥  
कपिलानर्मदामध्ये शिवेन स्थापितानि च  ।  
अत्रान्तरे महाराज रुद्रावर्तजलेन तु  ॥ ४१.७ ॥  
स्नात्वा विधानतस्ते वै गच्छन्ति शिवमन्दिरम्  ।  
ये वसन्त्युत्तरे कूले रुद्रलोके वसन्ति ते  ॥ ४१.८ ॥  
वसन्ति वामभागे वै ते लोकं यान्ति वैष्णवम्  ।  
ये पूर्वपश्चिमे भागे वसन्त्यमरकण्टके  ॥ ४१.९ ॥  
रुद्रस्य ब्रह्मणो लोकं ते प्रयान्ति च वैष्णवम्  ।  
जले चैकादशाग्नौ तु पतने षोडशैव तु  ॥ ४१.१० ॥  
सहस्राणि तथाशीतिर्मरणाद्गोगृहे तथा  ।  
अनशने ब्रह्मलोकः सार्द्धं लक्षमुदाहृतः  ॥ ४१.११ ॥  
कपिलानर्मदातोये जलाग्नी साधयन्ति ये  ।  
चतुर्युगसहस्राणि रुद्रलोके वसन्ति ते  ॥ ४१.१२ ॥  
अवशः स्ववशो वाऽपि मृगपक्षिसरीसृपाः  ।  
तिर्यग्योनिगताः पापा म्रियन्ते ये युधिष्ठिर  ॥ ४१.१३ ॥  
राजानस्ते प्रजायन्ते शुभे वैद्याधरे पुरे  ।  
राहुसोमसमायोगे कोटितीर्थे नराधिप  ॥ ४१.१४ ॥  
पुण्यं यत्कीर्तितं पुंसां तस्य सङ्ख्या न विद्यते  ।  
गयायां च कुरुक्षेत्रे पुष्करेऽमरकण्टके  ॥ ४१.१५ ॥  
तुल्यं फलमवाप्नोति राहुग्रस्ते दिवाकरे  ।  
प्राची सरस्वती यत्र स्थाणुः सारस्वतं जलम्  ॥ ४१.१६ ॥  
सार्द्धं द्वादश लक्षं तु दत्तं तत्र प्रवर्तते  ।  
तत्तुल्यं तु भवेत्सर्वं कोटितीर्थे न संशयः  ॥ ४१.१७ ॥  
न्यायोपार्जितवित्तस्य राहुग्रस्ते दिवाकरे  ।  
नानाविधं तु पुण्यं च मतं वै परिकीर्तितम्  ॥ ४१.१८ ॥  
ब्रह्मविष्णुशिवोक्तं च प्रमाण सर्वसम्मतम्  ।  
अल्पसत्त्वा नरा राजन् काले मायाविमोहिताः  ॥ ४१.१९ ॥  
ओङ्कारं ये न पश्यन्ति तथा वै सप्तकल्पगाम्  ।  
गोछागयोर्महाराज हेमरूप्ये यदन्तरम्  ॥ ४१.२० ॥  
शूद्रब्राह्मणयोर्यद्वद्यथा वद्दधितक्रयोः  ।  
अमरेश्वरतीर्थं हि ज्ञेयं तीर्थान्तरैः सह  ॥ ४१.२१ ॥  
दीयते कोटितीर्थे यद्गुञ्जामात्रं हिरण्यकम्  ।  
तस्य सङ्ख्या न विद्यते यावदाहूत सम्प्लवम्  ॥ ४१.२२ ॥  
चतुर्हस्तप्रमाणं तु कोटितीर्थं न संशयः  ।  
हस्तमात्रं तथा चान्ये वितस्तिं च तथाऽपरे  ॥ ४१.२३ ॥  
चतुरङ्गुलमयं केऽपि केचिदङ्गुलमानतः  ।  
अर्द्धाङ्गुलं यवमात्रं ब्रह्मसूत्रप्रमाणतः  ॥ ४१.२४ ॥  
चतुर्विंशे द्वादशाब्दे कुरुक्षेत्रात्सरस्वती  ।  
कोटितीर्थे तथा स्नातुं राहुग्रस्ते दिवाकरे  ॥ ४१.२५ ॥  
करिणीरूपमास्थाय आयात्स्वपुण्यकक्षयात् ।  
स्नानं कृत्वा पुनर्याति कुरुक्षेत्रं न संशयः  ॥ ४१.२६ ॥  
कावेरीसङ्गमं यावदारभ्यो दधिसङ्गमम्  ।  
अत्रान्तरे महाराज तीर्थकोट्यो दश स्मृताः  ॥ ४१.२७ ॥  
कोटितीर्थं समारभ्य नीलगङ्गावसानतः  ।  
अष्टलक्षाणि तीर्थानां ब्रह्मसूत्रप्रमाणतः  ॥ ४१.२८ ॥  
कावेर्याः पूर्वभागे च यावत्पर्यङ्कपर्वतः  ।  
दश लक्षाणि तीर्थानां सङ्ख्या च कथिता तव  ॥ ४१.२९ ॥  
नर्मदायां समासाद्य जमदग्नेर्महाश्रमम्  ।  
श्रीकण्ठं नीलकण्ठं च लिङ्गं पापप्रणाशनम्  ॥ ४१.३० ॥  
कन्यातीर्थं महापुण्यं कपिलेश्वरमुत्तमम्  ।  
कपिलावर्तसञ्ज्ञं तु तीर्थं पापहरं परम्  ॥ ४१.३१ ॥  
तत्र पूषा च सूर्यस्तु शिवध्यानपरायणः  ।  
दिव्यं वर्षसहस्रं तु तपस्तेपे सुदुष्करम्  ॥ ४१.३२ ॥  
ततस्तुष्टः सुरेशानस्तमुवाच तदा नृप  ।  
वरं वृणीष्व भद्रं ते यत्ते मनसि वर्तते  ॥ ४१.३३ ॥  

पूषोवाच -   
यदि तुष्टोऽसि देवेश वरं दातुं त्वमिच्छसि  ।  
सूर्यपिङ्गलसञ्ज्ञं तु लिङ्गं परमसिद्धिदम्  ॥ ४१.३४ ॥  
आकाशे प्रतपद्रश्मिसहस्रांशु समप्रभम्  ।  
मासे मासेऽन्यमित्रस्तु सङ्क्रमश्चान्यराशिषु  ॥ ४१.३५ ॥  
इमं वरमहं मन्ये जगद्द्योतनकारकम्  ।  

ईश्वर उवाच -   
सर्वसम्पत्समृद्धिस्ते मत्प्रसादाद्भविष्यति  ॥ ४१.३६ ॥  
कृते युगे महाराज मयैतद्दृष्टमेव च  ।  
चतुर्दश्यां तथाऽष्टम्यां पिङ्गलेश्वरपूजनात् ॥ ४१.३७ ॥  
कोटियज्ञफलं प्राप्य शिवलोके महीयते  ।  
रेवातीरेषु ये देवाः क्रोशमात्रं स्वयम्भुवः  ॥ ४१.३८ ॥  
सर्वे ते सिद्धिदा ज्ञेयाः कामभोगफलप्रदाः  ।  
केचित्कूष्माण्डमात्रा वै केचिद्वै पुष्पमात्रकाः  ॥ ४१.३९ ॥  
एरण्डफलमात्राश्च वज्रमौक्तिकमानतः  ।  
कृते मणिमयाः प्रोक्तास्त्रेतायां तु हिरण्मयाः  ॥ ४१.४० ॥  
द्वापरे रौप्यताम्राश्च कलौ चाश्ममयाः स्मृताः  ।  
ब्राह्मं कृतयुगं प्राहुस्त्रेतां वै क्षत्रियं तथा  ॥ ४१.४१ ॥  
द्वापरं वैश्यमित्येवं कलिं शूद्रं तथैव च  ।  
नापुण्यालिङ्गमासाद्य म्रियतेऽमरकण्टके  ॥ ४१.४२ ॥  
को न मुच्येत कौन्तेय सप्तजन्मजकिल्बिषात् ।  
यादृशोऽयं गिरिः पुण्यः सर्वतोऽमरकण्टकः  ॥ ४१.४३ ॥  
तादृशं नानुपश्यामि त्रिषु लोकेषु भारत  ।  
पर्वतस्य समन्तात्तु तीर्थकोटिर्व्यवस्थिता  ॥ ४१.४४ ॥  
स्वर्गसोपानमासाद्य प्रात्यक्षं शिवदर्शनम्  ।  
सुपुण्यं कोटितीर्थं वै तथा चामरकण्टकम्  ॥ ४१.४५ ॥  
स्वर्गदं मोक्षदं विद्धि सर्वसिद्धिप्रदायकम्  ।  
वैदूर्यपर्वते सिद्धो मान्धाता च कृते युगे  ॥ ४१.४६ ॥  
कथितो नृपशार्दूल तथान्यत्कथयामि ते  ।  
कावेरीसङ्गमः पुण्यः सर्वलोकेषु विश्रुतः  ॥ ४१.४७ ॥  
तत्र स्नात्वा दिवं यान्ति ये मृता न पुनर्भवाः  ।  
कावेर्यां भूतजाभौमे व्यतीपातो यदा भवेत् ॥ ४१.४८ ॥  
सहस्रगुणितं पुण्यं भवेत्तस्यास्तु सङ्गमे  ।  
शस्त्रेण निहता ये वै तिलमिश्राम्बुदानतः  ॥ ४१.४९ ॥  
ते चैकोद्दिष्टश्राद्धेन स्वर्गलोकमवाप्नुयुः  ।  
चाण्डालाद्गुहकात्सर्पाद्विद्युतो ब्राह्मणादपि  ॥ ४१.५० ॥  
दंष्ट्रिभ्यश्च पशुभ्यश्च मरणं पापकर्मिणाम्  ।  
सर्वे ते नृपशार्दूल कावेरीसङ्गमे शुभे  ॥ ४१.५१ ॥  
श्राद्धस्य करणात्सत्यं तृप्ता यान्ति परां गतिम्  ।  
कुबेरेण तपस्तप्तं दिव्यं वर्षसहस्रकम्  ॥ ४१.५२ ॥  
आराधितः पूजितश्च लोकनाथ उमापतिः  ।  
शिवप्रसादसम्पन्नो लोकपालत्वमाप्तवान्  ॥ ४१.५३ ॥  
तत्र यस्त्यजति प्राणांस्तस्य पुण्यफलं शृणु  ।  
षष्टिवर्षसहस्राणि देवराज्यमवाप्नुयात् ॥ ४१.५४ ॥  
अवशः स्ववशो वाऽपि प्राणत्यागं करोति यः  ।  
दशवर्षसहस्राणि राजा वैद्याधरे पुरे  ॥ ४१.५५ ॥  
रेवाकावेरिकैस्तोयैस्तिलैरारण्यकैस्तथा  ।  
पितरस्तर्पितास्तत्र तृप्ता यान्ति परां गतिम्  ॥ ४१.५६ ॥  
नानामुखसहस्रैस्तु कावेरी प्रथिता भुवि  ।  
चराचरं यथा व्याप्तं वायुना सूर्यरश्मिभिः  ॥ ४१.५७ ॥  
तथा तोयेन कावेर्या व्याप्तं च वसुधातलम्  ।  
नर्मदादक्षिणे कूले वाराहे विन्ध्यपर्वते  ॥ ४१.५८ ॥  
प्रत्यक्षा सर्वदेवानां पयोष्णी निर्गता यतः  ।  
सोमस्य दुहिता चासीथिमगर्भेन्दुशीतला  ॥ ४१.५९ ॥  
हरेणाराधिता पूर्वमुमामूर्तिः पयस्विनी  ।  
लोकानां तारणार्थाय सोमगङ्गेति गीयते  ॥ ४१.६० ॥  
विनिष्क्रान्ता शरीराच्च वाराहस्य यशस्विनः  ।  
तत्र स्नात्वा नरो राजन् भवे वै न पुनर्भवेत् ॥ ४१.६१ ॥  
तिलोदकप्रदानेन पितरस्तस्य भारत  ।  
दशायुतसहस्राणि लोके क्रीडन्ति शाङ्करे  ॥ ४१.६२ ॥  
कार्त्तिक्यां यत्फलं तस्य वाराहे विन्ध्यपर्वते  ।  
सङ्ख्या न शक्यते स्नानादत्र वर्षशतैरपि  ॥ ४१.६३ ॥  
शिवेन कथितं पूर्वं पुराणे स्कन्दकीर्तिते  ।  
तत्र यद्दीयते दानं तस्य सङ्ख्या न विद्यते  ॥ ४१.६४ ॥  
ये चार्चयन्ति वाराहं न ते प्राकृतमानुषाः  ।  
प्राणत्यागे कृते तत्र शिवलोकमवाप्नुयुः  ॥ ४१.६५ ॥  
राहुसोमसमायोगे वाराहे विन्ध्यपर्वते  ।  
कुरुक्षेत्रसमं पुण्यं पुरा वै शङ्करोऽब्रवीत् ॥ ४१.६६ ॥  
गिरेरारभ्य वाराहात्पयोष्ण्याः सङ्गमावधि  ।  
अत्रान्तरे नृपश्रेष्ठ तीर्थकोटिरुदाहृता  ॥ ४१.६७ ॥  
पयोष्णीसङ्गमे तत्र सोमावर्तः स उच्यते  ।  
स देशः सर्वतः पुण्यः सत्यमेतत्तवोदितम्  ॥ ४१.६८ ॥  
पयोष्णीसङ्गमे पापहरे लिङ्गस्य दर्शनात् ।  
तत्र स्नानस्य दानस्य सङ्ख्या कर्तुं न शक्यते  ॥ ४१.६९ ॥  
तापीपयोष्णीसम्भेदश्चन्द्रसूर्यग्रहे नृप  ।  
कुरुक्षेत्राच्छतगुणः शिवेन परिकीर्तितः  ॥ ४१.७० ॥  
चतुर्भुजो हरिर्यत्र श्रीपतिः पुरुषोत्तमः  ।  
विष्णुक्षेत्रं तु विज्ञेयं क्रोशमात्रं तु तन्नृप  ॥ ४१.७१ ॥  
आश्विनस्य तु मासस्य कृष्णपक्षे चतुर्दशी  ।  
अमावास्या सिनीवाली पर्वाण्येतान्यनुक्रमात् ॥ ४१.७२ ॥  
चतुर्दश्यां चतुर्योगे पीयूषं वहते नृप  ।  
पितरस्तृप्तिमायान्ति दिने तस्मिन्न संशयः  ॥ ४१.७३ ॥  
सुर्यग्रहे कुरुक्षेत्रे यत्फलं परिकीर्तितम्  ।  
तापीपयोष्णीसम्पर्के तत्फलं परिकीर्तितम्  ॥ ४१.७४ ॥  
दीपोत्सर्गे तु कौमुद्यां फलं सङ्ख्या न विद्यते  ।  
पुरुषश्चक्रवर्ती स्याद्दीपं तत्र चकार यः  ॥ ४१.७५ ॥  
कार्त्तिक्यामाश्विने मासि पक्षयोरुभयोरपि  ।  
मासमेकं न भुञ्जीत तस्य पुण्यफलं शृणु  ॥ ४१.७६ ॥  
यावच्चन्द्रश्च सूर्यश्च हिमवांश्च महोदधिः  ।  
तावत्कालं वसेत्स्वर्गे विष्णुलोके च भारत  ॥ ४१.७७ ॥  
नर्मदादक्षिणे भित्त्वा पातालात्तु समुत्थितम्  ।  
कावेरी कुण्डमित्येवं त्रिषु लोकेषु विश्रुतम्  ॥ ४१.७८ ॥  
स्नातमात्रो नरस्तत्र गाणपत्यमवाप्नुयात् ।  
कुण्डेश्वरं सिद्धलिङ्गं सुरसिद्धनिषेवितम्  ॥ ४१.७९ ॥  
प्रमादात्कुरुते यस्तु पूतलिङ्गस्य पूजनम्  ।  
न तत्पुण्यस्य सङ्ख्यास्ति यावच्चन्द्रार्कतारकम्  ॥ ४१.८० ॥  
तिलोदकप्रदानेन पिण्डपातेन भारत  ।  
असङ्ख्यकालिका तृप्तिः पितॄणां नास्ति संशयः  ॥ ४१.८१ ॥  
कावेर्यास्तु प्रभावेण नर्मदासङ्गमात्पुनः  ।  
यज्ञावर्तोऽभवद्देशः सत्यमेतच्छिवोदितम्  ॥ ४१.८२ ॥  
स्वयम्भुवानि लिङ्गानि स्वर्गमोक्षप्रदानि तु  ।  
यत्र तत्र नरः स्नात्वा कावेर्या नृपसत्तम  ॥ ४१.८३ ॥  
अश्वमेधफलं प्राप्य विष्णुलोके महीयते  ।  
त्यक्त्वा प्राणांस्तु कौवेर्यां कौबेरं लोकमाप्नुयात् ॥ ४१.८४ ॥  
कौबेरेश्वरलिङ्गं तु सर्वसिद्धिप्रदायकम्  ।  
कावेरीनर्मदामध्ये न तत्पश्यन्ति मानवाः  ॥ ४१.८५ ॥  
पूज्यते सुरदैत्यैस्तु नागकन्याभिरर्च्यते  ।  
अर्चनात्तस्य देवस्य द्वादशादित्यसन्निभः  ॥ ४१.८६ ॥  
सर्वपापविनिर्मुक्तः शिवलोके महीयते  ।  
कावेरीनर्मदाभेदे बाणलिङ्गं प्रतिष्ठितम्  ॥ ४१.८७ ॥  
कुबेरेण पुरा दृष्टं सङ्गमेश्वरनामतः  ।  
अर्चनात्तस्य देवस्य लोकपुरे वसेत् ॥ ४१.८८ ॥  
गङ्गायमुनसम्भेदे यत्फलं परिकीर्तितम्  ।  
भौमे तु भूतजायोगे व्यतीपाते च सङ्क्रमे  ॥ ४१.८९ ॥  
राहुसोमसमायोगे तदेवाष्टगुणं स्मृतम्  ।  
अशीतिश्च गुणाः प्रोक्ता गङ्गायमुनसङ्गमे  ॥ ४१.९० ॥  
कावेरीनर्मदायोगे बाणा अष्टगुणाः स्मृताः  ।  
गङ्गाषष्टिसहस्रैस्तु क्षेत्रपालैः प्रपूज्यते  ॥ ४१.९१ ॥  
तदर्धैरन्यतीर्थानि रक्षन्ते नात्र संशयः  ।  
अमरेश्वरयाम्ये तु लिङ्गं चैव जलेश्वरम्  ॥ ४१.९२ ॥  
दर्शनात्तस्य लिङ्गस्य गाणपत्यमवाप्नुयात् ।  
लक्षैश्च रक्षिता देवैर्नर्मदा सप्तकल्पगा  ॥ ४१.९३ ॥  
धन्विभिः षष्टिपुरुषैः सहस्रैश्च युधिष्ठिर  ।  
ओङ्कारं शतसाहस्र्या पर्वतो लिङ्गमेव च  ॥ ४१.९४ ॥  
अन्यदेशे कृतं पापं पुण्यक्षेत्रे विनश्यति  ।  
पुण्यक्षेत्रे कृतं पापं वज्रलेपो भविष्यति  ॥ ४१.९५ ॥  
क्षणमात्रेण दुःखेन अत्यन्तसुखमश्नुते  ॥ ४१.९६ ॥  

इति श्रीस्कन्दपुराणे रेवाखण्डे कावेरीमाहात्म्यं नामैकचत्वारिंशोऽध्यायः ॥  

अध्याय ४२  

मार्कण्डेय उवाच -   
रेवा भित्त्वा चण्डवेगा महाभागा विनिःसृता  ।  
तत्र स्नात्वा नरव्याघ्र ब्रह्महत्यां व्यपोहति  ॥ ४२.१ ॥  
तिलोदकं तत्र तीर्थे हविषा पिण्डदानतः  ।  
पितॄन् समुद्धरेद्घोरात्नरकान्नात्र संशयः  ॥ ४२.२ ॥  
पापमृत्युमृता ये तु चण्डकर्मकृतो नराः  ।  
मुच्यन्ते तेन पापेन चण्डवेगासमागमे  ॥ ४२.३ ॥  
चण्डेश्वरं तत्र लिङ्गं सर्वदेवमयं शुभम्  ।  
दर्शनात्पूजनादस्य पुष्पगन्धादिदानतः  ॥ ४२.४ ॥  
ब्रह्महत्या सहस्रैर्हि तत्क्षणादेव मुच्यते  ।  
चन्द्रसेनः पुरा चासीद्दुरात्मा पापकर्मकृत् ॥ ४२.५ ॥  
परदाररतश्चौरो ब्रह्मघ्नो गुरुतल्पगः  ।  
रघुवंशी च पापात्मा ऋषिपत्नीं च ब्राह्मणीम्  ॥ ४२.६ ॥  
अन्याश्च या वै सुभगाः पतिं हत्वा समाहरत् ।  
नैमिषारण्यवासी च शाण्डिल्यो ब्रह्मवित्तमः  ॥ ४२.७ ॥  
सौदामिनी तस्य भार्या धर्मपत्नी यशस्विनी  ।  
रूपयौवनसम्पन्ना चन्द्रकान्तिसमप्रभा  ॥ ४२.८ ॥  
कामिनी वल्कलधरा पीनोन्नतपयोधरा  ।  
आख्यानं कथयिष्यामि तस्यास्तस्य पुरातनम्  ॥ ४२.९ ॥  
हयारूढश्चन्द्रसेनो नैमिषारण्यवासिनः  ।  
शाण्डिल्यस्याश्रमं प्राप्तो वने स मृगयन्मृगान्  ॥ ४२.१० ॥  
दष्टा सौदामिनी तेन शाण्डिल्यस्य प्रिया तदा  ।  
उवाच वचनं तां वै त्वं मे राज्ञी भवेदिति  ॥ ४२.११ ॥  
वल्कलाजिनधारी च कुशकाशपवित्रकः  ।  
कन्दमूलफलाशी च ब्राह्मणश्च पतिस्तव  ॥ ४२.१२ ॥  
किं करिष्यसि तत्तेन मम भोगांश्च पुष्कलान्  ।  
सर्वदा मत्प्रसादेन भुङ्क्ष्व त्वं वरवर्णिनि  ॥ ४२.१३ ॥  
तस्य तद्वचनं श्रुत्वा नृपतेः पापकर्मणः  ।  
आह सौदामिनी वाक्यं चन्द्रसेनं नृपाधमम्  ॥ ४२.१४ ॥  
याचस्व मे पतिं राजंस्तस्याहं वशवार्तिनी  ।  
शाण्डिल्यमब्रवीद्राजा ततोऽमूं वरयामि ते  ॥ ४२.१५ ॥  
कन्यामिमां च पत्नी ते चेदद्य त्वं ददस्व मे  ।  
मौल्ये ददामि ते द्रव्यमस्याः शतसहस्रशः  ॥ ४२.१६ ॥  

शाण्डिल्य उवाच -   
सर्वाः स्त्रियः कैतवबद्धमूलास्तासां प्रियो नास्ति मनुष्यलोके  ।  
यथेष्टचेष्टो भव भूमिपाल किं मां द्विजं पृच्छसि दुर्बलं च  ॥ ४२.१७ ॥  
कामान्धस्तु ततो राजा करे जग्राह तां तदा  ।  
सा निरीक्ष्या हतं पापं ज्वलन्ती तीव्रकोपतः  ।  
रजस्वलाऽहं मां स्पृष्ट्वा चाण्डालस्त्वं भविष्यसि  ॥ ४२.१८ ॥  
तां दृष्ट्वा तादृशीं नग्नां भयार्तां प्राणवल्लभाम्  ।  
चाण्डालस्तत्क्षणाज्जातः सर्वभूतभयावहः  ॥ ४२.१९ ॥  
हाहाकारं ततश्चक्रुः सर्वे देवाः समानुषाः  ।  
अश्वमारुह्य राजाऽसावयोध्यामाविशत्पुरीम्  ॥ ४२.२० ॥  
दृष्ट्वा चाण्डालरूपं तं ब्राह्मणाः पुरवासिनः  ।  
राजपुत्रा महीपालस्यान्तःपुरनिवासिनः  ॥ ४२.२१ ॥  
बभूवुर्भयभीताश्च गर्हयन्तो महीपतिम्  ।  
वशिष्ठं शरणं प्राप्तः शोचित्वा चात्मनस्तनुम्  ॥ ४२.२२ ॥  
राजा विषण्णवदन उवाच स्वपुरोहितम्  ।  
जगामाहं समुद्देशं नैमिषारण्यवासिनम्  ॥ ४२.२३ ॥  
शाण्डिल्यं च नमस्कृत्य साष्टाङ्गं प्रणिपत्य च  ।  
अब्रवं देहि भार्यां स्वां वित्तेन बहुलेन मे  ॥ ४२.२४ ॥  
शाण्डिल्यस्य तु पत्न्या वै तया शप्तोऽहमन्तिके  ।  
श्रुत्वा तस्य चरित्रं च पापस्य भो नराधिप  ॥ ४२.२५ ॥  
वशिष्ठोऽप्यब्रवीद्वाक्यं चन्द्रसेनं नराधिपम्  ।  
शाण्डिल्यं गच्छ राजेन्द्र तापसं ऋतुगामिनम्  ॥ ४२.२६ ॥  
सौदामिनीमृषेर्भार्यां ज्वलन्तीमिव तेजसा  ।  
एवमस्त्विति चोक्त्वा तं नमस्कृत्य पुरोधसम्  ॥ ४२.२७ ॥  
स जगाम तमुद्देशं नैमिषारण्यवासिनम्  ।  
शाण्डिल्यं तु नमस्कृत्य साष्टाङ्गं च पुनः पुनः  ॥ ४२.२८ ॥  
अब्रवीत्तं मुनिश्रेष्ठं भयत्रस्तो नराधिपः  ।  
क्षमस्व मे मुनिश्रेष्ठ त्वद्भार्यां प्रति कामिनः  ॥ ४२.२९ ॥  
त्वं माता मे पिता चासि रघुवंशं समुद्धर  ।  
मया त्वपकृतं तेऽद्य तस्य प्राप्तं फलं हि वै  ॥ ४२.३० ॥  
उवाच ब्राह्मणः प्रीतो भार्या चैव पतिव्रता  ।  
मार्कण्डेयः पिता राजन् छिष्योऽहं तस्य धीमतः  ॥ ४२.३१ ॥  
भार्यार्थमिह सम्प्राप्तो नैमिषारण्यवासिनः  ।  
त्वं तु गच्छ नृपश्रेष्ठ चण्डवेगासमागमम्  ॥ ४२.३२ ॥  
चण्डेश्वरं तमभ्यर्च्य तत्र स्नात्वा नृपोत्तम  ।  
अवाप्स्यसि परं स्थानं मुक्तश्चास्माच्च किल्बिषात् ॥ ४२.३३ ॥  
तस्य तद्वचनं श्रुत्वा शाण्डिल्यस्य महात्मनः  ।  
शाण्डिल्यं च नमस्कृत्य तथा सौदामिनीं नृपः  ॥ ४२.३४ ॥  
स्वस्ति वोऽस्तु गमिष्यामि चण्डवेगासमागमम्  ।  
एवमुक्त्वा गतस्तत्र समागत्य क्षमापतिः  ॥ ४२.३५ ॥  
चण्डेश्वरं समभ्यर्च्य तत्र स्नात्वा विधानतः  ।  
दिव्ययानसमारूढः स्तूयमानोऽप्सरोगणैः  ॥ ४२.३६ ॥  
सर्वपापविनिर्मुक्तस्तीर्थस्यास्य प्रभावतः  ।  
क्षणाच्छिवपुरं प्राप्तश्चन्द्रसेनो महीपतिः  ॥ ४२.३७ ॥  
स्वारोचिषेऽन्तरे प्राप्ते आदिकल्पे कृते युगे  ।  
भूतानां च सहस्राणि संसिद्धिं तत्र चान्वयुः  ॥ ४२.३८ ॥  
एतत्ते कथितं राजंश्चण्डवेगासमागमम्  ।  
श्रवणात्कीर्तनाद्वापि भ्रूणहत्या प्रणश्यति  ॥ ४२.३९ ॥  

इति श्रीस्कन्दपुराणे रेवाखण्डे चण्डवेगामाहात्म्यवर्णनो नाम द्विचत्वारिंशोऽध्याय  


अध्याय ४३  

मार्कण्डेय उवाच -   
एरण्डीनर्मदायोगं ततो गच्छेद्युधिष्ठिर  ।  
तृतीया चण्डवेगा च स्वर्गसोपानपद्धतिः  ॥ ४३.१ ॥  
तत्र स्नात्वा दिवं यान्ति ये मृता न पुनर्भवाः  ।  
तिलोदकप्रदानेन पिण्डपातेन भारत  ॥ ४३.२ ॥  
अनेककालिका तृप्तिः पितॄणामुपजायते  ।  
अमासोमसमायोगे राहुग्रस्ते दिवाकरे  ॥ ४३.३ ॥  
एरण्डीसङ्गमस्थाने पुण्यसङ्ख्या न विद्यते  ।  
एरण्डीश्वरलिङ्गं तु सर्वपापप्रणाशनम्  ॥ ४३.४ ॥  
कुङ्कुमेन समालिप्य गन्धधूपैः प्रपूजयेत् ।  
दिव्यं वर्षसहस्रं तु मोदते शिवसन्निधौ  ॥ ४३.५ ॥  
दर्शनात्तस्य लिङ्गस्य गाणपत्यमवाप्नुयात् ।  
भद्ररुद्रेश्वरं नाम लिङ्गं परमसिद्धिदम्  ॥ ४३.६ ॥  
भद्ररुद्रौ पुराकल्पे गन्धर्वौ भ्रातरौ तथा  ।  
तमभ्यर्च्य विधानेन गतौ वैद्याधरं पुरम्  ॥ ४३.७ ॥  
गायन्ति पितरो गाथां तथैव च पितामहाः  ।  
तिलोदकप्रदानेन पिण्डपातेन भारत  ॥ ४३.८ ॥  
वसेत्मन्वन्तराणीह रुद्रलोके चतुर्दश  ।  
अस्त्रेण तु हता ये वै दैवात्पापमृता नराः  ॥ ४३.९ ॥  
चतुर्दश्यां तु श्राद्धेन वृषोत्सर्गेण भारत  ।  
वीरलोकमवाप्यैव तत्र क्रीडन्ति मानवाः  ॥ ४३.१० ॥  
तत्र यस्त्यजति प्राणानवशः स्ववशोऽपि वा  ।  
तीर्थस्यास्य प्रभावेण स भवे न पुनर्भवेत् ॥ ४३.११ ॥  
चतुर्युगसहस्राणि राजा वैद्याधरे पुरे  ।  
आख्यानं कथयिष्यामि यथादृष्टं पुराऽनघ  ॥ ४३.१२ ॥  
चाक्षुषे चान्तरे प्राप्ते आदिकल्पे कृते युगे  ।  
निमिर्नाम पुरा राजा चक्रवर्ती विशाम्पते  ॥ ४३.१३ ॥  
पक्षियोनौ च सम्प्राप्तः कोपाद्वै ब्राह्मणस्य च  ।  
अस्य तीर्थस्य माहात्म्याद्दर्शसोमसमागमे  ॥ ४३.१४ ॥  
स्नात्वा सन्त्यज्य तां योनिं राज्यं कृत्वा दिवं गतः  ।  

युधिष्ठिर उवाच -   
कथं स राजा सम्प्राप्तो मानुषीं च तनुं पुनः  ॥ ४३.१५ ॥  
एतदाश्चर्यभूतं मे कथयस्व महामते  ।  

मार्कण्डेय उवाच -   
सुकन्यां नाम कन्यां वै ययाचे च्यवनो नृपम्  ॥ ४३.१६ ॥  
राज्ञी चन्द्रवती नाम निमेरासीत्पतिव्रता  ।  
सा पुत्रीं जनयामास प्राणेभ्योऽपि गरीयसीम्  ॥ ४३.१७ ॥  
एकदा तु नृपश्रेष्ठः सुखासीनो यदृच्छया  ।  
आगतं च्यवनं दृष्ट्वा अर्घपाद्यैरपूजयत् ॥ ४३.१८ ॥  
अद्य मे सफलं जन्म त्वत्पादाम्बुजदर्शनात् ।  
अनुग्रहमिमं मन्ये भोजनं कर्तुमर्हसि  ॥ ४३.१९ ॥  
तस्य तद्वचनं श्रुत्वा प्रोवाच च्यवनो मुनिः  ।  
कन्यां ददासि चेत्मह्यं भार्यार्थं धर्मतत्पराम्  ॥ ४३.२० ॥  
तदा भोक्ष्ये महीपाल नो चेत्पापमवाप्स्यसि  ।  

राजोवाच -   
एका मे दुहिता ब्रह्मन् राज्ञीं याचस्व वर्णिनीम्  ॥ ४३.२१ ॥  
कन्यादाने न शक्तोऽहं सत्यमेतत्तवोदितम्  ।  
ततः श्रुत्वा वचो राज्ञीं मुनिर्वचनमब्रवीत् ॥ ४३.२२ ॥  
कन्यां देहि च मे राज्ञि गृहिणः पुत्रकारणात् ।  
प्रहस्य चाब्रवीद्राज्ञी न ते योग्या द्विजोत्तम  ॥ ४३.२३ ॥  
अन्यदाचक्ष्व ब्रह्मर्षे तद्ददामि न संशयः  ।  
ततः कोपाच्छशापैनां पक्षियोनिं तु गच्छसि  ॥ ४३.२४ ॥  
शापं श्रुत्वा ततो राज्ञी शशापाथ महामुनिम्  ।  
यदि मे विद्यते सत्यं भर्तृभक्तिश्च निश्चला  ॥ ४३.२५ ॥  
शप्ता निरपराधाहं नेत्रहीनो भविष्यसि  ।  
परस्परं च तौ शप्तौ नर्मदातीरमागतौ  ॥ ४३.२६ ॥  
चचार च्यवनश्चोग्रमेरण्डीसङ्गमे तपः  ।  
दिव्यं वर्षसहस्रं तु वल्मीकेन तु पूरितः  ॥ ४३.२७ ॥  
गिरेर्वै पूर्वभागे तु मध्यारण्यमिति स्मृतम्  ।  
कदम्बवृक्षमासाद्य वने तस्मिंश्च दम्पती  ॥ ४३.२८ ॥  
पुष्पिते फलिते रम्ये सञ्जातौ पक्षिरूपिणौ  ।  
अन्येऽपि पक्षिणस्तत्र समुद्भूताः सहस्रशः  ॥ ४३.२९ ॥  
जातिस्मरा व्याहरन्तो मानुषीं गिरमुत्तमाम्  ।  
सारङ्गाः पक्षिणस्ते तु सर्वदा हृष्टमानसाः  ॥ ४३.३० ॥  
ज्येष्ठे मासे तु सम्प्राप्ते दावाग्निरदहद्वनम्  ।  
प्रणष्टाश्चाण्डजाः सर्वे ज्वालामालाकुलीकृताः  ॥ ४३.३१ ॥  
कोटरे तु समालम्ब्य पुत्रैः सह यथा सुखम्  ।  
एकदा गर्भिणी जाता पक्षिणी तत्र भारत  ॥ ४३.३२ ॥  
भर्तारं पक्षिणी प्राह किं त्वं तिष्ठसि निर्भयम्  ।  
गताश्च पक्षिणः सर्वे किं त्वं संहारयिष्यसि  ॥ ४३.३३ ॥  
तस्यास्तद्वचनं श्रुत्वा खेचरो वाक्यमब्रवीत् ।  
भार्यां त्यक्त्वा सुतांश्चैव याम्येकाकी कथं प्रिये  ॥ ४३.३४ ॥  
इति लोके न वेदे च दृष्टं केनापि कुत्रचित् ।  
पाणिग्रहेण या भार्या सुशीला धर्मचारिणी  ॥ ४३.३५ ॥  
त्यक्त्वा गच्छति तां मोहाद्भ्रूणघ्नः स तु कीर्तितः  ।  

पक्षिण्युवाच -   
आत्मानं रक्ष जीवेश मूलभूतं कुलस्य तु  ॥ ४३.३६ ॥  
भूयोऽन्यास्ते भविष्यन्ति भार्याः शतसहस्रशः  ।  
जीवमाने तु या पत्यावन्यं कामयते वरम्  ॥ ४३.३७ ॥  
सा पापिष्ठा दुराचारा विष्ठायां जायते कृमिः  ।  
विधवा भर्तृहीना याऽनुगता न स्वकं पतिम्  ॥ ४३.३८ ॥  
जीवेद्वर्षशतं यावत्सा पापिष्ठा प्रकीर्तिता  ।  
पत्यौ जीवति या नारी म्रियते भर्तुरग्रतः  ॥ ४३.३९ ॥  
भर्तृदत्तोदकश्राद्धैः सा याति परमां गतिम्  ।  
प्रसादाद्यस्य लभ्येत पुत्रालङ्कारकीर्तयः  ॥ ४३.४० ॥  
कोऽन्यः प्रियतरस्तस्मादिह लोके परत्र च  ।  
स्वयं प्राप्तस्तु दावाग्निः शीघ्रं गच्छ कथं सुतान्  ॥ ४३.४१ ॥  
त्यक्त्वा गच्छामि जीवेश संहारो वर्ततेऽधुना  ।  
हस्तौ पादौ न विद्येते पावको नैव शाम्यति  ॥ ४३.४२ ॥  
अशक्ता नीयमाने तु पक्षिणश्चाण्डजीविनः  ।  
सुतांस्त्यक्त्वा तु या माता भयार्ता याति गर्हिता  ॥ ४३.४३ ॥  
सा सप्तजन्मपर्यन्तं सर्पिणी जायते ध्रुवम्  ।  
एवमुक्त्वा तु तत्रैव पुत्राणां च परस्परम्  ॥ ४३.४४ ॥  
सा सङ्गृह्य प्रयत्नेन युग्मं युग्मं दम्पती  ।  
संस्थाप्यैरण्डिकायोगे भर्ता भार्यामुवाच ह  ॥ ४३.४५ ॥  
दंष्ट्रिभ्यश्च प्रयत्नेन रक्षणीयाः सुता मम  ।  
गच्छामि च सुतानन्यानानेतुं साम्प्रतं प्रिये  ॥ ४३.४६ ॥  
एवमुक्त्वा गतः पक्षी कदम्बाश्रितमन्दिरम्  ।  
सोऽपश्यत्तदा तत्र मन्दिरं वह्निसङ्कुलम्  ॥ ४३.४७ ॥  
स्नेहात्प्रविष्टः पुत्रार्थी ज्वालामालावृतं गृहम्  ।  
तं ददाह तदा वह्णिः ससुतं स महीरुहम्  ॥ ४३.४८ ॥  
दग्धस्तु वह्णिना तेन वह्निपुञ्ज इवाभवत् ।  
भस्मीभूते वने तस्मिन् प्रावट्कालः समागतः  ॥ ४३.४९ ॥  
एरण्ड्यन्तर्जले तत्र सर्वं तत्प्लावितं नृप  ।  
अमासोमसमायोगे पक्षिणस्तस्य चास्थि वै  ॥ ४३.५० ॥  
एरण्ड्याः सङ्गमे प्राप्तं दैवाद्वै नृपसत्तम  ।  
तत्क्षणाद्दिव्यदेहस्तु दिव्ययानं समाश्रितः  ॥ ४३.५१ ॥  
ध्रियमाणातपत्रस्तु वीज्यमानोऽप्सरोगणैः  ।  
दिव्यवस्त्रपरीधानो दिव्यालङ्कारभूषितः  ॥ ४३.५२ ॥  
उपरिव्याहरन् भार्यां स जगामात्मनः पुरीम्  ।  
आगच्छ सुभगे शीघ्रं भार्या त्वं मे भविष्यसि  ॥ ४३.५३ ॥  
सिद्धविद्याधरैर्यक्षैः साधुवादेन पूजितः  ।  
पुष्पवृष्टिः पपातोच्चैर्देवराजोपकल्पिता  ॥ ४३.५४ ॥  
एतस्मिन्नन्तरे राजन् पत्नीं भूयोऽपि चाब्रवीत् ।  
कन्यार्थं त्वं सुशप्तासि च्यवनेन महात्मना  ॥ ४३.५५ ॥  
मुञ्चात्मानमवाप्य त्वं भवनं धर्मचारिणाम्  ।  
स्मारिताकाशवचसा नृपेणैवं पुरं गता  ॥ ४३.५६ ॥  
सुतान् प्रगृह्य चागत्य भर्तारमिदमब्रवीत् ।  
या गतिर्मम भर्तुः स्यात्सा मे नित्यं भविष्यति  ॥ ४३.५७ ॥  
उवाच वचनं भर्ता शीघ्रं विश हुताशनम्  ।  
अमासोमसमायोगे एरण्डीतीर्थसङ्गमे  ॥ ४३.५८ ॥  
तत्र यत्पतितं चास्थि पापात्त्वां तारयिष्यति  ।  
एवमस्त्विति तं चोक्त्वा पक्षिणी सत्वरं तदा  ॥ ४३.५९ ॥  
आहृत्य तृणकाष्ठानि सम्प्रदीप्य हुताशनम्  ।  
ततो यानं समारूढा भर्तुः सा च सुतैः सह  ॥ ४३.६० ॥  
उमामहेश्वरं यद्वच्छ्रीपतिं च यथा रमा  ।  
तद्वच्चावाप भर्तारं तीर्थस्यास्य प्रभावतः  ॥ ४३.६१ ॥  
एवं यानं समारुह्य सभार्यस्तु तदा नृपः  ।  
चन्द्रसेनो देवसेनो यज्ञसेनस्तथापरः  ॥ ४३.६२ ॥  
त्रिभिः पुत्रैः परिवृतो धर्मवृत्तिपरायणः  ।  
विवेश नगरीं रम्यामयोध्यां देवनिर्मिताम्  ॥ ४३.६३ ॥  
मुदा परमया युक्तः सान्तः पुरपरिच्छदः  ।  
राज्यं कृत्वा वर्षलक्षं ततः प्राप्तः शिवालयम्  ॥ ४३.६४ ॥  
एरण्डीश्वरमभ्यर्च्य एरण्ड्याः सङ्गमे नृप  ।  
पञ्चाशीतिसहस्राणि क्षत्रियाणां महात्मनाम्  ॥ ४३.६५ ॥  
गतानि तत्र राजेन्द्र सत्यं वै शाम्भवं पुरम्  ।  
एतत्ते कथितं राजन्नाख्यानं वै पुरातनम्  ॥ ४३.६६ ॥  
श्रवणात्कीर्तनाद्वाऽपि गोसहस्रफलं लभेत् ॥ ४३.६७ ॥  

इति श्रीस्कन्दपुराणे रेवाखण्डे एरण्डीसङ्गममहिमानुवर्णनो नाम त्रिचत्वारिंशोऽध्यायः ॥  


अध्याय ४४  

युधिष्ठिरौवाच -   
सुकन्यार्थे मुनिः शप्तश्चन्द्रवत्या महामुने  ।  
वल्मीकाच्च कथं मुक्तश्च्यवनः काममोहितः  ॥ ४४.१ ॥  
परलोकं कथं प्राप्तो ब्राह्मणो ब्रह्मवित्तमः  ।  
कथयस्व महाबाहो परं कौतूहलं हि मे  ॥ ४४.२ ॥  

मार्कण्डेय उवाच -   
शृणु त्वं राजशार्दूल कथ्यमानं निबोध मे  ।  
निमिः पुत्रं च राज्ये वै सूर्यसेनं निवेश्य च  ॥ ४४.३ ॥  
आदिदेशाथ मतिमाञ्ज्येष्ठा वै भगिनी तथा  ।  
च्यवनाय प्रदातव्या ब्राह्मणाय न संशयः  ॥ ४४.४ ॥  
एरण्ड्याः सङ्गमे चेष्ट्वा हयमेधं मखोत्तमम्  ।  
सर्वयज्ञकृतं पुण्यं ब्राह्मणाय प्रदास्यसि  ॥ ४४.५ ॥  
उक्त्वैवं सूर्यसेनं तु स गतः शिवमन्दिरे  ।  
एवमस्त्विति तं चोक्त्वा सूर्यसेनः प्रतापवान्  ॥ ४४.६ ॥  
एवं सञ्चिन्त्य मनसा सर्वसम्भारसंवृतः  ।  
स जगाम सुरैः सार्द्धं कन्यामादाय भूपतिः  ॥ ४४.७ ॥  
मण्डपांश्चैव यूपांश्च पञ्चयोजनविस्तरान्  ।  
स चकार ततो राजा पितुराज्ञामनुस्मरन्  ॥ ४४.८ ॥  
यज्ञस्तेन समारब्धः समाप्तवरदक्षिणः  ।  
रममाणा सुकन्या च कन्याभिर्नृपतिस्वसा  ॥ ४४.९ ॥  
श्रुत्वा शब्दं च वल्मीके कर्तुं क्रीडां समाययौ  ।  
तत्रापश्यत्मानुषं सा चक्षुर्हीनमधोमुखम्  ॥ ४४.१० ॥  
दृष्ट्वा सा कण्टकेनैव विव्याध च गृहं गता  ।  
हाहाकारो महानासीत्किमेतदिति भारत  ॥ ४४.११ ॥  
दुर्मनाः सूर्यसेनस्तु ब्राह्मणैः सह सत्वरम्  ।  
आजुहाव ततो देवावश्विनौ पाकशासनम्  ॥ ४४.१२ ॥  
यज्ञं निवर्तयामास यथावद्विधिपूर्वकम्  ।  
निवर्त्य च ततो यज्ञं राजा परमधार्मिकः  ॥ ४४.१३ ॥  
देवानभ्यर्चयामास च्यवनाय महात्मने  ।  
दिव्यं चक्षुर्ददध्वं हि वपुः कान्तं नवं वयः  ॥ ४४.१४ ॥  
एवमभ्यर्थितैर्देवैर्दत्तं चक्षुर्युधिष्ठिर  ।  
रूपयौ वनसम्पन्नं कामदेवसमं वपुः  ॥ ४४.१५ ॥  
ततः प्रसादयित्वाऽसौ च्यवनं वाक्यमब्रवीत् ।  
तत्क्षमस्व महाभाग यत्कृतं ते सुकन्यया  ॥ ४४.१६ ॥  
गृहाण पाणिमस्यास्त्वं मुने कोपं परित्यज  ।  
एवमभ्यर्थितो राज्ञा मुनिरोमित्युवाच ह  ॥ ४४.१७ ॥  
ततश्चावभृथे युग्मं चण्डवेगासमागमे  ।  
संस्थाप्य विधिवद्राजा तस्मै दत्त्वा क्रतोः फलम्  ॥ ४४.१८ ॥  
चकार पाणिग्रहणं सुकन्याया मनोहरम्  ।  
दिव्यरूपधरौ तौ तु लक्ष्मीनारायणाविव  ॥ ४४.१९ ॥  
सञ्जातौ दम्पती तत्र हर्षेणोत्फुल्ललोचनौ  ।  
दत्त्वा कन्यां मुनेस्तत्र सूर्यसेनः पुरं ययौ  ॥ ४४.२० ॥  
बुभुजे विविधान् भोगान् छक्रतुल्यपराक्रमः  ।  
सूर्यसेनं सुकन्यां च च्यवनं शक्रमश्विनौ  ॥ ४४.२१ ॥  
भोजनान्ते स्मरेद्यस्तु चक्षुस्तस्य न हीयते  ।  
एतत्ते कथितं राजंश्चण्डैरण्डकसङ्गमम्  ॥ ४४.२२ ॥  
तत्र स्नातो दिवं याति न पुनर्गर्भमाविशेत् ।  
यजेत वाश्वमेधेन नीलं वा वृषमुत्सृजेत् ॥ ४४.२३ ॥  
आख्यानं कथयिष्यामि यथा दृष्टं यथाश्रुतम्  ।  
बभ्राम सर्वतीर्थानि दुर्वासाश्चोग्रतापसः  ॥ ४४.२४ ॥  
पितृतीर्थं समागम्य पितॄणां हितकाम्यया  ।  
तत्र स्नात्वार्चयित्वा च शूलपाणिं पितामहम्  ॥ ४४.२५ ॥  
जलाञ्जलिं कुशतिलां पितृपिण्डमवासृजत् ।  
दत्त्वा पिण्डं मुनीन् प्राह परं विस्मयमागतः  ॥ ४४.२६ ॥  
करे गृह्णन्ति पितरः पिण्डानीह मया श्रुतम्  ।  
तदद्य भो न पश्यामि तीर्थयात्रा निरर्थिका  ॥ ४४.२७ ॥  
तमुग्रतापसं ज्ञात्वा प्रोचुस्ते मुनयस्तदा  ।  
करे गृह्णन्ति पितरः पिण्डं दर्शे प्रकल्पितम्  ॥ ४४.२८ ॥  
सत्यमेतन्मुनिश्रेष्ठ नान्यथा वेदभाषितम्  ।  
तद्दर्शं च प्रतीक्ष त्वं तीर्थान्तरदिदृक्षया  ॥ ४४.२९ ॥  
चुकोप वै तदा विप्र ऋषिश्चैवाब्रवीद्वचः  ।  
अत्र नो पातये पिण्डं स्नानं दानं करोमि न  ॥ ४४.३० ॥  
दुर्वासास्तु ततः प्राह एरण्डं मुनिपुङ्गवम्  ।  
करे कमण्डलुं कृत्वा जलपूर्णं महामुनिम्  ॥ ४४.३१ ॥  
शरीरं क्लिश्यसे कस्मात्तवात्र निष्फलं तपः  ।  
ओङ्कारं कल्पगां गच्छ गृहीत्वैकं कमण्डलुम्  ॥ ४४.३२ ॥  
एकः पितामहः पूज्यो गयायां प्रभुरव्ययः  ।  
उक्त्वैवमृषिभिः सार्द्धं गिरिं त्वमरकण्टकम्  ॥ ४४.३३ ॥  
आजगाम महातेजा गत्वा तत्र च भारत  ।  
ओङ्कारस्यार्चनं कृत्वा स्तोत्रमेतदुदाहरत् ॥ ४४.३४ ॥  
नमः कालाय देवाय त्रिदेवाय त्रिमूर्तये  ।  
अव्यक्ताव्यक्तरूपाय अनन्तानन्तगामिने  ॥ ४४.३५ ॥  
ऋग्यजुः सामरूपाय सर्वज्ञाय नमोऽस्तु ते  ।  
भवोद्भव जगन्नाथ उमाकान्त नमोऽस्तु ते  ॥ ४४.३६ ॥  
असुरघ्नाय देवाय त्रिपुरघ्नाय ते नमः  ।  
सद्योजातस्तथा घोरः पुरुषेशाय ते नमः  ॥ ४४.३७ ॥  
जयकालाग्निरुद्राय संवर्ताय नमो नमः  ।  
हृषीकेश्वररुद्राय पुरुषेशाय ते नमः  ॥ ४४.३८ ॥  
नमः शम्भवाय मयोभवाय शङ्कराय नमोऽस्तु ते  ।  
ब्रह्मविष्ण्विन्द्रवरद त्रिनेत्राय नमोऽस्तु ते  ॥ ४४.३९ ॥  
श्रीकण्ठनीलकण्ठाय नमः सोमार्धधारिणे  ।  
कपालमालिने तुभ्यं नमः खट्वाङ्गधारिणे  ॥ ४४.४० ॥  
नमः त्रिशूलहस्ताय नागाभरणभूषिणे  ।  
नमः पिनाकिने तुभ्यं महानाथ नमोऽस्तु ते  ॥ ४४.४१ ॥  
शर्वाय सर्वरूपाय चराचर नमोऽस्तु ते  ।  
जिह्वाचापल्यभावेन खेदितोऽसि मया प्रभो  ॥ ४४.४२ ॥  
क्षमस्व मे सुरेशान इह लोके परत्र च  ।  
त्वत्समो नास्ति देवेश कश्चिदन्य उमापते  ॥ ४४.४३ ॥  
श्रुत्वा स्तोत्रमिदं दिव्यं शिव ओङ्काररूपधृक् ।  
वरं वृणु महाभाग इति वाक्यमुवाच ह  ॥ ४४.४४ ॥  

दुर्वासा उवाच -   
यदि तुष्टोऽसि देवेश यदि देयो वरो मम  ।  
पितृतीर्थसमं तीर्थमेतदस्त्विति देहि मे  ॥ ४४.४५ ॥  

ओङ्कार उवाच -   
एतत्सर्वं भवत्वद्य मत्प्रसादात्तपोधन  ।  
असाध्यमपि साध्यं ते त्रैलोक्ये सचराचरे  ॥ ४४.४६ ॥  
एवं लब्ध्वा वरं विप्रो गिरेर्वै पूर्वभागतः  ।  
उवास मुनिभिः सार्द्धं दुर्वासा उग्र तापसः  ॥ ४४.४७ ॥  
अत्रान्तरे नृपश्रेष्ठ ब्रह्माणं प्राह नारदः  ।  
पितृतीर्थं गया नष्टा दुर्वाससः कोपतस्ततः  ॥ ४४.४८ ॥  
आस्ते स नर्मदातीरे ओङ्कारेऽमरकण्टके  ।  
नारदस्य वचः श्रुत्वा ब्रह्मा लोकानुकम्पया  ॥ ४४.४९ ॥  
हंसयानं समारूढो देवैः सह नृपोत्तम  ।  
आजगामाश्रमं तत्र दुर्वासा यत्र संस्थितः  ॥ ४४.५० ॥  
दृष्ट्वा पितामहं देवमेरण्डो मुनिपुङ्गवः  ।  
कमण्डलुं समादाय पादमूले तु ब्रह्मणः  ॥ ४४.५१ ॥  
विनिक्षिप्य यथा न्यायमर्घं दत्त्वा च तस्थिवान्  ।  
कमण्डलुजलोद्भूतः प्रवाहो नर्मदां गतः  ॥ ४४.५२ ॥  
ततः सम्पूज्य विधिवद्दुर्वासास्तं पितामहम्  ।  

ब्रह्मोवाच -   
उद्भवेद्यदि ते तीर्थममासोमसमागमे  ॥ ४४.५३ ॥  
इदानीं पितृतीर्थं तु जनैर्नेहोपदृश्यते  ।  
अनिवर्त्यस्तु शापस्ते तत्पूर्णं कुरु साम्प्रतम्  ॥ ४४.५४ ॥  

दुर्वासा उवाच -   
मया निवर्तितः शापो वचनात्ते पितामह  ।  
पितॄणां दर्शनं तत्र गयापितृविसर्जिनी  ॥ ४४.५५ ॥  
भविष्यति प्रसादात्ते तस्मिंस्तीर्थे पितामह  ।  
एवमस्त्विति तं चोक्त्वा दिवं ब्रह्मा ययौ नृप  ॥ ४४.५६ ॥  
नमस्कृत्य महेशानं सुरासुरनमस्कृतम्  ।  
हर्षेण महताविष्टः पूज्यमानो द्विजोत्तमैः  ॥ ४४.५७ ॥  
दुर्वासास्तु मुनिश्रेष्ठस्तत्रैवान्तरधीयत  ।  
तेन पुण्यतमं लोके तत्रैरण्डी समागता  ॥ ४४.५८ ॥  
एरण्डीश्वरलिङ्गं तु सुरासुरनमस्कृतम्  ।  
पुण्यकर्मानुपश्येदमासोमसमागमे  ॥ ४४.५९ ॥  
दृष्ट्वा तत्परमं लिङ्गं यमलोकं न पश्यति  ।  
एतत्तु कथितं राजन्मया त्वां प्रति भारत  ॥ ४४.६० ॥  
श्रवणात्कीर्तनादस्य गच्छेत्माहेश्वरं पुरम्  ॥ ४४.६१ ॥  

इति श्रीस्कन्दपुराणे रेवाखण्डे दुर्वासश्चरित्रे एरण्डीतीर्थवर्णनो नाम चतुश्चत्वारिंशोऽध्यायः  


अध्याय ४५  

मार्कण्डेय उवाच -   
ततो गच्छेत्महाभाग रेवाशल्याविशल्ययोः  ।  
तत्र स्नात्वा दिवं याति फलं यज्ञेश्वराज्ञया  ॥ ४५.१ ॥  
तत्र यज्ञेश्वरां लिङ्गं धूपेश्वरमनुत्तमम्  ।  
सिद्धिदं मोक्षदं विद्धि न ते पश्यन्ति मानवाः  ॥ ४५.२ ॥  
तिलोदकप्रदानेन चान्नदानेन भारत  ।  
पितरस्तृप्तिमायान्ति यावच्चन्द्रार्कतारकम्  ॥ ४५.३ ॥  
पौर्णमास्यां तु सोमे वै व्यतीपाते च सङ्क्रमे  ।  
दानं यत्क्रियते तत्र तस्य पुण्यफलं शृणु  ॥ ४५.४ ॥  
भरतेन कृतस्तत्र हयमेधः पुरा यथा  ।  
तत्तेऽहं कथयिष्यामि शृणु कौन्तेय साम्प्रतम्  ॥ ४५.५ ॥  
भरतो नाम राजासीत्सूर्यवंशे विशाम्पते  ।  
प्रशशास महाराज कृत्स्नं वै स महीतलम्  ॥ ४५.६ ॥  
यावत्तृणं विजानीया यावत्कीर्तिश्च भास्करः  ।  
तावद्वै भरतक्षेत्रं सशैलवनकाननम्  ॥ ४५.७ ॥  
एकदा स नृपश्रेष्ठो यज्ञकर्मपरायणः  ।  
भृगोर्दक्षिणभागे तु कुण्डमण्डपमण्डिताम्  ॥ ४५.८ ॥  
दशयोजनविस्तीर्णां यज्ञभूमिं चकार ह  ।  
गवां हि दशलक्षाणि सवत्सानां पयोमुचाम्  ॥ ४५.९ ॥  
लक्षमेकं हयानां च दन्तिनामयुतं तथा  ।  
मणिमाणिक्यरत्नानि वासांसि विविधानि च  ॥ ४५.१० ॥  
यज्ञोपस्करमादाय सर्वसम्भारसंवृतः  ।  
वेदध्वनिनिनादेन दिवं भूमिं च संस्पृशन्  ॥ ४५.११ ॥  
होमेन देवतास्तृप्ताः सप्तलोकनिवासिनः  ।  
एवं प्रवर्तिते यज्ञे राज्ञश्चामिततेजसः  ॥ ४५.१२ ॥  
यज्ञविध्वंसनार्थं तु राक्षसा रौद्ररूपिणः  ।  
माल्यवांश्च सुमाली च सुकेशी शङ्खदूषणौ  ॥ ४५.१३ ॥  
राक्षसाना सहस्राणि समायातास्तु सत्वरम्  ।  
भग्नानि यज्ञवस्तूनि त्रिषु लोकेषु दारुणैः  ॥ ४५.१४ ॥  
प्रणष्टा देवताः सर्वा ऋत्विजश्च निपातिताः  ।  
एवं विनाशिते यज्ञे रक्षोभिश्च ततोऽनघ  ॥ ४५.१५ ॥  
कोपाज्जज्वाल राजापि हुताशन इवाहुतः  ।  
जघान राक्षसान् सर्वान् गिरीन् वज्रधरो यथा  ॥ ४५.१६ ॥  
प्रणष्टान् भयमीतांश्च पतितान् धरणीतले  ।  
राक्षसैर्निहतान् दृष्ट्वा ब्राह्मणानृत्विजस्तथा  ॥ ४५.१७ ॥  
शोकाविष्टस्ततः प्राह भरतो देवमन्त्रिणम्  ।  
गुरुस्त्वं सर्वदेवानां त्रिकालज्ञस्त्रिवेदवित् ॥ ४५.१८ ॥  
ब्रह्महत्यादिकं पापं ममार्थे देवकण्टकैः  ।  
प्रायश्चित्तं मया कार्यं किं त्वं ब्रूहि बृहस्पते  ॥ ४५.१९ ॥  

बृहस्पतिरुवाच -   
विद्यां सञ्जीवनीं तेऽहं ददामि नृपसत्तम  ।  
जीविता ब्राह्मणा देवाः शशंसुर्देवमन्त्रिणम्  ॥ ४५.२० ॥  
ततो निवर्तितो यज्ञः समग्रवरदक्षिणः  ।  
यूपमूलसमुद्भूता शल्या चैव विशल्यका  ॥ ४५.२१ ॥  
प्रविवेश महाराज नर्मदां लोकपावनीम्  ।  
ततो देवाः समारुह्य स्वं स्वं यानं दिवं ययुः  ॥ ४५.२२ ॥  
भरतोऽपि द्विजैः सार्द्धं प्रविवेश पुरीं ततः  ।  
तेन शल्या विशल्या च विख्याता भुवनत्रये  ॥ ४५.२३ ॥  
भरतेश्वरलिङ्गं च ब्रह्मयोन्यां समास्थितम्  ।  
एतत्ते कथितं राजन्यथादृष्टं यथाश्रुतम्  ॥ ४५.२४ ॥  
श्रवणात्कीर्तनादस्य न विशेद्योनिसङ्कटे  ॥ ४५.२५ ॥  

इति श्रीस्कन्दपुराणे रेवाखण्डे शल्याविशल्यामाहात्म्यानुवर्णनो नाम पञ्चचत्वारिंशोऽध्यायः ॥  


अध्याय ४६  
भृगुं पतन्ति ये शूराः कां गतिं प्राप्नुवन्ति ते  ।  
श्रोतुमिच्छाम्यहं त्वे तत्कथयस्व महामुने  ॥ ४६.१ ॥  

मार्कण्डेय उवाच -   
अनाशकेन भो राजन् भृगुगोग्रहसङ्गरैः  ।  
प्राणांस्त्यजन्ति ये शूरा गतिं तेषां निबोध मे  ॥ ४६.२ ॥  
पृथक्पृथङ्निवासांश्च तेषां कर्म्माणि भारत  ।  
चतुर्विंशतिकोट्यस्तु सप्तविंशतिरेव च  ॥ ४६.३ ॥  
उमया तु पुरा ज्ञप्ता मध्यमोत्तमकन्यकाः  ।  
अनेन विधिना ये तु प्राणांस्त्यक्ष्यन्ति मानवाः  ॥ ४६.४ ॥  
तांश्च भुङ्ग्ध्वं मया दत्ता युष्माकं सुप्रसादतः  ।  
अमरेशे प्रमृताश्च भ्रंशितुं ये पतन्ति ते  ॥ ४६.५ ॥  
भृगून् दृष्ट्वा नृपश्रेष्ठ मुच्यन्ते ब्रह्महत्यया  ।  
चतुरशीतिभृगवो जम्बूद्वीपे प्रकीर्तिताः  ॥ ४६.६ ॥  
तथाऽन्ये सप्तनिर्दिष्टाः स्वर्गसोपानमुत्तमम्  ।  
भैरवस्तु भृगुश्रेष्ठो ज्ञेयस्त्वमरकण्टके  ॥ ४६.७ ॥  
शूद्राश्च क्षत्रिया वैश्या अन्त्यजाश्चाधमास्तथा  ।  
एते त्यजन्ति प्राणान् वै वर्जयित्वा द्विजं नृप  ॥ ४६.८ ॥  
पतितो ब्राह्मणस्तत्र ब्रह्महा चात्महा भवेत् ॥ ४६.९ ॥  
द्वाविंशतिसहस्राणि राहुसोमसमागमे  ।  
वर्षाणां जायते राजन् राजा वैद्याधरे पुरे  ॥ ४६.१० ॥  
ग्रस्ते तु राहुणा सूर्ये द्विगुणं फलमश्नुते  ।  
अवशः स्ववशो वाऽपि जलपूरानलाहतः  ॥ ४६.११ ॥  
म्रियते यो भृगुं प्राप्य स विद्याधरराड्भवेत् ।  
भृगुर्भैरवरूपेण विन्ध्यकैलाससन्निभः  ॥ ४६.१२ ॥  
गर्हयन्ति भृगुं ये तु ते लिङ्गब्रह्मभेदिनः  ।  
भैरवः क्षमते तेषां नेति स्कन्देन कीर्तितम्  ॥ ४६.१३ ॥  
मन्यासाच्च च्युतो विप्रो मातृहा पितृहा तथा  ।  
स्वसृगः स्वस्नुषागश्च तथा स्वज्ञातिगस्तथा  ॥ ४६.१४ ॥  
एतेषां पतनं शस्तं करीषाग्नौ प्रसाधनम्  ।  
मुच्यते तेन पापेन शिवलोकं सगच्छति  ॥ ४६.१५ ॥  
हरिश्चन्द्रपुरे चन्द्रे श्रीशैले त्रिपुरान्तिके  ।  
त्रैयम्बके धौतपापे वाराहे विन्ध्यपर्वते  ॥ ४६.१६ ॥  
कावेर्यास्तु तथा कुण्डे पतनात्स्वर्गमाप्नुयात् ।  
भृगोर्दक्षिणभागे तु लिङ्गं वै चपलेश्वरम्  ॥ ४६.१७ ॥  
क्षेत्रसंरक्षणायेह विख्यातं पापनाशनम्  ।  
धनुः षष्ट्यां ततः क्षेत्रं विज्ञेयं चापलेश्वरम्  ॥ ४६.१८ ॥  
आरोहति गिरिं यस्तु तमदृष्ट्वा तु मानवः  ।  
तस्य पुण्यफलं सर्वं स गृह्णाति न संशयः  ॥ ४६.१९ ॥  
आलेख्य च पटे सूर्यं पताकादण्डमण्डितम्  ।  
वलयं च करे कृत्वा वीज्यमानस्तु चामरैः  ॥ ४६.२० ॥  
वीरस्तु पतितुं गच्छेदारोहेद्भृगुपर्वतम्  ।  
पदे पदे यज्ञफलं तस्य स्याच्छङ्करोऽब्रवीत् ॥ ४६.२१ ॥  
प्रतीक्षन्ते सर्वकालेऽप्सरसः काममोहिताः  ।  
दिव्यं यानं समारूढा दिव्या भरणभूषिताः  ॥ ४६.२२ ॥  
वीरस्तु पतितस्तत्र स्वं च त्यक्त्वा कलेवरम्  ।  
तत्क्षणाद्दिव्यदेहस्तु शक्रतुल्यपराक्रमः  ॥ ४६.२३ ॥  
कामदं यानमारुह्य विवादेन परस्परम्  ।  
गच्छेच्छिवपुरं सार्द्धमप्सरोभिः समन्वितः  ॥ ४६.२४ ॥  
क्लीबस्य सत्त्वहीनस्य उत्तीर्णस्य भृगोः पुनः  ।  
पदे पदे ब्रह्महत्या भवेत्तस्य न सशयः  ॥ ४६.२५ ॥  
न चिरायुर्भवेत्मर्त्यः कस्मात्मृत्योर्बिभेत्यसौ  ।  
न कोऽपि रक्षितुं शक्तः कालमृत्युवशं गतम्  ॥ ४६.२६ ॥  
स पापिष्ठो दुराचारश्चाण्डालो लोकगर्हितः  ।  
सन्यासादिकमारुह्य च्यवते यस्तु मानवः  ॥ ४६.२७ ॥  
सन्यासात्प्रच्युतं विप्रं दृष्ट्वा स्नानार्कवीक्षणम्  ।  
कुर्यात्सर्वप्रयतेन स्पर्शाच्चान्द्रायणं स्मृतम्  ॥ ४६.२८ ॥  
ऋतानृतं न वक्तव्यं तेन सार्द्धं कदाचन  ।  
स्थातव्यं चैव मौनेन नो चेत्पापमवाप्नुयात् ॥ ४६.२९ ॥  
निश्चिते मरणे प्राप्ते कथं मृत्युरुपेक्षते  ।  
जरामृत्युश्च रोगाश्च संसारोदधि सम्प्लवे  ॥ ४६.३० ॥  
एवं ज्ञात्वा नृपश्रेष्ठ ह्यारोहेद्भृगुपर्वतम्  ।  
एतत्ते कथितं राजन् भृगोर्माहात्म्यमुत्तमम्  ॥ ४६.३१ ॥  
न ब्रूयाद्दुष्टबुद्धीनां कलौ पाखण्डकर्म्मणाम्  ।  
दिगम्बरश्वेतपटबौद्धादीनां विशेषतः  ॥ ४६.३२ ॥  
असम्भाष्या दुराचाराः पुराणस्मृतिनिन्दकाः  ।  
न तैः सह प्रकर्तव्यः संवादो हि कदाचन  ॥ ४६.३३ ॥  
प्रत्येकं सर्वदेवानां स्वयमाह वृषध्वजः  ।  
न मन्यन्ते तु ये मूढास्तीर्थराजं मयोदितम्  ॥ ४६.३४ ॥  
प्रयान्ति नरकं घोरं भृगोर्येऽवतरन्ति ते  ॥ ४६.३५ ॥  

इति श्रीस्कन्दपुराणे रेवाखण्डे भृगुपर्वतमहिमाऽनुवर्णनो नाम षट्चत्वारिंशोऽध्यायः ॥  


अध्याय ४७  

युधिष्ठिर उवाच -   
ओङ्कारकीर्तनं विप्रदानं यज्ञस्तपस्तथा  ।  
सम्भवं पञ्चवक्त्राणां लिङ्गानां सम्भवं तथा  ॥ ४७.१ ॥  
युगसङ्ख्यां कलां चैव चरितं च महामुने  ।  
कथयस्व प्रसादेन यथोद्दिष्टं तु शम्भुना  ॥ ४७.२ ॥  

मार्कण्डेय उवाच -   
श्रूयतां राजराजेन्द्र पुराणं स्कन्दकीर्तितम्  ।  
द्वात्रिंशतिसहस्राणि लक्षाण्यष्टादशैव च  ॥ ४७.३ ॥  
एषा कृतयुगे सङ्ख्या सन्ध्यासन्ध्यांशमानतः  ।  
लक्ष्याण्यष्टौ तथा चाष्टौ सहस्राणि युधिष्ठिर  ॥ ४७.४ ॥  
द्वापरे भानमिच्छन्ति सन्ध्यासन्ध्यांशमानत  ।  
सहस्राणि च चत्वारि तथा लक्षचतुष्टयम्  ॥ ४७.५ ॥  
मानं कलियुगस्यैतत्सन्ध्यासन्ध्यांशमानतः  ।  
अल्पक्षीरप्रदा गावो ह्यल्पसस्या च मेदिनी  ॥ ४७.६ ॥  
अल्पोदकास्तथा मेघाः स्वल्पविद्यास्तथा द्विजाः  ।  
पूर्णे तु षोडशे वर्षे नराः पलितयौवनाः  ॥ ४७.७ ॥  
दशमे द्वादशे वर्षे नारी गर्भधरा भवेत् ।  
शूद्रा धर्मपरा नित्यं कलौ काले दिगम्बराः  ॥ ४७.८ ॥  
एकवर्णाः प्रजाः सर्वा राजा म्लेच्छो भविष्यति  ।  
कलौ युगे तथा प्राप्ते कलिरूपे च माधवे  ॥ ४७.९ ॥  
नाग्निहोत्रं न वेदाश्च न धर्मो न च याजनम्  ।  
न सत्यं न तपो दानं न सत्त्वं न च देवताः  ॥ ४७.१० ॥  
वेदविक्रयिणो विप्रा अन्त्यजानां गृहे गृहे  ।  
वेदादेशं करिष्यन्ति वेदविप्लवकारकाः  ॥ ४७.११ ॥  
कन्याविक्रयिणः पापास्तथा कन्योपजीविनः  ।  
सहस्रांशो न धर्मस्य कला चैका प्रवर्तिता  ॥ ४७.१२ ॥  
यत्र सिद्धस्तत्र तीर्थं जले स्नास्यन्ति मानवाः  ।  
शूद्रा पत्नी द्विजानां तु भविष्यति गृहे गृहे  ॥ ४७.१३ ॥  
अधरोत्तरभावेन भविष्यन्ति कलौ नराः  ।  
बौद्धाः क्षपणकाः पापा नग्ना मलिनकश्मलाः  ॥ ४७.१४ ॥  
विडम्बयन्ति बालानां मोहिताः पापकर्मणाम्  ।  
न गुरुं मन्यते शिष्यः पुत्रश्च पितरं तथा  ॥ ४७.१५ ॥  
स्ववंशद्रव्यहर्तारः प्रव्रज्यावेषधारिणः  ।  
लिङ्गोपजीविनः पापास्तथा भस्मोपजीविनः  ॥ ४७.१६ ॥  
वैवस्वतेऽन्तरे प्राप्ते कलौ सर्वं भविष्यति  ।  
एतत्ते कथितं राजन् कलौ यद्यद्भविष्यति  ॥ ४७.१७ ॥  
ओङ्कारस्यैव चोत्पत्तिं विधानं विधिपूर्वकम्  ।  
कथयामि समासेन यत्पृष्टोऽहं त्वयाऽनघ  ॥ ४७.१८ ॥  
कीर्तनादस्य देवस्य मुच्यते भवबन्धनात् ।  
ओं मित्येकाक्षर राजन् व्याहरन् समनुस्मरन्  ॥ ४७.१९ ॥  
यः प्रयाति त्यजन् देहं स याति परमां गतिम्  ।  
वेदमाता च गायत्री ओङ्कारप्रभवा तथा  ॥ ४७.२० ॥  
ओम्मित्येकाक्षरे तत्त्वे ब्रह्मविष्णुमहेश्वराः  ।  
ओङ्कारो वेदमूलं तु श्रुतिशाखः प्रतिष्ठितः  ॥ ४७.२१ ॥  
फलं चैव तु पुष्पं च पर्णानि स्मृतिरागमः  ।  
यथादौ सर्वविद्यानामोङ्कारः परिपठ्यते  ॥ ४७.२२ ॥  
तथादौ सर्वदेवानामादिदेवो महेश्वरः  ।  
सन्ध्यात्रयं त्रिकालादि ओङ्कारे परिकीर्तितम्  ॥ ४७.२३ ॥  
अग्नित्रयं त्रयो लोकास्त्रिवर्गश्च प्रतिष्ठितः  ।  
अष्टषष्टिं च तीर्थानां ब्रह्मणे शिवकीर्तितम्  ॥ ४७.२४ ॥  
एकेन च शतं पूर्णं रुद्राणां परिकीर्तितम्  ।  
केदारे शतमेकं ओङ्कारैकोत्तरं शतम्  ॥ ४७.२५ ॥  
पञ्चब्रह्म पञ्चवक्त्रमोङ्कारं लिङ्गमुत्तमम्  ।  
पृथिव्यां यानि लिङ्गानि आसमुद्रान्तगोचरे  ॥ ४७.२६ ॥  
न तेषां पञ्चवक्त्राणि त्यक्त्वोङ्कारं युधिष्ठिर  ।  
स्वायम्भुवेऽन्तरे प्राप्ते आदिकल्पे कृते युगे  ॥ ४७.२७ ॥  
दानवैर्निर्जिता देवा नर्मदातीरमाश्रिताः  ।  
अवद्रुताः कङ्कोलैस्तु कालिकेयैश्च कालकैः  ॥ ४७.२८ ॥  
ते देवा ब्रह्मसहिता ईश्वरं शरणं गताः  ।  
बृहस्पतिस्ततः प्राह ब्रह्माणं प्रति भारत  ॥ ४७.२९ ॥  
इष्टिं कुरु महारौद्रीं दानवानां क्षयङ्करीम्  ।  
उवाच वचनं ब्रह्मा तदा तं देवमन्त्रिणम्  ॥ ४७.३० ॥  
ममैव विस्मृता मन्त्रा दानवानां भयेन च  ।  
एतस्मिन्नन्तरे भित्त्वा पातालानि च सप्त च  ॥ ४७.३१ ॥  
ओङ्कारपूर्वकं राजन् भूर्भुवःस्वश्च कीर्तयन्  ।  
पर्वतादुत्थितं लिङ्गं ज्वलत्कालानलप्रभम्  ॥ ४७.३२ ॥  
सूर्यकोटिसमप्रख्यं ज्वालामालासमाश्रितम्  ।  
आदिमध्यान्तहीनं च न दृष्टं परमं क्वचित् ॥ ४७.३३ ॥  
चतुर्वर्गैश्चतुर्वेदैर्वेदाङ्गनिगमैः स्वयम्  ।  
उवाच वचनं शम्भुर्ब्रह्माणं लोकभावनम्  ॥ ४७.३४ ॥  
सौम्यां चैव तु भो ब्रह्मंल्लोकानां शान्तिकारिणीम्  ।  
मया समार्पिता वेदा इष्टिं कुरु यथेप्सया  ॥ ४७.३५ ॥  
ततो ब्रह्मा चकारेष्टिं रौद्रीं दैत्यक्षयङ्करीम्  ।  
इष्टिं चैव तत सौम्यां लोकानां शान्तिकारिणीम्  ॥ ४७.३६ ॥  
ततोऽसुरा महाराज दृष्ट्वा चेष्टिं भयङ्करीम्  ।  
ब्रह्मशापभयोद्विग्ना गतास्ते तु दिशो दश  ॥ ४७.३७ ॥  
ओङ्कारस्य प्रभावेण सर्वे देवास्तु निर्भयाः  ।  
ततोऽभ्यर्च्य सुरेशानं देवास्ते त्रिदिवं ययुः  ॥ ४७.३८ ॥  
कल्पान्तगं महालिङ्गं सुरासुरनमस्कृतम्  ।  
कामदं मोक्षदं चैव ओङ्कारं विद्धि पार्थिव  ॥ ४७.३९ ॥  
तस्मिंल्लिङ्गे तु लीयन्ते कल्पान्ते सर्वदेवताः  ।  
अमरं ब्रह्म वेत्याहुर्हरिं सिद्धेश्वरं तथा  ॥ ४७.४० ॥  
पिङ्गलेश्वरमादित्यं सोमं पित्रीश्वरं तथा  ।  
यत्र सिद्धास्त्रयो वेदाः सषडङ्गपदक्रमाः  ॥ ४७.४१ ॥  
तेन सिद्धेश्वरं विद्धि सर्वसिद्धिप्रदायकम्  ।  
कथितं पर्वतस्याग्रे लिङ्गकोटिसमन्वितम्  ॥ ४७.४२ ॥  
अर्चनात्तस्य लिङ्गस्य विष्णुलोके महीयते  ।  
कल्पे कल्पे महाराज क्षीयन्ते सर्वदेवताः  ॥ ४७.४३ ॥  
मुक्त्वा तु पञ्चलिङ्गानि मार्कण्डं नार्मदं नृप  ।  
अविमुक्तं च केदारमोङ्कारममरेश्वरम्  ॥ ४७.४४ ॥  
तथैव च महाकालमेवं लिङ्गं तु भारत  ।  
पुण्यानि पञ्चलिङ्गानि प्रातरुत्थाय यः पठेत् ॥ ४७.४५ ॥  
सर्वतीर्थफलं प्राप्य शिवलोके महीयते  ।  
एका काली महाकाले वसेद्वै व्यापिनी सदा  ॥ ४७.४६ ॥  
सपादकोटिस्तीर्थानां महाकाले वसेत्नृप  ।  
शिवलोकेन कावेरी शिवक्षेत्रे स्थिता नृप  ॥ ४७.४७ ॥  
चतुः क्रोशाभ्यन्तरतो ब्रह्महत्या न सर्पति  ।  
आग्नेयं सिद्धलिङ्गं च तस्यास्तीरे समाश्रितम्  ॥ ४७.४८ ॥  
शिवख्यातमिति ख्यातं तीर्थे तु कुरुनन्दन  ।  
स्नातमात्रो नरस्तत्र स भवे न पुनर्भवेत् ॥ ४७.४९ ॥  
कीटपक्षिपतङ्गादि तिर्यग्योनिगता नराः  ।  
मुच्यन्ते तत्र पापेन शिवस्य वचनं यथा  ॥ ४७.५० ॥  
तत्र यः कुरुते श्राद्धं पितॄणां च तिलोदकम्  ।  
युगकोटिसहस्रं तु पितरस्ते न तर्पिताः  ॥ ४७.५१ ॥  
सर्वेषामेव लिङ्गानां दिव्यं वाऽत्र प्रकीर्तितम्  ।  
तत्र स्नातो दिवं याति न विशेद्योनिसङ्कटे  ॥ ४७.५२ ॥  
कोटियज्ञफलं प्राप्य शिवलोके महीयते  ।  
अष्टकोटिस्तु तीर्थानां केदारे कथिता नृप  ॥ ४७.५३ ॥  
दर्शनादर्चनात्तस्य स्पर्शात्मोक्षफलं नृणाम्  ।  
केदारस्योदके पीते पुनर्जन्म न विद्यते  ॥ ४७.५४ ॥  
अहोरात्रोषितो भूत्वा पयः पानं करोति यः  ।  
तस्योदरे भवेल्लिङ्गं षण्मासाद्ब्रह्मचारिणः  ॥ ४७.५५ ॥  
केदारदर्शनादेव शिवलोके महीयते  ।  
वाराणसी महापुण्या त्रिषु लोकेषु विश्रुता  ॥ ४७.५६ ॥  
अन्तरिक्षे पुरी सा तु मृत्युलोकस्य बाह्यतः  ।  
पञ्चक्रोशान्तरे यावद्ब्रह्महत्या न सर्पति  ॥ ४७.५७ ॥  
अष्टाविंशतिकोट्यस्तु लिङ्गानां तत्र भारत  ।  
गङ्गावरुणयोर्मध्ये स्नानं कृत्वा यथोदितम्  ॥ ४७.५८ ॥  
सर्वपापविनिर्मुक्तो देववन्मोदते दिवि  ।  
तत्र यस्त्यजति प्राणान् छिवं ध्यात्वा तु मानवः  ॥ ४७.५९ ॥  
सहस्रकुलमुद्धृत्य शिवलोकं स गच्छति  ।  
तत्र यद्दीयते दानं तस्य सङ्ख्या न विद्यते  ॥ ४७.६० ॥  
तिलोदकप्रदानेन पितृणां प्रीतिरक्षया  ।  
तत्र यस्त्यजति प्राणानवशः स्ववशोऽपि वा  ॥ ४७.६१ ॥  
त्रिनेत्रः शूलपाणिस्तु शिवस्यानुचरो भवेत् ।  
अविमुक्तस्य लिङ्गस्य स्पर्शनात्मुक्तिराप्यते  ॥ ४७.६२ ॥  
कलात्रयं तु तत्रास्ते काशीपुर्यां न संशयः  ।  
गङ्गासागरसम्भेदे चतस्रस्तु कलाः स्मृताः  ॥ ४७.६३ ॥  
गङ्गासहस्रवक्त्रेण प्रविष्टा यत्र सागरम्  ।  
स्नानावगाहनात्पानात्पिण्डदानाच्च तर्पणात् ॥ ४७.६४ ॥  
गच्छेच्छिवपुरं तत्र पितृभिः सह मानवः  ।  
अपरं कालरुद्रं तु सप्तपातालवासिनम्  ॥ ४७.६५ ॥  
हाटकं विद्धि तं देवं न तु पश्यन्ति मानवाः  ।  
पूज्यते सुरदैत्यैश्च सुरसिद्धनिषेवितम्  ॥ ४७.६६ ॥  
गङ्गेश्वरद्वितीयं तु तृतीयं सागरेश्वरम्  ।  
चतुर्थं शूलपाणिं तु चतस्रश्च कला इति  ॥ ४७.६७ ॥  
कलापञ्चात्मकं रुद्रमासमुद्रान्तगोचरे  ।  
वर्जयित्वा महेशानमोङ्कारं कामरूपिणम्  ॥ ४७.६८ ॥  
पञ्चब्रह्मपञ्चवक्त्रं नवशक्तिसमन्वितम्  ।  
ओङ्कारं कल्पगातीरे शिवेन कथितं पुरा  ॥ ४७.६९ ॥  
तेन पुण्यात्मके लोके लोकत्रितयपूजितम्  ।  
शङ्खकुन्देन्दुसङ्काशं सद्योवक्त्रं तु पश्चिमम्  ॥ ४७.७० ॥  
ऋग्वेदो निर्गतो यस्माद्ब्रह्मा तत्राधिदेवता  ।  
उत्तरं वामदेवं तु पीताभं सुमनोहरम्  ॥ ४७.७१ ॥  
यजुर्वेदोद्भवं विद्धि विष्णुस्तत्राधिदेवता  ।  
अघोर मेघवर्णाभं याम्यां च दिशि चास्थितम्  ॥ ४७.७२ ॥  
सामवेदोद्भवं विद्धि सूर्यकालाग्निदैवतम्  ।  
पूर्वे तत्पुरुषं ज्ञेयं कुङ्कुमारुणसन्निभम्  ॥ ४७.७३ ॥  
अथर्वं निर्गतं तुर्यमापस्तत्राधिदेवताः  ।  
ईशानस्तव वक्त्रं तु पञ्चवर्णं महातनुम्  ॥ ४७.७४ ॥  
श्रुतिसिद्धान्तसङ्गीतं सोमं तत्राधिदेवता  ।  
षष्ठं सदाशिवं नाम निर्भागं च निरामयम्  ॥ ४७.७५ ॥  
निर्लक्षं लक्षहीनं तु ज्ञात्वा मोक्षे न संशयः  ।  
एतत्ते कथितं राजन्नोङ्कारस्य तु वर्णनम्  ॥ ४७.७६ ॥  
सहस्रास्यस्य नो शक्तिरेकवक्त्रस्य का कथा  ।  
स्नापयित्वोदकेनैव बिल्वपत्रेण पूजयेत् ॥ ४७.७७ ॥  
चतुर्वर्षसहस्राणि रुद्रलोके महीयते  ।  
ओङ्कारदक्षिणामूर्तौ प्राणत्याग करोति यः  ॥ ४७.७८ ॥  
वर्षकोटिसहस्राणि वसेत्माहेश्वरे पुरे  ।  
प्रासादं च मठं चापि सुधयेष्टकसंयुतम्  ॥ ४७.७९ ॥  
चित्रमालेख्यमूले च पताकाध्वजशोभितम्  ।  
वितानां किङ्किणीयुक्तं नेत्रं वंशोद्भवं शुभम्  ॥ ४७.८० ॥  
पञ्चवर्णकशोभाढ्यमोङ्कारस्य तु कारयेत् ।  
पञ्चामृतैः स्नापयित्वा चन्दनागुरुकुङ्कमैः  ॥ ४७.८१ ॥  
समावेष्ट्य परीधानैर्नानावस्त्रैः सुशोभनैः  ।  
हेममौक्तिकरत्नैश्च सघृतं गुग्गुलुं दहेत् ॥ ४७.८२ ॥  
घण्टां च दीपकं चैव विधूमारार्तिकं च यत् ।  
मृदङ्गान् पटहांश्चैव वेणुं वीणां च गीतकम्  ॥ ४७.८३ ॥  
काहली शङ्खवाद्यानि कांस्यतालाद्यमेव च  ।  
व्यजनं गेडुकं छत्रं चामरं ध्वजदण्डकम्  ॥ ४७.८४ ॥  
हेम चान्नधरादीनि गृहांश्च ग्रामपत्तनम्  ।  
यद्वा तद्वा नृपश्रेष्ठ ओङ्काराय निवेदयेत् ॥ ४७.८५ ॥  
तस्य दानफलस्येह सङ्ख्या कर्तुं न शक्यते  ।  
सिद्धेश्वरौङ्कारयोस्तु चन्द्रसूर्यग्रहग्रहे  ॥ ४७.८६ ॥  
ध्वजमालाकुलं कुर्यात्तस्य पुण्यफलं शृणु  ।  
यावती तं तु सङ्ख्याऽस्ति वायुनोद्धूयते पुनः  ॥ ४७.८७ ॥  
तावद्युगसहस्राणि शिवलोके वसेन्नृप  ।  
युगकोटिसहस्राणि युगकोटिशतानि च  ॥ ४७.८८ ॥  
सर्वकामसमृद्धात्मा ब्रह्मविष्णुशिवालये  ।  
एतत्ते कथितं राजनोङ्कारोत्पत्तिलक्षणम्  ॥ ४७.८९ ॥  
ब्रह्मणा तु कृतं तस्य स्तोत्रं त्वं शृणु साम्प्रतम्  ॥ ४७.९० ॥  

इति श्रीस्कन्दपुराणे रेवाखण्डे ओङ्कारमहिमानुवर्णनो नाम सप्तचत्वारिंशोऽध्यायः ॥  


अध्याय ४८  

मार्कण्डेय उवाच -   
ब्रह्मणे कथितो मन्त्र ओङ्कारेण ततोऽनघ  ।  
ब्रह्मापि तद्वचः श्रुत्वा स्तोत्रमेतदुदाहरत् ॥ ४८.१ ॥  
ओं व्योमसङ्ख्यायिते व्योमहराय सर्वव्यापिने  ।  
अनन्ताय अनाथाय अमृताय ध्रुवाय च  ॥ ४८.२ ॥  
शम्भवाय शाश्वताय योगपीठसंस्थिताय  ।  
नित्यं योगयोगिने व्योमहराय  ॥ ४८.३ ॥  
ओं नमः शिवाय सर्वप्रभवाय शिवाय ईशानाय  ॥ ४८.४ ॥  
मूर्धाय तत्पुरुषाय वक्त्राय अघोराय हृदयाय वासुदेवाय गुह्याय सद्योजाताय मूर्तये ओङ्काराय नमो नमः  ॥ ४८.५ ॥  
कलातीतोऽव्ययो बुद्धो वज्रदेहोपमर्दनः  ॥ ४८.६  
अध्यक्षश्च विधुः शास्ता पिनाकी त्रिदशाधिपः  ।  
अग्नी रुद्रो हुताशश्च पिङ्गलः पावनो हर  ॥ ४८.७ ॥  
ज्वलनो दहनो वस्तुर्भस्मान्तश्च क्षमान्तकः  ।  
अपमृत्युहरो धाता विधाता कर्तृसञ्ज्ञकः  ॥ ४८.८ ॥  
कालो धर्मपतिः शास्ता वियोक्ता नवमः प्रियः  ।  
निर्मित्तो वारुणो हन्ता क्रूरदृष्टिर्भयावहः  ॥ ४८.९ ॥  
ऊर्ध्वदृष्टिर्विरूपाक्षो दंष्ट्रावान् धूम्रलोचनः  ।  
वालो ह्यतिबलश्चैव पाशहस्तो महाबलः  ॥ ४८.१० ॥  
श्वेतो विरूपो रुद्रश्च दीर्घबाहुर्जडान्तकः  ।  
शीघ्रो लघुर्वायुवेगो भीमश्च वडवामुखः  ॥ ४८.११ ॥  
पञ्चशीर्षा कपर्दी च सूक्ष्मस्तीक्ष्णः क्षपान्तकः  ।  
निधीशो रौद्रवान् धन्वी सौम्यदेहः प्रमर्दनः  ॥ ४८.१२ ॥  
अनन्तपालको धारः पातालेशो वृषध्वजः  ।  
सधूम्रः शाश्वतः शर्वः सर्वपिङ्गः करालवान्  ॥ ४८.१३ ॥  
विष्णुरीशो महात्मा च सुखो मृत्युविवार्जितः  ।  
शम्भुर्विभुर्गणाध्यक्षस्त्र्यक्षश्चैव दिवस्पतिः  ॥ ४८.१४ ॥  
संवादश्च विवादश्च प्रभविष्णुर्विवर्धनः  ।  
शतमेकोत्तरं यावद्रुद्राणां सङ्ख्यया स्मृतम्  ॥ ४८.१५ ॥  
शतमेकोत्तरं सर्वमोङ्कारे च प्रतिष्ठितम्  ।  
स्तोत्रं कृत्वा तथा ब्रह्मा देवदेवं महेश्वरम्  ॥ ४८.१६ ॥  
भूमौ प्रणम्य साष्टाङ्गं कृत्वा चैव प्रदक्षिणम्  ।  
मनसा संस्मरन् देवं तस्थौ लोकपितामहः  ॥ ४८.१७ ॥  
स्तोत्रं श्रुत्वा भगवतो ब्रह्मणो लोमहर्षणम्  ।  
देवदेवोऽब्रवीद्वाक्यं ब्रह्माणं प्रति भारत  ॥ ४८.१८ ॥  
स्तोत्रेणानेन दिव्येन तुष्टोऽहं ते वरं वृणु  ।  
ददामि ते न सन्देहो दुष्प्राप्यं त्रिदशैरपि  ॥ ४८.१९ ॥  

ब्रह्मोवाच -   
यदि तुष्टोऽसि देवेश यदि देयो वरो मम  ।  
पञ्चवक्त्रेषु यजनं ब्रह्म नाम भवत्विह  ॥ ४८.२० ॥  

हर उवाच -   
एवं भवतु वै ब्रह्मन् सत्यमेतत्तवोदितम्  ।  
ब्रह्मणो धर्मपूजा वै तदा प्रभृति भारत  ॥ ४८.२१ ॥  

ब्रह्मोवाच -   
पठिष्यन्ति स्तवं रौद्रमोङ्कारस्य तवाग्रतः  ।  
ब्राह्मणाः क्षत्रिया वैश्याः सदा तद्गतमानसाः  ॥ ४८.२२ ॥  
सर्वकाममवाप्स्यन्ति चेह लोके परत्र च  ।  
यं यं कामयते कामं तं तं प्राप्नोति मानवः  ॥ ४८.२३ ॥  
शतमेकोत्तरं नित्यं पठित्वा च दिवं व्रजेत् ।  
एवमुक्त्वा तदा ब्रह्मा नमस्कृत्य महेश्वरम्  ॥ ४८.२४ ॥  
दिव्ययानसमारूढो ब्रह्मलोकं मुदा ययौ  ।  
चतुर्युगसहस्रेण ब्रह्मणोऽहः प्रकीर्तितम्  ॥ ४८.२५ ॥  
अनेनैव तु मानेन शतं ब्रह्मा हि जीवति  ।  
पितामहशतं यावद्विष्णोर्मानं विधीयते  ॥ ४८.२६ ॥  
ओङ्कारनिमिषार्धेन सहस्राणि चतुर्दश  ।  
विनश्यन्ति परं विष्णोरसङ्ख्याताः पितामहाः  ॥ ४८.२७ ॥  
एवं ब्रह्मगतिं ज्ञात्वा शिवमन्तः सदार्चयेत् ।  
शिवाज्ञा वर्तते लिङ्गे तस्माल्लिङ्गं सदार्चयेत् ॥ ४८.२८ ॥  
द्वेष्टि लिङ्गं तु यो मोहात्सर्वदेवनमस्कृतम्  ।  
स याति नरकं घोरं शिवस्य वचनं यथा  ॥ ४८.२९ ॥  
बौद्धक्षपणपाखण्डा मिथ्यातत्त्वविचक्षणाः  ।  
नष्टास्तु नाशिता ये वै शिवाराधनवार्जिताः  ॥ ४८.३० ॥  
जन्मजन्मान्तराभ्यासात्ते प्रयान्ति रसातलम्  ।  
पुराणेषु तथा युद्ध्वा शिवोक्तं धर्ममाचरेत् ॥ ४८.३१ ॥  
सदुष्टः पापबुद्धिस्तु योऽन्यं धर्मं समाचरेत् ।  
एतत्ते कथितं राजन् पुराणं स्कन्दकीर्तितम्  ॥ ४८.३२ ॥  
श्रवणात्कीर्तनादस्य शिवलोके महीयते  ॥ ४८.३३ ॥  

इति श्रीस्कन्दपुराणे रेवाखण्डे पञ्चब्रह्मात्मकस्तवो नामाष्टचत्वारिंशोऽध्यायः ॥  


अध्याय ४९  

मार्कण्डेय उवाच -   
ततो गच्छेत्महाभाग रेवाकपिलसङ्गमम्  ।  
तत्र स्नाता दिवं यान्ति ये मृता न पुनर्भवाः  ॥ ४९.१ ॥  
तिलोदकप्रदानेन पितॄणां परमा गतिः  ।  
दिनानि नवसार्धानि राहुग्रस्ते निशाकरे  ॥ ४९.२ ॥  
वृद्धिं याति महाराज पुण्यवृद्ध्या न संशयः  ।  
ग्रस्ते तु राहुणा सूर्ये दिनानि च दशैव तु  ॥ ४९.३ ॥  
वर्धते कपिलाभेदस्तद्वदेव विशाम्पते  ।  
रेवायाः कपिलायोगे वाराणस्याः समागमे  ॥ ४९.४ ॥  
समानं फलां उद्दिष्टं तिलोदकेनापि विद्यते  ।  
वाराणसीसमा रेवा कपिलायाश्च सङ्गमे  ॥ ४९.५ ॥  
स्वायम्भुवेऽन्तरे प्राप्ते ब्रह्मलब्धवरोद्भवाः  ।  
रुद्रावर्तं ब्रह्मावर्तं सूर्यावर्तं तथाऽपरम्  ॥ ४९.६ ॥  
कपिलानर्मदायोगे ज्ञेयमेतत्त्रयं पुनः  ।  
नर्मदाभेदनं यत्र चतुर्हस्तप्रमाणतः  ॥ ४९.७ ॥  
रेवाकपिलयो राजंस्तत्रावर्तद्वयं स्मृतम्  ।  
पिप्पलावाहिनी तत्र सप्तपातालवासिनी  ॥ ४९.८ ॥  
तत्रैव कपिलावर्तं पिप्पलावर्तमेव च  ।  
कामयन्ति हि तीर्थं च पितरस्तृप्तिदायकम्  ॥ ४९.९ ॥  
तस्मात्पुत्रः प्रयत्नेन पितृभ्यश्च यथाविधि  ।  
जलाञ्जलिं तिलैर्मिश्रं दद्यात्पिण्डं च यत्नतः  ॥ ४९.१० ॥  
पितॄन् समुद्धरेद्घोराच्छ्राद्धं कृत्वा तु मानवः  ।  
रेवाकपिलयोर्योगे शुचिः स्नात्वा तु मानवः  ॥ ४९.११ ॥  
यः पश्येदमरं तत्र फलं तस्याश्वमेधिकम्  ।  
चन्द्रसूर्योपरागे तु पर्वकाले विशेषतः  ॥ ४९.१२ ॥  
गन्धं धूपं च नैवेद्यं दीपमालां च कारयेत् ।  
तिलतण्डुलमिश्रैर्यः कुर्याल्लिङ्गस्य चार्चनम्  ॥ ४९.१३ ॥  
कुङ्कुमेन समालिप्य रक्तवस्त्रैः प्रवेष्टयेत् ।  
पुष्पमालार्चनं कृत्वा हेमरत्नादिभिस्तथा  ॥ ४९.१४ ॥  
यावच्चन्द्रश्च सूर्यश्च हिमवांश्च महोदधिः  ।  
तावद्युगसहस्त्राणि रुद्रलोके महीयते  ॥ ४९.१५ ॥  
कौशेयं पट्टसूत्रं च कार्पासं रक्ततान्तवम्  ।  
वैजयन्तीवितानं च कलशोपरि वर्धयेत् ॥ ४९.१६ ॥  
पञ्चरत्नसमायुक्तं किङ्किणीरवसंयुतम्  ।  
तत्तन्तुसङ्ख्यया यावन्मुहूर्तमिह भारत  ॥ ४९.१७ ॥  
तावत्कालं वसेत्स्वर्ग उमामाहेश्वरे पुरे  ।  
ईशानमपरं चैव सामान्यात्कथितं पुरा  ॥ ४९.१८ ॥  
कपिलापूर्वभागे तु नातिदूरे व्यवस्थितम्  ।  
अर्चनात्तस्य लिङ्गस्य गाणपत्यमवाप्नुयात् ॥ ४९.१९ ॥  
शुक्लाष्टं यां कार्त्तिके तु फलं शतगणोत्तरम्  ।  
सङ्क्रमे च व्यतीपाते तस्य सङ्ख्या न विद्यते  ॥ ४९.२० ॥  
उपहारप्रदानेन कपिलेश्वरपूजनात् ।  
वर्षाणामयुतं सार्द्धं लोके क्रीडति भास्करे  ॥ ४९.२१ ॥  
मृतवत्सा तथा बन्ध्या गर्भस्रावा च या भवेत् ।  
रक्तवस्त्रैः पञ्चरत्नैः स्नानं सा च समाचरेत् ॥ ४९.२२ ॥  
चतुर्दश्यां तथाष्टम्यां कपिलायां युधिष्ठिर  ।  
सुभगा जीवपुत्रा च सत्यमेतच्छिवोदितम्  ॥ ४९.२३ ॥  
उमया च वरो दत्तो नारीभ्यश्च प्रसादतः  ।  
कपिला निर्गता यस्मात्नर्मदायां प्रसर्पति  ॥ ४९.२४ ॥  
तीर्थानामष्टसाहस्रं कामभोगफलप्रदम्  ।  
आस्ते तत्र महाराज शिवेन कथितं पुरा  ॥ ४९.२५ ॥  
कपिला च ततो देया सर्वाभरणभूषिता  ।  
ब्राह्मणान् भोजयेत्तत्र यथा विभवविस्तरैः  ॥ ४९.२६ ॥  
उपवासपरो नित्यं तार्पिताः पितृदेवताः  ।  
हेमजालेश्वरं नाम लिङ्गं तत्रैव सिद्धिदम्  ॥ ४९.२७ ॥  
अर्चनात्तस्य देवस्य यमलोकं न पश्यति  ।  
वसुदानो धुन्धुमारश्चक्रवर्ती पुराऽभवत् ॥ ४९.२८ ॥  
अस्य तीर्थस्य माहात्म्याद्दिवि देवत्वमाप्तवान्  ।  
अनेकानि सहस्राणि संसिद्धिं परमां गताः  ॥ ४९.२९ ॥  
क्षत्रियाणां नृपश्रेष्ठ कोटितीर्थप्रभावतः  ।  
उलूकैः पातितान् यत्र कोटितीर्थे शिरांस्यथ  ॥ ४९.३० ॥  
काकानां जलमध्ये तु शतशोऽथ सहस्रशः  ।  
तत्क्षणाद्दिव्यदेहास्तु ते काका यानमाश्रिताः  ॥ ४९.३१ ॥  
विद्याधराणां राजानो मया दृष्टाः पुरानघ  ।  
वृन्दाश्च जम्बुकानां तु व्याघ्राणां च भयेन वै  ॥ ४९.३२ ॥  
तथा मेघावृते काले नर्मदाजलमाविशन्  ।  
यक्षलोकं तु ते प्राप्ताः सर्वकामफलोदयम्  ॥ ४९.३३ ॥  
जम्बुकेश्वरमित्येवं तिर्यग्योनिविमोक्षणम्  ।  
पृथिव्यां नैमिषं तीर्थमन्तरिक्षे च पुष्करम्  ॥ ४९.३४ ॥  
वाराणसीप्रयागं च त्रैलोक्ये त्वमरेश्वरम्  ।  
त्रयस्त्रिंशत्कोटिभिस्तु सुरासुरनमस्कृतम्  ॥ ४९.३५ ॥  
तत्र स्नातश्च राजेन्द्र हयमेधफलं लभेत् ।  
सिद्धा सरस्वती तत्र तीर्थस्यास्य प्रभावतः  ॥ ४९.३६ ॥  
यः कश्चित्कुरुते श्राद्धं पितॄणां प्रीतिवर्द्धनम्  ।  
स याति परमं स्थानं पितृभिः सह मानवः  ॥ ४९.३७ ॥  
लिङ्गं सारस्वतं नाम ब्रह्महत्याव्यापोहनम्  ।  
आख्यानं कथयिष्यामि इतिहासं पुरातनम्  ॥ ४९.३८ ॥  
स्वायम्भुवेऽन्तरे प्राप्ते आदिकल्पे कृते युगे  ।  
अयोध्याधिपतिः श्रीमाञ्छक्रतुल्यपराक्रमः  ॥ ४९.३९ ॥  
धुन्धुमार इति ख्यातः सत्यवादी जितेन्द्रियः  ।  
यज्ञयाजी दानशीलो देवतातिथिपूजकः  ॥ ४९.४० ॥  
निरवद्याः प्रजास्तस्य भयदारिद्र्यवर्जिताः  ।  
सपादलक्षवर्षाणि प्रजा जीवन्ति भारत  ॥ ४९.४१ ॥  
यज्ञोत्सवविवाहैश्च वेदमङ्गलनिःस्वनैः  ।  
स्वयं कामदुघा धेनुः पृथिवी सस्यशालिनी  ॥ ४९.४२ ॥  
चतुर्वर्षसहस्राणि प्राकृता इतरे जनाः  ।  
कौशेयपट्टं वृक्षेषु बद्धं सर्वत्र भारत  ॥ ४९.४३ ॥  
यज्ञहोमसहस्रैस्तु सदा दोहमयीं नृप  ।  
एवं शशास पृथिवीं यथा शक्रस्त्रिविष्टपम्  ॥ ४९.४४ ॥  
एकस्मिन् समये राजा प्रतीहारमुवाच ह  ।  
आदेशय नृपान् सर्वान्नानादेशसमुद्भवान्  ॥ ४९.४५ ॥  
प्रतीहारसमादिष्टाः समायातास्ततो नृपाः  ।  
मृगयां तु स तैः सर्वैः कर्तुं विन्ध्यं जगाम ह  ॥ ४९.४६ ॥  
वेदध्वनितनिर्घोषैर्द्विजानामग्निहोत्रिणाम्  ।  
नादिता त्रिषु लोकेषु विख्याता सप्तकल्पगा  ॥ ४९.४७ ॥  
तत्रोपशोभितं रम्यं विचित्रं वनमण्डलम्  ।  
हत्वा जीवसहस्राणि क्षत्रियैः सह भारत  ॥ ४९.४८ ॥  
विवेश च वनं सर्वं ततः परमदारुणम्  ।  
भीमरूपं महाघोरं दुष्प्रेक्ष्यं च सुदुःसहम्  ॥ ४९.४९ ॥  
मेघनादेन गर्जन्तं सुतरां लोमहर्षणम्  ।  
वाराहं श्वेतवर्णं च दंष्ट्रायुगलभीषणम्  ॥ ४९.५० ॥  
तं दृष्ट्वा तादृशं तत्र वाराहं नृपसत्तमः  ।  
उवाच क्षत्रियान् सर्वान्न दृष्टं न मया श्रुतम्  ॥ ४९.५१ ॥  
एतादृशं वराहस्य रूपं वै लोमहर्षणम्  ।  
इत्युक्त्वा पाशमादाय यावद्धन्तुं समुद्यतः  ॥ ४९.५२ ॥  
तावद्वायुवपुर्भूत्वा निर्यातः प्राणपीडितः  ।  
विवेश जलमध्ये च कोटितीर्थे नराधिप  ॥ ४९.५३ ॥  
पृष्ठतोऽनुजगामऽथ स राजा हयवाहनः  ।  
प्रविष्टमात्रः पयसि वराहस्तु विशाम्पते  ॥ ४९.५४ ॥  
तत्क्षणाद्दिव्यदेहस्तु कामिकं यानमास्थितः  ।  
किमिदं प्राह तं राजा वाराहं देवरूपणम्  ॥ ४९.५५ ॥  
हृदि विस्मयमापन्नो सत्यमेतच्च ब्रूहि मे  ।  
तस्य तद्वचनं श्रुत्वा वाराहो देवरूपधृक् ॥ ४९.५६ ॥  
प्रहसन्नब्रवीद्वाक्यं शृणु राजन्महामते  ।  
अङ्गदं नाम तु गणं विद्धि मां शङ्करस्य तु  ॥ ४९.५७ ॥  
गणैश्च देवमुख्यैश्च उमया च महेश्वरः  ।  
क्रीडन्नास्ते कदाचित्तु तस्याग्रे नृपसत्तम  ॥ ४९.५८ ॥  
तत्र गीतं मया गीतं रम्यं दण्डकलक्षणम्  ।  
दृष्ट्वोर्वशीं तथा रम्भामभूवं काममोहितः  ॥ ४९.५९ ॥  
व्याहरं छूकरीं वाणीं विस्वरो विकृताननः  ।  
विह्वलेन मया तत्र ह्यप्सरोभिस्तु क्रीडितम्  ॥ ४९.६० ॥  
तादृशं मां तुदृष्ट्वावैकामक्रीडावशगतम्  ।  
शशाप नन्दी कोपात्मा शुकरोऽमेध्यभुग्भव  ॥ ४९.६१ ॥  
दशवर्षसहस्राणि भ्रमिष्यसि महीतले  ।  
ब्रह्मापि नैव शक्नोति शिवस्य तु प्रकीर्तितम्  ॥ ४९.६२ ॥  
त्वं तु गामटमानोऽपि किङ्करस्यापि किङ्करः  ।  
कुपितं नन्दिनं ज्ञात्वा भयभीतान्तरात्मना  ॥ ४९.६३ ॥  
प्रसादितो मया नन्दी शापान्तं वरमादिशत् ।  
दर्शनाद्धुन्धुमारस्यकोटितीर्थप्रभावतः  ॥ ४९.६४ ॥  
त्यक्त्वा तु शूकरीं योनिं पुनः प्रत्यागमिष्यसि  ।  
एतत्ते कथितं राजन्वाराहीं योनिमाश्रितः  ॥ ४९.६५ ॥  
यथा हि किल्विषात्मुक्तस्तीर्थस्यास्य प्रभावतः  ।  
ओङ्कारदर्शनाद्राजन् रेवातोयपरिष्कृतः  ॥ ४९.६६ ॥  
प्राप्तो गन्धर्वयोनिं तु दर्शनात्तव सुव्रत  ।  
विषादं त्यज राजेन्द्र गहना कर्मणां गतिः  ॥ ४९.६७ ॥  
धर्मे बुद्धिं समाधाय सर्वभूतहितो भव  ।  
जन्मतो मरणं राजन्मरणाज्जन्मसम्भवः  ॥ ४९.६८ ॥  
ज्ञात्वा शुभाशुभं कर्म त्वमात्मानं समुद्धर  ।  
स्वयमेवार्जितं कर्म स्वयमेवोपभुज्यते  ॥ ४९.६९ ॥  
स्वयं कर्ता च भोक्ता च शुभस्याप्यशुभस्य च  ।  
स्वस्ति वोऽस्ति गमिष्यामि एवमुक्त्वा जगाम ह  ॥ ४९.७० ॥  
ध्रियमाणातपत्रस्तु वीज्यमानोऽप्सरोगणैः  ।  
शिवध्यानपरो भूत्वा कैलासे न्यवसत्सुखम्  ॥ ४९.७१ ॥  

इति श्रीस्कन्दपुराणे रेवाखण्डे वाराहस्वर्गारोहणं नामैकोनपञ्चाशत्तमोऽध्यायः ॥  


अध्याय ५०  

मार्कण्डेय उवाच -   
स तस्मिन्नृपति श्रेष्ठस्तृषितः श्रान्तवाहनः  ।  
हयं मुमोच राजा वै सर्वोपस्करमेव च  ॥ ५०.१ ॥  
स्मरनूर्ध्वगतिं तावदुपविष्टः शिलातले  ।  
रेणुध्वस्तस्ततोऽश्वो वै प्रविष्टः सप्तकल्पगाम्  ॥ ५०.२ ॥  
पानस्नानादिकं कृत्वा ह्यन्तरिक्षस्थितो हयः  ।  
ब्रह्मतेजः स्थितो भूत्वा ब्रह्मयानं समाश्रयत् ॥ ५०.३ ॥  
अत्यद्भुतं तु तं दृष्ट्वा परं विस्मयमागत  ।  
उवाच वचनं राजा तुरङ्गं तं द्विजर्षभम्  ॥ ५०.४ ॥  
किमेतत्कारणं ब्रह्मञ्च्छंस मेऽद्ययथोचितम्  ।  
उवाच तद्वचः श्रुत्वा हयरूपो द्विजोत्तमः  ॥ ५०.५ ॥  
ब्रह्मर्षिर्गालवश्चाहं कुरुक्षेत्रे पुरा स्थितः  ।  
अश्वप्रतिग्रहाद्दग्धस्त्वश्वयोनिं समाश्रित  ॥ ५०.६ ॥  
दावाग्निना च यद्दग्धमुदकात्तत्प्ररोहति  ।  
दुष्टप्रतिग्रहाद्दग्धो न प्ररोहेत्कदाचन  ॥ ५०.७ ॥  
द्रुमसेनः पुरा चासीद्राजा परमधार्मिक  ।  
अयोध्याधिपतिश्चासौ चक्रवर्ती महाबलः  ॥ ५०.८ ॥  
राहुसूर्यसमायोगे कुरुक्षेत्रं जगाम ह  ।  
गजानश्वान् समादाय हिरण्यं गास्तथैव च  ॥ ५०.९ ॥  
माणिक्यवज्रवैदूर्यवासांसि विविधानि च  ।  
ब्राह्मणार्थे नृपश्रेष्ठ मुदा परमया युतः  ॥ ५०.१० ॥  
गृहाणि साप्तभौमानि धूपितानि तु काञ्चनैः  ।  
सर्वकामसमृद्धानि ब्राह्मणेभ्यो यथाविधि  ॥ ५०.११ ॥  
दत्त्वा स याचयामास सक्तुप्रस्थव्रते स्थितम्  ।  
राजोत्तमकुलं विप्रमुञ्छवृत्तिं समाश्रितम्  ॥ ५०.१२ ॥  
श्राद्धकालः पितॄणां मे भोजनं क्रियतामिति  ।  

ऋषिरुवाच -   
राज्ञो हि दर्शनं घोरं मेधामथनमक्षमम्  ॥ ५०.१३ ॥  
दृष्ट्वा चैव महीपालमादित्यं चावलोकयेत् ।  
द्विजात्परतरो नास्ति प्रतिग्रहपराङ्मुखात् ॥ ५०.१४ ॥  
असत्प्रतिग्रहं गृह्णन्नरकं याति वै ध्रुवम्  ।  
भार्याप्रतिग्रहग्राही याचस्वाऽन्यं द्विजोत्तमम्  ॥ ५०.१५ ॥  
ऋषे राजा वचः श्रुत्वा प्रतीहारं तथाब्रवीत् ।  
घोषणा क्रियतां शीघ्रं स्थानेश्वरनिवासिनाम्  ॥ ५०.१६ ॥  
प्रतिग्रहाय यः कश्चित्स चायातु इह सत्वरम्  ।  
कृते तु घोषणे कश्चित्नासीत्नृपप्रतिग्रही  ॥ ५०.१७ ॥  
ततस्तु कुपितो राजा स्थानं तच्च निनिन्द च  ।  
अब्रह्मण्यमिदं स्थानं न वेदो न च याजनम्  ॥ ५०.१८ ॥  
जुगुप्सित्वा तु तान् सर्वांस्तूष्णीं चैव बभूव ह  ।  
तस्य वाक्यं तु तच्छ्रुत्वा राजानं चेदमब्रुवम्  ॥ ५०.१९ ॥  
गालवोऽहं द्विजश्रेष्ठश्चतुर्वेदी महातपाः  ।  
यज्ञयाजी तपस्वी च सर्वभूतहिते रतः  ॥ ५०.२० ॥  
अनुग्रहमिमं विद्धि उद्धरिष्ये भवार्णवात् ।  

राजोवाच -   
ददामि ते न सन्देहः त्वमेको मुनिसत्तमः  ॥ ५०.२१ ॥  
मुद्गलाद्यैर्द्विजैः सर्वैर्वार्यमाणोऽपि चानघ  ।  
गृहीतोऽश्वरथस्तत्र मयाभरणभूषितः  ॥ ५०.२२ ॥  
ततः स मां नमस्कृत्य द्रुमसेनो ययौ नृप  ।  
मयापि चाग्निहोत्रादिकर्म त्यक्त्वा यथासुखम्  ॥ ५०.२३ ॥  
नानाविधानि दिव्यानि स्त्रीभिः सार्द्धं सुखानि तु  ।  
क्रीडतोऽपि तदर्थं वै यावत्मे च क्षयं गतम्  ॥ ५०.२४ ॥  
एवमुक्त्वा ययौ विप्रो ब्रह्मलोकं सनातनम्  ।  
एकाकी च ततो राजा चिन्तयामास भारत  ॥ ५०.२५ ॥  
एकाकी यदि यास्यामि गताश्वश्चरणेन तु  ।  
राजानो मां हसिष्यन्ति वचनैः स्वैः परस्परम्  ॥ ५०.२६ ॥  
दस्युभिर्निहतश्चास्य हय इत्येवमादिभिः  ।  
अश्वोपस्करमादाय शिरसा च कथं मया  ॥ ५०.२७ ॥  
प्रवेष्टव्यं पुरं चैतत्महालज्जाकरं मम  ।  
अद्य यावत्मया तावद्ब्राह्मणारोहणं कृतम्  ॥ ५०.२८ ॥  
पापस्यास्य विशुद्ध्यर्थं प्रवेक्ष्यामि हुताशनम्  ।  
एवं विचिन्तयाभास राजा तत्रैव सत्वरम्  ॥ ५०.२९ ॥  
दक्षिणां दिशमाश्रित्य शुष्ककाष्ठानि चाहरत् ।  
ततः प्रज्वाल्य काष्ठानि कृत्वा च त्रिःप्रदक्षिणम्  ॥ ५०.३० ॥  
नमस्कृत्य हुताशं च विवेश स्वगृहं यथा  ।  
निर्जित्य तेजसा तेजः पावकस्य तदा नृपः  ॥ ५०.३१ ॥  
चतुर्भुजा त्रिनेत्रा तु मुक्ताभरणभूषिता  ।  
तं गृहीत्वा करेणैव इदं वचनमब्रवीत् ॥ ५०.३२ ॥  
अप्राप्तं मरणं राजन् कालो विहितस्तव  ।  
अकस्मात्साहसं देव युक्तं न प्रतिभाति मे  ॥ ५०.३३ ॥  
कालप्राप्तं पुमांसं तु न रक्षेदीश्वरः स्वयम्  ।  

राजोवाच -   
काऽसि त्वं च वरारोहे ह्युमा गङ्गाऽथवा रमा  ॥ ५०.३४ ॥  
कथयस्व महाभागे मम त्वं भक्तिदायिनी  ।  

स्त्र्युवाच -   
नाहं गङ्गा न वाणी वा कपिलां विद्धि मां नृप  ॥ ५०.३५ ॥  
एनां रुद्राद्विनिष्क्रान्तां नर्मदातलवाहिनीम्  ।  
वसुदानस्य यज्ञे तु रेवाकपिलसङ्गमः  ॥ ५०.३६ ॥  
उमा कात्यायनी गङ्गा यमुना गौतमी तथा  ।  
सरस्वती तथा शिप्रा वरणा च शुभापगा  ॥ ५०.३७ ॥  
शतद्रूश्चन्द्रभागा च सिन्धू रेवामला तथा  ।  
वितस्ता चर्मणा देवी सोमावभृथमध्यतः  ॥ ५०.३८ ॥  
ब्रह्मविष्णुमहेशानां स्नानार्थं हृतवारिभिः  ।  
तिलोदकैर्मुनीनां तु प्रणीतः कलशोदकैः  ॥ ५०.३९ ॥  
तथा सोमरसैश्चैव घृतखण्डादिमिश्रितैः  ।  
बभूवातिप्रवाहो वै इज्याजन्यो महान् पुरा  ॥ ५०.४० ॥  
एतद्भूतं महत्पुण्यमुदयाचलमाश्रितम्  ।  
रुद्रावर्तपदं चात्र विद्यते नृपसत्तम  ॥ ५०.४१ ॥  
एवमुक्तो ययौ राजा देवी चान्तरधीयत  ।  
हृष्टस्तुष्टश्चक्रवर्ती मार्कण्डेयाश्रमं ययौ  ॥ ५०.४२ ॥  
गत्वा प्रणम्य तमृषिमुपविष्टस्तथाग्रतः  ।  

मार्कण्डेय उवाच -   
कुशलं ते नृपश्रेष्ठ धर्माचारविदां वर  ॥ ५०.४३ ॥  
सन्त्यज्य च कथं सैन्यमेकाकी त्वमिहागतः  ।  

राजोवाच -   
अद्य मे सफलं जन्म त्वत्पादाम्बुजदर्शनात् ॥ ५०.४४ ॥  
धुन्धुमारस्तथा राजा कथयामास पूर्वकम्  ।  
मार्कण्डेयस्ततः श्रुत्वा वृत्तान्तं पृथिवीपतेः  ॥ ५०.४५ ॥  
रेवाकपिलयोर्योगे स्नात्वा स्तोत्रं चकार ह  ।  
तत्र स्नाता दिवं यान्ति रेवाकपिलसङ्गमे  ॥ ५०.४६ ॥  
उमा कात्यायनी गङ्गा यमुना गौतमी तथा  ।  
सरस्वती तथा शिप्रा वरणा च शुभापगा  ॥ ५०.४७ ॥  
शतद्रूश्चन्द्रभागा च सिन्धू रेवामला तथा  ।  
वितस्ता चर्मणादेवी बाहुदा वारुणी तथा  ॥ ५०.४८ ॥  
सरयूर्गण्डकी चैव घर्घरा बदरी तथा  ।  
गोमती वेणुकी चैव पारा वेत्रवती शुभा  ॥ ५०.४९ ॥  
विपाशा च तथा वाहा शङ्खिनी च पयोष्णिका  ।  
गोदावरी च कावेरी भीमा कृष्णा तथा शुभा  ॥ ५०.५० ॥  
सुभद्रा च तथा भद्रा करतोयाथ मालिनी  ।  
एताः सर्वास्त्वमेवासि सर्वगे त्वां नमाम्यहम्  ॥ ५०.५१ ॥  
लोकत्रयं त्वया व्याप्तमपां रूपेण सुव्रते  ।  
प्रसीद त्वं महाभागे लोकत्रितयपावनी  ॥ ५०.५२ ॥  
श्रुत्वा स्तोत्रमिदं देवी मार्कण्डेयात्तपोधनात् ।  
पुष्पकं यानमारुह्य सर्वाभरणभूषिता  ॥ ५०.५३ ॥  
चतुर्भुजा त्रिनेत्रा च चन्द्रबिम्बनिभानना  ।  
उवाच वचनं देवी मार्कण्डेयं महामुनिम्  ॥ ५०.५४ ॥  
स्तोत्रेणानेन तुष्टाहं वरं वृणु यथेप्सितम्  ।  

मार्कण्डेय उवाच -   
परितुष्टासि देवेशि वरं दातुं त्वमिच्छसि  ॥ ५०.५५ ॥  
कलुषं हर कल्याणि लोकानां हरसम्भवे  ।  
स्नानं कृत्वा स्तुवन् तोये लोकानापुः शिवाज्ञया  ॥ ५०.५६ ॥  
वरं ददस्व देवि त्वं धुन्धुमाराय साम्प्रतम्  ।  
राज्यं कृत्वा दिवं यातु सान्तःपुरपरिच्छदः  ॥ ५०.५७ ॥  
यं यं चिन्तयते कामं तं तं प्राप्नोति सुव्रते  ।  
एवं भवतु विप्रेन्द्र मत्तो यद्वाञ्छितं त्वया  ॥ ५०.५८ ॥  
एवमुक्त्वा ययौ देवी कपिला लोकपावनी  ।  
मार्कण्डेयं मुनिं राजा मुनिभिः परिवारितम्  ॥ ५०.५९ ॥  
प्रणिपत्य यथा न्यायं गतश्च स्वपुरं तदा  ।  
ततः कालेन महताराजा धर्मपरायणः  ॥ ५०.६० ॥  
राज्यं कृत्वा क्रतूनिष्ट्वा धुन्धुमारो दिवं गतः  ।  
एतत्ते कथितं सर्वं मया दृष्टं पुरानघ  ॥ ५०.६१ ॥  
श्रवणात्कीर्तनादस्य मुच्यते भवबन्धनात् ॥ ५०.६२ ॥  

इति श्रीस्कन्दपुराणे रेवाखण्डे कपिलामाहात्म्ये धुन्धुमारस्वर्गारोहणं नाम पञ्चाशत्तमोऽध्यायः ॥  


अध्याय ५१  

युधिष्ठिर उवाच -   
द्वीपसङ्ख्या भुवो मानं सागराणां च कीर्तनम्  ।  
पाताललोकसङ्ख्यानं सर्वतो विदितं कुरु  ॥ ५१.१ ॥  
नरकं स्वर्गमानं च यत्किञ्चिदन्यदीदृशम्  ।  
उक्तानुक्तं यत्किञ्चित्कर्माकर्मशुभावहम्  ॥ ५१.२ ॥  
एतत्सर्वं समासेन स्कन्दपृष्टेन शम्भुना  ।  
कथितं तु पुराणं वै यथावृत्तं पुरातनम्  ॥ ५१.३ ॥  
भविष्यभूततत्त्वज्ञस्त्रिकालज्ञस्त्रिवेदवित् ।  
त्वमेव वेत्सि सर्वं च प्रसादाद्वक्तुमर्हसि  ॥ ५१.४ ॥  

मार्कण्डेय उवाच -   
शृणु राजन्महाभाग कथ्यमानं निबोध मे  ।  
अनेकानि सहस्राणि मया दृष्टानि भारत  ॥ ५१.५ ॥  
युगे युगे क्षत्रियाणां दानयज्ञक्रियाणि च  ।  
नान्यस्तु त्वादृशो राजा दृष्टस्तेषां तु मध्यतः  ॥ ५१.६ ॥  
एतत्सर्वं समासेन स्कन्दपृष्टेन शम्भुना  ।  
कथितं तु पुराणं वै सर्वं ते कथयाम्यहम्  ॥ ५१.७ ॥  
चन्द्रद्वीपः प्रभासे तु ताम्रपर्णिर्गभस्तिमान्  ।  
नागद्वीपश्च सौम्यश्च गन्धर्वो वरुणस्तथा  ॥ ५१.८ ॥  
नवमः कुमारिकाख्यस्तु इति द्वीपाः प्रकीर्तिताः  ।  
नवखण्डवती चैषा कथिता ते समासतः  ॥ ५१.९ ॥  
खण्डेष्वेतेषु सर्वेषु प्रवाहो नार्मदः स्मृतः  ।  
जम्बूशाककुशक्रौञ्चशाल्मल्यश्च युधिष्ठिर  ॥ ५१.१० ॥  
प्लक्षश्च पुष्करश्चैव सप्तद्वीपाः प्रकीर्तिताः  ।  
क्षारं क्षीरं दधि सर्पिस्तथैवेक्षुरसोऽपि च  ॥ ५१.११ ॥  
सुरोदो मधुरोदश्च समुद्राः सप्तकीर्तिताः  ।  
भूर्लोकश्च भुवर्लोकः स्वर्लोकश्च महस्तथा  ॥ ५१.१२ ॥  
जनलोकस्तपोलोकः सत्यलोकस्तथा परः  ।  
भूर्लोकादित्ययोर्विद्धि त्वन्तरालं युधिष्ठिर  ॥ ५१.१३ ॥  
योजनानां चतुर्लक्ष पातालं यत्प्रमाणतः  ।  
रुद्राश्च वसवश्चाष्टौ निवसन्त्यत्र भारत  ॥ ५१.१४ ॥  
कथिताश्च मया लोकाः पातालानि निबोध मे  ।  
अतलं वितलं चैव शर्करं च गभस्तिकम्  ॥ ५१.१५ ॥  
महातलं च सुतलं रसातलमतः परम्  ।  
सौवर्णमष्टमं विद्धि सर्वकामसमन्वितम्  ॥ ५१.१६ ॥  
वह्नेर्दाहो ह्यपां शैत्यं मरुतां वहनं तथा  ।  
काठिन्यं च तथा धात्र्या गगने शुषिरं तथा  ॥ ५१.१७ ॥  
स्वभाव एव भूतानां स्वस्वभावानुसारतः  ।  
प्रकृतिं यान्ति भूतानि नात्र कार्या विचारणा  ॥ ५१.१८ ॥  
लक्षाणि चतुरशीतिर्योनीनां पापकर्मणाम्  ।  
नरकेषु च घोरेषु दारुणा यमयातनाः  ॥ ५१.१९ ॥  
निरुद्धाः प्राणिनः सर्वे नीतास्तु यमकिङ्करैः  ।  
यातना विविधा रौद्रास्तत्रस्थैरनुभूयते  ॥ ५१.२० ॥  
स्वकर्मफलयोगेन प्राप्नुवन्ति शुभाशूभम्  ।  
एतदर्थं तपो होमं दानं ध्यानं च पावनम्  ॥ ५१.२१ ॥  
कारुण्यं सर्वभूतेषु नर्मदाश्रयणं तथा  ।  
रेवायाः स्तवनं पूजा सूर्यस्य प्रभवो यथा  ॥ ५१.२२ ॥  
आख्यानं कथयिष्यामि यथावृत्तं पुरातनम्  ।  
मुचुकुन्दस्य संवादो दानवेन्द्रस्य भारत  ॥ ५१.२३ ॥  
कुवलयाश्वोऽथ राजर्षिश्चक्रवर्ती महायशाः  ।  
आसीत्कृतयुगे राजनन्तरे चाक्षुषे किल  ॥ ५१.२४ ॥  
शक्रादष्टगुणं राज्यं राज्ञश्चामिततेजसः  ।  
अनेकानि सहस्राणि दानानि विविधानि च  ॥ ५१.२५ ॥  
दत्तानि तेन राज्ञा वै सर्वतीर्थेष्वनुत्तमम्  ।  
इष्टाश्च क्रतवश्चापि वर्जयित्वा तु कल्पगाम्  ॥ ५१.२६ ॥  
दानवो मुचुकुन्दश्च सर्वधर्मपरायणः  ।  
ब्रह्मण्यः शिवभक्तश्च विष्णुभक्तो जितेन्द्रियः  ॥ ५१.२७ ॥  
राहुसोमसमायोगे वैदूर्ये सिद्धपर्वते  ।  
ओङ्कारनाथसहिता यत्रास्ते कल्पगा सरित् ॥ ५१.२८ ॥  
अन्यानि यानि लिङ्गानि लोके चैव चराचरे  ।  
कल्पान्ते तानि लीयन्त ओङ्कारे वै न संशयः  ॥ ५१.२९ ॥  
शिवेन कथितं ह्येतद्विष्णोश्चैव शतक्रतोः  ।  
पार्वत्याः षण्मुखस्यापि पुराणे स्कन्दकीर्तिते  ॥ ५१.३० ॥  
आगतः कल्पगां देवीं कोटितीर्थे नराधिपः  ।  
नर्मदाकपिलायोगे सर्वसम्भारसंवृतः  ॥ ५१.३१ ॥  
लक्षमेकं तु दोग्ध्रीणां समादाय गवां नृप  ।  
अयुतं च हयानां च सहस्रं दन्तिनां तथा  ॥ ५१.३२ ॥  
कामिकानां तु यानानां सहस्रं हेममालिनाम्  ।  
धनं धान्य च वासांसि रत्नानि विविधानि च  ॥ ५१.३३ ॥  
स्नानं कृत्वा यथान्यायं ब्राह्मणेभ्यो ददौ तदा  ।  
मूर्तौ तु दक्षिणां चापि ओङ्कारस्य नराधिप  ॥ ५१.३४ ॥  
यो यं कामयते कामं तं तस्मै स प्रयच्छति  ।  
राजा कुवलयाश्वस्तु धर्मकर्मपरायणः  ॥ ५१.३५ ॥  
राहुसूर्यसमायोगे कुरुक्षेत्रं ययौ किल  ।  
सान्तःपुरपरीवारो ह्ययोध्याधिपतिः स्वयम्  ॥ ५१.३६ ॥  
राजपुत्रसहस्रैस्तु वृतः स्नानेप्सया किल  ।  
लक्षमेकं हयानान् च दन्तिनामयुतं तथा  ॥ ५१.३७ ॥  
हेममाणिक्यरत्नानि वासांसि विविधानि च  ।  
श्रद्धया परया युक्तो ब्राह्मणेभ्यो ददौ नृप  ॥ ५१.३८ ॥  
शेषं निर्वापितं क्षेत्रे स्थाने वायनपूर्वकम्  ।  
कालान्तरे ततः प्राप्ते कुरुक्षेत्रप्रभावतः  ॥ ५१.३९ ॥  
नानायानसहस्रैस्तु सान्तः पुरपरिग्रहः  ।  
ध्रियमाणा तपत्रस्तु वीज्यमानोऽप्सरोगणैः  ॥ ५१.४० ॥  
शङ्खवादित्रघोषेण नानाभरणभूषितः  ।  
विचचार च तत्रस्थो विद्याधर इवापरः  ॥ ५१.४१ ॥  
मुचुकुन्दोऽपि दैत्येन्द्रः सर्वकामसमन्वितः  ।  
कामिकैश्च महायानैर्हेमरत्नविभूषणैः  ॥ ५१.४२ ॥  
श्रुत्वा वाद्यसहस्राणि धर्मराजो विशाम्पते  ।  
जगाम विस्मयं घोरं किमेतदिति चाब्रवीत् ॥ ५१.४३ ॥  
ततः कुवलयाश्वोऽपि तस्मिनहनि तत्पुरम्  ।  
उभौ निवेदितौ दूतैर्धर्मराजस्य धीमतः  ॥ ५१.४४ ॥  
कुवलयाश्वोऽथ राजर्षिर्मुचुकुन्दो महाबलः  ।  
लोकान्तरमुभावेतौ विमानस्थौ समागतौ  ॥ ५१.४५ ॥  
तावदुत्पतितं यानं मुचुकुन्दस्य चोपरि  ।  
योजनानां सहस्रेण ह्युपर्युपरि संस्थितम्  ॥ ५१.४६ ॥  
अयोध्याधिपतेर्यानमधोभागे व्यवस्थितम्  ।  
पप्रच्छ धर्मराजोऽपि चित्रगुप्तं तु लेखकम्  ॥ ५१.४७ ॥  
किं तु यानं समासाद्य अर्घपाद्येन पूजये  ।  
सप्तर्षीनृषिमुख्यांश्च धर्माधर्मविचारकान्  ॥ ५१.४८ ॥  
चित्रगुप्तोऽब्रवीद्वाक्यं तथा सप्तर्षयोऽब्रुवन्  ।  
मुचुकुन्दं समासाद्य त्वर्घपाद्येन पूजय  ॥ ५१.४९ ॥  
दानेन कापिलेनेज्यो दानवेन्द्रो न चापरः  ।  
अधः कुवलयाश्वश्च मुचुकुन्दस्तथोपरि  ॥ ५१.५० ॥  
एवमुक्तो धर्मराजो दानवेन्द्रमुपाश्रयत् ।  
श्वेतवस्त्रपरीधानो ज्वलत्कुण्डलभूषणः  ॥ ५१.५१ ॥  
अञ्जलिं च ततो बद्ध्वा यानस्याग्रे व्यवस्थितः  ।  
कुशलं तेऽद्य दैत्येन्द्र सर्वधर्मभृतां वर  ॥ ५१.५२ ॥  
निर्जितास्ते त्रयो लोका दानेनाऽनेन सुव्रत  ।  
ओङ्कारदक्षिणस्यान्ते मूर्तौ कापिलसङ्गमे  ॥ ५१.५३ ॥  
सप्तकल्पवहातीरे दानसङ्ख्या न विद्यते  ।  

मुचुकुन्द उवाच -   
धर्माधर्मे त्वमेवाद्य स्वर्गद्वारार्गलो यतः  ॥ ५१.५४ ॥  
एवमुक्तो यमस्तत्र दैत्येन्द्रेण महात्मना  ।  
पन्थानं दर्शयामास दैत्येन्द्रस्य युधिष्ठिर  ॥ ५१.५५ ॥  
ततस्तु प्रेषितस्तेन मुचुकुन्दो जगाम ह  ।  
मुदा परमया युक्त उमामाहेश्वरं पुरम्  ॥ ५१.५६ ॥  
संस्मारयित्वा विधिवद्दैत्येन्द्रं धर्मराट्ततः  ।  
आसाद्य कुवलयाश्वं धर्मराजोऽब्रवीदिदम्  ॥ ५१.५७ ॥  
स्वागतं ते महाराज कुशलं तव सर्वदा  ।  

कुवलयाश्व उवाच -   
परस्परविरोधत्वं देवदानवयोः सदा  ॥ ५१.५८ ॥  
मां त्यक्त्वा दानवेन्द्रस्तु पाद्यार्घेण त्वयार्चितः  ।  
विपरीतं च तत्सर्वं धर्मराज कृतं कथम्  ॥ ५१.५९ ॥  

यम उवाच -   
विषादं त्यज राजेन्द्र गहना कर्मणां गतिः  ।  
नाहं दाता च हर्ता च शुभाशुभफलस्य वै  ॥ ५१.६० ॥  
कर्मसाक्षी च सर्वेषां देवासुरनृणां नृप  ।  
सरस्वत्यां कुरुक्षेत्रे दानं दत्तं त्वयानघ  ॥ ५१.६१ ॥  
द्वापरान्ते तु दानं वै रेवादानं समं नहि  ।  
शिवेन कथितं चासीद्ब्रह्मविष्णुमरुद्गाणान्  ॥ ५१.६२ ॥  
कलां नार्हन्ति तीर्थानि सार्द्धं कल्पगया क्वचित् ।  
अनृतं न मया चोक्तं पुराणं श्रुतिसम्मतम्  ॥ ५१.६३ ॥  
एतस्मिनन्तरे राजन् द्वयोः संवदतोस्तयोः  ।  
उक्तः कुवलयाश्वस्तु तदाकाशगिरा स्वयम्  ॥ ५१.६४ ॥  
धर्मश्चेत्थं महाराज मा कृथास्त्वं कथञ्चन  ।  
कल्पगा तोयसंस्पृष्टो दैत्यः शिवमवाप्तवान्  ॥ ५१.६५ ॥  
स राजा विस्मयापन्नः पुनर्व्यावृत्य चागतः  ।  
नर्मदां स्नातुकामोऽपि कपिलासङ्गमं प्रति  ॥ ५१.६६ ॥  
तत्र प्लुतस्ततो राजा शिवलोकं जगाम ह  ॥ ५१.६७ ॥  

इति श्रीस्कन्दपुराणे रेवाखण्डे मुचुकुन्दकुवलयाश्वस्वर्गारोहणं नामैकपञ्चाशत्तमोऽध्यायः ॥  


अध्याय ५२  

युधिष्ठिर उवाच -   
के व्रजन्ति यमं विप्र कीदृशा नरकास्तु ते  ।  
एतन्मे सर्वमाख्याहि देवलोकं व्रजन्ति के  ॥ ५२.१ ॥  

मार्कण्डेय उवाच -   
यान्ति पुष्पकयानेन पुष्परागप्रदायिनः  ।  
देवायतनकर्तारः शिवलोकं व्रजन्ति ते  ॥ ५२.२ ॥  
अनाथमण्डपानां तु ते क्रीडन्ति गृहोत्तमैः  ।  
देवाग्निगुरुविप्राणां मातापित्रोश्च पूजकाः  ॥ ५२.३ ॥  
पूज्यमाना नरा यान्ति कामिकैश्च यथा सुखम्  ।  
द्योतयन्तो दिशः सर्वा यान्ति दीपप्रदानतः  ॥ ५२.४ ॥  
प्रतिश्रयप्रदानेन सुखं यान्ति यमालयम्  ।  
सर्वकामसमृद्धेन तथा गच्छति तोयदः  ॥ ५२.५ ॥  
अन्नं पानं प्रयच्छन्ति सुखं यान्ति निराकुलाः  ।  
दीपमालां हि यच्छन्ति गुरुशुश्रूषणे रताः  ॥ ५२.६ ॥  
पादाभ्यङ्गं च यः कुर्यात्सोऽश्वपृष्ठेन गच्छति  ।  
हेमरत्नप्रदानेन यान्ति रत्नविभूषिताः  ॥ ५२.७ ॥  
सर्वकामसमृद्धात्मा भूमिदानेन गच्छति  ।  
अन्नपानप्रदानेन पिबन् खादंश्च गच्छति  ॥ ५२.८ ॥  
इत्येवमादिभिर्दानैः सुखं यान्ति शिवालयम्  ।  
स्वर्गे च विपुलान् भोगान् प्राप्नोत्यन्नप्रदानतः  ॥ ५२.९ ॥  
सर्वेषामेव दानानामन्नदानपरं विदुः  ।  
सर्वप्रीतिकरं पुण्यं बलपुष्टिविवर्द्धनम्  ॥ ५२.१० ॥  
नान्नदानसमं दानं त्रिषु लोकेषु विश्रुतम्  ।  
अन्नादानसमं दानं त्रिषु लोकेषु विश्रुतम्  ।  
अन्नाद्भवन्ति भूतानि म्रियन्ते तदभावतः  ॥ ५२.११ ॥  
रक्तं मांसं मज्जशुक्रे क्रमादन्नात्प्रवर्तते  ।  
शुक्राद्भवन्ति भूतानि तस्मादन्नमयं जगत् ॥ ५२.१२ ॥  
हेमरत्नाश्वनागेन्द्रनारीस्रक्चन्दनादिभिः  ।  
नास्त्याहारसमं सौख्यं नास्ति क्रोधसमो रिपुः  ॥ ५२.१३ ॥  
अत एव महापुण्यमन्नदानं च भारत  ।  
अन्नदः प्राणदः प्रोक्तस्तस्मादन्नप्रदो भवेत् ॥ ५२.१४ ॥  
तस्मादन्नप्रदानेन दत्तान्यन्यानि सर्वशः  ।  
त्रैलोक्ये यानि दानानि भोगस्त्रीवाहनानि च  ॥ ५२.१५ ॥  
अन्नपानादि यत्किञ्चिदैश्वर्यं च युधिष्ठिर  ।  
अन्नदानस्य तत्सर्वमिहामुत्र फलं स्मृतम्  ॥ ५२.१६ ॥  
यस्मादन्नेन पुष्टाङ्गः कुरुते धर्मसञ्चयम्  ।  
पवित्रममृतं दिव्यं शुद्धं सत्त्वं रसायनम्  ॥ ५२.१७ ॥  
अन्नपानाश्वगोवत्सशय्याछत्राण्युपानहौ  ।  
प्रेतलोकप्रशस्तानि दानान्यष्टौ युधिष्ठिर  ॥ ५२.१८ ॥  
एवं दानविशेषेण धर्मराजपुरे नराः  ।  
सुखेनैव तु गच्छन्ति तस्माद्धर्मं समाचरेत् ॥ ५२.१९ ॥  
अन्नदानं महाराज जलं चैव तु पुष्कलम्  ।  
पितृभ्यः प्रयतो दद्यात्तीर्थे चैवामरेश्वरे  ॥ ५२.२० ॥  
तीर्थानि पुण्यक्षेत्राणि यानि वै कीर्तितानि च  ।  
काममोक्षप्रदानीह सर्वसिद्धिकराणि च  ॥ ५२.२१ ॥  
सर्वेषामेव तेषां तु माता वै परिकीर्तिता  ।  
नर्मदा सरिता श्रेष्ठा सप्तकल्पवहा शुभा  ॥ ५२.२२ ॥  
तपसो यज्ञदानानां सङ्ख्या तीर्थेषु विद्यते  ।  
नर्मदायां न सङ्ख्यास्ति तेषामित्याह शङ्करः  ॥ ५२.२३ ॥  
यथा शिवस्तथा रेवा पूजनीया प्रयत्नतः  ।  
एषु ये तु कुकर्माणः पापा दानविवार्जिताः  ॥ ५२.२४ ॥  
पथा घोरेण ते यान्ति दक्षिणेन यमालयम्  ।  
षडशीतिसहस्राणि योजनानां समन्ततः  ॥ ५२.२५ ॥  
पुरं ज्ञेयं महारौद्रं नानारूपैरधिष्ठितम्  ।  
समीपस्थमिवाभाति नराणां क्रूरकर्मणाम्  ॥ ५२.२६ ॥  
पापिनामपि दूरस्थं पथा रौद्रेण यान्ति ते  ।  
तीव्रकण्टकयुक्तेन शर्कराभूषितेन च  ॥ ५२.२७ ॥  
क्षुरधारावृतैस्तीक्ष्णैः पाषाणैर्निर्मितेन च  ।  
केचित्त्वनेन महता दारुदारैश्च घातकैः  ॥ ५२.२८ ॥  
लोहसूचीभिरुग्राभिर्ग्रस्तेन च क्वचित्क्वचित् ।  
लताप्रतानविषमैः पर्वतैर्वृक्षसङ्कुलैः  ॥ ५२.२९ ॥  
सुतप्ताङ्गारयुक्तेन यान्ति मार्गेण दुःखिताः  ।  
क्वचिद्विषमगर्ताभिस्तप्तलोष्टेष्टकैरपि  ॥ ५२.३० ॥  
सुतप्तबालुकाभिश्च तथा तीक्ष्णैश्च शङ्कुभिः  ।  
अनेकभग्नशाखाभिरावृतेन क्वचित्क्वचित् ॥ ५२.३१ ॥  
कष्टेन तमसा केचिद्गच्छन्ति हि यमालयम्  ।  
मार्गस्थाङ्गारकैस्तप्तैर्ग्रस्ता दावाग्निभिस्तथा  ॥ ५२.३२ ॥  
क्वचित्तप्तशिलाभिश्च पङ्केन कटिमानतः  ।  
क्वचिद्दुष्टाम्बुना व्याप्तं दुष्करीषाग्निना क्वचित् ॥ ५२.३३ ॥  
क्वचिद्गृध्रैर्बकैर्व्याघ्रैर्दुष्टैः कीटैः सुदारुणैः  ।  
क्वचिन्महाकुलीराद्यैः क्वचित्त्वजगरैः पुनः  ॥ ५२.३४ ॥  
मक्षिकाभिश्च रौद्राभिः क्वचित्सर्पैर्विषोल्वणैः  ।  
मत्तमातङ्गयूथैश्च समन्ताच्च प्रमाथिभिः  ॥ ५२.३५ ॥  
पन्थानमुल्लिखद्भिश्च तीक्ष्णशृङ्गैर्महाबलैः  ।  
सिंहैर्विषाणमहिषैर्रौद्रैर्मत्तैश्च श्वापदैः  ॥ ५२.३६ ॥  
डाकिनीभिश्च रौद्राभिर्विकरालैश्च राक्षसैः  ।  
व्याधिभिश्च महाघोरैः पावकैश्च दुरासदैः  ॥ ५२.३७ ॥  
महानलविमिश्रेण महाचण्डेन वायुना  ।  
महापाषाणवर्षेण भिद्यमाना निराश्रयाः  ॥ ५२.३८ ॥  
क्वचित्क्वचित्प्रतप्तेन दीप्यमाना व्रजन्ति हि  ।  
महता व बाणवर्षेण भिद्यमानाः समन्ततः  ॥ ५२.३९ ॥  
पतद्भिर्वज्रसङ्घातैरुल्कापातैश्च दारुणैः  ।  
प्रदीप्ताङ्गारवर्षेण हन्यमाना व्रजन्ति हि  ॥ ५२.४० ॥  
महाघोररवैर्घोरैर्वित्रस्यन्तो मुहुर्मुहुः  ।  
निशितायुधवर्षेण पूर्यमाणाश्च सर्वशः  ॥ ५२.४१ ॥  
महाक्षराम्बुधाराभिः सिच्यमाना मुहुर्मुहुः  ।  
महाशीतेन रौद्रेण क्षुरधारादिभिस्तथा  ॥ ५२.४२ ॥  
अन्यैर्बहुविधाकारैः शतशोऽथ सहस्रशः  ।  
इत्थं च तप्तरौद्रेण मार्गेण विषमेण च  ॥ ५२.४३ ॥  
अविश्रान्तेन महता ह्यविदूरेण भारत  ।  
अविदूरेण कष्टेन सर्वदुःखाश्रयेण च  ॥ ५२.४४ ॥  
नीयन्ते देहिनः सर्वे मूढाः पापपरायणाः  ।  
यमदूतैर्महाघोरैर्यमाज्ञाकारिभिर्बलात् ॥ ५२.४५ ॥  
एकाकिनः पराधीना मित्रबन्धुविवर्जिताः  ।  
शोचन्तः स्वानि कर्माणि दह्यन्ते च मुहुर्मुहुः  ॥ ५२.४६ ॥  
प्रेतभूतविमिश्राश्च शुष्ककण्ठोष्ठतालुकाः  ।  
कृशाङ्गा भीतभीताश्च दह्यमाना हुताग्निना  ॥ ५२.४७ ॥  
बद्धाः शृङ्खलया केचित्मज्जन्तः पापिनो भृशम्  ।  
कृष्यन्ते दह्यमानास्तु यमदूतैर्बलोत्कटैः  ॥ ५२.४८ ॥  
उरस्यधोमुखस्थाने तथैव खलु दुःखिताः  ।  
केशपाशे विबद्धाश्च कृष्यन्ते पापिनस्तथा  ॥ ५२.४९ ॥  
ललाटे चाशुगैर्बिद्ध्वा कृष्यन्ते देहिनः क्वचित् ।  
उत्ताना दुष्टपन्थानं नीयन्ते पापकर्मणा  ॥ ५२.५० ॥  
पार्श्वबाहुविबद्धाश्च जठरे परिपीडिताः  ।  
ग्रीवापाशविकृष्याश्च केऽपि यान्ति सुदुःखिताः  ॥ ५२.५१ ॥  
जिह्वाशङ्कुप्रदानेन समानीयकृकाटिकाः  ।  
अर्द्धचन्द्रेण गृह्यन्ते क्षिप्यमाणा इतस्ततः  ॥ ५२.५२ ॥  
शिश्ने च वृषणे चैव रज्ज्वा बद्धास्तथा परो  ।  
विच्छिन्नहस्तपादाश्च छिन्नकर्णोष्ठनासिकाः  ॥ ५२.५३ ॥  
विच्छिन्नशिश्नवृषणाश्छिन्नशीर्षाङ्गसञ्चयाः  ।  
अङ्कुशैर्भिद्यमानास्तु खाद्यमानाः सरीसृपैः  ॥ ५२.५४ ॥  
इतश्चेतश्च धावन्ति क्रन्दमाना निराश्रयाः  ।  
मुद्गारैर्लोहदण्डैश्च हन्यमाना मुहुर्मुहुः  ॥ ५२.५५ ॥  
कशाभिर्विविधाभिश्च घोराभिश्च समन्ततः  ।  
भिन्दिपालैश्च तुद्यन्ते वमन्तः शोणितं मुहुः  ॥ ५२.५६ ॥  
पात्यमानाश्च सलिले छायां वै प्रार्थयन्ति च  ।  
दानहीनाः प्रयान्त्येवं प्रायश्चित्तकृतो नराः  ॥ ५२.५७ ॥  
गृहीत्वा चैव पाथेयं सुखं याति यमालयम्  ।  
एवं पथा निकृष्टेन प्राप्ता यमपुरं नराः  ॥ ५२.५८ ॥  
प्राज्ञापितैस्तथा दूतैः प्रवेश्यन्ते यमाग्रतः  ।  
तत्र ये शुभकर्माणस्तान् वै संस्मारयेद्यमः  ॥ ५२.५९ ॥  
स्वागतासनदानेन पाद्यार्घेण प्रियेण च  ।  
धन्या यूयं महात्मानात्मनो हितकारिणः  ॥ ५२.६० ॥  
यैस्तु दिव्यसुखार्थं हि भवद्भिः सुकृतं कृतम्  ।  
नर्मदातटमाश्रित्य पर्वतेऽमरकण्टके  ॥ ५२.६१ ॥  
दानं दत्तं तपस्तप्तं हुतं चेष्टं विधानतः  ।  
वाराणस्यां कुरुक्षेत्रे प्रयागे पुष्करे तथा  ॥ ५२.६२ ॥  
गयायां नैमिषारण्ये गङ्गासागरसङ्गमे  ।  
केदारे भरैवे चापि प्रभासे शशिभूषणे  ॥ ५२.६३ ॥  
महाकालवने रम्ये श्रीशैले त्रिपुरान्तके  ।  
त्रैयम्बके धौतपापे नीलकण्ठे तथैव च  ॥ ५२.६४ ॥  
गङ्गाद्वारे हिमद्वारे तथा कालञ्जरे गिरौ  ।  
एतेष्वन्येषु तीर्थेषु क्षेत्रेषु च यथाक्रमम्  ॥ ५२.६५ ॥  
लब्धं जन्मफलं चैव भवद्भिर्नात्र संशयः  ।  
इदं विमानमारुह्य दिव्यस्त्रीभोगभूषितम्  ॥ ५२.६६ ॥  
सङ्गच्छध्वं शिवं स्वर्गं सर्वकामसमन्वितम्  ।  
तत्र भुक्त्वा महाभोगाननन्तान् पुण्यसङ्ख्यया  ॥ ५२.६७ ॥  
यत्किञ्चिदन्यदशुभं स्वल्पं तदपि भोक्ष्यथ  ।  
आख्यातं तु मया तावत्कल्पगातीरवासिनः  ॥ ५२.६८ ॥  
आरोहन्ति विमानानि सर्वेषामुपरि स्थिताः  ।  
सर्वतीर्थेषु सङ्ख्यास्ति ह्युक्तं ब्रह्मादिभिः पुरा  ॥ ५२.६९ ॥  
तत्र यद्दीयते दानं तेन स्वर्गे महीयते  ।  
म्रियते तत्र यः कश्चिद्व्रतेनानशनेन च  ॥ ५२.७० ॥  
दिव्ययानं समाश्रित्य स प्रयाति शिवालयम्  ।  
एतत्ते कथितं राजन् कल्पगापुण्यमुत्तमम्  ॥ ५२.७१ ॥  
पश्यन्ति पुण्यकर्माणो यमं मित्रमिवात्मनः  ।  
ये पुनः क्रूरकर्माणस्ते पश्यन्ति भयानकम्  ॥ ५२.७२ ॥  
दंष्ट्रा करालवदनं भ्रुकुटीकुटिलेक्षणम्  ।  
ऊर्द्ध्वकेशं महाश्मश्रुं स्फुरदोष्ठाधरोत्तरम्  ॥ ५२.७३ ॥  
अष्टादशभुजं क्रूरं नीलाञ्जनचयोपमम्  ।  
सर्वायुधोह्यतकरं गर्जन्तं दण्डपाणिनम्  ॥ ५२.७४ ॥  
महामहिषमारूढं तप्ताग्निसमलोचनम्  ।  
रक्तमाल्याम्बरधरं महामेरुमिवोत्थितम्  ॥ ५२.७५ ॥  
प्रलयाम्बुदनिर्घोषं पिबन्तमिव वारिधीन्  ।  
ग्रसन्तमिव त्रैलोक्यमुद्गिरतमिवानलम्  ॥ ५२.७६ ॥  
मृत्युस्तस्य समीपस्थः कालानलसमप्रभः  ।  
कालश्चाञ्जनसङ्काशः कृतान्तश्च भयानकः  ॥ ५२.७७ ॥  
विविधा व्याधयस्तीक्ष्णा नानारूपा भयानकाः  ।  
शक्तिशूलाङ्कुशधराः पाशचक्रासिपाणयः  ॥ ५२.७८ ॥  
वज्रदंष्ट्राधरा रौद्राः क्रूराश्चाञ्जनसन्निभाः  ।  
सर्वायुधोद्यतकरा यमदूताश्च घातकाः  ॥ ५२.७९ ॥  
एवं विधं यमं तत्र पश्यन्ति पापचारिणः  ।  
निर्भयो याति चात्यर्थं यमो वा पापकारिणम्  ॥ ५२.८० ॥  
चित्रगुप्तश्च भगवान् धर्मं तेषां प्रबोधयन्  ।  
भो भो दुष्कृतकर्माणः परद्रव्यापहारकाः  ॥ ५२.८१ ॥  
गार्जिता रूपवीर्येण परदारोपमर्दकाः  ।  
यस्तु यत्कुरुते कर्म तेन तद्भुज्यते पुनः  ॥ ५२.८२ ॥  
तत्किमात्मोपघातार्थं भवद्भिर्दुष्कृतं कृतम्  ।  
किमर्थं परितप्यध्वं पीड्यमानाः स्वकर्मभिः  ॥ ५२.८३ ॥  
भुज्यन्ते स्वानि कर्माणि नास्ति दोषोऽत्र कस्यचित् ।  
एते च पृथिवीपालाः सम्प्राप्ताश्च महीपते  ॥ ५२.८४ ॥  
स्वकीयैः कर्मभिर्घोरैर्दुष्प्रज्ञाबलगर्विताः  ।  
भो भो नृपा दुराचाराः प्रजाविध्वंसकारिणः  ॥ ५२.८५ ॥  
स्वल्पकालस्य राज्यस्य किं वै तद्दुष्कृतं कृतम्  ।  
भवद्भी राज्यलोभेन मोहेनान्यायवृत्तिभिः  ॥ ५२.८६ ॥  
यद्गृहीतं फलं तस्य यूयं भुङ्ग्ध्वं यथातथम्  ।  
कुत्र राज्यं कलत्रं वा यदर्थमशुभं कृतम्  ॥ ५२.८७ ॥  
तत्सर्वस्वं परित्यज्य यूयमेकाकिनस्तथा  ।  
त्वद्बान्धवा न पश्यन्ति येन विध्वंसिताः प्रजाः  ॥ ५२.८८ ॥  
यमदूतैः पात्यमाना अधुना कीदृशं भवेत् ।  
एवं बहुविधैर्वाक्यैरुपलब्धा यमेन ते  ॥ ५२.८९ ॥  
शोचन्ति स्वानि कर्माणि तूष्णीं भूताश्च पार्थिव  ।  
इति वाक्यैः समादिश्य नृपांस्तान् धर्मराट्ततः  ॥ ५२.९० ॥  
तेषां पापविशुद्ध्यर्थं यमो दूतानथाब्रवीत् ।  
भो भोश्चण्ड महाचण्ड गृहीत्वा नृपतीनिमान्  ॥ ५२.९१ ॥  
विशोधयध्वं पापेभ्यः क्रमेण नरकाग्निना  ।  
ततः शीघ्रं समास्थाय नृपान् सङ्गृह्य पादयोः  ॥ ५२.९२ ॥  
भ्रामयित्वा तु वेगेन चिक्षिपुर्यमकिङ्कराः  ।  
सर्वे वेगेन महता सुप्रतप्ते महीतले  ॥ ५२.९३ ॥  
आस्फालयन्ति महति चाश्मसारमये द्रुमे  ।  
ततस्ते सर्व एवाशु प्रहारैर्जर्जरीकृताः  ॥ ५२.९४ ॥  
विसञ्ज्ञाश्च तदा सन्ति निश्चेष्टाश्च युधिष्ठिर  ।  
ततस्ते वायुना स्पृष्टाः शनैस्तु जीविताः पुनः  ॥ ५२.९५ ॥  
तानानीय विशुद्ध्यर्थं क्षिपन्ति नरकार्णवे  ।  
अष्टाविंशतिरेवाद्यास्तीव्रानरककोटयः  ॥ ५२.९६ ॥  
सप्तमस्य तलस्यान्ते घोरे तमसि संस्थिताः  ।  
अतिघोरा च रौद्रा च तथा घोरतमा स्थिता  ॥ ५२.९७ ॥  
अत्यन्तदुःखजननी घोररूपा च पञ्चमी  ।  
षष्ठी तरणताराख्या सप्तमी च भयानका  ॥ ५२.९८ ॥  
अष्टमी कालरात्रिश्च नवमी च घटोत्कटा  ।  
दशमी चैव चण्डा च महाचण्डा ततोऽप्यधः  ॥ ५२.९९ ॥  
चण्डकोलाहला चैव प्रचण्डा च पराग्निका  ।  
जघन्या ह्यवरा लोमा भीषणी चैव नायिका  ॥ ५२.१०० ॥  
कराला विकराला च वज्रविंशतिराश्रिता  ।  
अस्ता च पञ्चकोणा च सुदीर्घा परिवर्तुला  ॥ ५२.१०१ ॥  
सप्तभौमाष्टभौमा च दीर्घमायेतिहापरा  ।  
इति ता नामतः प्रोक्ता घोरा नरककोटयः  ॥ ५२.१०२ ॥  
अष्टाविंशतिरेतास्तु भूतानां मानतः स्मृताः  ।  
तासां क्रमेण विज्ञेयाः पञ्चपञ्चैव नायका  ॥ ५२.१०३ ॥  
प्रत्येकं सर्वकोटीनां नामतस्तु विशाम्पते  ।  
रौरवः प्रथमस्तेषां रुदन्ति यत्र देहिनः  ॥ ५२.१०४ ॥  
महारौरवपीडाभिर्महान्तोऽपि रुदन्ति हि  ।  
तमः शीतं तथा चोष्णं पञ्चैते नायकाः स्मृताः  ॥ ५२.१०५ ॥  
अघोरः प्रथमस्तीक्ष्णः पद्मः सञ्जीवनः शठः  ।  
महामायो विलोमश्च कण्टकः कटकः स्मृतः  ॥ ५२.१०६ ॥  
तीव्रो वामः करालश्च किङ्करालः प्रकम्पनः  ।  
महाचक्रः सुपद्मश्च कालसूत्रः प्रगर्जनः  ॥ ५२.१०७ ॥  
सूचीमुखः सुनेमिश्च खादकः सुप्रपीडितः  ।  
कुम्भीपाकः सुपाकश्च क्रकचश्च सुदारुणः  ॥ ५२.१०८ ॥  
अङ्गाररात्रिः पचनः असृक्पूयभवस्तथा  ।  
सुतीक्ष्णाः शण्डशकुनी महासंवर्तकः क्रतुः  ॥ ५२.१०९ ॥  
तप्तजन्तुः पङ्कलेषः पूतिमान् च ह्रदस्त्रपुः  ।  
उच्छ्वासश्च निरुच्छ्वासः सुदीर्घः क्रूरशाल्मली  ॥ ५२.११० ॥  
उष्ट्रितस्तु महानादः प्रवाहः सुप्रवाहनः  ।  
वृषाश्रयो वृषाश्वश्च सिंहव्याघ्रगजाननाः  ॥ ५२.१११ ॥  
श्वशूकराजमहिषमेषमूषखराननाः  ।  
ग्राहकुम्भीरनक्रास्या महाघोरा भयानकाः  ॥ ५२.११२ ॥  
सर्वभक्षाः स्वभक्षाश्च सर्वकर्माऽश्ववायसाः  ।  
गृध्रोलूक उलूकश्च शार्दूलकपिकच्छुराः  ॥ ५२.११३ ॥  
गण्डकः पूतिवक्त्रश्च रक्तास्यः पूतिमूत्रिकः  ।  
कणधूम्रस्तुषाराग्निः कृमिमान्निरयस्तथा  ॥ ५२.११४ ॥  
आतोद्यश्च प्रतोद्यश्च रुधिरोद्यश्च भोजनम्  ।  
कालात्मगोऽनुभक्षश्च सर्वभक्षः सुदारुणः  ॥ ५२.११५ ॥  
कर्कटस्तु विशालश्च विकटः कटपूतनः  ।  
अम्बरीषः कटाहश्च कष्टा वैतरणी नदी  ॥ ५२.११६ ॥  
सुतप्तो लोहशङ्कुश्च एकपादोऽश्रुपूरणः  ।  
असिपत्रवनं घोरमस्थिलिङ्गं प्रतिष्ठितम्  ॥ ५२.११७ ॥  
तिलातसीक्षुयन्त्राणि कूटपापप्रमर्दनाः  ।  
महाचुल्ली विचुल्ली च तप्तलोहमयी शिला  ॥ ५२.११८ ॥  
पर्वतः क्षुरधाराख्यो मयो यमलपर्वतः  ।  
सूचीविष्ठान्धकूपाश्च पतनः पातनस्तथा  ॥ ५२.११९ ॥  
मुशली वृषली चैवाशिवा सङ्कटला तथा  ।  
तालपत्रासिगहनं महामोहक एव च  ॥ ५२.१२० ॥  
सम्मोहनोऽस्थिभङ्गश्च तप्ताचलमयोऽगुणः  ।  
बहुदुःखो महादुःखः कश्मलो यमलस्तथा  ॥ ५२.१२१ ॥  
हालाहलो विरूपश्च श्वरूपश्च्युतमानसः  ।  
एकपादस्त्रिपादश्च तीव्रश्च विदितस्ततः  ॥ ५२.१२२ ॥  
अष्टाविंशतिरित्येते क्रमशः पञ्चकाः स्मृताः  ॥ ५२.१२३ ॥  

इति श्रीस्कन्दपुराणे रेवाखण्डे नरकवर्णनं नाम द्विपञ्चाशत्तमोऽध्यायः ॥  


अध्याय ५३  

मार्कण्डेय उवाच -   
कोटी नामनुरूपाश्च पञ्चपञ्चैव नायकाः  ।  
रौरवाद्यं मरीच्यन्तं नरकानां शतं स्मृतम्  ॥ ५३.१ ॥  
चत्वारिंशत्समधिकं महानरकमण्डलम्  ।  
एकक्रमात्प्रभुज्यन्ते नरैः कर्मानुरूपतः  ॥ ५३.२ ॥  
कामनाभिर्विरूपाभिरकर्मप्रचयाद्द्रुतम्  ।  
सुगूढया ततो ध्वान्ते तप्तशृङ्खलया नराः  ॥ ५३.३ ॥  
महावृक्षस्य शाखायां लम्ब्यन्ते यमकिङ्करैः  ।  
ततस्तान् सर्वतश्चैव दोलयन्ति हि किङ्कराः  ॥ ५३.४ ॥  
दोलिताश्चातिवेगेन निःसञ्ज्ञां यान्ति पापिनः  ।  
अन्तरिक्षे स्थितानां च लोहभारशतं तदा  ॥ ५३.५ ॥  
पादयोर्बध्यते तेषां यमदूतैर्बलोत्कटैः  ।  
तेन भारेण महता भृशं सन्तापिता नराः  ॥ ५३.६ ॥  
ध्यायन्ति स्वानि कर्माणि तूष्णीं तिष्ठन्ति निश्चलाः  ।  
ततः क्रमादग्निवर्णैर्लोहदण्डैः सकण्टकैः  ॥ ५३.७ ॥  
निहन्यन्ते प्रयत्नेन यमदूतैश्च मस्तके  ।  
विष्ठापूर्णे ततः कूपे कृमीणां निलये ततः  ॥ ५३.८ ॥  
समन्तात्किङ्करैर्घोरैः पच्यन्ते पापकारिणः  ।  
ततः क्षारेण नीरेण वह्णावपि विशेषतः  ॥ ५३.९ ॥  
वार्ताकवत्प्रपच्यन्ते तप्ते लोहकटाहके  ।  
अमेध्यकूपे प्रक्षिप्य जलजन्तु समाकुले  ॥ ५३.१० ॥  
मेदोसृक्पूयपूर्णायां वाप्यां क्षिप्तास्तु ते ततः  ।  
भक्षन्ते कृमिभिस्तीक्ष्णैर्लोहतुण्डैश्च वायसैः  ॥ ५३.११ ॥  
पच्यन्ते मांसवच्चापि प्रदीप्ताङ्गारराशिषु  ।  
प्रोताः शूलेषु तीक्ष्णेषु नराः पापसमन्विताः  ॥ ५३.१२ ॥  
पच्यन्ते पापिनस्ते वै यमदूतैरनेकधा  ।  
तैलपूर्णकटाहेषु सुतप्तेषु ततः पुनः  ॥ ५३.१३ ॥  
तेषां चोत्पाट्यते जिह्वा असत्या प्रियवादिनाम्  ।  
सुदृढेन सुतप्तेन प्रपीड्योरसि पादतः  ॥ ५३.१४ ॥  
मिथ्यागमप्रयुक्तस्य द्विजस्यापि तथैवच  ।  
यज्ञार्थकोशविस्तीर्णं भल्लैस्तीक्ष्णैः प्रतोद्यते  ॥ ५३.१५ ॥  
निर्भत्सयन्ति ये मूढा मातरं पितरं तेषां  ।  
तेषां वक्त्रं बालुकाभिर्मुहुरापूर्य सिच्यते  ॥ ५३.१६ ॥  
ततः क्षारेण दीप्तेन पयसा तु पुनः पुनः  ।  
द्रुतं सम्पूर्यतेऽत्यर्थं तप्ततैलेन तन्मुखम्  ॥ ५३.१७ ॥  
विष्ठाभिः कृमिपूर्णाभिः श्वानवच्चरणैर्भटैः  ।  
परिपीड्य विषाणेन प्रविष्टा लोहशाल्मलीम्  ॥ ५३.१८ ॥  
हन्यन्ते पृष्ठदेहेषु पुनर्भीमैर्महाबलैः  ।  
दन्तुरेणातिकुण्ठेन क्रकचेन बलीयसा  ॥ ५३.१९ ॥  
शिरः प्रभृति पाट्यन्ते घोरैः कर्मभिरात्मजैः  ।  
खादयन्ति स्वमांसानि पाययन्ति स्वशोणितम्  ॥ ५३.२० ॥  
अन्नं पानं न दत्तं यैर्मूढैर्नाप्यनुमोदितम्  ।  
इक्षुवत्ते प्रपीड्यन्ते जर्जरीकृत्य मुद्गरैः  ॥ ५३.२१ ॥  
असितालवने घोरे छिद्यन्ते खण्डखण्डशः  ।  
सूचीभिर्भिन्नसर्वाङ्गास्ततः शूले प्ररोपिताः  ॥ ५३.२२ ॥  
चाचल्यमानाः कृष्यन्ते न म्रियन्ते तथापि च  ।  
देहादुत्पाट्यते मांसं तेषामस्थीनि मुद्गरैः  ॥ ५३.२३ ॥  
बहुशः कृष्यते तूर्णं यमदूतैर्बलोत्कटैः  ।  
तेऽनुच्छ्वासेनानुछ्वासास्तिष्ठन्ति नरके चिरम्  ॥ ५३.२४ ॥  
उच्छ्वासे च सदोच्छ्वासा बालुकावदनावृताः  ।  
रौरवेषु तु दन्ते वै पीड्यन्ते विविधैश्चरैः  ॥ ५३.२५ ॥  
महारौरवपीडाभिर्महान्तोऽपि रुदन्ति हि  ।  
उपस्थास्ये गुदे पार्श्वे पादे चोरसि मस्तके  ॥ ५३.२६ ॥  
निहन्यन्ते भटैस्तीक्ष्णैः सुतप्तैर्लोहमुद्गरैः  ।  
निन्दन्ति ये स्वरूपेण परदारान् हसन्ति च  ॥ ५३.२७ ॥  
आलिङ्गन्ति पतीनन्यान्न विन्दन्ति स्वकान् स्त्रियः  ।  
किमु धावसि वेगेन न स्मरेरतिशाश्वतीम्  ॥ ५३.२८ ॥  
वञ्चितश्च त्वया भर्ता पापान्धश्च यथा सुखम्  ।  
लोहकुम्भे विनिक्षिप्ताः चिताश्च शनैः शनैः  ॥ ५३.२९ ॥  
समृद्धाग्नौ प्रपाच्यन्ते प्रवेश्यन्ते शिलासु च  ।  
क्षिप्यन्ते चान्धकूपेषु दश्यन्तेऽजगरैर्भृशम्  ॥ ५३.३० ॥  
ये निन्दन्ति महात्मानमाचार्यं धर्मर्दर्शिनम्  ।  
शिवभक्तं च विप्रं च शिवधर्मं च शाश्वतम्  ॥ ५३.३१ ॥  
तेषामुरसि कण्ठे च जिह्वायां देहसन्धिषु  ।  
कीलकैरोष्ठपुटके कील्यन्ते यमकिङ्करैः  ॥ ५३.३२ ॥  
एवमादिमहाघोरा यातनाः पापकर्मिणाम्  ।  
एकैक नरके ज्ञेयाः शतशोऽथ सहस्रशः  ॥ ५३.३३ ॥  
यातना गहना राजन् सर्वेषां पापकर्मिणाम्  ।  
इत्येव यातनानन्ताः सर्वेषु नरकेषु च  ॥ ५३.३४ ॥  
कस्ता वर्षशतेनापि वक्तुं शक्नोति मानवः  ।  
इत्येवं विविधैर्घोरैः पात्यमानाः स्वकर्मभिः  ॥ ५३.३५ ॥  
क्रमात्सर्वेषु पच्यन्ते नरकेषु न संशयः  ।  
महापातकिनश्चापि सर्वेषु नरकेषु च  ॥ ५३.३६ ॥  
आचन्द्रतारकं यावत्पीड्यन्ते विविधैश्चरैः  ।  
तथा पातकिनः सर्वे निरयेष्वेषु सर्वदा  ॥ ५३.३७ ॥  
चतुर्दिक्षु सुपच्यन्ते नरकेषु न संशयः  ।  
उपपातकिनश्चापि तदर्द्धं यान्ति मानवाः  ॥ ५३.३८ ॥  
मृत्युर्न ज्ञायते तात कदा कस्य भविष्यति  ।  
प्राप्ते चाकस्मिके मृत्यौ वर्षं विन्दति को नरः  ॥ ५३.३९ ॥  
परित्यज्य यतः सर्वमेकाकी यास्यसि ध्रुवम्  ।  
तस्मात्सर्वप्रयत्नेन सत्यधर्मपरो भव  ॥ ५३.४० ॥  
एतत्ते सर्वमाख्यातं नरकाणा तु लक्षणम्  ॥ ५३.४१ ॥  

इति श्रीस्कन्दपुराणे रेवाखण्डे नरकायातनानुवर्णनो नाम त्रिपञ्चाशत्तमोऽध्यायः ॥  


अध्याय ५४  

युधिष्ठिर उवाच -   
तीर्यते केन धर्मेण संसाराब्धिः सुदुस्तरः  ।  

मार्कण्डेय उवाच -   
तेन निर्भर्त्सितैः पापैः कथ्यमानां कथां शृणु  ॥ ५४.१ ॥  
रक्तो मूढश्च लोकोऽयमकार्ये सम्प्रवर्तते  ।  
न चात्मानं विजानाति न परं न च दैवतम्  ॥ ५४.२ ॥  
न शृणोति परं श्रेयः सति चक्षुषि नेक्षते  ।  
समे पथि शनैर्गच्छन् प्लवते स्म पदे पदे  ॥ ५४.३ ॥  
एवमुक्तो धर्मराजः सङ्क्षेपात्पापदेहिनाम्  ।  
विस्तरेण यदा चख्यौ तेषां तच्छृणु साम्प्रतम्  ॥ ५४.४ ॥  

यम उवाच -   
मया मुक्तो न जानाति बोध्यमानो बुधैरपि  ।  
संसारे क्लिश्यते नाना रागलोभवशात्नरः  ॥ ५४.५ ॥  
गर्भपातेन भावेन शास्त्रमुक्तं न बुध्यते  ।  
नरैर्न श्रूयते कर्म स्वर्गमोक्षप्रसाधकम्  ॥ ५४.६ ॥  
सन्तप्यति शिवध्याने सर्वकामार्थसाधने  ।  
नरकादात्मनः श्रेयो यदत्र महदद्भुतम्  ॥ ५४.७ ॥  
प्रेतभूता नराः सर्वे यमलोकं समागताः  ।  
आख्यानं कथयिष्यामि यथोद्दिष्टं पुरातनम्  ॥ ५४.८ ॥  
सूर्येण कथितं त्वासीन्नर्मदाख्यानमुत्तमम्  ।  
देवतानां पितॄणां च मम पित्रानुकम्पया  ॥ ५४.९ ॥  
सपादलक्षमधिकं ब्रह्मणा कथितं रवेः  ।  
तत्र श्रुतं मया कृत्स्नं ब्रह्मणा तु शिवाच्छ्रुतम्  ॥ ५४.१० ॥  
शिवेन कथितं पूर्वं पार्वत्याः षण्मुखस्य तु  ।  
जम्बूद्वीपं समासाद्य मानुषीं योनिमाश्रितः  ॥ ५४.११ ॥  
नाश्रयेन्नर्मदां देवीं सप्तकल्पवहां तु यः  ।  
स्नानावगाहनात्पानात्तथा दानक्रियादिभिः  ॥ ५४.१२ ॥  
लोकेऽस्मिन् गतिदा कान्या पापोपहतचेतसाम्  ।  
ये ध्यायन्ति महादेवीं नर्मदां पापहारिणीम्  ॥ ५४.१३ ॥  
अघानि तेषां नश्यन्ति तमः सूर्योदये यथा  ।  
नर्मदां संस्मरेद्यस्तु कीर्तयेद्यस्तु वा गिरा  ॥ ५४.१४ ॥  
परलोकं समायातो यमदूतैर्न बाध्यते  ।  
नर्मदां कीर्तयेद्यस्तु पापकर्मा नराधमः  ॥ ५४.१५ ॥  
नरकान् समयोद्दिष्टान्न च क्रामति कर्हिचित् ।  
गङ्गाद्याः सरितस्तत्र तीर्थकोटिरनेकधा  ॥ ५४.१६ ॥  
रेवातेजः प्रतापेन शुद्धिं गच्छन्ति तत्क्षणात् ।  
नरकस्थः स्मरेद्यस्तु मेकलां तु हरं हरिम्  ॥ ५४.१७ ॥  
मुच्यते यमदूतैः स तत्क्षणान्नात्र संशयः  ।  
यदि तिष्ठति वैदूर्यपर्वतेऽमरकण्टके  ॥ ५४.१८ ॥  
ओङ्कारः परमेशानो भुक्तिमुक्तिफलप्रदः  ।  
किमर्थं त्विह शोचन्ति पापोपहतचेतसः  ॥ ५४.१९ ॥  
सिद्धेश्वरं सिद्धलिङ्गं लोकानुग्रहकारकम्  ।  
यज्ञेश्वरं च मध्ये तु तत्रैव शशिभूषणम्  ॥ ५४.२० ॥  
नर्मदा दक्षिणे भागे लिङ्गं चैव महेश्वरम्  ।  
चतुर्थं कपिलेशं च शिवक्षेत्रं विदुर्बुधाः  ॥ ५४.२१ ॥  
येऽर्चयन्ति सदा भक्त्या पुष्पधूपार्तितर्पणैः  ।  
शिवलोकं तु ते यान्ति नरकान्नात्र संशयः  ॥ ५४.२२ ॥  
एतत्ते सर्वमाख्यातं यथा पृष्टं त्वयानघ  ।  
पापिष्ठान्नॄनधर्मस्थान् कथयामास भारत (?)  ॥ ५४.२३ ॥ [स्तेह्त्सो दोर्त्]  
गोदानं हेमदानं च तिलदानं तथैव च  ।  
अन्नदानं पयोदानं सर्वोपस्करमेव च  ॥ ५४.२४ ॥  
प्रासादारामदानं च ये कुर्वन्ति नरोत्तमाः  ।  
यमलोकं न ते यान्ति नरकं घोररूपिणम्  ॥ ५४.२५ ॥  
मुच्यन्ते सर्वपापेभ्यः शिवस्य वचनं यथा  ।  
सन्मानं चापमानेन वियोगेनेष्टसङ्गमम्  ॥ ५४.२६ ॥  
यौवनं जरया ग्रस्तं कष्टात्सौख्यमुपद्रुतम्  ।  
वलिभिः पलितैश्चापि जर्जरीकृतविग्रहः  ॥ ५४.२७ ॥  
किं करोति नरः प्राज्ञो जरया जर्जरीकृतः  ।  
स्त्रीपुंसोर्यौवनं रूपं यदन्योऽन्यं प्रियङ्करम्  ॥ ५४.२८ ॥  
तदेव जरया ग्रस्तमुभयोरपि न प्रियम्  ।  
अपूर्ववत्तथात्मानं शैथिल्येन समन्वितम्  ॥ ५४.२९ ॥  
यः पश्यन्न विरज्येत कोऽन्यस्तस्मादचेतनः  ।  
जराभिभूतः पुरुषः पत्नीपुत्रादिबान्धवैः  ॥ ५४.३० ॥  
अशक्तत्वाद्दुराचारैर्भृत्यैश्च परिभूयते  ।  
धर्ममर्थं च कामं च मोक्षं न जरया युतः  ॥ ५४.३१ ॥  
शक्तः साधयितुं तस्मात्पुरा धर्मं समाचरेत् ।  
वातपित्तकफादीनां वैषम्यं च युधिष्ठिर  ॥ ५४.३२ ॥  
वातादीनां समूहश्च देहजः परिकीर्तितः  ।  
तस्माद्व्याधिपरं ज्ञेयं शरीरमिदमात्मनः  ॥ ५४.३३ ॥  
वातोत्पत्त्यतिरेकेण बाधितो वै ज्वरेण च  ।  
रोगैर्नानाविधिभवैर्बहुदुःखान्यनेकधा  ॥ ५४.३४ ॥  
तानि च स्वात्मवेद्यानि किमन्यत्कथयाम्यहम्  ।  
एकोत्तरं मृत्युशतमस्मिन् देहे प्रतिष्ठितम्  ॥ ५४.३५ ॥  
अत्रैकं कालरूपं च शेषास्त्वागन्तवः स्मृताः  ।  
ये त्विहागन्तवः प्रोक्तास्ते प्रशाम्यन्ति भैषजैः  ॥ ५४.३६ ॥  
जपहोमप्रदानैश्च कालमृत्युर्न शाम्यति  ।  
अपमृत्युश्च सर्वस्य विषमद्यादिसम्भवः  ॥ ५४.३७ ॥  
न चातिपुरुषस्तस्मादपमृत्योर्बभेति वै  ।  
विविधा व्याधयः कष्टाः सवैद्याः प्राणिनस्तथा  ॥ ५४.३८ ॥  
विषाणि त्वभिचाराश्च मृत्योर्द्वाराणि देहिनाम्  ।  
पीडितं रोगसर्पाद्यैरपि धन्वन्तरिः स्वयम्  ॥ ५४.३९ ॥  
स्वस्थं कर्तुं न शक्नोति कालप्राप्तं हि देहिनम्  ।  
नैषधं न तपो दानं न मित्राणि न बान्धवाः  ॥ ५४.४० ॥  
परित्रातुं नो समर्थाः कालेन परिपीडितम्  ।  
नास्ति मृत्युसमं दुःखं नास्ति मृत्युसमो रिपुः  ॥ ५४.४१ ॥  
नास्ति मृत्युसमः कालः सर्वेषामेव देहिनाम्  ।  
सद्भार्या पुत्रमित्राणि राज्यैश्वर्यसुखानि च  ॥ ५४.४२ ॥  
मृत्युश्छिनत्ति सर्वाणि विविधान्यपि भारत  ।  
इदं ते कथितं राजञ्ज्ञातिसंसारदुस्तरम्  ॥ ५४.४३ ॥  
परिणाम इति ज्ञात्वा सर्वङ्कालस्य भोजनम्  ।  
तस्मात्सर्वप्रयत्नेन संसेव्या सप्तकल्पगा  ॥ ५४.४४ ॥  
सर्वदुःखापहा नित्यं सर्वशोकविनाशिनी  ।  
यो यान् कामयते कामांस्तांस्तान् देवी प्रयच्छति  ॥ ५४.४५ ॥  
इदं ज्ञानमिदं ध्यानं पाण्डित्यं वेद वेदनम्  ।  
निवासः सर्वभूतानां सेव्यते सप्तकल्पगा  ॥ ५४.४६ ॥  
यज्ञो दानं तपः सत्यं स्वाध्यायः पितृतर्पणम्  ।  
सफलं लभते तेषां यो रेवाम्बु निषेवते  ॥ ५४.४७ ॥  
ब्रह्मकूर्चसहस्राणि सोमपानायुतं तथा  ।  
नर्मदातोयपानस्य कलां नार्हन्ति षोडशीम्  ॥ ५४.४८ ॥  
संयुक्तोऽपि महापापैर्नानाजन्मकृतैरपि  ।  
ओङ्कारदक्षिणे घोरं मुच्यते तत्क्षणाज्जपन्  ॥ ५४.४९ ॥  
गोदानान्न परं दानं त्रिषु लोकेषु विश्रुतम्  ।  
नर्मदापयसि स्नात्वा यो दद्याद्गां द्विजन्मने  ॥ ५४.५० ॥  
सङ्ख्यां कर्तुं यथावच्च न देवैरपि शक्यते  ॥ ५४.५१ ॥  

इति श्रीस्कन्दपुराणे रेवाखण्डे कर्मगतियमवाक्यं नाम चतुष्पञ्चाशत्तमोऽध्यायः ॥  


अध्याय ५५  

युधिष्ठिर उवाच -   
धेनुः कतिविधा प्रोक्ता कस्मिन् काले च दीयते  ।  
सर्वोपस्करसंयुक्ता त्वत्त इच्छामि वेदितुम्  ॥ ५५.१ ॥  

मार्कण्डेय उवाच -   
शृणु राजन्महाबाहो कथ्यमानं निबोध मे  ।  
कथयामि तवाख्यानमादिकल्पे कृते युगे  ॥ ५५.२ ॥  
चक्रवर्ती शशाङ्कोऽभूत्सर्वधर्मभृतां वरः  ।  
न च वर्णयितुं शक्यः सत्यधर्मव्रते स्थितः  ॥ ५५.३ ॥  
बुभुजे स महीमेतामेकच्छत्रां समाहितः  ।  
नवखण्डां सप्तद्वीपा यथा शक्रोऽमरावतीम्  ॥ ५५.४ ॥  
हरिश्चन्द्रस्य तस्यापि संवादश्चक्रवर्तिनः  ।  
हरिश्चन्द्रः कुरुक्षेत्रे गवामयुतमुत्तमम्  ॥ ५५.५ ॥  
हेमभारमलङ्कारसर्वरत्नविभूषितम्  ।  
ब्रह्मर्षिर्मुद्गलो नाम स्वयं ब्रह्म प्रतिष्ठितः  ॥ ५५.६ ॥  
मुद्गलाश्च द्विजाः सर्वे सत्यधर्मपरायणाः  ।  
शतमष्टोत्तरं साग्रं ब्राह्मणा ब्रह्मवादिनः  ॥ ५५.७ ॥  
हरिश्चन्द्रो ददौ तेभ्यो राहुसूर्यसमागमे  ।  
द्विजान् सम्पूज्य विधिच्छ्रद्धया परया युतः  ॥ ५५.८ ॥  
अर्चयित्वा महेशानं स्थानं परमसिद्धिदम्  ।  
चक्रपाणिं हृषीकेशं मुदा परमया युतः  ॥ ५५.९ ॥  
सरस्वत्यां नृपश्रेष्ठ तिलदर्भान्वितस्य तु  ।  
दानस्यास्य प्रभावेण लोकास्तेनाखिला जिताः  ॥ ५५.१० ॥  
अन्तरिक्षे पुरी प्राप्ता सर्वलोकमनोहरा  ।  
हरिश्चन्द्रपुरी ख्याता साऽस्मिल्लोके चराचरे  ॥ ५५.११ ॥  
सत्यदानसर्वत्यागैरित्यादिभिरलङ्कृतः  ।  
हरिश्चन्द्रसमो राजा न भूतो न भविष्यति  ॥ ५५.१२ ॥  
एवं गाथा पुरा गीता शक्राद्यैः सुरसत्तमैः  ।  
शशाङ्कोऽप्यकरोत्सर्वं नर्मदातीरमाश्रितः  ॥ ५५.१३ ॥  
दानं यज्ञ तपः सत्यं पर्वतेऽमरकण्टके  ।  
ददौ चार्धप्रसूतां ब्राह्मणाय महात्मने  ॥ ५५.१४ ॥  
दानस्यास्य प्रभावेण हरिश्चन्द्राधिकोऽभवत् ।  
अनेकभाविकं पापं दग्ध्वा तूलौघवच्छिखी  ॥ ५५.१५ ॥  
यावद्वत्सस्य पादौ द्वौ मुखं योनौ प्रदृश्यते  ।  
तावद्गौः पृथिवी ज्ञेया सशैलवनकानना  ॥ ५५.१६ ॥  
स्वर्णशृङ्गी रौप्यखुरी सवत्सा कांस्यदोहना  ।  
नर्मदास्नानयुक्ता तु सकुशा तिलसंयुता  ॥ ५५.१७ ॥  
ओङ्कारामरयोर्मध्ये कोटितीर्थे नराधिपः  ।  
एताः सहस्रसख्याता ब्राह्मणेभ्यो न्यवेदयत् ॥ ५५.१८ ॥  
एतस्मिन्नन्तरे नेदुर्देवदुन्दुभयो दिवि  ।  
तत्क्षणाद्यानमारूढो ज्वलन्मणिगणैरिव  ॥ ५५.१९ ॥  
स्तूयमानः समीपस्थैरसङ्ख्यातैर्विमानिभिः  ।  
धृतस्वर्णातपत्रस्तु वीज्यमानस्तु चामरैः  ॥ ५५.२० ॥  
योजनानां सहस्रेण हरिश्चन्द्रोऽप्यधः स्थितः  ।  
तद्दृष्ट्वा तादृशं कर्म शशाङ्कस्य विशाम्पतेः  ॥ ५५.२१ ॥  
स विनिन्द्य कुरुक्षेत्रं विस्मयाविष्टचेतनः  ।  
महानद्यां शशाङ्केन राहुसोमसमागमे  ॥ ५५.२२ ॥  
दत्तं दानं न सामान्यं भवेदिति समासतः  ।  
विषण्णवदनो भूत्वा हरिश्चन्द्रो नृपोत्तमः  ॥ ५५.२३ ॥  
ब्रह्मलोकं गतः क्षिप्रं यत्र लोकेश्वरः प्रभुः  ।  
अभिवाद्य यथा न्यायं पप्रच्छ स पितामहम्  ॥ ५५.२४ ॥  
दानेन निर्जिता देवाः शशाङ्केन महात्मना  ।  
किं च पुण्यमिदं ब्रह्मन् कुरुक्षेत्राद्विशिष्यते  ॥ ५५.२५ ॥  
अमरेश्वरतीर्थं तु नाम रेवासमुद्भवम्  ।  
केनापि न समं भूतमुपर्युपरि दीप्यते  ॥ ५५.२६ ॥  
इति श्रुत्वा वचस्तस्य हरिश्चन्द्रस्य धीमतः  ।  
उवाच वचनं ब्रह्मा हरिश्चन्द्रं नृपोत्तमम्  ॥ ५५.२७ ॥  
विषादं त्यज राजेन्द्र गहना कर्मणां गतिः  ।  
शशाङ्कसदृशो राजा न दृष्टो न श्रुतो मया  ॥ ५५.२८ ॥  
एवं वक्तुं न योग्योऽहं न देवापि सवासवाः  ।  
अनेकानि सहस्राणि पुरा वै चक्रवर्तिना  ॥ ५५.२९ ॥  
इष्टानि च विधानेन पर्वतेऽमरकण्टके  ।  
राहुसूर्यसमायोगे तीर्थलक्षाणि भारत  ॥ ५५.३० ॥  
सरस्वतीं कुरुक्षेत्रं पुष्करं नैमिषं तथा  ।  
तीर्थान्येतानि चान्यानि स्नानं कर्तुं समाययुः  ॥ ५५.३१ ॥  
मेकलायां हरिश्चन्द्र कोटितीर्थे नराधिप  ।  
तीर्थानां त्यज राजेन्द्र साम्यं मेकलया सह  ॥ ५५.३२ ॥  
वाराणस्या कुरुक्षेत्रं तोलितं च मया पुरा  ।  
तीर्थानि न समं यान्ति तीर्थस्यास्य प्रभावतः  ॥ ५५.३३ ॥  
ख्यातमात्रं कुरुक्षेत्रं लोकयात्राप्रवर्तकम्  ।  
पुराणं न श्रुतं यैस्तु मिथ्याज्ञानसमन्वितैः  ॥ ५५.३४ ॥  
सेव्यतां कल्पगा देवी यदीच्छेत्परमं पदम्  ।  
नमस्कृत्य विधातारमयोध्याधिपतिस्तदा  ॥ ५५.३५ ॥  
मुदा परमया युक्तः स ययावमरेश्वरम्  ।  
एतत्सर्वं समाख्यातं यथावत्तव सुव्रत  ॥ ५५.३६ ॥  
यः शृणोति नरो राजन् गोसहस्रफलं लभेत् ॥ ५५.३७ ॥  

इति श्रीस्कन्दपुराणे रेवाखण्डे गोदानमहिमानुवर्णनो नाम पञ्चपञ्चाशत्तमोऽध्यायः ॥  


अध्याय ५६  

मार्कण्डेय उवाच -   
माहिष्मत्याः पश्चिमे वै तीर्थं पापहरं परम्  ।  
अशोकवनिका नाम सर्वशोकविनाशनम्  ॥ ५६.१ ॥  
स्नात्वा तत्रार्चयेद्गौरीं यथा विभवविस्तरैः  ।  
मातङ्गस्याश्रम तद्वत्सिद्धगन्धर्वसेवितम्  ॥ ५६.२ ॥  
शुक्लकृष्णातृतीयायां गन्धधूपविलेपनैः  ।  
उपहारैरनेकैश्च दीपमालाप्रबोधनैः  ॥ ५६.३ ॥  
तत्र या पूजयेन्नारी गौरीं भक्तिसमन्विता  ।  
रूपसौभाग्यसम्पन्नं लभते सत्पतिं तु सा  ॥ ५६.४ ॥  
कार्त्तिक्यां तु गतप्राणा मोदमाना तु संयता  ।  
अस्य तीर्थस्य माहात्म्यात्प्राप्ता माहेश्वरं पुरम्  ॥ ५६.५ ॥  
मातङ्गो नाम देवर्षिः पुराकल्पे युधिष्ठिर  ।  
नर्मदातीरमाश्रित्य तपस्तेपे सुदुष्करम्  ॥ ५६.६ ॥  
पुरा जन्मनिषादः स जातिं स्मरति पूर्विकाम्  ।  
अघमर्षणदेशस्थः सर्वधर्म बुबोध च  ॥ ५६.७ ॥  
महर्षीणां प्रसङ्गेन नर्मदादर्शनेन च  ।  
पापबुद्धिं परित्यज्य धर्मबुद्धिं चकार सः  ॥ ५६.८ ॥  
निर्विण्णोऽहं च भिक्षुश्चाधुना श्वपचयोनिषु  ।  
एवमुक्त्वा ततो राजन्नशोकवनिकां गतः  ॥ ५६.९ ॥  
जटावल्कलधारी च कन्दमूलफलाशनः  ।  
दिव्यं वर्षसहस्रं तु शिवाराधनतत्परः  ॥ ५६.१० ॥  
शिवध्यानपरः सोऽभूदुग्रे तपसि संस्थितः  ।  
दिव्यं वर्षसहस्रं हि तथा तस्य तपस्यतः  ॥ ५६.११ ॥  
एकाशीतिसहस्राणि जटाग्रेभ्यो विनिःस्मृताः  ।  
स्वयं पतन्ति विविधा नर्मदातोयमध्यतः  ॥ ५६.१२ ॥  
तत्क्षणाद्यक्षिणीरूपा अनन्ताश्चाप्रमाणिकाः  ।  
श्यामवर्णाः सुतेजः काः सर्वाभरणभूषिताः  ॥ ५६.१३ ॥  
यक्षलोकं व्रजन्त्याशु तीर्थस्यास्य प्रभावतः  ।  
मन्त्रयन्त्रविहीनोऽपि शिवभक्तिपरायणः  ॥ ५६.१४ ॥  
षडक्षरमिमं मन्त्रं हृदि चक्रे दिवानिशम्  ।  
ओन्नमः शिवाय इति सर्वमन्त्रोत्तमोत्तमम्  ॥ ५६.१५ ॥  
तस्य भक्तिं परां ज्ञात्वा देवदेव उमापतिः  ।  
प्रत्यक्षरूपो भगवान् छूलपाणिः समागतः  ॥ ५६.१६ ॥  
उवाच वचनं देवो मातङ्गं प्रति भारत  ।  
वरं वृणीष्व भद्रं ते ध्यानेनानेन सुव्रत  ॥ ५६.१७ ॥  

मातङ्ग उवाच -   
यदि तुष्टोऽसि देवेश वरं दातुमिहेच्छसि  ।  
मातङ्गनाम्ना विख्यातिं तीर्थमेतत्प्रयातु वै  ॥ ५६.१८ ॥  
चाण्डालाः श्वपचाश्चैव पापयोनिगताऽपि  ।  
जपादि रहिताश्चापि मुच्यन्तेऽत्रापि किल्बिषात् ॥ ५६.१९ ॥  
मातङ्गनामलिङ्गं तु नर्मदातीरमाश्रितम्  ।  
स्नात्वा योऽत्रार्चयेत्तस्य भवेद्बन्धविमोक्षणम्  ॥ ५६.२० ॥  
इदं वरमहं मन्ये त्वत्प्रसादात्महेश्वर  ।  
तस्य तद्वचनं श्रुत्वा प्रत्युवाच शिवापतिः  ॥ ५६.२१ ॥  
एवं भवतु तत्सर्वं मत्प्रसादान्न संशय  ।  
एवमुक्त्वा ययौ देव कैलासं पर्वतोत्तमम्  ॥ ५६.२२ ॥  
वरं सम्प्राप्य मातङ्ग उमामाहेश्वरं पुरम्  ।  
कामिकं यानमारूढः सर्वाभरणभूषित  ॥ ५६.२३ ॥  
जगामाशु चिरं भोक्तुं भोगान् स्नानप्रभावतः  ।  
या चैत्रमासेऽमावास्या कृष्णपक्षे चतुर्दशी  ॥ ५६.२४ ॥  
तस्यां तत्र हुतं दत्तमनन्तफलमश्नुते  ।  
तिलोदकप्रदानेन पापयोनिगताऽपि  ॥ ५६.२५ ॥  
सक्त्वाढ्यगुडपिण्डेन पितॄन्मोदयते तु यः  ।  
पितरस्तस्य तृप्यन्ति यावदिन्द्राश्चतुर्दश  ॥ ५६.२६ ॥  
तिलतण्डुलमिश्रं यः कुर्याल्लिङ्गस्य पूजनम्  ।  
सोऽपि वर्षसहस्राणि शिवलोके महीयते  ॥ ५६.२७ ॥  
अशोकवनिका नाम मातङ्गं तीर्थमुच्यते  ।  
रेवाया उत्तरे कूले कथितं तव भारत  ॥ ५६.२८ ॥  
अथान्यत्कथयिष्यामि याम्यभागे व्यवस्थितम्  ।  
तीर्थं मृगवनं नाम सर्वपापप्रणाशनम्  ॥ ५६.२९ ॥  
तत्र स्नात्वाऽर्चयेद्विष्णुं शङ्खचक्रगदाधरम्  ।  
एकादश्यां महाराज निराहारो निशां नयेत् ॥ ५६.३० ॥  
हरिं मृगवने तत्र गन्धपुष्पैश्च पूजयेत् ।  
एकस्मिन् भोजिते विप्रे लक्षं भवतु भोजितम्  ॥ ५६.३१ ॥  
तिलोदकप्रदानेन पितॄणां वैष्णवं पदम्  ।  
तत्रैव सन्निविष्टं तु वाराहं तीर्थमुत्तमम्  ॥ ५६.३२ ॥  
यत्र वाराहरूपेण धरा चैव समुद्धृता  ।  
विश्वरूपं तथा चान्यद्धरिणामिततेजसा  ॥ ५६.३३ ॥  
पतिव्रता च नारी वै तथा मासोपवासिनी  ।  
तत्र स्नात्वा विधानेन लोकं प्राप्नोति वैष्णवम्  ॥ ५६.३४ ॥  

इति श्रीस्कन्दपुराणे रेवाखण्डे मातङ्गाश्रमवर्णनो नाम षट्पञ्चाशत्तमोऽध्यायः ॥  


अध्याय ५७  

मार्कण्डेय उवाच -   
आख्यानं कथयिष्यामि ख्यातं मृगवनं यथा  ।  
व्याध कश्चिद्दुराचारः सर्वभूतेषु निर्दयः  ॥ ५७.१ ॥  
पाशहस्तो धनुष्पाणिर्विचरन् गिरिकन्दरे  ।  
आजघान मृगान् सर्वान् कुटुम्बार्थे नृपोत्तम  ॥ ५७.२ ॥  
ज्येष्ठे मासि तु सम्प्राप्ते निदाघे ज्वलनप्रभे  ।  
भ्रमति स्म तृषार्तश्च वृक्षमूले समाश्रितः  ॥ ५७.३ ॥  
रात्रौ स्वपिति निश्चेष्टो दुःखार्तश्च क्षुधान्वितः  ।  
वनसङ्घर्षजो वह्निरुत्थितो गिरिकन्दरात् ॥ ५७.४ ॥  
प्रदग्धं च वन तेन मृगव्याघ्रसमावृतम्  ।  
भस्मीभूतं च तत्सर्वं रेणुभूतं च कृत्स्नशः  ॥ ५७.५ ॥  
मेघागमोक्तकाले तु प्रवाहे नार्मदे शुभे  ।  
कन्याराशिगते भानौ द्वादश्यां श्रवणेन तु  ॥ ५७.६ ॥  
नर्मदातोय संसर्गाद्यक्षा जातास्तु पन्नगाः  ।  
तत्क्षणाद्दिव्यदेहास्तु वैष्णवं यानमास्थिताः  ॥ ५७.७ ॥  
स व्याधश्चाभवद्राजा तीर्थस्यास्य प्रभावतः  ।  
दशवर्षसहस्राणि भोगान् भुङ्क्ते मनोहरान्  ॥ ५७.८ ॥  
येऽपि दग्धा मृगास्तत्र तेऽपि गन्धर्वतां गताः  ।  
वैष्णवेनैव यानेन प्राप्तास्तु वैष्णवं पदम्  ॥ ५७.९ ॥  
अवशः स्ववशो वापि यस्तु प्राणान् परित्यजेत् ।  
दिव्यवर्षसहस्रं तु विष्णुलोके स मोदते  ॥ ५७.१० ॥  
तिलोदकप्रदानेन पितॄणां परमा गतिः  ।  
मनोरथं नाम तीर्थमन्यत्परमसिद्धिदम्  ॥ ५७.११ ॥  
त्रिषु लोकेषु विख्यातं रेवातीरसमुद्भवम्  ।  
यं यं प्रार्थयते कामं तं तं स्नात्वापि मानवः  ॥ ५७.१२ ॥  
सर्व च समवाप्नोति तीर्थस्यास्य प्रभावतः  ।  
अङ्गरावर्तसम्भेदो गोसहस्रफलप्रदः  ॥ ५७.१३ ॥  
अङ्गारेश्वरदेवश्च तत्र तिष्ठति सङ्गमे  ।  
स्नानमात्रो नरस्तत्र गाणपत्यमवाप्नुयात् ॥ ५७.१४ ॥  
अङ्गारश्च चतुर्थ्यां च यदा भवति भारत  ।  
हिरण्यपुरुषं कृत्वा रक्तवस्त्रेण वेष्टयेत् ॥ ५७.१५ ॥  
घृतपूर्णं ताम्रपात्रं गुडेनापि प्रपूरितम्  ।  
तत्सर्वं विधिवद्दद्याच्छ्रोत्रियाय विशेषतः  ॥ ५७.१६ ॥  
दानतीर्थप्रभावेण शक्रार्द्धासनभाग्भवेत् ।  
यस्मात्पापानि दुःखानि तीव्राण्यपि बहून्यपि  ॥ ५७.१७ ॥  
तस्मात्पापं न कर्तव्यमात्मपीडाकरं हि तत् ।  
यस्मिन् काले च देशे च वयसा यादृशेन च  ॥ ५७.१८ ॥  
कृतं शुभाशूभं कर्म तत्तथा तेन भुज्यते  ।  
तस्मात्सदैव दातव्यमविच्छिन्न तयार्थिने  ॥ ५७.१९ ॥  
विच्छिद्यन्तेऽन्यथा भोगा ग्रीष्मे कुसरितो यथा  ।  
संसेव्यते यथा देवी सप्तकल्पवहा शुभा  ॥ ५७.२० ॥  
संसारस्य समुच्छित्त्यै ज्ञानयोगं ब्रवीमि ते  ।  
शिवप्रकाशकं ज्ञानं योगस्तत्रैव चिन्तितः  ॥ ५७.२१ ॥  
दुर्विज्ञेय गतिर्योगो नर्मदाशिवसन्निधौ  ।  
शिवाज्ञा वर्तते तत्र स्नानपूजाविधिर्यथा  ॥ ५७.२२ ॥  
स सिद्धान्ताऽविरोधेन पुस्तकैर्न विरोधयेत् ।  
धर्मज्ञानापवर्गार्थं सहितं विन्दते नरः  ॥ ५७.२३ ॥  
पूर्वोत्तरविरोधेन कुत्रार्थोऽभिमतो भवेत् ।  
दृष्ट्वाद्यमूलतस्तर्कं श्रुत्या सह विवर्जयेत् ॥ ५७.२४ ॥  
तस्मादागमयुक्तेन सदात्मार्थविचारणम्  ।  
कर्तव्यं नानुमानेन केवलेन विपश्चिता  ॥ ५७.२५ ॥  
हीनोत्तमाद्यस्य फलं बहुधा स्वं च तत्स्मृतम्  ।  
तस्मात्परीक्षां कुर्वीत पुण्यं साधु महत्फलम्  ॥ ५७.२६ ॥  
पाखण्डिनो विकर्मस्थान् वैडालव्रतिकां शठान्  ।  
वर्जयेद्दूरतो धीमान् हैतुक्यान् तीर्थनिन्दकान्  ॥ ५७.२७ ॥  
दिगम्बरान् श्वेतपटान् ये चान्ये हेतुवादिनः  ।  
एतैः सह न संवादं संसर्गं न कथञ्चन  ॥ ५७.२८ ॥  
विपरीतं कलौ धर्मं नग्ना मुण्डा मलाशिनः  ।  
तस्मात्तं च परित्यज्य त्रेताधर्मं समाचरेत् ॥ ५७.२९ ॥  
प्रमाणं सर्वधर्मेषु ब्रह्मविष्णुशिवोदितम्  ।  
अन्यथा कुरुते यस्तु नरके पतति ध्रुवम्  ॥ ५७.३० ॥  
सर्वेषामेव शास्त्राणामेवं शास्त्रविनिश्चयः  ।  
सेव्यतां कल्पगा देवी शिवपूजारतैः सदा  ॥ ५७.३१ ॥  
पितॄणां तर्पणं कुर्याद्भिक्षां दद्याच्च भिक्षवे  ।  
कारुण्यं सर्वभूतेषु नर्मदाख्यानचिन्तनम्  ॥ ५७.३२ ॥  
इदं ज्ञानमशेषं च सर्वकर्मविशोधनम्  ।  
आदिमध्यान्तरहितः स्वभावविमलः प्रभुः  ॥ ५७.३३ ॥  
सर्वज्ञः परिपूर्णश्च शिवो ज्ञेयः शिवागमे  ।  
सर्वार्थसाधकं ज्ञानं तत्प्रणीतमसंशयम्  ॥ ५७.३४ ॥  
यः सर्वज्ञः सुसम्पूर्णः स्वभावविमलः शिवः  ।  
सर्वदोषविनिर्मुक्तः स ब्रूयात्कथमन्यथा  ॥ ५७.३५ ॥  
शिवाज्ञामन्तरेणापि जगत्सृष्टिः कथं भवेत् ।  
अचैतन्यात्प्रधानेन अज्ञत्वात्पुरुषस्य च  ॥ ५७.३६ ॥  
प्रधानं परमाण्वादि यावत्किञ्चिदचेतनम्  ।  
तन्न कर्तृ स्वयं द्रष्टृ बुद्धिमत्करणं विना  ॥ ५७.३७ ॥  
न यथा घटमानेन मृत्पिण्डः स्वयमृच्छति  ।  
तथाज्ञाबुद्धिभावेन न तिष्ठेत्प्रकृतिः स्वयम्  ॥ ५७.३८ ॥  
धर्माधर्मोपदेशो न धर्माधर्मविचारणम्  ।  
सर्वज्ञेन विना जातु नादिसर्गे प्रसिद्ध्यति  ॥ ५७.३९ ॥  
यथानादि प्रवृत्तोऽयं घोरः संसारसागरः  ।  
शिवोऽपि हि तथानादिः संसारान्मोचकः स्मृतः  ॥ ५७.४० ॥  
व्याधीनां भैषजं यद्वत्प्रतिपक्षं स्वभावतः  ।  
तद्वत्संसारघोराणां प्रतिपक्षः शिवः स्मृतः  ॥ ५७.४१ ॥  
वैद्यं विना निराक्रन्दाः क्लिश्यन्ते रोगिणो यथा  ।  
शिवेन तु विना सर्वं निराक्रन्दं जगत्तथा  ॥ ५७.४२ ॥  
तस्मादनादिः सर्वज्ञः परिपूर्णः परः शिवः  ।  
अस्ति नातः परित्राता पुमान् संसारसागरे  ॥ ५७.४३ ॥  
येऽभ्यसन्ति शिवज्ञानं हृदये शिवभाविताः  ।  
यदि वेदाः प्रमाणं तु तेषां ज्ञानं प्रजायते  ॥ ५७.४४ ॥  
इयं च सर्वभूतानां शरणं भुवि नर्मदा  ।  
अपां रूपतया देवी लोकानुग्रहकारिणी  ॥ ५७.४५ ॥  
स्थावरं जङ्गमं चैव भूतग्रामं चतुर्विधम्  ।  
भगवत्युद्धरत्येषां पतन्तं नरके ध्रुवम्  ॥ ५७.४६ ॥  
एवञ्ज्ञात्वा नरश्रेष्ठ शिवमन्वीक्ष्य कल्पगाम्  ।  
उच्चैर्गृहाणि दिव्यानि धनधान्यान्वितानि च  ॥ ५७.४७ ॥  
सर्वोपस्करदिव्यानि ब्राह्मणेभ्यो निवेदयेत् ।  
अनाथायातिवृद्धाय विकलाय कुटुम्बिने  ॥ ५७.४८ ॥  
काष्ठमृन्मयगेहं च यो द्विजाय प्रयच्छति  ।  
एवं विधान् गृहान् रम्यान् सर्वतोऽमरकण्टके  ॥ ५७.४९ ॥  
कारयेद्यः पुमान् दिव्यांस्तस्य पुण्यफलं शृणु  ।  
किं तस्य बहुभिर्दत्तैर्दानैर्भवति भारत  ॥ ५७.५० ॥  
एतदेव परं दानं सर्वकामार्थसाधकम्  ।  
यः शृणोति नरो भक्त्या सर्वपापैः प्रमुच्यते  ॥ ५७.५१ ॥  

इति श्रीस्कन्दपुराणे रेवाखण्डे नर्मदामाहात्म्ये सप्तपञ्चाशत्तमोऽध्यायः ॥  


अध्याय ५८  

युधिष्ठिर उवाच -   
श्रुत्वैतत्परमं गुह्यं गवां देवसमुद्भवम्  ।  
ब्रह्मकूर्चस्य माहात्म्यं श्रोतुमिच्छामि तत्त्वतः  ॥ ५८.१ ॥  
आख्याहि भगवन् सर्वं गोलोकः कीदृशः स्मृतः  ।  
प्राप्यते कर्मणा केन के तस्मिन्ननिशं स्थिताः  ॥ ५८.२ ॥  

मार्कण्डेय उवाच -   
श्रूयतामभिधास्यामि नमस्कृत्य महेश्वरम्  ।  
गोमातृलोकं परमं सर्वकामसमन्वितम्  ॥ ५८.३ ॥  
यथावत्सर्वलोकानामुपर्युपरि संस्थितम्  ।  
पातालानि ततः सप्त पातालं च ततस्तथा  ॥ ५८.४ ॥  
यावत्प्रमाणं परितः परिच्छिन्नं महीतलम्  ।  
तावत्प्रमाणं तस्याः समुद्रास्तानि चैव तु  ॥ ५८.५ ॥  
तेषां प्रत्येकमुत्सेधप्रमाणं परिकीर्तितम्  ।  
योजनानां सहस्राणि दशार्धानि ततस्ततः  ॥ ५८.६ ॥  
सहस्रयोजनोत्सेधस्तस्याभ्यन्तरतस्तथा  ।  
विवराणां समस्तानां सहस्राणि नव स्मृतम्  ॥ ५८.७ ॥  
तेषां रुचिरमाहात्म्यं नामतस्तु महीतले  ।  
दिव्यदिव्योपसम्पन्नः श्रीमच्चामीकरद्युतिः  ॥ ५८.८ ॥  
नागराजः सदैवास्ते तस्मिन् कृतनिकेतनः  ।  
अनन्तोऽनन्तधामा च मुकुन्दो नृपशैवलः  ॥ ५८.९ ॥  
ततो रसातलं नाम शिवसन्तोषभूमिकम्  ।  
वासुकेर्नागराजस्य तत्र चारु महापुरम्  ॥ ५८.१० ॥  
पुर च सुरलोम्नस्तु दानवाधिपतेर्महत् ।  
सुपर्णस्य च दैत्यानामशेषाणां महात्मनाम्  ॥ ५८.११ ॥  
ततः सुतलनामास्ति शर्कराञ्चितभूमिकम्  ।  
नागादीनां स्वस्तिकानां तत्रैव वसतिः सदा  ॥ ५८.१२ ॥  
दानवाधिपतीनां च तत्रैव निलयः परः  ।  
वैरोचनहिरण्याख्यप्रभृतीनां महात्मनाम्  ॥ ५८.१३ ॥  
ततश्चातलमित्युक्तं पातालानां तस्य तु वै  ।  
तेषामूर्ध्ववस्तुसर्वेषां मृन्मयं च तलं क्षितेः  ॥ ५८.१४ ॥  
असुराधिपतेस्तावत्कालनेमेर्महापुरम्  ।  
चारुचामीकराभासं वैनतेयस्य चापरम्  ॥ ५८.१५ ॥  
ततश्च वितलं नाम पातालं रक्तभूतलम्  ।  
तस्मिन्महान्तको नाम दानवेन्द्रकृतालयः  ॥ ५८.१६ ॥  
तालकोऽग्निमुखस्तस्मिन्नलह्रादश्च दानवाः  ।  
निवसन्ति कृतागारास्तथा प्रह्लादवर्चसः  ॥ ५८.१७ ॥  
पातालं वितलं नाम शुक्लं क्षितितलं ततः  ।  
कम्बलाश्वतरौ नागौ सहितौ तत्र तिष्ठतः  ॥ ५८.१८ ॥  
महाजम्भहयग्रीवप्रभृतीनां महात्मनाम्  ।  
वाराणस्यसुरेन्द्राणां निवासस्तत्रकल्पितः  ॥ ५८.१९ ॥  
कृष्णं क्षितितलं तस्मात्पातालतलसञ्ज्ञकम्  ।  
शङ्कुकर्णमहानादनमुचीनां निकेतनम्  ॥ ५८.२० ॥  
पातालात्सप्तमादूर्ध्वं सप्तद्वीपा मही स्थिता  ।  
समुद्रैः सप्तभिर्युक्ता पर्वतैः समलङ्कृता  ॥ ५८.२१ ॥  
जम्बूद्वीपश्च तन्मध्ये प्लक्षद्वीपस्ततः परः  ॥ ५८.२२ ॥  
क्रौञ्चद्वीपश्च परतः शाकद्वीपश्च तद्बहिः  ।  
परतः पुष्करद्वीपः सप्तमः परिकीर्तितः  ॥ ५८.२३ ॥  
क्षारोदकश्चेक्षुरसः सुरोदश्च घृतोदधिः  ।  
दधितोयः क्षीरपूर्णः स्वादूदः सप्तमः स्मृतः  ॥ ५८.२४ ॥  
सप्तद्वीपसमुद्राणां द्विगुणद्विगुणान्तरः  ।  
प्रमाणविस्तरो ज्ञेयो नियुतः प्रथमः स्मृतः  ॥ ५८.२५ ॥  
हिमवान् हेमकूटश्च निषधश्चेति दक्षिणे  ।  
नीलश्च श्वेतः शृङ्गश्च मेरोरुत्तरतः स्मृताः  ॥ ५८.२६ ॥  
मेरुरस्ति स्थितो मध्ये जम्बूद्वीपस्य भारत  ।  
माल्यवान् पूर्वतो ज्ञेयः पश्चिमे गन्धमादनः  ॥ ५८.२७ ॥  
एते पर्वतराजानो जम्बूद्वीपे नव स्मृताः  ।  
प्लक्षद्वीपादिषु ज्ञेयाः सप्तसप्तैव पर्वताः  ॥ ५८.२८ ॥  
पुष्करद्वीपमध्ये तु पर्वतो वलयाकृतिः  ।  
एकः स्मृतः समन्ताच्च नामतो मानसः स्मृतः  ॥ ५८.२९ ॥  
विन्ध्यो नाम महाभागो जम्बूद्वीपे व्यवस्थितः  ।  
यत्रैषा नर्मदादेवी प्लवन्ती लोकतारिणी  ॥ ५८.३० ॥  
विन्ध्यस्य चानुजो भ्राता सह्यो दक्षिणतः स्मृतः  ।  
उर्वी कूर्मतलाकारा काञ्चनी परिमण्डला  ॥ ५८.३१ ॥  
अणुरेव तथा सा तु निर्दिष्टातिविदः क्षितिः  ।  
तस्याः प्रमाणं निर्दिष्टं दशयोजनकोटयः  ॥ ५८.३२ ॥  
लोकालोक इति ख्यातस्तस्याः प्रान्ते समन्ततः  ।  
स्फीतो हेममयः श्रीमान् सरलः परिमण्डलः  ॥ ५८.३३ ॥  
योजनानां सहस्राणि चार्धमस्य व्यवस्थितम्  ।  
तावदेव च विस्तीर्णं तदर्धे भानुराहितः  ॥ ५८.३४ ॥  
प्रकाशयति स ज्योतिः परभागे निहन्यते  ।  
लोकालोक इति प्रोक्तस्ततोऽसावचलो महान्  ॥ ५८.३५ ॥  
लोकालोकावसानोऽयं भूर्लोकः परिकीर्तितः  ।  
गन्धर्वयक्षरक्षोभिः पिशाचैश्च निषेवितः  ॥ ५८.३६ ॥  
मानुषैः पशुभिश्चैव मृगपक्षिसरीसृपैः  ।  
स्थावरैर्विविधाकारैर्भूतैरेतैश्च षड्विधैः  ॥ ५८.३७ ॥  
भूर्लोकश्च भुवर्लोको यावदादित्यमण्डलम्  ।  
वसन्ति सततं रुद्रास्सततं वक्त्रभास्कराः  ॥ ५८.३८ ॥  
आदित्यमण्डलादूर्ध्वं स्मृता स्वर्लोकसंस्थितिः  ।  
विमानकोटयस्तस्मिन्नष्टाविंशतिराशयः  ॥ ५८.३९ ॥  
मेढीभूतो विमानानां सर्वेषामुपरि ध्रुवः  ।  
नियुता अनिलस्कन्धाः सप्तास्मिन्नन्तरे स्थिताः  ॥ ५८.४० ॥  
पृथिव्याः प्रथमः स्कन्धः स्थितश्चामेघमण्डलम्  ।  
आहवो नाम वै वातो व्यूहानां व्यूहकृत्तथा  ॥ ५८.४१ ॥  
द्वितीयः प्रवहो नाम निबद्धः सूर्यमण्डले  ।  
तृतीयः संवहो माम सुस्कन्धोऽसौ प्रतिष्ठितः  ॥ ५८.४२ ॥  
चतुर्थः सोद्वहः स्कन्धः स्थितो नक्षत्रमण्डले  ।  
ततो द्वयोर्विनिर्दिष्टा विमानोद्वहनक्रिया  ॥ ५८.४३ ॥  
योजनानां ध्रुवः कोटिर्महर्लोकः समुच्छ्रितः  ।  
स्कन्धः परिवहो नाम निबद्धः सप्तमो ध्रुवे  ॥ ५८.४४ ॥  
अन्नादीनि करोत्येष पर्वणामुपरि स्थितः  ।  
विनिर्वृत्तं विकाराणामधिवासो महात्मनाम्  ॥ ५८.४५ ॥  
तत्राधिकारिदेवानामष्टाविंशति कोटयः  ।  
जनात्स्वर्लोकमागत्य नियोगात्पद्मजन्मनः  ॥ ५८.४६ ॥  
स्थिता मन्वन्तरं तत्र स्वव्यापारावसायिनः  ।  
आरुह्य च महर्लोकमागच्छन्ति ततः पुनः  ॥ ५८.४७ ॥  
ब्रह्मणो दिवसैकेन देवाः स्वर्गे चतुर्दश  ।  
क्रमेण कृत्वा कर्माणि महर्लोके वसन्ति ते  ॥ ५८.४८ ॥  
कोटिद्वयं महर्लोकाज्जनलोकः समुच्छ्रितः  ।  
साध्यानामसुरास्तत्र वसन्ति सुखिनः सदा  ॥ ५८.४९ ॥  
योजनानां चतुःकोट्यः जनादप्युच्छ्रितं तपः  ।  
प्रजानां पतयस्तत्र स्थितास्तु ब्रह्मणः सुताः  ॥ ५८.५० ॥  
सत्यलोकस्तपोलोकात्कोटिषट्कं समुच्छ्रितम्  ।  
आस्ते परिवृतस्तत्र देवासुरगणैर्विराट् ॥ ५८.५१ ॥  
ब्रह्मलोकाद्विष्णुलोको द्विगुणेन समुच्छ्रितः  ।  
विस्तरेण तदूर्ध्वे च दिव्यलोकः समन्वितः  ॥ ५८.५२ ॥  
विष्णुलोकाच्च परतः श्रीमच्छिवपुरं महत् ।  
द्वाविंशत्कोटिविस्तीर्णं तदूर्ध्वे समुपस्थितम्  ॥ ५८.५३ ॥  
सूर्यायुतप्रतीकाशं सर्वकामसमन्वितम्  ।  
अनेकारण्यविन्यासं स्वर्गनद्युपशोभितम्  ॥ ५८.५४ ॥  
सर्वरत्नान्वितैर्दिव्यैस्तप्तजाम्बूनदप्रभैः  ।  
सहस्रखण्डभौमैश्च सर्वशोभासमन्वितैः  ॥ ५८.५५ ॥  
विमानैः सर्वतो व्याप्तं चन्द्रैरिवनभस्तलम्  ।  
अप्सरोगणसङ्कीर्णं सर्वविद्याधरान्वितम्  ॥ ५८.५६ ॥  
नृत्यगीतरवोपेतैरप्रमेयगुणान्वितैः  ।  
मनोजवैरसङ्ख्यातैः परिवारसमन्वितैः  ॥ ५८.५७ ॥  
क्वचिद्दोलागृहैर्रम्यैः किङ्किणीरवकान्वितैः  ।  
उद्गतैरर्धचन्द्रैश्च घण्टाभरणभूषितैः  ॥ ५८.५८ ॥  
मणिमुक्तावितानैश्च मणिरत्नचयैः शुभैः  ।  
सर्वरत्नार्चितैर्द्रव्यैर्मुक्तादामसुशोभनैः  ॥ ५८.५९ ॥  
महासिंहासनैर्दिव्यैः सर्वरत्नविभूषितैः  ।  
क्वचित्पुण्यगृहैर्व्याप्तमसङ्ख्यगुणान्वितैः  ॥ ५८.६० ॥  
सदा पुष्पफलैर्वृक्षैः क्वचिद्व्याप्तं मनोरमैः  ।  
पुष्पोद्यानैर्महारम्यैः शतशोऽथ सहस्रशः  ॥ ५८.६१ ॥  
सप्तकल्पवहा पुण्या तत्रैवास्ते सरिद्वरा  ।  
तत्कलायाः सहस्रांशो जम्बूद्वीपे प्रदृश्यते  ॥ ५८.६२ ॥  
अवतीर्णा महीपृष्ठे लोकानुग्रहकाम्यया  ।  
सर्वात्मनाऽवतारश्च गङ्गादिसरितामिह  ॥ ५८.६३ ॥  
अमृतस्यन्दिनीभिश्च नदीभिरुपशोभितम्  ।  
हेमरत्नाञ्चिता वाप्यः सोपानैः स्फाटिकैर्युताः  ॥ ५८.६४ ॥  
सितरक्तासितैः पीतैः सरोजैर्याः सुगन्धिभिः  ।  
पञ्चवर्णैश्च गुरुभिः शोभिताः काञ्चनाकुलैः  ॥ ५८.६५ ॥  
महाविकाशि संस्निग्धैः श्रीमद्भिः पञ्चहस्तकैः  ।  
दश द्वादशहस्तैश्च तथा विंशतिहस्तकैः  ॥ ५८.६६ ॥  
नालैर्मरकतप्रख्यैर्मनोहरदलान्वितैः  ।  
पूर्णनीलोत्पलैश्चान्यैर्दीर्घिकाश्च क्वचित्क्वचित् ॥ ५८.६७ ॥  
सिंहव्याघ्रमुखैर्दिव्यैर्गजवाजिमृगाननैः  ।  
गोमुखैश्छागवदनैः कपिपक्षिमुखैस्तथा  ॥ ५८.६८ ॥  
एकवक्त्रैर्महावक्त्रैर्बहुवक्त्रैरवक्त्रकैः  ।  
एकपादैस्त्रिपादैश्च बहुपादैरपादकैः  ॥ ५८.६९ ॥  
वामनैर्जटिलैर्मुण्डैर्दीर्घग्रीवैर्महोदरैः  ।  
महाकायैर्महानासैर्महाकर्णैरकर्णकैः  ॥ ५८.७० ॥  
नानारूपाकृतिधरैर्नानाभरणभूषितैः  ।  
नानावेषधरैर्दिव्यैः कामरूपैर्महाबलैः  ॥ ५८.७१ ॥  
नानाप्रभावसंयुक्तैर्नानाशास्त्रविशारदैः  ।  
असङ्ख्या जातयश्चान्या निवसन्ति तथा विधाः  ॥ ५८.७२ ॥  
कुब्जावामनकादीर्घा वरदेहा वराननाः  ।  
मुण्डाश्च विकटा नीचा ह्रस्वदीर्घश्च तादृशाः  ॥ ५८.७३ ॥  
लम्बोदरा ह्रस्वभुजा विनता ह्रस्वजानुकाः  ।  
मृगेन्द्रवदनाश्चान्या गजवाजिमुखास्तथा  ॥ ५८.७४ ॥  
ह्रस्वकुञ्चितकेशाश्च सुन्दरप्रियदर्शनाः  ।  
पञ्चाशत्कोटयस्तत्र शिवस्य परिचारिकाः  ॥ ५८.७५ ॥  
मणिमाणिक्यगेहेषु रमन्ते ता बहिः क्वचित् ।  
तत्र गेहेषु यद्द्वारिसहस्रशतभूमिषु  ॥ ५८.७६ ॥  
विचित्रभूमयस्तत्र वज्रवैदूर्यभूषिताः  ।  
इति सर्वगुणोपेतैः स्त्रीसहस्रैर्वराननैः  ॥ ५८.७७ ॥  
असङ्ख्यातैः पुरं व्याप्तमीश्वरस्य समन्ततः  ।  
तन्मध्ये सर्वतोभद्रं दिव्यमायतनं महत् ॥ ५८.७८ ॥  
शुद्धस्फटिकसङ्काशं स्थानमाद्यमुमापतेः  ।  
तत्रास्ते भगवान् सोमः पूज्यमानो गणेश्वरैः  ॥ ५८.७९ ॥  
सिद्धैः स्वस्थानसम्प्राप्तैर्ब्रह्मविष्ण्वादिभिस्तथा  ।  
धर्मस्तत्र स्थितः श्रीमानीश्वरायतनेऽनघ  ॥ ५८.८० ॥  
यत्र वीरवृषः तत्र नित्यं गोमातरः स्थिताः  ।  
तत्र सा नर्मदादेवी पूज्यमाना सुरासुरैः  ॥ ५८.८१ ॥  
तेनोदकेन तृप्यन्ति गोवत्साः सर्वदेवताः  ।  
ब्रह्माविष्णुः सुरेशान उमया सहितोऽनघ  ॥ ५८.८२ ॥  
सुराश्च ऋषयो भूताः पितरो मातरस्तथा  ।  
स लोकः शिवलोकोऽत्र नर्मदालोक एव च  ॥ ५८.८३ ॥  
ये गुणा रुद्रलोकस्य गोलोकस्य तथैव च  ।  
नन्दा भद्रा सुभद्रा च सुशीला सुरभिस्तथा  ॥ ५८.८४ ॥  
इति गोमातरः पञ्च शिवलोकविनिर्गताः  ।  
षष्ठी तु नर्मदादेवी लोकानुग्रहकाम्यया  ॥ ५८.८५ ॥  
एताः सर्वा जगत्सर्वं सर्वलोकस्य मातरः  ।  
तर्पयन्ति महाराज नित्यमत्रात्मिकैर्गुणैः  ॥ ५८.८६ ॥  
कारणाच्च शिवस्थानादीश्वरेच्छावशाऽनुगा  ।  
ओङ्कारात्सर्वलोकानामिमं लोकं समाश्रिताः  ॥ ५८.८७ ॥  
तृणानि खादन्ति चरन्त्यरण्ये पिबन्ति तोयानि सुनिर्मलानि  ।  
दुग्धं प्रयच्छन्ति पुनन्ति देहं गावो यतो जीवति जीवलोकः  ॥ ५८.८८ ॥  
कुतस्तेषां हि पापानि येषां गृहमलङ्कृतम्  ।  
सततं बालवत्साभिर्गोभिः स्त्रीभिरिव स्वयम्  ॥ ५८.८९ ॥  
ये स्मरन्ति सदोङ्कारं नर्मदां च शिवात्मना  ।  
न तेषां पुनरावृत्तिर्घोरे संसारसागरे  ॥ ५८.९० ॥  
ये कुर्वन्ति परां भक्तिं तृणतोयप्रदानतः  ।  
प्रसादात्तु गवां तासां शिवलोकं व्रजन्ति ते  ॥ ५८.९१ ॥  
एताः सदानुकूलेन मातरः सर्वकामदाः  ।  
ये रक्षन्ति शुभा गाश्च शिवलोकं व्रजन्ति ते  ॥ ५८.९२ ॥  
येऽर्चयन्ति शिवं भक्त्या सद्विधानैः समाहिताः  ।  
ते विन्दन्ति महाभोगान् पुरं यान्ति शिवस्य वै  ॥ ५८.९३ ॥  
ये शिवाश्रयतीर्थानि श्रद्धया यान्ति मानवाः  ।  
कल्पगां च विशेषेण शैलं चामरकण्टकम्  ॥ ५८.९४ ॥  
ते क्रीडन्ति महाभोगैर्ब्रह्मविष्णुशिवालये  ।  
पयोऽमृतं घृतं क्षीरं मधुदध्यादिकं तु यत् ॥ ५८.९५ ॥  
न पश्यति महाभाग कल्पगायां विमोहितः  ।  
एतत्ते कथितं राजन् रेवावतरणं शुभम्  ॥ ५८.९६ ॥  
अस्याख्यानेन भगवान्  ।॰  
प्रीयतां मे शिवः स्वयम्  ॥ ५८.९७ ॥॰  

इति श्रीस्कन्दपुराणे रेवाखण्डे शिवलोकवर्णनो नामाष्टपञ्चाशत्तमोऽध्यायः ॥  


अध्याय ५९  

युधिष्ठिर उवाच -   
दानधर्मविधानं च श्रोतुमिच्छामि कल्पग  ।  
दरिद्रा भिक्षवो वापि कथं यान्ति शिवालयम्  ॥ ५९.१ ॥  
विधिना केन दानेन मुच्यते दुष्कृतं तथा  ।  
लोकानां च हितार्थाय कथयस्व महामुने  ॥ ५९.२ ॥  

मार्कण्डेय उवाच -   
शृणु राजन् यथा न्यायं कथयामि तवानघ  ।  
पुष्करं बिल्वपत्रं च कुशास्तोयं च नार्मदम्  ॥ ५९.३ ॥  
स्वयम्भूर्भगवानाह सामान्यं धर्मकारणम्  ।  
श्रद्धापूताः सर्वधर्माः पुराणं श्रुतयस्तथा  ॥ ५९.४ ॥  
तस्योपदेशधर्मेण नरा यान्ति त्रिविष्टपम्  ।  
यस्तूलपूर्णविस्तीर्णं रक्तवस्त्रं ससूत्रकम्  ॥ ५९.५ ॥  
व्याघ्रचर्मकृतं वापि नववस्त्रावगुण्ठितम्  ।  
कृष्णाजिनोपवीतं च पुण्यधूपाधिवासितम्  ॥ ५९.६ ॥  
शिवध्यानाभियुक्ताय श्रद्धया विनिवेदयेत् ।  
तत्तूलवस्त्रतन्तूनां रोमसङ्ख्यास्ति यावती  ॥ ५९.७ ॥  
तावद्वर्षसहस्राणि शिवलोके महीयते  ।  
मोदते सर्वलोकेषु भुक्त्वा भोगाननेकशः  ॥ ५९.८ ॥  
पुनश्च क्षितिमासाद्य सिंहासनपतिर्भवेत् ।  
तृणवल्कलपर्णानि शय्या प्रावरणादिकम्  ॥ ५९.९ ॥  
दत्त्वा तदर्थिने भूमौ शिवलोके महीयते  ।  
शिवमुद्दिश्य नैवेद्यं यो दद्याच्छिवदर्शिने  ॥ ५९.१० ॥  
शाकं मूलं फलं वापि तस्य पुण्यफलं शृणु  ।  
यावत्स्यात्तण्डुलादीनां सङ्ख्याफलदलेषु च  ॥ ५९.११ ॥  
तावद्वर्षसहस्राणि शिवलोके महीयते  ।  
भिक्षां सव्यञ्जनां दत्त्वा शिवभक्ताय भक्तितः  ॥ ५९.१२ ॥  
वर्षलक्षं महाभाग शिवलोके महीयते  ।  
दधिभक्तं सुसम्पूर्णं भिक्षापात्रं सुशोभनम्  ॥ ५९.१३ ॥  
दद्याद्यः शिवभक्ताय तस्य पुण्यफलं शृणु  ।  
वर्षकोटिसमं दिव्यं महाभोगैः समन्वितम्  ॥ ५९.१४ ॥  
स्थित्वा शिवपुरे दिव्ये तस्यान्ते च महीपतिः  ।  
सुशीतलेन तोयेन शिवभक्तं सितायुजा  ॥ ५९.१५ ॥  
तर्पयित्वा शम्भुलोके वर्षलक्षं च मोदते  ।  
कलशं शर्करोपेतं वस्त्रपूताम्बुपूरितम्  ॥ ५९.१६ ॥  
दद्याद्यः शिवभक्ताय तस्य पुण्यफलं शृणु  ।  
शुद्धस्फटिकसङ्काशं विमानं सर्वकामिकम्  ॥ ५९.१७ ॥  
सम्प्राप्य शिवलोके तु वर्षकोटिं स मोदते  ।  
पलाशपर्णैः पत्रैर्वा यः कुर्यात्पुटकानि तु  ॥ ५९.१८ ॥  
प्रदद्याच्छिवयोगिभ्यस्ताम्रपात्रप्रदो हि सः  ।  
यस्ताम्रपात्रं सुकृतं प्रदद्याच्छिवयोगिने  ॥ ५९.१९ ॥  
कोटिषट्कं स कल्पानां शिवलोके महीयते  ।  
शूलं वहति यः पाणौ शक्तिं पृष्ठे कमण्डलुम्  ॥ ५९.२० ॥  
तं भोजयित्वा यत्नेन शिवलोकमवाप्नुयात् ।  
भोजयेच्च यथा शक्त्या यः शिवव्रतचारिणम्  ॥ ५९.२१ ॥  
भोगैः स क्रीडति श्रेष्ठैः शिवलोके व्यवस्थितः  ।  
यः शिवाश्रमधर्मं च गृहस्थं भोजयेद्बुधः  ॥ ५९.२२ ॥  
विपुलैः स महाभोगैः शिवलोके महीयते  ।  
शिवाश्रमव्रतस्थं यः कन्दाद्यैर्भोजयेत्नरः  ॥ ५९.२३ ॥  
स दिव्यानाप्नुयाद्भोगानीश्वरस्य पुरे स्थितः  ।  
एवं पाशुपतं भक्तं भोजयित्वा प्रणम्य च  ॥ ५९.२४ ॥  
नानाविधैर्महाभोगैः शिवलोके महीयते  ।  
महाव्रतधरायैव भिक्षां यः प्रतिपादयेत् ॥ ५९.२५ ॥  
स दिव्यैः शोभनैर्भोगैः शिवलोके महीयते  ।  
सयमनियमाचारं शिवभक्तिपरं नरम्  ॥ ५९.२६ ॥  
भोजयित्वा यथाशक्त्या शिवलोके महीयते  ।  
ज्ञानयोगबहिःस्था ये लोकसामान्यधर्मिणः  ॥ ५९.२७ ॥  
पूजयन्ति शिवं भक्त्या शिवलोकं व्रजन्ति ते  ।  
अनाशिकेनापि करीषवह्णिना पयः प्रदानेन तपोभिरुग्रैः  ॥ ५९.२८ ॥  
प्रयान्ति यज्ञैश्च न तां गतिं नरा  ।  
नीचोऽपि यां याति हि रुद्रभक्तः  ॥ ५९.२९ ॥  
यथा रेवाजलस्पर्शाल्लभन्ते सद्गतिं नराः  ।  
न तथा यज्ञदानाद्यैरुपायैर्भरतर्षभ  ॥ ५९.३० ॥  
इत्येष शिवलोकस्तु प्रसङ्गात्समुदाहृतः  ।  
गोलोकः कल्पगालोकः शिवभक्तैः समन्वितः  ॥ ५९.३१ ॥  
ज्ञानयोगेन ये शान्ता जपन्ति परमं शिवम्  ।  
ते सर्वदुःखनिर्मुक्ता भवन्ति सुखिनः सदा  ॥ ५९.३२ ॥  
शिवलोकश्च विज्ञेयो मण्डलावरणात्मकः  ।  
पञ्चभूतान्यहङ्कारः सत्त्वं प्रकृतिरष्टमी  ॥ ५९.३३ ॥  
ईदृशानां तु नागानां कोट्यो ज्ञेयाः सहस्रशः  ।  
सर्वाङ्गत्वात्प्रधानस्य तिर्यगूर्ध्वमधः स्थितम्  ॥ ५९.३४ ॥  
विष्णुलोकात्परं स्थानं कुमारस्य महात्मनः  ।  
स्वच्छमौक्तिकसङ्काशं परमा श्रीसमन्वितम्  ॥ ५९.३५ ॥  
स्कन्दलोकात्परं स्थानमुमादेव्याः प्रकीर्तितम्  ।  
तप्तचामीकरप्रख्यमशेषगुणसंयुतम्  ॥ ५९.३६ ॥  
उमास्थानात्परं चैव हरस्थानं तदुत्तमम्  ।  
सूर्यकोटिप्रतीकाशं सर्वकामसमन्वितम्  ॥ ५९.३७ ॥  
गणैरध्युषितं सर्वैरसङ्ख्यैर्योगतत्परैः  ।  
हिरण्यगर्भकूर्माद्यैर्वसुरुद्रदिवाकरैः  ॥ ५९.३८ ॥  
स्तूयते भगवान्नित्यं तस्यान्ति प्रतिकाङ्क्षिभिः  ।  
ज्ञानध्यानपरैः शान्तैर्भिक्षाहारैर्जितेन्द्रियैः  ॥ ५९.३९ ॥  
प्राप्यं तैश्च परं स्थानं सूर्यायुतसमप्रभम्  ।  
तत्सत्कर्मकरैर्नित्यं ब्राह्मणैर्दग्धकल्मषैः  ॥ ५९.४० ॥  
वसन्ति यदृतं सिद्धाशयास्तु क्लेशवर्जिताः  ।  
नर्मदा सेव्यमानाश्च लभन्ते तत्पदं नराः  ॥ ५९.४१ ॥  
एतत्ते कथितं पार्थ यथोद्दिष्टं तु शम्भुना  ।  
यन्मया कथितं दानं नर्मदातीरमाश्रितम्  ॥ ५९.४२ ॥  
गच्छन्ति येऽन्यत्तीर्थं तु सहस्रांशो विशिष्यते  ।  
सर्वज्ञाः सर्वगाः शुद्धाः परिपूर्णा भवन्ति ते  ॥ ५९.४३ ॥  
शुद्धकर्मकरा ये तु परमैश्वर्यसंयुताः  ।  
सदेहाश्च विदेहाश्च भवन्ति स्वेच्छया पुनः  ॥ ५९.४४ ॥  
इति नित्यं विशुद्धं च स्थानमाद्यमुमापतेः  ।  
दिव्यं श्रीकण्ठनाथस्य जगद्भर्तुः समंस्थितम्  ॥ ५९.४५ ॥  
स्थानं नवकमित्येवं निर्गता यत्र कल्पगा  ।  
परमाष्टगुणैश्वर्यनित्यमक्षयमव्ययम्  ॥ ५९.४६ ॥  
शश्वद्गुरुप्रणीतेन ध्यानयोगेन ये नराः  ।  
ध्यायन्ति देवतां नित्यं ते सिद्धा यान्ति तत्पदम्  ॥ ५९.४७ ॥  
येऽभ्यसन्ति शिवज्ञानं नर्मदातीरमाश्रिताः  ।  
कामतृष्णाविनिर्मुक्तास्तेऽपि यान्ति च तत्पुरम्  ॥ ५९.४८ ॥  
अप्येकदिवसं यावच्छिवध्यानपरायणः  ।  
शिवधर्मपरस्तस्य धर्मस्यान्तो न विद्यते  ॥ ५९.४९ ॥  
योगधर्मसु सारत्वादभेद्यं पापमुद्गरैः  ।  
वज्रतण्डुलवज्ज्ञेयं तस्मात्तस्य फलं महत् ॥ ५९.५० ॥  
देहान्तेनैव धर्मेण स्थानमाद्यं शिवालयम्  ।  
यत्रास्ते विपुलैर्भोगैः क्रीडन् कल्पायुतं नरः  ॥ ५९.५१ ॥  
ततः कल्पायुतस्यान्ते स्थानं कौमारमाप्नुयात् ।  
तत्रार्धसम्मितं कालं स क्रीडन् ससुखं वसेत् ॥ ५९.५२ ॥  
तदन्ते विष्णुलोकं च सम्प्राप्य वसते पुनः  ।  
ब्रह्मलोकं गतश्चान्ते तत्रापि वसते नरः  ॥ ५९.५३ ॥  
ब्रह्मलोकपरिभ्रष्टो वसेच्छिवपुरे सुखम्  ।  
तत्तस्माद्ब्रह्मविष्ण्वाद्यांल्लोकान् प्राप्नोत्यनुक्रमात् ॥ ५९.५४ ॥  
इत्येवं सर्वलोकेषु रमित्वा क्रमशस्ततः  ।  
मनुष्यलोकमासाद्य शिवं रेवां समाश्रयेत् ॥ ५९.५५ ॥  
मया ते कथिताऽन्यत्र यानि दानानि भारत  ।  
तानि सर्वे प्रशंसन्ति पर्वतेऽमरकण्टके  ॥ ५९.५६ ॥  

इति श्रीस्कन्दपुराणे रेवाखण्डे नर्मदामाहात्म्ये शिवमहिमानुवर्णनो नामैकोनषष्टितमोऽध्यायः ॥  


अध्याय ६०  

मार्कण्डेय उवाच -   
वैष्णवं दानधर्मं च कथ्यमानं निबोध मे  ।  
विष्णुयोगं समभ्यस्य सर्वक्लेशापनुत्तये  ॥ ६०.१ ॥  
विष्णुं सम्पूज्य विधिना घृतस्नानादिभिः स्तवैः  ।  
द्वादश्यां विष्णुमुद्दिश्य दद्यादेकां पयस्विनीम्  ॥ ६०.२ ॥  
नर्मदातीरमासाद्य तस्य पुण्यफलं शृणु  ।  
पूज्यते धर्मराजेन यथा विष्णुस्तथैव सः  ॥ ६०.३ ॥  
शैवानां वैष्णवानां च सहस्रं भोजयेत्तु यः  ।  
गर्भिणी धेनुसम्मिश्रं वृषभैर्दशभिर्युतम्  ॥ ६०.४ ॥  
अर्चितं गन्धपुष्पाद्यैर्हेमवस्त्रैरलङ्कृतम्  ।  
प्रदक्षिणमुपाक्रम्य मन्त्रराजं च भक्तितः  ॥ ६०.५ ॥  
ओं नमो भगवते वासुदेवयेति समुच्चरन्  ।  
वेदविद्भिः समाकीर्णं विष्णोराराधनैः शुभैः  ॥ ६०.६ ॥  
नर्मदातोयमासाद्य दीपमालां प्रबोधयेत् ।  
गावो ममाग्रतो नित्यं गावः पृष्ठत एव च  ॥ ६०.७ ॥  
गावो मे हृदये वापि गवां मध्ये वसाम्यहम्  ।  
इमं मन्त्रं समुत्थाय जपेदासां पुरो गवाम्  ॥ ६०.८ ॥  
गन्धतो याक्षतैर्मिश्रैर्गृहीत्वा ताम्रभाजनम्  ।  
शृङ्गपुच्छ जलस्नातः शुक्लवस्त्रसमन्वितः  ॥ ६०.९ ॥  
नर्मदास्नानपानेन गवां पुच्छाम्भसा तथा  ।  
सर्वकल्मषनिर्मुक्तः सुसिद्धः सुचिरव्रतः  ॥ ६०.१० ॥  
स्नापयित्वा गतस्तत्र स विप्रो नर्मदातटे  ।  
पौर्णमास्यां पूर्णचन्द्रे राहुसोमसमागमे  ॥ ६०.११ ॥  
तैरेव सार्द्धं विप्रेन्द्रैः सम्प्रपूज्य हरिं स्मरेत् ।  
भृत्यपुत्रकलत्राद्यैर्युक्तः स्वजनबान्धवैः  ॥ ६०.१२ ॥  
निवेदयेत्तु कृष्णाय मन्त्रेण श्रद्धयान्वितः  ।  
श्राद्धे दाने च होमे च विवाहे मङ्गले तथा  ॥ ६०.१३ ॥  
गोमातरः स्थिता नित्यं विष्णुलोके शिवात्मिकाः  ।  
शिवायैता मया दत्ता विष्णवे च महात्मने  ॥ ६०.१४ ॥  
एवं विप्राय यो दद्याद्यज्ञार्थं समलङ्कृताः  ।  
एवं निवेद्य पुरुषो गोसहस्रफलं लभेत् ॥ ६०.१५ ॥  
कुलानि त्रिंशदुत्तार्य नरकाद्भृत्यबान्धवान्  ।  
स्थापयेद्वैष्णवे लोके शिवस्य च महात्मनः  ॥ ६०.१६ ॥  
सर्वज्ञः परिपूर्णश्च विशुद्धः सर्वगः प्रभुः  ।  
संसारसागरान्मुक्तो हरितुल्यः प्रजायते  ॥ ६०.१७ ॥  
अनेनैव विधानेन गृहस्थाः प्राप्नुयुर्दिवम्  ।  
विनापि ज्ञानयोगेन गोसहस्रप्रदानतः  ॥ ६०.१८ ॥  
ब्राह्मणः क्षत्रियो वापि शूद्रोऽथापि च भक्तितः  ।  
नर्मदाकपिलायोगे यथा विभवविस्तरैः  ॥ ६०.१९ ॥  
ब्राह्मणाय दरिद्राय दीक्षितायोपशोभिने  ।  
चन्द्रसूर्योपरागे तु व्यतीपाते च सङ्क्रमे  ॥ ६०.२० ॥  
षडशीति मुखे दद्यादमासोमसमागमे  ।  
कार्त्तिक्या वा युगादौ वा पुण्ये वाहनि भारत  ॥ ६०.२१ ॥  
यद्धि गायन्ति पितरो गाथामेतां नराधिप  ।  
अपि स्यात्स कुलेऽस्माकं पुत्रः परमधार्मिकः  ॥ ६०.२२ ॥  
नर्मदाकपिलायोगे कोटितीर्थे च मुक्तिदे  ।  
नरकादुद्धरेदस्मान् दत्त्वा गा यस्तु संयुताः  ॥ ६०.२३ ॥  
दशवर्षसहस्राणि लोके क्रीडति वैष्णवे  ।  
तस्मात्त्वमपि राजेन्द्र गोसहस्रप्रदो भव  ॥ ६०.२४ ॥  
देववद्दिवि मोदन्ते येन ते पितरः सदा  ।  
कथयामि तवाथाहमितिहासं पुरातनम्  ॥ ६०.२५ ॥  
युवनाश्वः पुरा राजा चक्रवर्ती महायशाः  ।  
शक्राच्छतगणं पुण्यं प्रजापालनतत्परः  ॥ ६०.२६ ॥  
अयोध्यानगरी यस्य ब्रह्मलोकसमप्रभा  ।  
तस्या कृतयुगे चादौ सर्वधर्मपरायणः  ॥ ६०.२७ ॥  
बृहस्पतिब्रह्मसमं वशिष्ठं स्वपुरोहितम्  ।  
अभिवाद्य यथान्यायमुवाच मुनिसत्तमम्  ॥ ६०.२८ ॥  
कस्मिन् स्थाने यजेद्यज्ञं तीर्थे देशे सुरालये  ।  
वशिष्ठप्रमुखाः सर्वे मुनयश्चेदमब्रुवन्  ॥ ६०.२९ ॥  
पृथिव्यां नैमिषं तीर्थं सर्वतीर्थमयं शुभम्  ।  
सफलो हयमेधस्तु कोटिकोटिगणोत्तरः  ॥ ६०.३० ॥  
पुराणे कीर्तितं राजन्मत्स्यरूपेण विष्णुना  ।  
सूर्येण कीर्तितं राजन्मनुपुत्राय चात्मनः  ॥ ६०.३१ ॥  
सर्वेषां तु पुराणानां पुराणं मत्स्यकीर्तितम्  ।  
वेदाश्चैव पुरा नष्टा मत्स्यरूपेण चोद्धृताः  ॥ ६०.३२ ॥  
वेदहीनाश्च वर्तन्ते द्विजा वै यज्ञकर्मसु  ।  
एवं विधं तु तत्तीर्थं युवनाश्व तवोदितम्  ॥ ६०.३३ ॥  
एवं श्रुत्वा ततो वाक्यं वशिष्ठस्य पुरोधसः  ।  
आदिदेश ततोऽमात्यान् धर्मिष्ठान् सत्यवादिनः  ॥ ६०.३४ ॥  
यज्ञोपस्करमादाय समागच्छत सत्वरम्  ।  
घोषणा क्रियतां राष्ट्रे दण्डहस्तैश्च किङ्करैः  ॥ ६०.३५ ॥  
आहूतास्तु ततो देवा नृपतेर्यज्ञकर्मणि  ।  
ब्रह्मा विष्णुः सुरेशश्च स्कन्दो वैश्रवणस्तथा  ॥ ६०.३६ ॥  
शम्भुश्चैव विशेषेण सुरासुरनमस्कृतः  ।  
धेनूनां दशलक्षाणि हेमरत्नान्वितानि च  ॥ ६०.३७ ॥  
लक्षमेकं हयानां च दन्तिनामयुतत्रयम्  ।  
मणिमाणिक्यमुक्ताश्च हिरण्यं चाप्यनन्तकम्  ॥ ६०.३८ ॥  
नानाविधानि द्रव्याणि भक्ष्यभोज्यमलङ्कृतम्  ।  
यज्ञद्रव्यं च यच्चान्यत्तत्सर्वसहितो नृपः  ॥ ६०.३९ ॥  
नानासहस्रयानैस्तु नानादेशगतैर्नृपैः  ।  
नानावाद्यसहस्रैस्तु नानागीतैर्मनोहरैः  ॥ ६०.४० ॥  
वेदघोषेण महता दिवं भूमिं विनादयन्  ।  
विवेश नैमिषं तीर्थं यत्र देवो महेश्वरः  ॥ ६०.४१ ॥  
हरिं सद्यः प्रभुं दृष्ट्वा मुच्यते यत्र किल्बिषात् ।  
स्वर्गसोपानमेतत्तु प्रत्यक्षं देवलोकवत् ॥ ६०.४२ ॥  
तत्र स्नात्वाऽभ्यर्च्य हरिं हरं स्वर्गमवाप्नुयात् ।  
कीर्तनान्नैमिषस्यास्य नरो दहति तत्क्षणात् ॥ ६०.४३ ॥  
अनेकभाविकं घोरं तूलराशिमिवानलः  ।  
दीक्षिता ब्राह्मणा देवाः कुतश्चित्तु समागताः  ॥ ६०.४४ ॥  
आर्तानामयुतं तेभ्यो ददौ देवाय चानघ  ।  
सहस्रमेकं नृपतिर्भूषणानां च भारत  ॥ ६०.४५ ॥  
ओं नमः शङ्करायेति माधवायेति चोत्तमः  ।  
जलदर्भौ समादाय पात्रे राजा हिरण्मये  ॥ ६०.४६ ॥  
एवं सङ्कल्प्य राजेन्द्र यज्ञवाटमकारयत् ।  
दशयोजनपर्यन्तं यज्ञयूपाश्च हेमजान्  ॥ ६०.४७ ॥  
ततो निर्वर्तितो यज्ञो वशिष्ठप्रमुखैर्द्विजैः  ।  
मुदिता देवताः सर्वा दिव्ययानसमाश्रिताः  ॥ ६०.४८ ॥  
जयशब्दं प्रचक्रुस्ता राजा नान्यो भवत्समः  ।  
नान्यो मम समः कश्चिदित्यहङ्कारवान्नृपः  ॥ ६०.४९ ॥  
यावद्यानं समारुह्य सान्तःपुरपरिच्छदः  ।  
निःसृतो नैमिषारण्यात्तावत्पश्यति वानरम्  ॥ ६०.५० ॥  
तिष्ठ तिष्ठेत्युवाचाथ शृणु राजन् वचो मम  ।  
किं ते यज्ञविधानेन देवतादानकर्मणि  ॥ ६०.५१ ॥  
अहङ्कारविमूढात्मा कर्ताहमिति मन्यसे  ।  
पुरामरेश्वरे यज्ञे सत्यधर्मस्य भूपतेः  ॥ ६०.५२ ॥  
वर्जयित्वा मुखं मेऽभूत्कण्ठाधो हेमवर्णकम्  ।  
ये गताः शिशवस्तेषां सर्वाङ्गाश्च हिरण्मयाः  ॥ ६०.५३ ॥  
कपिला नर्मदायोगे यज्ञतोयप्रवाहतः  ।  
स्नानावगाहनात्पानाल्लोडनात्कर्दमे तथा  ॥ ६०.५४ ॥  
गन्धर्वलोकं सम्प्राप्तो भूतग्रामश्चतुर्विधः  ।  
त्वदीये लुलितं यज्ञे नैमिषारण्यसम्भवे  ॥ ६०.५५ ॥  
पङ्केन लिप्तं गात्रं मे क्षालितं चाम्बुना तथा  ।  
न किञ्चित्फलमासीन्मे तव यज्ञो निरर्थकः  ॥ ६०.५६ ॥  
गवां त्वयायुते दत्तं धनं धान्यं तथा बहु  ।  
भूभुजा सत्यधर्मेण किन्तु तावन्निरर्थकम्  ॥ ६०.५७ ॥  
दानेन तपसा वापि त्रयो लोकाः समर्जिताः  ।  
सर्वेषामेव तीर्थानां माता वै मेकला स्मृता  ॥ ६०.५८ ॥  
एतत्ते कथितं राजन् यथाभूदमरेश्वरे  ।  
स्वस्ति वोऽस्तु गमिष्यामि त्वं वायोध्या प्रति व्रज  ॥ ६०.५९ ॥  
अहमेव गमिष्यामि नर्मदां सप्तकल्पगाम्  ।  
श्रुत्वा त्वदीयं यज्ञं हि नैमिषारण्यमागतः  ॥ ६०.६० ॥  
निराशोऽहं गमिष्यामि नाभून्मे काञ्चनं मुखम्  ।  
वानरस्य वचः श्रुत्वा युवनाश्वोऽब्रवीद्वचः  ॥ ६०.६१ ॥  
कस्त्वं वानररूपेण सत्यमेतद्ब्रवीषि मे  ।  

वानर उवाच -   
अहं जाबालिनः पुत्रः कदम्बो नाम विश्रुतः  ॥ ६०.६२ ॥  
तिर्यग्योनौ प्रविष्टश्च प्राकृतैः कर्मभिः स्वकैः  ।  
भ्रान्तानि सर्वतीर्थानि वेषेणानेन सुव्रत  ॥ ६०.६३ ॥  
परित्राणं परं नाभूत्सत्यधर्ममखोत्तमे  ।  
वपुर्हिरण्मयं सर्वं मुखवर्जं ममाभवत् ॥ ६०.६४ ॥  
वानरस्य वचं श्रुत्वा सन्निवृत्य नृपोत्तमः  ।  
आराध्य देवदेवेशं नैमिषे यज्ञपूरुषम्  ॥ ६०.६५ ॥  
उवाच वचनं श्लक्ष्णं प्रणिपत्य प्रसाद्य च  ।  
मदीययज्ञे दानेन तपसा नियमेन च  ॥ ६०.६६ ॥  
शमिच्छं छ्रावयामास एको वानररूपधृक् ।  
हिरण्मयं मुखं चास्य यथा स्यात्त्वं तथा कुरु  ॥ ६०.६७ ॥  
उवाच वचनं देवो युवनाश्वं महीपतिम्  ।  
प्रत्यक्षं नैमिषं तीर्थं सूर्यकोटिसमप्रभम्  ॥ ६०.६८ ॥  
पृथिव्यां नैमिषं तीर्थमन्तरिक्षे च पुष्करम्  ।  
त्रिषु लोकेषु विख्यातो गिरिश्चामरकण्टकः  ॥ ६०.६९ ॥  
न च श्रुतं त्वया तात पुराणं स्कन्दकीर्तितम्  ।  
माता सा यत्र सरितां तीर्थानां च सरिद्वरा  ॥ ६०.७० ॥  
नामसङ्कीर्तनादस्या मुच्यते भवबन्धनात् ।  
विषादं त्यज तीर्थानां प्रधानोऽमरकण्टकः  ॥ ६०.७१ ॥  
सत्यधर्मः पुनस्तत्र करिष्यति मखोत्तमम्  ।  
रेवाकपिलयोर्योगे मुखं तत्र हिरण्मयम्  ॥ ६०.७२ ॥  
भविष्यति न सन्देहस्तव वानरसत्तम  ।  
नैमिषं स नमस्कृत्य आदिदेवं हरं हरिम्  ॥ ६०.७३ ॥  
स्थानं स्वं च जगामाथ मुदा परमया युतः  ।  
नैमिषस्य वचः श्रुत्वा अयोध्याधिपतिस्तथा  ॥ ६०.७४ ॥  
विवेश नगरीं पुण्यां यथा शक्रोऽमरावतीम्  ।  
वानरोऽपि गतस्तत्र सत्यधर्मो यतः स्वयम्  ॥ ६०.७५ ॥  
प्रणम्य सत्यधर्माख्यमिदं वचनमब्रवीत् ।  
रेवाकपिलयोर्योगे त्वदीये च महामखे  ॥ ६०.७६ ॥  
अवभृथस्नानजनिते कर्दमे लुठनान्मम  ।  
शरीरं काञ्चनीभूतं मुखमेवावशिष्यते  ॥ ६०.७७ ॥  
यज्ञमिष्ट्वा पुनस्तत्र मुखं मे काञ्चनं कुरु  ।  
गन्धर्वाधिपतिर्भूयो मुक्तो वानरयोनितः  ॥ ६०.७८ ॥  
हेमीभूतवपुस्तत्र यदा वानरसत्तमः  ।  
देवन्दुन्दुभिनादेन नानालङ्कारभूषितः  ॥ ६०.७९ ॥  
हंसयुक्तेन यानेन वीज्यमानोऽप्सरोगणैः  ।  
जगाम शाङ्करं लोकं तीर्थस्यास्य प्रभावतः  ॥ ६०.८० ॥  
तत्र ये श्वापदास्सर्वे तेऽपि स्नात्वा दिवङ्गताः  ।  
एतत्ते कथितं पार्थ यथावृत्तं पुरातनम्  ॥ ६०.८१ ॥  
श्रवणात्कीर्तनाच्चास्य गोसहस्रफलं लभेत् ॥ ६०.८२ ॥  

इति श्रीस्कन्दपुराणे रेवाखण्डे नर्मदामाहात्म्ये षष्टितमोऽध्यायः ॥  


अध्याय ६१  

युधिष्ठिर उवाच -   
श्रुत्वा नानाविधान् धर्मास्त्वत्प्रसादान्महामुने  ।  
नाहं तृप्तिं तु गच्छामि नर्मदाख्यानकीर्तनात् ॥ ६१.१ ॥  

मार्कण्डेय उवाच -   
गावः पवित्रमतुलं गावः सर्वार्थसाधकाः  ।  
तस्माद्धि गोप्रदानेन शिवभक्त्या प्रमुच्यते  ॥ ६१.२ ॥  
यस्मिन् देशे भवेन्नित्यं शिवभक्तिसमन्वितः  ।  
सोऽपि देशो भवेत्पूतः किं पुनश्च सबान्धवः  ॥ ६१.३ ॥  
उक्तानि षट्सहस्राणि पुराणे मेकलातटे  ।  
इत्याह ज्ञानयोगस्य धर्मयोगस्य तत्त्ववित् ॥ ६१.४ ॥  
धर्माधर्मगतीनां च स्वरूपमुपवर्णितम्  ।  
तीर्थाख्यानसमायुक्तं नर्मदाख्यानमुत्तमम्  ॥ ६१.५ ॥  
कीर्तनाच्छ्रवणात्तस्य मुच्यते भवबन्धनात् ।  
विद्यां सिंहासने दिव्ये वस्त्रपुष्पाधिवासिताम्  ॥ ६१.६ ॥  
पूजयित्वा हरं विष्णुं शृणुयाद्वाचयेत्तथा  ।  
श्रीमत्सिंहासनं वापि कॢप्तं हैमं सुशोभनम्  ॥ ६१.७ ॥  
हेमवस्त्रोपरिच्छन्नं नानारत्नविभूषितम्  ।  
राजतं ताम्रकं कांस्यं ब्रह्मचारिविनिर्मितम्  ॥ ६१.८ ॥  
तत्तु तारसमुद्भूतं शृङ्गवद्रत्नभूषितम्  ।  
दिव्यं सिंहासनं वापि पूजां कृत्वा प्रयत्नतः  ॥ ६१.९ ॥  
गन्धाधिवसितकरः श्रीमदासनसंस्थितः  ।  
शम्भ्वायतनतीर्थेषु नरेन्द्र भवनेषु च  ॥ ६१.१० ॥  
बोधयेत्परमं धर्मं गृहग्रामपुरेषु च  ।  
नर्मदाकीर्तनाच्छ्रोता शिवलोके महीयते  ॥ ६१.११ ॥  
इदं तीर्थमिदं तीर्थं पर्यटन्नेति वै नरः  ।  
नर्मदैव परं तीर्थमित्याह भगवान् छिवः  ॥ ६१.१२ ॥  
अस्मिंस्तीर्थे नरश्रेष्ठ श्राद्धं कार्यं विधानतः  ।  
स्वागतेन यमः प्रीतश्चासनेन शतक्रतुः  ॥ ६१.१३ ॥  
पितरः पादशौचेन अत्राद्येन प्रजापतिः  ।  
विप्रपादोदकक्लिन्ना यावत्तिष्ठति मेदिनी  ॥ ६१.१४ ॥  
तावत्पुष्करपात्रेषु पिबन्ति पितरो जलम्  ।  
विद्यावते स्नातकाय भिक्षवे श्रोत्रियाय च  ॥ ६१.१५ ॥  
तथा परमहंसाय विष्णुव्रतधराय च  ।  
सर्वोपस्करणं दत्त्वा शिवलोके महीयते  ॥ ६१.१६ ॥  
अनाहिताग्निं यो विप्रमाहिताग्निं करोति च  ।  
ब्राह्मणः क्षत्रियो वैश्यः स्ववित्तेनैव कारयेत् ॥ ६१.१७ ॥  
अर्धार्धं सफलं तस्य यावज्जीवं न संशयः  ।  
विष्णुलोकेऽन्तकाले च भोगान् भुङ्क्ते च पुष्कलान्  ॥ ६१.१८ ॥  
स्वद्रव्येण च यो यज्ञं करोति विधिवद्द्विजः  ।  
नर्मदातीरमासाद्य ब्रह्मलोके स मोदते  ॥ ६१.१९ ॥  
धात्रीं हिरण्मयीं कृत्वा ब्राह्मणाय प्रकल्पयेत् ।  
कल्पगा तीरमाश्रित्य विष्णुलोके महीयते  ॥ ६१.२० ॥  
तिलतण्डुलकर्पूरसुसम्भोज्यविमिश्रितैः  ।  
कुङ्कुमैर्वस्त्रधान्यैश्च निर्मितं शिवसन्निधौ  ॥ ६१.२१ ॥  
पर्वकाले च यो दद्यात्पर्वते मेकलातटे  ।  
वसेत्विष्णुलोकेषु नरः स्वर्गे न संशयः  ॥ ६१.२२ ॥  
प्रत्यक्षधेनुं यो दद्याथेमरत्नविभूषिताम्  ।  
घृतधेनुं गुडधेनुं शर्कराधेनुमेव च  ॥ ६१.२३ ॥  
रेवाकपिलयोर्योगे दत्त्वैतान्नरसत्तमः  ।  
सर्वपापविनिर्मुक्तो लोके क्रीडति वैष्णवे  ॥ ६१.२४ ॥  
यदि तत्र महाराज भिक्षान्नं च निवेदितम्  ।  
तस्य सङ्ख्या न विद्येत स यावत्सङ्गमो नृप  ॥ ६१.२५ ॥  
एतत्सर्वं यथान्यायं कथितं तव सुव्रत  ।  
वैवस्वतेऽन्तरेऽथान्यच्छृणु त्वं नृपसत्तम  ॥ ६१.२६ ॥  
वीरणस्य तु राजर्षेर्मैत्रेयोऽभूत्पुरोहितः  ।  
तेन चायतनं विष्णोः कारितं नर्मदातटे  ॥ ६१.२७ ॥  
पुर्याश्चैवामरावत्या दिशि याम्यां व्यवस्थितम्  ।  
तदायतनमाहात्म्यान्नर्मदायाः प्रभावतः  ॥ ६१.२८ ॥  
मोदते वैष्णवे लोके युगस्यार्द्धं द्विजोत्तमः  ।  
शृणु त्वं यानि तीर्थानि रेवायाः पश्चिमोत्तरे  ॥ ६१.२९ ॥  
वनं मेघवनं नाम यज्ञपर्वतमाश्रितम्  ।  
रन्तिदेवः पुरा तत्र चक्रवर्ती युधिष्ठिर  ॥ ६१.३० ॥  
गवि नीतं कुलं येन स देवासुरमानुषम्  ।  
पितरो मोचिता येन गोभिर्विनिहताः पुरा  ॥ ६१.३१ ॥  
चाण्डालैश्च हता ये च प्राप्नुवन्ति परां गतिम्  ।  
चाण्डालादुदकात्सर्पाद्विद्युतो ब्राह्मणादपि  ॥ ६१.३२ ॥  
दन्तिभ्यश्च पशुभ्यश्च मरणं पापशालिनाम्  ।  
विष्णोर्बलिप्रदानेन क्रियाणां करणेन च  ॥ ६१.३३ ॥  
तीर्थपिण्डप्रदानेन ते यान्ति परमां गतिम्  ।  
दधीचिर्नाम राजर्षिरवन्त्यधिपतिस्तथा  ॥ ६१.३४ ॥  
सर्वधर्मभृतां श्रेष्ठः शक्रतुल्यपराक्रमः  ।  
पुरा देवासुरे युद्धे दैत्यैर्देवा विनिर्जिताः  ॥ ६१.३५ ॥  
देवानां ब्राह्मणानां च हन्तारो दैत्यकण्टकाः  ।  
नष्टाः स्वपापदोषेण सभृत्यकुलबान्धवाः  ॥ ६१.३६ ॥  
देवाः समुदिताः सर्वे लोकपालाः सवासवाः  ।  
निर्विघ्नं पृथिवीं कृत्वा लोकं चैव चराचरम्  ॥ ६१.३७ ॥  
विन्ध्यं गिरिं गतास्ते तु यस्मिन् वहति कल्पगा  ।  
समर्थं भूपतिं ज्ञात्वा दधीचिं कुरुसत्तम  ॥ ६१.३८ ॥  
दत्तान्यस्त्राणि रक्षार्थं तस्य राज्ञः सुरोत्तमैः  ।  
वज्रं शक्तिं तथा पाशं दण्डं खड्गं ध्वजं गदाम्  ॥ ६१.३९ ॥  
त्रिशूलं चेति देवानामायुधानि प्रचक्षते  ।  
तानि दत्त्वा यथा न्यायं नाकपृष्ठं मुदा ययुः  ॥ ६१.४० ॥  
पुराणमतमाज्ञाय दधीचिः सत्यविक्रमः  ।  
शापस्यैव भयाद्भीतो नमस्कृत्य प्रगृह्य च  ॥ ६१.४१ ॥  
प्रभावात्तोयतां नीत्वा शरीरान्तर्न्यवेशयत् ।  
ततः कालान्तरे प्राप्ते दानवा बलदर्पिताः  ॥ ६१.४२ ॥  
जम्भकुम्भहयग्रीवप्रमुखाः पुनरुत्थिताः  ।  
दानवानां बलं ज्ञात्वा त्रस्ता देवाः सवासवाः  ॥ ६१.४३ ॥  
कार्यकाले समुत्पन्ने संस्मृत्यास्त्रायुधानि च  ।  
नारद प्रेषयामासुः दधीचिं प्रति भारत  ॥ ६१.४४ ॥  
अवन्तीं स पुरीं प्राप्य देवर्षिर्नारदस्तथा  ।  
विवेश भवनं राज्ञो मणिकाञ्चनवेदिकम्  ॥ ६१.४५ ॥  
उत्थितो नृपशार्दूलो मुनिं दृष्ट्वा सुतेजसम्  ।  
पूजयित्वा यथा न्यायं हेमकासनसंस्थितम्  ॥ ६१.४६ ॥  
तं तु दृष्ट्वा सुखासीनं राजा वचनमब्रवीत् ।  
किमर्थं मानुषे लोके देवलोकात्समागतः  ॥ ६१.४७ ॥  

नारद उवाच -   
युद्धं महत्समुत्पन्नं देवानां दानवैः सह  ।  
समर्पय त्वं शस्त्राणि क्षीयन्ते दानवा यथा  ॥ ६१.४८ ॥  
कुरु कार्यं च देवानां सत्यधर्मव्रते स्थितः  ।  

दधीचिरुवाच -   
शृणु कार्यं च देवर्षे देवानां हितकाम्यया  ॥ ६१.४९ ॥  
अचिरेणैव कालेन क्षयं यास्यन्ति दानवाः  ।  
मया तान्येव शस्त्राणि रक्षणार्थं महामुने  ॥ ६१.५० ॥  
आपोभूतानि पीतानि शरीरे सन्ति तानि वै  ।  
उपायेन हि गृह्णन्तु दास्याम्येतानि वै पुनः  ॥ ६१.५१ ॥  
इत्युक्त्वा च नृपश्रेष्ठ आजुहाव च गाः पुरा  ।  
मांसादिभक्षितं गोभिरस्थिवर्जं विशाम्पते  ॥ ६१.५२ ॥  
अस्त्रग्रामस्ततः प्राप्तो लोकपालैर्यथा तथा  ।  
गोनर्दं नाम नगरं तत्तु लोकेषु विश्रुतम्  ॥ ६१.५३ ॥  
दानवा निहता देवैः पुनः सृष्टिः प्रवर्तिता  ।  
अचिन्तयत्तदा तत्र रन्तिदेवो महीपतिः  ॥ ६१.५४ ॥  
गोविद्युत्पशुचाण्डालसर्पैर्विनिहता नराः  ।  
देवलोकं न ते यान्ति न तेषामुदकक्रिया  ॥ ६१.५५ ॥  
शोचयित्वा चिरं कालं सान्तःपुरपरिग्रहः  ।  
प्रक्षाल्य नर्मदातोये तदस्थीनि व्यसर्जयत् ॥ ६१.५६ ॥  
लिङ्गं ब्रह्मेश्वरं तत्र यज्ञपर्वतसन्निधौ  ।  
धर्मसंशयमापन्नो रन्तिदेवो महीपतिः  ॥ ६१.५७ ॥  
पप्रच्छ मुनिशार्दूलान् वशिष्ठप्रमुखान् द्विजान्  ।  
त्रिःप्रदक्षिणमावृत्य यथा न्यायमिदं वचः  ॥ ६१.५८ ॥  
के देशाः पर्वताः पुण्या नद्यः काः कीर्तिताः शुभाः  ।  
नरकस्थान् पितॄन् यत्र तद्वदेयुः समुद्धरेत् ॥ ६१.५९ ॥  
अक्षयं च पितृश्राद्धं पितॄणामक्षया गतिः  ।  

ऋषय ऊचुः॒  
मार्कण्डेयाश्रमं गच्छ अस्माभिः सह भूपते  ॥ ६१.६० ॥  
सोऽपि सर्वं विजानीयात्कल्पगा तीरमाश्रितः  ।  
तच्छ्रुत्वा रन्तिदेवोऽपि मुनिभिः परिभाषितः  ॥ ६१.६१ ॥  
जगाम मुनिभिः सार्द्धं कल्पगातीरवासिनम्  ।  
स राजा ब्राह्मणैः सार्द्धं प्रणिपत्य तथाऽर्चयत् ॥ ६१.६२ ॥  
समुत्थायाब्रवीद्वाक्यमुपविष्टः कुशासने  ।  

मार्कण्डेय उवाच -   
कान्न मोचयते घोरान् पितॄन् संसारसागरात् ॥ ६१.६३ ॥  
शृण्वन्तु मम वाक्यानि मुनयो विदितात्मनः  ।  
सर्वतीर्थमयी रेवा सर्वार्थात्ममयी शुभा ॥ ६१.६४ ॥  
शिवेनैतत्निगदितं पुराणे स्कन्दकीर्तिते  ।  
कुब्जारेवासमायोगे विशेषात्सुरपूजिते  ॥ ६१.६५ ॥  
तत्र स्नाता दिवं यान्ति ये मृता न पुनर्भवाः  ।  
तत्र श्राद्धेन योगेन पितॄणां परमा गतिः  ॥ ६१.६६ ॥  
इदं ते कथितं राजन् कुब्जारेवासमागमे  ।  
अर्चयित्वा महेशानं तत्र बिल्वाम्रकाह्वयम्  ॥ ६१.६७ ॥  
सर्वपापविनिर्मुक्तो गाणपत्यमवाप्नुयात् ।  
सार्धकोटिस्तु कन्यानां तत्र सिद्धिं परां गताः  ॥ ६१.६८ ॥  
शप्तास्ताः पूर्वमुनिभिः कामदोषेण भारत  ।  
विद्याधराश्च यक्षाश्च गन्धर्वाः किन्नरास्तथा  ॥ ६१.६९ ॥  
शप्तास्तेनैव दोषेण कुबेरपुरवासिनः  ।  
सर्वे ते सिद्धिमापन्नाः कुब्जारेवासमागमे  ॥ ६१.७० ॥  
अमासोमसमायोगे कार्त्तिक्यां चैव पर्वणि  ।  
वाराणसी प्रयागश्च पुष्करं नैमिषं तथा  ॥ ६१.७१ ॥  
एते स्नातुं समायान्ति कुब्जारेवासमागमे  ।  
श्रवणात्कीर्तनादस्य शिवलोके महीयते  ॥ ६१.७२ ॥  

इति श्रीस्कन्दपुराणे रेवाखण्डे रन्तिदेवोपाख्यानं नामैकषष्टितमोऽध्यायः ॥  

अध्याय ६२  

रन्तिदेव उवाच -   
यथा शप्तास्तु ताः कन्यास्तासां नामानि कल्पग  ।  
श्रोतुमिच्छामि तत्त्वेन केषु स्थानेषु पूजिता  ॥ ६२.१ ॥  

मार्कण्डेय उवाच -   
वाराणस्यां विशालाक्षी नैमिषे लिङ्गधारिणी  ।  
प्रयागे ललितादेवी कामुका गन्धमादने  ॥ ६२.२ ॥  
मानसे कुमुदा नाम विश्वयोनिस्तथाम्बरे  ।  
गोमन्ते गोमती नाम मन्दरे कामचारिणी  ॥ ६२.३ ॥  
मदोत्कटा चैत्ररथे तपन्ती हस्तिनापुरे  ।  
कान्यकुब्जे तथा गौरी प्रभा कमलपर्वते  ॥ ६२.४ ॥  
एकाग्रे कीर्तिमत्याख्या विश्वा विश्वेश्वरे तथा  ।  
पुष्करे पुरुहूतेति केदारे मार्गदायिनी  ॥ ६२.५ ॥  
नन्दा हिमवतः पृष्ठे गोकर्णे भद्रकार्णिका  ।  
स्थानेश्वरे भवानीति बिल्वके बिल्वपत्रिका  ॥ ६२.६ ॥  
श्रीशैले माधवी नाम भद्रा भद्रेश्वरे तथा  ।  
जया वाराहशैले तु कमला कमलालये  ॥ ६२.७ ॥  
रुद्रकोट्यां तु रुद्राणी कोटिः कालञ्जरे तथा  ।  
महालिङ्गे तु कपिला माकोटे मुकुटेश्वरी  ॥ ६२.८ ॥  
शालग्रामे महादेवी शिवलिङ्गे जलप्रिया  ।  
मायापुर्यां कुमारी तु सन्ताने ललिता तथा  ॥ ६२.९ ॥  
उत्पलाख्ये सहस्राक्षी हिरण्याक्षे महोत्पला  ।  
तीर्थायां मङ्गला नाम विमला पुरुषोत्तमे  ॥ ६२.१० ॥  
विपाशायाममोघाक्षी पाटला पुण्ड्रवर्धने  ।  
नारायणी सुपार्श्वे च त्रिकूटे भद्रसुन्दरी  ॥ ६२.११ ॥  
विपुले विपुला नाम कल्याणी प्रलयाचले  ।  
कोटीविकोटि तीर्थे तु यमुनायां मृगावती  ॥ ६२.१२ ॥  
करवीरे महालक्ष्मीरुमादेवी विनायके  ।  
आरोग्या वैद्यनाथे तु महाकाले महेश्वरी  ॥ ६२.१३ ॥  
अभया कृष्णतीर्थे तु अमृता विन्ध्यकन्दरे  ।  
माण्डव्ये माण्डुका नाम स्वाहा माहेश्वरे पुरे  ॥ ६२.१४ ॥  
छागलम्बा प्रचण्डे च चण्डिकाऽमरकण्टके  ।  
सोमेश्वरे वराही तु प्रभासे पुष्करावती  ॥ ६२.१५ ॥  
देवमाता सरस्वत्यां पारा पारावते तथा  ।  
महालये महाभागा पयोष्ण्यां पिङ्गलेश्वरी  ॥ ६२.१६ ॥  
संहिता कृतशौचे तु कार्त्तिकेये तु शाङ्करी  ।  
उत्पला वर्षके लोला सुभद्रा शोणसङ्गमे  ॥ ६२.१७ ॥  
मालासिद्धतले लक्ष्मीरनन्ता भारताश्रमे  ।  
जालन्धरे सिद्धमुखी तारा किष्किन्धपर्वते  ॥ ६२.१८ ॥  
देवदारुवने पुष्टिर्मेधा कश्मीरमण्डले  ।  
भीमादेवी हिमाद्रौ तु तुष्टिर्वस्त्रेश्वरे तथा  ॥ ६२.१९ ॥  
कपालमोचने सिद्धिर्माता कायावरोहणे  ।  
शङ्खोद्धारे धृतिर्नाम ध्वनिः पिण्डारके तथा  ॥ ६२.२० ॥  
कला तु चन्द्रभागायामक्षोदे शिवधारिणी  ।  
वैजयन्त्यमृता नाम बदर्यामोषधी तथा  ॥ ६२.२१ ॥  
ओषधी चोत्तरकुरौ कुशद्वीपे कुशोदका  ।  
मन्मथा हिमकूटे तु प्रमते सत्यवादिनी  ॥ ६२.२२ ॥  
अश्वत्थे वन्दिनी नाम निधिर्वैश्रवणे तथा  ।  
गायत्री वेदवदने पार्वती शिवसन्निधौ  ॥ ६२.२३ ॥  
देवलोके तथेन्द्राणी ब्रह्मणास्ये सरस्वती  ।  
सूर्यबिम्बे प्रभा नाम मातृका वैष्णवी तथा  ॥ ६२.२४ ॥  
अरुन्धती सतीनां च अप्सरस्सु तिलोत्तमा  ।  
चितिर्ब्रह्मकला नाम शक्तिः सर्वशरीरिणाम्  ॥ ६२.२५ ॥  
एतदुद्देशतः प्रोक्तं नामाष्टशतमुत्तमम्  ।  
अष्टोत्तरं तु तीर्थानां शतमेकं ह्युदाहृतम्  ॥ ६२.२६ ॥  
यः पठेत्प्रातरुत्थाय स याति परमां गतिम्  ।  
एषु तीर्थेषु ये स्नात्वा एताः पश्यान्ति मानवाः  ॥ ६२.२७ ॥  
सर्वपापविनिर्मुक्तास्ते यान्ति परमां गतिम्  ।  
यः करोति तनुत्यागमुमास्थानेषु मानवः  ॥ ६२.२८ ॥  
स भित्त्वा ब्रह्मसदनं पदमाप्नोति शाङ्करम्  ।  
नामाष्टकशतं यस्तु श्रावयेच्छिवसन्निधौ  ॥ ६२.२९ ॥  
तृतीयायां तथाष्टम्यां बहुपुत्रो भवेन्नरः  ।  
गोदाने श्राद्धकाले च विवाहे मङ्गले तथा  ॥ ६२.३० ॥  
देवार्चनविधौ वापि पठन् ब्रह्मत्वमाप्नुयात् ।  
श्रुत्वैतत्स्तोत्रमतुलं नमस्कृत्य च पर्वतम्  ॥ ६२.३१ ॥  
राजा स्वपितृमोक्षाय यज्ञार्थं प्राह कल्पगम्  ।  
कस्मिंस्तीर्थे भवेद्यज्ञः पितॄणां मोक्षदायकः  ॥ ६२.३२ ॥  

इति श्रीस्कन्दपुराणे रेवाखण्डे मातृस्तुतिर्नाम द्विषष्टितमोऽध्यायः ॥  


अध्याय ६३  

मार्कण्डेय उवाच -   
रेवातटे महापुण्ये पितॄणां मोक्षणं प्रति  ।  
कुरु यज्ञं महाभाग मुच्यन्ते पितरो यथा  ॥ ६३.१ ॥  
इति श्रुत्वा महाराज नमस्कृत्य च कल्पगाम्  ।  
वशिष्ठप्रमुखैः सार्द्धं जगाम स्वपुरं नृपः  ॥ ६३.२ ॥  
स वत्सानां च लक्षैकमप्रसूतायुतं तथा  ।  
विंशतिः श्यामकर्णानां हयानां च दशायुतम्  ॥ ६३.३ ॥  
मणिमाणिक्यमुक्तादि भूषितोच्चैः श्रवस्त्विषाम्  ।  
अयुतं च करीन्द्राणां घण्टाभरणशोभिनाम्  ॥ ६३.४ ॥  
मणिमाणिक्यरत्नानां सङ्ख्यां कर्तुं न शक्यते  ।  
नानादेशनृपैः सार्द्धं ब्राह्मणैर्वेदपारगैः  ॥ ६३.५ ॥  
वेणुवीणानिनादेन ब्रह्मघोषरवेण च  ।  
आपूरयन् दिशः सर्वा दिवं भूमिं च संस्पृशन्  ॥ ६३.६ ॥  
हर्षेण महता युक्तो यज्ञसम्भारसंवृतः  ।  
रन्तिदेवो महीपालः कल्पगातीरमाश्रितः  ॥ ६३.७ ॥  
अनेकभक्षभोज्यानां तत्र सङ्ख्या न विद्यते  ।  
अष्टयोजनपर्यन्तं यज्ञयूपाश्च मण्डपाः  ॥ ६३.८ ॥  
हेमरत्नमयाः स्तम्भा मणिमौक्तिकभूषिताः  ।  
हिरण्मयानि कुण्डानि वेदिकाश्च सहस्रशः  ॥ ६३.९ ॥  
स्रुवश्च यज्ञपात्राणि सर्वं स्वर्णमयं तथा  ।  
समाहूतास्ततो देवा ब्रह्मविष्णुमहेश्वराः  ॥ ६३.१० ॥  
चन्द्रादित्यौ ग्रहैः सार्द्धं नक्षत्रध्रुवमण्डलम्  ।  
सिद्धा विद्याधरा यक्षाः सुरासुरमहोरगाः  ॥ ६३.११ ॥  
देवराजश्च देवाश्च बृहस्पतिपुरोगमाः  ।  
ततो यज्ञः समारब्धो ब्राह्मणैर्वेदपारगैः  ॥ ६३.१२ ॥  
होमेन तर्पिता देवाः सर्वलोकनिवासिनः  ।  
निर्धूमश्च ज्वलद्वह्णिः सप्तजिह्वासमन्वितः  ॥ ६३.१३ ॥  
प्रत्यक्षो हव्यवाहश्च स्वयं यज्ञे नराधिप  ।  
ततो निवर्तितो यज्ञो ब्राह्मणैराप्तदक्षिणैः  ॥ ६३.१४ ॥  
घोषणा भ्रामिता राष्ट्रे प्रतीहारैः सहस्रशः  ।  
यो यं कामयते कामं सोऽत्र तं त्वेत्यसंशयः  ॥ ६३.१५ ॥  
आहूताः पूर्वजास्तत्र मातृकाः पैतृकास्तथा  ।  
अपमृत्युवशं प्राप्तास्तिर्यग्योनिगताश्च ये  ॥ ६३.१६ ॥  
ते सर्वे शुभयोनित्वमापन्ना यज्ञयोगतः  ।  
अर्चिता नर्मदादेवीं प्रत्यक्षा रूपधारिणी  ॥ ६३.१७ ॥  
अर्चितो भगवांस्तत्र पार्वत्या सहितो हरः  ।  
श्रीपतिश्च श्रिया सार्द्धं शङ्खचक्रगदाधरः  ॥ ६३.१८ ॥  
शक्रादयस्तथा देवाः सपत्नीका अलङ्कृताः  ।  
गाश्चाश्वांश्च करीन्द्रांश्च ब्राह्मणेभ्यो न्यवेदयत् ॥ ६३.१९ ॥  
यच्चान्यद्विद्यते किञ्चिद्धनं धान्यं पयो दधि  ।  
अग्निशौचानि वस्त्राणि सर्वं तेभ्यो न्यवेदयत् ॥ ६३.२० ॥  
युगपत्पूजिता देवा ब्रह्मविष्णुमहेश्वराः  ।  
अर्चिता नर्मदादेवी शैलमूले व्यवस्थिता  ॥ ६३.२१ ॥  
प्रवाहो निर्गतो यत्र कुब्जारेवासमागमे  ।  
पितरस्तर्पिता देवाः प्राप्ताश्च परमां गतिम्  ॥ ६३.२२ ॥  
दिव्ययानसमारूढो दधीचिश्च नृपोत्तमः  ।  
शतमष्टोत्तरं पूर्वं पश्चिमं तदनन्तरम्  ॥ ६३.२३ ॥  
देवयानपथे सन्तः शतशोऽथ नृपोत्तम  ।  
ऊचुश्च देवास्ते सर्वे ब्रह्माद्या रन्तिदेवकम्  ॥ ६३.२४ ॥  
वृणीष्व भद्रं ते प्रीताः सत्येनानेन भूमिप  ।  
प्राप्तोऽसि परमं लोकं पितृभिर्मातृभिः सह  ॥ ६३.२५ ॥  
रन्तिदेवोऽब्रवीद्वाक्यं यूयं मे वरदा यदि  ।  
कलशः स्थापितो यत्र ब्राह्मणैर्वेदपारगैः  ॥ ६३.२६ ॥  
चतुर्वेदधरैर्भक्तैः पञ्चब्रह्मतनुः स्वयम्  ।  
शिवलिङ्गं भवेत्तत्र ज्वालामालासमप्रभम्  ॥ ६३.२७ ॥  
यज्ञपर्वतमासाद्य प्रवाहो यज्ञनिर्गतः  ।  
स्नाने विनिर्गता कुब्जा चरुके चरुका तथा  ॥ ६३.२८ ॥  
चर्मिला चाङ्घ्रिमूले तु शिल्पे शिल्पा विनिर्गता  ।  
धनदो देवताश्चान्याः सम्पूज्य प्रणिपत्य च  ॥ ६३.२९ ॥  
कल्पगां च नमस्कृत्य कामिकं यानमाश्रिताः  ।  
स्तोत्रं चक्रे महाभाग लिङ्गरूपस्य शूलिनः  ॥ ६३.३० ॥  
लोकनाथो जगत्स्रष्टा प्रणिपत्य यथाविधि  ।  

ब्रह्मो वाच -   
नास्ति रुद्रसमो देवो नास्ति रुद्रसमो गुरुः  ॥ ६३.३१ ॥  
नित्यदामलकायाय स्वप्रभामलमूर्तये  ।  
शिवभस्माङ्गरागाय देवेशाय नमोऽस्तु ते  ॥ ६३.३२ ॥  
नीलकण्ठाय देवाय सर्वायामितमूर्तये  ।  
बहुरूपाय कान्ताय शाश्वताय नमोऽस्तु ते  ॥ ६३.३३ ॥  
पराय परमेशाय सर्वज्ञाय नमोऽस्तु ते  ।  
सर्वप्रणतदेहाय स्वयमप्रणताय च  ॥ ६३.३४ ॥  
पूज्यानामपि पूज्याय नमस्त्र्यक्षाय शूलिने  ।  
ब्रह्मेन्द्रविष्णुवेद्याय उत्पत्तिस्थितिहेतवे  ॥ ६३.३५ ॥  
देवस्तुत नमस्तेऽस्तु भुक्तिमुक्तिप्रदाय च  ।  
वामाय वामरूपाय वामोमारोपभासिने  ॥ ६३.३६ ॥  
वामकान्तार्धवेहाय ईशानाय नमोऽस्तु ते  ।  
श्रुत्वा स्तोत्रमिदं देवो ब्रह्मणः सोऽमितद्युतिः  ॥ ६३.३७ ॥  
वृणीष्व वाञ्छितं यज्ञे वरमित्याह शङ्करः  ।  
ददामि ते न सन्देहो यस्त्वया वर ईप्सितः  ॥ ६३.३८ ॥  
उवाच वचनं ब्रह्मा शङ्करं सर्वगं प्रभुम्  ।  
पञ्चवक्त्रं पञ्चलिङ्गं ब्रह्मपूज्यं प्रकीर्तितम्  ॥ ६३.३९ ॥  
बिल्वा निवेदिता यस्मिन्नाम्राश्च विनिवेदिताः  ।  
बिल्वाम्रकन्नाम लिङ्गं संसारार्णवतारणम्  ॥ ६३.४० ॥  
प्रसिद्धिं परमां यातु भगवंस्त्वत्प्रसादतः  ।  
वामना मेकला यत्र यत्रेदं लिङ्गमुत्तमम्  ॥ ६३.४१ ॥  
तत्र स्नात्वा नरव्याघ्र शिवलोकमवाप्यते  ।  
इदं वरमहं मन्ये लोकानुग्रहकारकम्  ॥ ६३.४२ ॥  
शङ्करस्तु तथेत्येवं प्राह ब्रह्माणमव्ययम्  ।  
एवमुक्त्वा महेशानो गणकोटिसमावृतः  ॥ ६३.४३ ॥  
स्तूयमानः सुरैः सर्वैः जगाम भवनं स्वकम्  ।  
ब्रह्माद्या देवताश्चैव गताः स्वं स्वं निवेशनम्  ॥ ६३.४४ ॥  
रन्तिदेवः प्रतुष्टाव लिङ्गरूपधरं शिवम्  ।  
निशम्य रन्तिदेवस्य स्तोत्रं प्राह महेश्वरः  ॥ ६३.४५ ॥  
वरं वृणीष्व भद्रं ते स्तोत्रेणानेन सुव्रतं  ।  
रन्तिदेवोऽब्रवीद्वाक्यं यदि मे वरदः शिवः  ॥ ६३.४६ ॥  
इदं तीर्थं न मोक्तव्यं महादेव सदा त्वया  ।  
अघौघसमप्लुता ये तु तिर्यग्योनिगता नराः  ॥ ६३.४७ ॥  
अस्य तीर्थस्य माहात्म्यात्ते यान्तु परमां गतिम्  ।  
अत्र यद्दीयते दानं सर्वं भवति चाक्षयम्  ॥ ६३.४८ ॥  
इदं वरमहं मन्ये यदि तुष्टोऽसि शङ्कर  ।  

शङ्कर उवाच -   
अमासोमसमायोगे कार्त्तिक्यां चैव पर्वणि  ॥ ६३.४९ ॥  
अत्र यद्दीयते दानं तदनन्तं समश्नुते  ।  
एतत्ते कथितं राजंस्तीर्थं पापप्रणाशनम्  ॥ ६३.५० ॥  
विश्वेदेवाः परां सिद्धिमस्मिंस्तीर्थे समागताः  ।  
अगस्त्यशौनकश्चैव पराशरोऽघमर्षणः  ॥ ६३.५१ ॥  
संसिद्धिं परमां प्राप्ता नाना मुनिगणास्तथा  ।  
अत्रायुतं मुनीनां च तपसा दिवमारुहत् ॥ ६३.५२ ॥  
सङ्क्रमे च व्यतीपाते ग्रहणे चन्द्रसूर्ययोः  ।  
अमासोमसमायोगे षडशीतिमुखे तथा  ॥ ६३.५३ ॥  
पुण्यं दशगुणं वृद्धिं सत्यमेतच्छिवोदितम्  ।  
सपादकोटिस्तीर्थानां कुब्जारेवासमागमे  ॥ ६३.५४ ॥  
दक्षिणोत्तरभागे तु क्रोशमात्रं प्रतिष्ठितम्  ।  
अवशः स्ववशो वाऽपि प्राणान् यस्तु परित्यजेत् ॥ ६३.५५ ॥  
राजा वर्षसहस्राणि विद्याधरपुरे भवेत् ।  
कृमिकीटपतङ्गाद्यास्तीर्थेऽस्मिन् प्राणमोक्षणे  ॥ ६३.५६ ॥  
दिव्यं वर्षसहस्रं तु राजा विद्याधरे पुरे  ।  
बिल्वाम्रकं सिद्धलिङ्गं कामभोगफलप्रदम्  ॥ ६३.५७ ॥  
कुब्जेश्वरं महच्चान्यद्ब्रह्महत्यां व्यपोहति  ।  
अत्रान्तरे महाराज शिवक्षेत्रं विदुर्बुधाः  ॥ ६३.५८ ॥  
रेवाकुब्जासमायोगे यवानां सप्ततिस्तथा  ।  
अमासोमसमायोगे स्नानाच्छान्तिः प्रकीर्तिता  ॥ ६३.५९ ॥  
वाराणसी कुरुक्षेत्रं प्रयागो नैमिषं तथा  ।  
पुष्करं च गया चैव केदारं तीर्थमुत्तमम्  ॥ ६३.६० ॥  
फलमेतेषु सामान्यममासोमसमागमे  ।  
अक्षयं च फलं प्रोक्तं कुब्जारेवासमागमे  ॥ ६३.६१ ॥  
तिलोदकप्रदानेन मातृकं पैतृकं सुतः  ।  
नरकादुद्धरेत्सर्वान् पूर्वानपि परानपि  ॥ ६३.६२ ॥  
सोऽपि राजा गृहं प्राप्तः सर्वानुद्धृत्य पूर्वजान्  ।  
अयं ते कथितो राजन् कुब्जारेवासमागमः  ॥ ६३.६३ ॥  
रन्तिदेवो हरिश्चन्द्रः पुरुहूतः पुरूरवाः  ।  
अत्रेष्ट्वा विविधैर्यज्ञैर्दिव्यन्ति दिवि देववत् ॥ ६३.६४ ॥  
श्रवणात्कीर्तनादस्य तीर्थस्य नरसत्तम  ।  
सर्वपापविशुद्धात्मा शिवलोके महीयते  ॥ ६३.६५ ॥  

इति श्रीस्कन्दपुराणे रेवाखण्डे कुब्जामाहात्म्ये त्रिषष्टितमोऽध्यायः ॥  


अध्याय ६४  

मार्कण्डेय उवाच -   
अथान्यत्कथयिष्यामि तीर्थं तीर्थवरं शुभम्  ।  
याम्यप्रदेशे रेवाया आश्रमः सुरपूजितः  ॥ ६४.१ ॥  
सुवर्णद्वीपपविख्यातो देवद्रोणीसमावृतः  ।  
हारीतो गौतमो विष्णुः सावर्णिः कौशिकस्तथा  ॥ ६४.२ ॥  
एते चान्ये च बहवो मुनयः शंसितव्रताः  ।  
मासोपवासिनः केचिदन्ये पक्षोपवासिनः  ॥ ६४.३ ॥  
चान्द्रायणपराश्चान्ये तथान्ये कृच्छ्रचारिणः  ।  
फलमूलाशिनः केचित्तथान्ये वायुभक्षकाः  ॥ ६४.४ ॥  
कणधूमं पिबन्त्यन्ये जलाहारास्तथा परे  ।  
एकपादाः स्थिताः केचिदन्ये चार्धपदाः स्थिताः  ॥ ६४.५ ॥  
दन्तोलूखलिनः केचिदन्ये सूर्यावलोकिनः  ।  
ब्राह्मणाश्च ब्रह्मविदः श्रुतिस्मृतिविशारदाः  ॥ ६४.६ ॥  
इतिहासपुराणानि मोक्षोपायविचिन्तकाः  ।  
अग्निहोत्रपरा नित्यं जपयज्ञक्रियापराः  ॥ ६४.७ ॥  
वेदध्वनितनिर्घोषैस्तारयन्ति जगत्त्रयम्  ।  
न तस्मिन् सञ्चरेत्पापं तमः सूर्योदये यथा  ॥ ६४.८ ॥  
मेकलादक्षिणे तीरे ब्रह्मलोक इव स्थितः  ।  
आम्रजम्बूकदम्बैश्च कपित्थैर्बिल्वदाडिमैः  ॥ ६४.९ ॥  
कदलीबीजपूराद्यैर्जम्बीरैः पनसैस्तथा  ।  
न्यग्रोधबदरैर्मुख्यैर्बहुवृक्षविभूषितम्  ॥ ६४.१० ॥  
पुन्नागैर्नागबकुलैरशोकैस्तिलकैस्तथा  ।  
मन्दारैश्चम्पकैश्चाम्रातकैर्नीलोत्पलोत्पलैः  ॥ ६४.११ ॥  
पत्रपुष्पफलोपेतैर्वृक्षैः सर्वैरलङ्कृतम्  ।  
नानापक्षिगणोपेतं सिद्धगन्धर्वसेवितम्  ॥ ६४.१२ ॥  
व्याहरत्यण्डजाः सर्वे मानुषाणां गिरा नृप  ।  
एतद्गुणसमायुक्तं सुवर्णद्वीपमुत्तमम्  ॥ ६४.१३ ॥  
स्वायम्भुवेऽन्तरे राजन्नादिकल्पे कृते युगे  ।  
अर्चनाद्देवदेवस्य सुवर्णद्वीपवासिनः  ॥ ६४.१४ ॥  
अपहाय तमः कृत्स्नं लोके क्रीडन्ति शाङ्करे  ।  
पितॄणामन्नदानेन तिलतोयप्रदानतः  ॥ ६४.१५ ॥  
मलापकर्षणं कृत्वा वसन्ति ब्रह्मणः पुरे  ।  
पुण्यायां भूपकार्तिक्यां सर्वतीर्थफलप्रदः  ॥ ६४.१६ ॥  
नैतत्पश्यन्ति मनुजाः कलौ मायाविमोहिताः  ।  
कल्पगा याम्यभागे तु तीर्थकोटिरनेकधा  ॥ ६४.१७ ॥  
प्रसिद्धं सिद्धमुनिभिर्ज्ञायते केवलं हि तत् ।  
नास्तिकैर्भिन्नमर्यादैः पुराणस्मृतिनिन्दकैः  ॥ ६४.१८ ॥  
तैलाभ्यक्तैर्न वेदोक्तकरै रेवातटे तथा  ।  
कलिमायाविमूढैश्च स्थानं तन्न प्रदृश्यते  ॥ ६४.१९ ॥  
हिरण्यगर्भास्थाने तु यस्मिन् वहति कल्पगा  ।  
यज्ञगर्भेश्वरं नाम शिवलिङ्गं प्रकीर्तितम्  ॥ ६४.२० ॥  
पूज्यते सिद्धगन्धर्वैः सुरासुरमहोरगैः  ।  
यत्र वैवस्वतो राजा सूर्यपुत्रो महायशाः  ॥ ६४.२१ ॥  
तस्य तीर्थस्य माहात्म्याच्चन्द्रबिम्बाननोऽभवत् ।  
चैत्रस्यैव तु मासस्य शुक्लपक्षे नराधिप  ॥ ६४.२२ ॥  
चतुर्दश्यां पौर्णमास्यां यत्र सन्निहितो हरः  ।  
तिलोदकप्रदानेन पिण्डदानेन भारत  ॥ ६४.२३ ॥  
पितॄन् समुद्धरेत्तत्र नरकाद्भूरिदक्षिणः  ।  
निवसेद्वैष्णवे लोके यावच्चन्द्रार्कदर्शनम्  ॥ ६४.२४ ॥  
तत्र यद्दीयते दानं कुरुक्षेत्रसमं हि तत् ।  
प्राणत्यागे कृते तत्र न पश्यन्ति यमालयम्  ॥ ६४.२५ ॥  
रेवाया उत्तरे कूले पर्यङ्को नाम पर्वतः  ।  
स च विन्ध्यसुतः श्रीमान् सर्वदेवमयः शुभः  ॥ ६४.२६ ॥  
तत्र पापहरो विष्णुः स्वयं तिष्ठति केशवः  ।  
नरपापहरो यस्तु नर्मदातटमाश्रितः  ॥ ६४.२७ ॥  
तत्र स्नात्वा महाराज गोसहस्रफलं लभेत् ।  
तर्पिताः पितरस्तस्य तृप्ता यान्ति हरेः पुरम्  ॥ ६४.२८ ॥  
एकादशीं द्वादशीं वा तत्र यः कुरुते नरः  ।  
न तस्य पुनरावृत्तिर्मर्त्यलोके दुरासदे  ॥ ६४.२९ ॥  
क्रोशमात्रप्रमाणं च हरिक्षेत्रं प्रकीर्तितम्  ।  
अपमृत्युमृता ये च ते यान्ति परमां गतिम्  ॥ ६४.३० ॥  

इति श्रीस्कन्दपुराणे रेवाखण्डे विष्णुकीर्तनं नाम चतुःषष्टितमोऽध्यायः ॥  

अध्याय ६५  

मार्कण्डेय उवाच -   
नर्मदायाम्यभागे तु तीर्थं पापप्रणाशनम्  ।  
माण्डव्यस्याश्रमं पुण्यं सिद्धगन्धर्वसेवितम्  ॥ ६५.१ ॥  
विभाण्डकश्च गार्ग्यश्च ऋष्यशृङ्गादयस्तथा  ।  
तस्मिन् सहस्रसङ्ख्याता मुनयः शंसितव्रताः  ॥ ६५.२ ॥  
अशोकवनिकां राजन् छृणु साम्प्रतमुत्तमम्  ।  
तत्र सन्निहितो देव उमया सहितो हरः  ॥ ६५.३ ॥  
आविष्टश्चाश्रमे तत्र विशोको विमलः शिवः  ।  
विशोकया सरिच्छ्रेष्ठा नर्मदा यत्र सङ्गता  ॥ ६५.४ ॥  
तत्र स्नाता दिवं यान्ति ये मृता न पुनर्भवाः  ।  
अशोकेश्वरलिङ्गं च प्रत्यक्षं सिद्धिशङ्करम्  ॥ ६५.५ ॥  
शापभ्रष्टा द्विजास्तत्र नारदेन विमोचिताः  ।  
तस्य तीर्थस्य माहात्म्यात्मोदन्ते दिवि देवताः  ॥ ६५.६ ॥  
नानावृक्षफलैः पुष्पैः सर्वकामसमन्वितैः  ।  
नाना पक्षिगणैर्जुष्टं नानावृक्षनिषेवितम्  ॥ ६५.७ ॥  
सिद्धविद्याधरैर्यक्षैर्गन्धर्वैः किन्नरैस्तथा  ।  
वेणुवीणानिनादेन शङ्खवादित्रनिःस्वनैः  ॥ ६५.८ ॥  
शोभते सर्वदा राजन्नर्मदा विन्ध्यसङ्गमः  ।  
अशोका देवता यत्र ब्रह्मशक्रपुरोगमाः  ॥ ६५.९ ॥  
विश्वेदेवाश्रमं तद्धि सर्वदेवनमस्कृतम्  ।  
विश्वायाश्च तथा पुत्रा विश्वेदेवाः प्रकीर्तिताः  ॥ ६५.१० ॥  
अशोकवनिकायां च जनयामास कश्यपः  ।  
वैवस्वतेऽन्तरे प्राप्ते त्रेतायां नरसत्तम  ॥ ६५.११ ॥  
पञ्चायुतानि तानि तीर्थानि निवसन्ति शुभानि च  ।  
तत्र सिद्धा च सावित्री देवमातादितिस्तथा  ॥ ६५.१२ ॥  
देवयानी तथेन्द्राणी रोहिणी सम्भरायणी  ।  
दाक्षायणी लोकवन्द्या लोपामुद्रा महायशा  ॥ ६५.१३ ॥  
रत्नावली सूर्यभार्या ध्रुवा तारा गणेश्वरी  ।  
अशोकास्तेन विहितास्तत्रस्थाः शतसङ्ख्यकाः  ॥ ६५.१४ ॥  
अस्य तीर्थस्य माहात्म्यान्मुच्यते किल्बिषान्नरः  ।  
शुक्लपक्षे चतुर्दश्यामाश्विने मासि भारत  ॥ ६५.१५ ॥  
अपुत्रिणी तथा बन्ध्या दुर्भगा भर्तृवर्जिता  ।  
पञ्चरत्नफलैः स्नाता दिव्यकुम्भैः समर्चयेत् ॥ ६५.१६ ॥  
सहस्रजन्म सा भूयः पुत्रिणी सुभगा भवेत् ।  
अशोकवनिका क्षेत्रे तत्र गौर्या वरः कृतः  ॥ ६५.१७ ॥  
यस्मिन् वहति सा देवी नर्मदा सप्तकल्पगा  ।  
तत्रेष्टं धर्मराजेन वरुणेन महात्मना  ॥ ६५.१८ ॥  
नैरृत्येन तथान्यैश्च लोकपालैर्यथा विधि  ।  
प्रत्यक्षो हव्यवाहश्च लोकपालानुपागतः  ॥ ६५.१९ ॥  
अत्रिर्मरीचिः कश्यपश्चक्रुस्तत्र मखोत्तमम्  ।  
अन्यक्षेत्राच्छतगुणा तत्र दानादिका क्रिया  ॥ ६५.२० ॥  
वाराणसी कुरुक्षेत्रं गया वै नैमिषं तथा  ।  
मायापुरी पुष्करं च प्रयागः शशिभूषणम्  ॥ ६५.२१ ॥  
काश्यपी सर्वतीर्थानि यत्र तिष्ठति कल्पगा  ।  
अशोकवनिकायास्तु नान्यत्तीर्थं समं विदुः  ॥ ६५.२२ ॥  
इष्टं यत्र पुरा राजन् हयमेधं मखोत्तमम्  ।  
ब्रह्मणा मोचिताः पूर्वं विप्राः कौलेययोनितः  ॥ ६५.२३ ॥  
अस्य तीर्थस्य माहात्म्यात्पाटलीपुत्रवासिनः  ।  

युधिष्ठिर उवाच -   
हयमेधमखेनेष्टं कथं तात स्वयम्भुवा  ॥ ६५.२४ ॥  
कथं च मोचिता विप्राः पूर्वं कौलेययोनितः  ।  
को वा राजा पुरा ब्रह्मन् देवराजसमोऽभवत् ॥ ६५.२५ ॥  
एतत्सर्वं यथा न्यायं शंस मे मुनिसत्तम  ।  

मार्कण्डेय उवाच -   
शृणु राजन्महाभाग समाख्यानं पुरातनम्  ॥ ६५.२६ ॥  
अशोकवनिका तीर्थं कल्पगा तटमाश्रितम्  ।  
न जानन्ति महामूढा मनुजाः पापमोहिताः  ॥ ६५.२७ ॥  
गुप्ताद्गुप्ततरं तीर्थं सर्वतीर्थोत्तमोत्तमम्  ।  
विशोकेश्वरलिङ्गं तु तस्मिन् परमसिद्धिदम्  ॥ ६५.२८ ॥  
पूज्यते सिद्धगन्धर्वैर्न तत्पश्यन्ति मानुषाः  ।  
दर्शनात्स्पर्शनात्तस्य ब्रह्महत्यां व्यपोहति  ॥ ६५.२९ ॥  
स्वायम्भुवेऽन्तरे प्राप्ते आदिकल्पे कृते युगे  ।  
रविश्चन्द्रो महाराज चक्रवर्ती महायशाः  ॥ ६५.३० ॥  
सोमवंशे जनिं प्राप्तः काञ्चीपुरपतिस्तथा  ।  
शशास पृथिवीं सर्वां यथा शक्रस्त्रिविष्टपम्  ॥ ६५.३१ ॥  
गतस्तु पृथिवीपालो नानावृक्षसमाकुलम्  ।  
नानापक्षिगणैर्जुष्टं नानामुनिनिषेवतम्  ॥ ६५.३२ ॥  
यत्रागस्त्येश्वरं नाम शम्भोरायतनं शुभम्  ।  
सेव्यते मुनिभिः सर्वैरगस्त्याद्यैस्तपोधनैः  ॥ ६५.३३ ॥  
राहुसूर्यसमायोगे रविश्चन्द्रो नृपोत्तमः  ।  
सप्तकल्पवहा यत्र शैलश्चामरकण्टकः  ॥ ६५.३४ ॥  
हस्त्यश्वरथपादातैः सकोशबलवाहनैः  ।  
तपस्यन्तं महात्मानं मुनिसङ्घैः समावृतम्  ॥ ६५.३५ ॥  
मैत्रावरुणिकं नाम ज्वलन्तमिति पावकम्  ।  
तेषां मध्ये समुत्थाय शाण्डिल्यश्च महातपाः  ॥ ६५.३६ ॥  
उरसा पृथिवीं गत्वा सोऽगस्तिं परिपृच्छति  ।  
रविश्चन्द्रो महातेजाः समायातस्तवाश्रमम्  ॥ ६५.३७ ॥  
पुरोहितोऽहमस्यास्मि जानीहि त्वं तपोनिधे  ।  
त्वत्पादार्चनमाकाङ्क्षी मन्यसे चेदनुग्रहः  ॥ ६५.३८ ॥  

अगस्त्य उवाच -   
आगच्छतु नृपश्रेष्ठः शीघ्रं सिंहासने स्थितः  ।  
आगतस्तदनुज्ञातः पादौ जग्राह तस्य च  ॥ ६५.३९ ॥  
अर्घपाद्यैश्च सम्पूज्य पप्रच्छ कुशलं मुनिः  ।  
कुशलं ते महाभाग सान्तः पुरपरिच्छदः  ॥ ६५.४० ॥  
उवाच वचनं राजा मुनीन्द्रं प्रति भारत  ।  
अद्य मे सफलं जन्म राज्यं जीवनमेव च  ॥ ६५.४१ ॥  
मुक्तश्च किल्बिषादस्मात्त्वात्पादाम्बुजदर्शनात् ।  
सर्वत्र कल्पगा पुण्या सर्वतीर्थमयी शुभा  ॥ ६५.४२ ॥  
कस्मिन् स्थाने यजे यज्ञं शंस मे मुनिसत्तम  ।  
यथा संसिद्ध्यते यज्ञः सुराणां तृप्तिरक्षया  ॥ ६५.४३ ॥  
एतत्सर्वं यथा न्यायं त्रिकालज्ञ निवेदय  ।  

अगस्त्य उवाच -   
शृणु राजन्महाभाग कथ्यमानं निबोध च  ॥ ६५.४४ ॥  
शिवेन कथितं पूर्वं पार्वत्याः षण्मुखस्य च  ।  
ब्रह्मविष्ण्वादिदेवानामन्येषां च दिवौकसाम्  ॥ ६५.४५ ॥  
मया तत्र श्रुतं राजन्मार्कण्डेन चिरायुषा  ।  
तत्तेऽहं कथयिष्यामि मेकलातीर्थसम्भवम्  ॥ ६५.४६ ॥  
शृणुध्वं मुनयः सर्वे यत्प्रष्टव्यावतारणम्  ।  
कस्य शक्तिर्महाराज वर्जयित्वा महेश्वरम्  ॥ ६५.४७ ॥  
प्रमाणं सर्वतीर्थानां सङ्ख्यां वा कर्तुमादितः  ।  
उद्देशमात्रवक्ताऽहं मार्कण्डस्य महामुनेः  ॥ ६५.४८ ॥  
एतत्ते कथितं राजन् यथावृत्तं पुरातनम्  ॥ ६५.४९ ॥  

इति श्रीस्कन्दपुराणे रेवाखण्डे नर्मदामाहात्म्ये पञ्चषष्टितमोऽध्यायः ॥  


अध्याय ६६  

मार्कण्डेय उवाच -   
एवं श्रुतं पुरा राज्ञा रविश्चन्द्रेण धीमता  ।  
उवाच वचनं श्रीमानगस्त्यो मुनिसत्तम  ॥ ६६.१ ॥  
सरस्वती न गङ्गा च यमुना वा न सागराः  ।  
न चैवान्यानि तीर्थानि प्रयागप्रमुखान्यपि  ॥ ६६.२ ॥  
एकैव नर्मदा पुण्या सप्तकल्पवहा शुभा  ।  
लक्षयोजनपर्यन्तं जम्बूद्वीपं प्रकीर्तितम्  ॥ ६६.३ ॥  
नर्मदातोयपानेन लोकालोके चराचरे  ।  
तपोहीना नराश्चैव तेऽपि यान्ति शिवालयम्  ॥ ६६.४ ॥  
योऽयं कामयते कामं स तं प्राप्नोति पुष्कलम्  ।  
साधु साधु महाभाग पृष्टोऽहं यत्त्वयानघ  ॥ ६६.५ ॥  
नर्मदा कथिता दिव्या हृद्या कस्य न रोचते  ।  
सन्ति तीर्थानि यावन्ति दक्षिणोत्तरकूलयोः  ॥ ६६.६ ॥  
त्वत्प्रीतिदानि तावन्ति कथयामि नृपोत्तम  ।  
अन्यानि ग्रन्थलक्षेण न च कीर्तयितुं क्षमः  ॥ ६६.७ ॥  
त्रयो वेदास्त्रयो लोकास्तिस्रः सन्ध्यास्त्रयोऽग्नयः  ।  
सिद्धगन्धर्वयक्षाश्च सकिन्नरमहोरगाः  ॥ ६६.८ ॥  
विद्याधरश्चाप्सरसः कल्पगातटमाश्रिताः  ।  
ओङ्कारादीनि लिङ्गानि वैदूर्यादिनगाः पुरा  ॥ ६६.९ ॥  
द्वापरे च कलिं प्राप्य पावनत्वमवाप्नुयुः  ।  
ब्रह्मविष्ण्वादिदेवानां मर्यादा कथ्यतेऽधुना  ॥ ६६.१० ॥  
प्रभाभिर्द्योतमानाया रेवाया दक्षिणोत्तरे  ।  
यज्ञभूमिरियं ख्याता सुरासुरनमस्कृता  ॥ ६६.११ ॥  
अशोकवनिका तत्र तस्या देवो महेश्वरः  ।  
तत्र सिद्ध्यति निर्विघ्नो यज्ञ इत्याह शङ्करः  ॥ ६६.१२ ॥  
उवाच वचनं राजा अगस्त्यं मुनिसत्तमम्  ।  
स्वस्ति वोऽस्तु गमिष्यामि त्वया सह महामुने  ॥ ६६.१३ ॥  
अशोकवनिकां प्राप्तः स राजा मुनिभिर्वृतः  ।  
रेवाया दक्षिणे कूले पुण्यतीर्थेसु शोभने  ॥ ६६.१४ ॥  
दशयोजनपर्यन्तं यज्ञयूपाश्च मण्डपम्  ।  
मणिमाणिक्यरत्नौघैः सर्वद्वारेषु शोभिताः  ॥ ६६.१५ ॥  
पताकाध्वजशोभाड्या नानावस्त्रावगुण्ठिताः  ।  
विश्वामित्रो भरद्वाजः कश्यपो भार्गवस्तथा  ॥ ६६.१६ ॥  
ब्रह्मदृश्यो लोमशश्च तथान्ये मुनिसत्तमाः  ।  
वालखिल्या महाभागा मानसा ब्रह्मणः सुताः  ॥ ६६.१७ ॥  
एते चान्ये च बहवो मुनयः शंसितव्रताः  ।  
ततः प्रवर्तितो यज्ञो ब्राह्मणैराप्तदक्षिणैः  ॥ ६६.१८ ॥  
तृप्ताश्च देवताः सर्वाः प्रतिजग्मुस्त्रिविष्टपम्  ।  
जग्मुः सर्वे च मुदिता मुनयः स्वाश्रमं प्रति  ॥ ६६.१९ ॥  
ततो निवर्तितो यज्ञो दुर्वासाः कुपितो गतः  ।  
नात्र वैवस्वतो नाहं नारदः पर्वतस्तथा  ॥ ६६.२० ॥  
कथं निवर्तितो यज्ञः पापर्कर्मिनराधमैः  ।  
आगतस्तु यमस्तत्र नारदः पर्वतस्तथा  ॥ ६६.२१ ॥  
लेखकश्चित्रगुप्तश्च कालो मृत्युस्तथैव च  ।  
एते च कुपिताः सर्वे यज्ञभागं विना नृप  ॥ ६६.२२ ॥  
तान् सर्वान् कुपितान् दृष्ट्वा रविश्चन्द्रोऽब्रवीद्वचः  ।  
अशोकेश्वरदेवस्य नर्मदायाः प्रसादतः  ॥ ६६.२३ ॥  
को मे समर्थो विघ्नाय सुरासुरगणेष्वपि  ।  
तथैव कोऽन्यो जन्तूनां यज्ञविघ्नस्य हेतवे  ॥ ६६.२४ ॥  
यज्ञकाले च सम्प्राप्तो य कश्चिदपि मानवः  ।  
पूजनीयस्तथार्च्यश्च यथा देवश्चतुर्भुजः  ॥ ६६.२५ ॥  
यथायाता महाभागा ब्रह्मपुत्रा महौजसः  ।  
ददामि वो न सन्देहो मनसा यदभीप्सितम्  ॥ ६६.२६ ॥  

दुर्वासा उवाच -   
परिपूज्यश्च नः पुत्रो नारदः पर्वतस्तथा  ।  
एकाकी प्रार्थये नाहं मिलित्वा प्रार्थयामहे  ॥ ६६.२७ ॥  

रविश्चन्द्र उवाच -   
यो यं कामयते कामं तं तस्मै प्रददाम्यहम्  ।  
इति सर्वेऽपि तेनैव प्रस्तुता मुनिपुङ्गवाः  ॥ ६६.२८ ॥  
सुप्रीता विहिता राजन्नर्घपाद्यप्रदानतः  ।  

युधिष्ठिर उवाच -   
मुनयः केन कार्येण पाटलीपुत्रवासिनः  ॥ ६६.२९ ॥  
देव्या शप्ताः श्वयोनिं च गता मुक्ताश्च ते कथम्  ।  

मार्कण्डेय उवाच -   
पुरा तपोधनाः सर्वे जटावल्कलधारिणः  ॥ ६६.३० ॥  
नैपाले वै पशुपतिं देवदेवं महेश्वरम्  ।  
पूजयन्ति शिवं भक्त्या गौर्या विरहितं हरम्  ॥ ६६.३१ ॥  
अर्धनारीश्वरं देवं सुरासुरनमस्कृतम्  ।  
संशप्तास्तेन कार्येण पार्वत्या लिङ्गभेदिनः  ॥ ६६.३२ ॥  
वर्षं सहस्रं हि मितं श्वयोनिं च गमिष्यथ  ।  
निर्माल्यभक्षकाः पापाश्चण्डद्रव्यस्य भक्षकाः  ॥ ६६.३३ ॥  
तेषां कृते महाराज दुर्वासा नृपमब्रवीत् ।  
श्वयोनिं समनुप्राप्तास्तत्र काले मुनीश्वराः  ॥ ६६.३४ ॥  
मोचय त्वं ततो राजन्नस्मत्प्रियचिकीर्षया  ।  
पार्वत्या तेऽभिशप्ताश्च नरके मज्जन्ति दारुणे  ॥ ६६.३५ ॥  
उवाच वचनं राजा मुनिं दुर्वाससं ततः  ।  
मोचयामि न सन्देहस्तस्मात्पापाद्द्विजोत्तमान्  ॥ ६६.३६ ॥  
प्रेषिताः किङ्करास्तेन सीदन्तो यत्र ते वने  ।  
प्रणिपत्य च ते सर्वे तानूचुश्च वनेचरान्  ॥ ६६.३७ ॥  
स्मारयन्ति पूर्वजातिमादिष्टाः प्रभुणा यथा  ।  
ततस्तद्वचनात्प्राप्तास्तेऽशोकवनिकां द्रुतम्  ॥ ६६.३८ ॥  
रविश्चन्द्रश्चक्रवर्ती तान् विलोक्य तपोधनान्  ।  
मुदा परमया युक्तः प्राह तान् प्रहसन्निव  ॥ ६६.३९ ॥  
अशोकेश्वरदेवस्य मेकलायाः प्रभावतः  ।  
मम दानप्रभावेण महर्षीणां प्रसादतः  ॥ ६६.४० ॥  
त्यक्त्वा श्वयोनिं मुनयः शिवलोकं प्रयान्तु वै  ।  
एतत्पापं महाघोरं मयि सर्वं निषीदतु  ॥ ६६.४१ ॥  
तत्क्षणान्मुक्तशापास्ते कामिकं यानमास्थिताः  ।  
ऊचुर्महर्षयो वाक्यं रविश्चन्द्रं शतक्रतुम्  ॥ ६६.४२ ॥  
त्वं माता त्वं पितास्माकं गुरुर्मोक्षप्रदायकः  ।  
एवमुक्त्वा ययुस्ते तु उमामाहेश्वरं परम्  ॥ ६६.४३ ॥  
साधु साधु महाभाग त्वं तु यज्ञतपोनिधिः  ।  
नाऽन्यस्त्वया समः कश्चित्सोमवंशे महीपतिः  ॥ ६६.४४ ॥  
त्वया हि निर्जितं सर्वं त्रैलोक्यं सचराचरम्  ।  
एवमुक्त्वा सुरश्रेष्ठाः साधुवादैस्तमार्चयन्  ॥ ६६.४५ ॥  
देवदुन्दुभयो नेदुः पुष्पवृष्टिः पपात च  ।  

दुर्वासा उवाच -   
क्षत्रियेषु त्वया तुल्यो न दृष्टो न श्रुतो मया  ॥ ६६.४६ ॥  
प्राणत्यागो हि सुकरो धर्मत्यागो हि दुष्करः  ।  
वरं वृणीष्व भद्रं ते यत्ते मनसि वर्तते  ॥ ६६.४७ ॥  
प्रहसन्नब्रवीद्वाक्यं राजा दुर्वाससं मुनिम्  ।  
मम दानप्रभावेण नरा दुष्कृतबुद्धयः  ॥ ६६.४८ ॥  
प्राप्नुवन् तु परं लोकं वर एष मम प्रियः  ।  
एवमस्त्विति तस्याग्रेऽभिधाय मुनिपुङ्गवः  ॥ ६६.४९ ॥  
स मुदा परया युक्तस्तत्रैवान्तरधीयत  ।  
तद्दृष्ट्वा तादृशं कर्म राज्ञश्चामिततेजसः  ॥ ६६.५० ॥  
शङ्कया परया युक्तो धर्मराजोऽब्रवीदिदम्  ।  
वरं ददामि भद्रं ते यज्ञभागबहिष्कृतः  ॥ ६६.५१ ॥  
श्वयोनित्वं गता विप्रा मोचिताः कर्मबन्धनात् ।  
ईदृशं तव सामर्थ्यं जानामि च नृपोत्तम  ॥ ६६.५२ ॥  
पृथिव्यां दुष्करं कर्म यज्ञश्चैव विशेषतः  ।  
यो ददाति महाभाग स्वकीयं पुण्यमुत्तमम्  ॥ ६६.५३ ॥  
यमलोको जितस्तेन देवलोको जितस्तथा  ।  
वरयोग्योऽसि राजेन्द्र सत्यमेतत्मयोदितम्  ॥ ६६.५४ ॥  

रविश्चन्द्र उवाच -   
यदि तुष्टः सूर्यपुत्र वरं दातुं ममेच्छसि  ।  
मम यज्ञशतेनैव दानेन तपसा तथा  ॥ ६६.५५ ॥  
पापयोनिगता ये तु ये च दुष्कृतकारिणः  ।  
प्रयान्तु त्वत्प्रसादेन धर्मराज शिवालयम्  ॥ ६६.५६ ॥  
इमं वरमहं मन्ये प्रसादः क्रियतां मयि  ।  

यम उवाच -   
एवं भवतु राजेन्द्र सत्यधर्मपरायण  ॥ ६६.५७ ॥  
प्राप्नुहि त्वं परं लोकं सत्येनानेन सुव्रत  ।  
यतस्ते मोचिताः सर्वाः कश्मलात्पापयोनयः  ॥ ६६.५८ ॥  
क्षत्रियाः शतशो राजन्नन्ये चैव सहस्रशः  ।  
पापात्समुद्धृता ये च तेषां सङ्ख्या न विद्यते  ॥ ६६.५९ ॥  
एवमुक्त्वा नृपश्रेष्ठं धर्मराजो महाभुजः  ।  
कामिकं यानमारुह्य सुरासुरनमस्कृतम्  ॥ ६६.६० ॥  
ययौ स्वभवनं राजन्नारदः पर्वतस्तथा  ।  
तस्यामशीतिलक्षाणि तीर्थानां नरसत्तम  ॥ ६६.६१ ॥  
अशोकवनिकायां तु कीर्तितानि तवानघ  ।  
श्रवणात्कीर्तनात्तेषां गोसहस्रफलं भवेत् ॥ ६६.६२ ॥  

इति श्रीस्कन्दपुराणे रेवाखण्डेऽशोकवनिकावर्णनो नाम षट्षष्टितमोऽध्यायः ॥  


अध्याय ६७  

मार्कण्डेय उवाच -   
अथातः कथयिष्यामि तीर्थं पापप्रणाशनम्  ।  
रेवाया उत्तरे कूले पुरं वागीश्वराभिधम्  ॥ ६७.१ ॥  
वागुर्नाम नदी तत्र रेवया सह सङ्गता  ।  
तत्र स्नाता दिवं यान्ति ये मृता न पुनर्भवाः  ॥ ६७.२ ॥  
वागीशा तत्र चामुण्डा दानवक्षयकारिणी  ।  
मणिभद्रो वीरभद्रस्तथाऽन्ये शतशो नृपाः  ॥ ६७.३ ॥  
बभूवुर्मुक्तशापास्ते तीर्थस्यास्य प्रभावतः  ।  
तिलपिण्डप्रदानेन पितॄणां परमा गतिः  ॥ ६७.४ ॥  
ब्रह्मदत्तश्चक्रवर्ती सूर्यवंशे महीपतिः  ।  
अयोध्याधिपतिः श्रीमान् चक्रतुल्यपराक्रमः  ॥ ६७.५ ॥  
धनधान्यसमायुक्तो भयदारिद्र्यवर्जितः  ।  
प्रजास्तस्मिन्महीपाले सर्वाऽपि मुदान्विताः  ॥ ६७.६ ॥  
इष्टः क्रतुवरस्तेन नर्मदावागुसङ्गमे  ।  
ब्रह्माद्या देवताः सर्वाः शक्रविष्णुपुरोगमाः  ॥ ६७.७ ॥  
प्रत्यक्षश्च महेशानो गणेश्वरसमन्वितः  ।  
लोकपालाश्च मरुतश्चन्द्रादित्यौ ध्रुवस्तथा  ॥ ६७.८ ॥  
ऋक्षाणि योगसिद्धाश्च सोममुख्याश्च सर्वशः  ।  
वशिष्ठो मुनिभिः सार्द्धं विदेहाधिपतिस्तथा  ॥ ६७.९ ॥  
एवमाद्याः समाहूता मित्रावरुण एव च  ।  
सर्वे हिरण्मयास्तत्र यज्ञयूपाश्च मण्डपाः  ॥ ६७.१० ॥  
दशयोजनपर्यन्तं यज्ञभूमिर्महीभृतः  ।  
स्वारोचिषेऽन्तरे राजन्नादिकल्पे कृते युगे  ॥ ६७.११ ॥  
गवां शतसहस्राणि हेमभारान्वितानि च  ।  
हयानां श्यामकर्णानामयुतं साग्रमेव च  ॥ ६७.१२ ॥  
दन्तिनामयुतं चैव घण्टाभरणभूषितम्  ।  
मणिमाणिक्यमुक्ताश्च भक्ष्यभोज्यान्यनेकधा  ॥ ६७.१३ ॥  
एवं राजा ब्रह्मदत्तः सर्वभूपालसत्तमः  ।  
यज्ञं प्रवर्तयामास सर्वसम्भारसम्भृतः  ॥ ६७.१४ ॥  
वेदनिर्घोषशब्देन गीतवाद्यरवेण च  ।  
नानायानसमारूढैः स्तूयमानो मरुद्गणैः  ॥ ६७.१५ ॥  
ब्रह्मदत्तस्य यज्ञेन वागीशस्य प्रसादतः  ।  
नर्मदायाः प्रसादेन प्रेतास्तृप्तिं परां गताः  ॥ ६७.१६ ॥  

युधिष्ठिर उवाच -   
कथं तु ब्रह्मदत्तस्य कल्पगातीरयाजनम्  ।  
कथं प्रेता विनिर्मुक्ताः प्रेतास्ते केन कर्मणा  ॥ ६७.१७ ॥  
एतत्सर्वं यथा न्यायं कथयस्व तपोधन  ।  

मार्कण्डेय उवाच -   
शृणु राजन् यथा न्यायमितिहासं पुरातनम्  ॥ ६७.१८ ॥  
कार्त्तिक्यामुत्सवं प्राप्य पुष्करे ज्येष्ठपुष्करे  ।  
अयोगन्धः स्वयम्भूश्च पुण्डरीकाक्ष एव च  ॥ ६७.१९ ॥  
पितामहः स्वयं तत्र सुरासुरगुरुः पिता  ।  
काव्यश्च होतृसदनौ वेदगर्भः कृतध्वनः  ॥ ६७.२० ॥  
स्वस्तिकश्चैव सावित्रो वामदेवोऽघमर्षणः  ।  
एते चान्ये च मुनयो ब्रह्मतेजोऽशसम्भवाः  ॥ ६७.२१ ॥  
तथा ते हि यथाशक्ता ऋतुकालाभिगामिनः  ।  
गार्हस्थ्ये च स्थिता भार्या भर्तृशुश्रूषणे रताः  ॥ ६७.२२ ॥  
चीरवल्कलधारिण्यः शाकस्यामाकभक्षिकाः  ।  
विषण्णास्तेन धर्मेण सत्यस्ता अप्यगर्हयन्  ॥ ६७.२३ ॥  
द्विजस्य षट्च कर्माणि यजनं याजनं तथा  ।  
अध्यापनं चाध्ययनं दानं चैव प्रतिग्रहः  ॥ ६७.२४ ॥  
भूषणं परिधानं च योषितां भर्तृसेवनम्  ।  
एवं च गर्हिता राजन् योषिद्भिः पतयस्तथा  ॥ ६७.२५ ॥  
भीतास्ते विस्मिताः सर्वे विषण्णवदनास्तथा  ।  
हरिश्चन्द्रः पुरा राजा न भूतो न भविष्यति  ॥ ६७.२६ ॥  
दानेन निर्जितं येन त्रैलोक्यं सचराचरम्  ।  
राहुसूर्यसमायोगे कुरुक्षेत्रं जगाम ह  ॥ ६७.२७ ॥  
त्यक्त्वा ते पुष्करं तीर्थं धनलोभेन मोहिताः  ।  
सहस्रसङ्ख्यामुनयः सभार्याः ससुताश्च ते  ॥ ६७.२८ ॥  
यत्र राजा हरिश्चन्द्रः प्रतिग्रहविलिप्सया  ।  
मुनीनाह हरिश्चन्द्रो मुदा परमया युतः  ॥ ६७.२९ ॥  
धन्या मे सफला यात्रा कुरुक्षेत्रे रविग्रहे  ।  
क्षुधार्ता दुःखिताश्चैव बाला वृद्धाः कृशातुराः  ॥ ६७.३० ॥  
वल्कलाजिनवस्त्राश्च यौवने प्रेतरूपिणः  ।  
यन्नो यूयमभिप्राप्ताः पत्नीपुत्रैश्च संयुताः  ॥ ६७.३१ ॥  
उवाच वचनं राजा साष्टाङ्गं प्रणिपत्य च  ।  
आदेशो दीयतां मह्यं किं करोमि भवत्कृते  ॥ ६७.३२ ॥  
एवमुक्त्वा ददौ श्रीमानेकैकस्य पृथक्पृथक् ।  
लक्षं लक्षं हिरण्यस्य तथा गावः सहस्रशः  ॥ ६७.३३ ॥  
सहस्रं तुरगाणां च दन्तिनां शतमेव च  ।  
साप्तभौमान् गृहान् रम्यान् हेमप्राकारतोरणान्  ॥ ६७.३४ ॥  
नानाविधविलासांश्च यथा धनपतिः स्वयम्  ।  
कल्पान्तरे मृता जाताः प्रेतरूपा भयङ्कराः  ॥ ६७.३५ ॥  
लम्बोष्ठा लम्बवृषणा विकृताननसंयुताः  ।  
प्रतिग्रहप्रभावेण द्विजस्य पतनं ध्रुवम्  ॥ ६७.३६ ॥  
जातिस्मराः स्वं शोचन्ति एकाकीनास्तु ते बहिः  ।  
न भार्या न च मे पुत्रा न भृत्या न च बान्धवाः  ॥ ६७.३७ ॥  
न ते प्रतिग्रहैर्दग्धा यथा पूर्वं तथैव च  ।  
वयमेकाकिनो दग्धा वृक्षा इव हविर्भुजा  ॥ ६७.३८ ॥  
राजप्रतिग्रहैर्दग्धा न प्ररोहन्ति मानवाः  ।  
वैश्वानरेण दग्धानां पुनर्जन्म प्रजायते  ॥ ६७.३९ ॥  
न माता न पिता पुत्रो द्रविणं न च बान्धवाः  ।  
यमदूतैर्गृहीतानां धर्म एकः सहानुगः  ॥ ६७.४० ॥  
शोचित्वा सुचिरं कालं भार्यापुत्रविवर्जिताः  ।  
भ्रमित्वा च महीं सर्वां पुष्करं तीर्थमागताः  ॥ ६७.४१ ॥  
प्रेतरूपान्मुनीन् दृष्ट्वा विषादं परमं गतः  ।  
तानुवाच मुनिश्रेष्ठः कथं प्रेतत्वमागताः  ॥ ६७.४२ ॥  

प्रेता ऊचुः॒  
हरिश्चन्द्रः सत्यधर्म सूर्यवंशे महीपतिः  ।  
अयोध्याधिपतिः श्रीमान् देवतुल्यपराक्रमः  ॥ ६७.४३ ॥  
तस्य प्रतिग्रहोऽस्माभिराप्तः सूर्यग्रहे स्थिते  ।  
तेन प्रेतत्वमापन्नाः सर्वे ब्रह्मर्षयो मुने  ॥ ६७.४४ ॥  
एतत्ते कथितं ब्रह्मन्मोक्षोऽस्माकं विधीयताम्  ।  
भविष्यभूततत्त्वज्ञो ब्रह्मपुत्रस्तपोनिधिः  ॥ ६७.४५ ॥  
उवाच वचनं श्रीमान्नारदस्तांस्तपोधनान्  ।  
कस्मिन्नवसरे पुण्ये कार्त्तिक्यां दिव्यपर्वणि  ॥ ६७.४६ ॥  
शिवेन कीर्तितं पूर्वं पार्वत्याः षण्मुखस्य च  ।  
श्रुतं मयापि तत्रैव पुराणं स्कन्दकीर्तितम्  ॥ ६७.४७ ॥  
कान्या पापक्षयं कर्तुं शक्ता रेवां विना नृप  ।  
गङ्गाद्याः सरितो विप्राः पुण्यतीर्थास्तथापि च  ॥ ६७.४८ ॥  
वागीशं च पुरं तत्र नर्मदातटमाश्रितम्  ।  
अध्वरे ब्रह्मदत्तस्य मोक्षणं तु भविष्यति  ॥ ६७.४९ ॥  
उद्देशं तु ततो दत्त्वा नारदस्त्रिदिवं गतः  ।  
तेऽपि प्रेता महाभाग ध्यात्वा शिवमुमापतिम्  ॥ ६७.५० ॥  
अभिजग्मुस्तमुद्देशं वागीशपुरमुत्तमम्  ।  
तत्र स्नात्वाभ्यर्च्य शिवं हरिं भास्करमेव च  ॥ ६७.५१ ॥  
अध्वरे ब्रह्मदत्तस्य मुक्ताः सर्वेऽपि किल्बिषात् ।  
ब्रह्मयानं समारुह्य ब्रह्मलोकं समागताः  ॥ ६७.५२ ॥  
प्रतपन्ति यथादित्या ब्रह्मतेजोवपुर्धराः  ।  
तस्योपरि नरेशस्य पुष्पवृष्टिः पपात वै  ॥ ६७.५३ ॥  
एतत्ते कथितं राजन् यथावृत्तं पुरातनम्  ।  
श्रवणात्कीर्तनादस्य गोसहस्रफलं लभेत् ॥ ६७.५४ ॥  

इति श्रीस्कन्दपुराणे रेवाखण्डे वागीश्वराख्यान नाम सप्तषष्टितमोऽध्यायः ॥  


अध्याय ६८  

मार्कण्डेय उवाच -   
प्रतिग्रहग्रहग्रस्ता लोभमोहविमोहिताः  ।  
मज्जन्ति नरके घोरे यत्र गत्वा न निर्गताः  ॥ ६८.१ ॥  
सफला वेदयज्ञाश्च तीर्थयात्रा च भारत  ।  
तथा क्लिश्यन्ति चात्मानं प्रतिग्रहपरा नराः  ॥ ६८.२ ॥  
दाता च याचकश्चैव कराभ्यामेव सूचितौ  ।  
अथो गच्छेद्ग्रहीता तु दाता गच्छति चोर्द्ध्वतः  ॥ ६८.३ ॥  
सहस्रावर्तकं नाम तीर्थं पापप्रणाशनम्  ।  
तत्र स्नातस्य विधिवद्वृषोत्सर्गफलं भवेत् ॥ ६८.४ ॥  
आसप्तमं कुलं चैव पुनीते नाऽत्र संशयः  ।  
रेवाया उत्तरे कूले सहस्रायुधसङ्ख्यया  ॥ ६८.५ ॥  
ततश्चान्ते महाभाग काराया वनमुत्तमम्  ।  
अग्निष्टोमफलं यत्र स्नात्वा स्वर्गं च गच्छति  ॥ ६८.६ ॥  
रेवाया उत्तरे भागे तीर्थ परमशोभनम्  ।  
सौगन्धिकं वनं नाम ब्रह्मचारिशुचिव्रताः  ॥ ६८.७ ॥  
सिषिचुः पितरस्तत्तु ब्रह्माद्याः सुतपोधनाः  ।  
सिद्धचारणगन्धर्वाः सकिन्नरमहोरगाः  ॥ ६८.८ ॥  
प्रविश्य तद्वनं मर्त्यः सर्वपापात्प्रमुच्यते  ।  
ततः सरस्वती चास्ति नदीनामुत्तमा नदी  ॥ ६८.९ ॥  
लक्ष्या देवसुता राजन्महापुण्या प्रकीर्तिता  ।  
तत्र स्नानं प्रकुर्वीत मानवो नृपते जले  ॥ ६८.१० ॥  
तर्पयित्वा पितॄन् देवानश्वमेधफलं लभेत् ।  
ईशानाध्युषितं नाम तत्र तीर्थं सुदुर्लभम्  ॥ ६८.११ ॥  
तत्र स्नात्वा व्यतीपाते सङ्क्रान्तौ ग्रहणे नरः  ।  
सहस्रकपिलादाने वाजिमेधे च यत्फलम्  ॥ ६८.१२ ॥  
सुगन्धां छातकुम्भाश्च पञ्चयज्ञांश्च भारत  ।  
अभिगम्य नरश्रेष्ठ स्वर्गलोके महीयते  ॥ ६८.१३ ॥  
त्रिशूलाख्यं तु तत्रैव तीर्थमासाद्य भारत  ।  
तत्राभिषेकं यः कुर्यादर्चयेत्पितृदैवतम्  ॥ ६८.१४ ॥  
गणेशत्वं स लभते त्यक्त्वा देहं न संशयः  ।  
ततो गच्छेन्महाराज ब्रह्मस्थानमनुत्तमम्  ॥ ६८.१५ ॥  
रेवाया उत्तरे कूले कामभोगफलप्रदम्  ।  
ब्रह्मोदमिति विख्यातं प्रकाश्यं भुवि भारत  ॥ ६८.१६ ॥  
तत्र सप्तर्षयः प्राप्ताः स्नानार्थं भरतर्षभ  ।  
कपिञ्जलो मुनिश्रेष्ठो हव्यवाहश्च भारत  ॥ ६८.१७ ॥  
भगवान् देवयानश्च विश्वावसुमहामुनिः  ।  
अस्य तीर्थस्य माहात्म्याद्ब्रह्मलोकमवाप्नुयुः  ॥ ६८.१८ ॥  
पितरः श्राद्धदानेन प्रयाता ब्रह्मणः पुरम्  ।  
उदुम्बरस्य कृत्वा तु विधिवद्दर्शनं ततः  ॥ ६८.१९ ॥  
अन्तर्द्धानमवाप्नोति तपसा दग्धकिल्बिषः  ।  
ततो गच्छेन्महाराज शङ्करं लोकशङ्करम्  ॥ ६८.२० ॥  
कृष्णपक्षे चतुर्दश्यामभिगम्य वृषध्वजम्  ।  
लभते सर्वकामांश्च स्वर्गलोकं हि गच्छति  ॥ ६८.२१ ॥  
नर्मदायाम्यभागे तु गोप्याद्गोप्यतर महत् ।  
सिद्धलिङ्गं मणिमयं न तत्पश्यन्ति मानवाः  ॥ ६८.२२ ॥  
नागेन्द्रसुरसिद्धैश्च नागकन्याभिरर्च्यते  ।  
सपादकोटिस्तीर्थानां शङ्करे कुरुनन्दन  ॥ ६८.२३ ॥  
वसूनामाश्रमं पुण्यं मुनीनां ब्रह्मचारिणाम्  ।  
शिवभक्तिपराणाञ्च कन्दमूलफलाशिनाम्  ॥ ६८.२४ ॥  
पितॄणामक्षया तृप्तिस्तिलतोयप्रदानतः  ।  
मुदा परमया युक्तो दाता याति शिवालयम्  ॥ ६८.२५ ॥  
ध्रुवो धरश्च सोमश्च सावित्रश्चानलोऽनिलः  ।  
प्रत्यूषश्च प्रभासश्च वसवोऽष्टौ प्रकीर्तिता  ॥ ६८.२६ ॥  
शङ्करस्य प्रसादेन दिवि देवत्वमागताः  ।  
कल्पगासौम्यभागे तु सोमतीर्थमनुत्तमम्  ॥ ६८.२७ ॥  
तत्र स्नात्वा नरो राजन् स्वर्गलोके महीयते  ।  
सप्तसारस्वतं तीर्थं ततो गच्छेन्नृपोत्तम  ॥ ६८.२८ ॥  
ब्रह्मणा च कृतं स्तोत्रं पुण्यकीर्ते निशामय  ।  

ब्रह्मोवाचा॒  
वाक्पतिर्वचसां नित्यं वासुदेवोऽस्तु मे गतिः  ॥ ६८.२९ ॥  
हंसः सुरेशो वक्ता वा वसूनामन्तरा वसन्  ।  
होता दिविषदीशानो वासुदेवोऽस्तु मे गतिः  ॥ ६८.३० ॥  
स्वाहाकारः स्वधाकारो वषट्कारो हविष्यभुक् ।  
ऋङ्मूर्तिर्यजुषां मूर्तिर्वासुदेवोऽस्तु मे गतिः  ॥ ६८.३१ ॥  
क्षेत्रज्ञः परमः सूक्ष्मो जगतां तारको हरिः  ।  
ईश्वरो हृदयावासो वासुदेवोऽस्तु मे गतिः  ॥ ६८.३२ ॥  
श्रवण्यः श्रवणोपायः पुण्यश्लोकः शुचिश्रवाः  ।  
वरदो वासुदेवोऽग्निर्वासुदेवोऽस्तु मे गतिः  ॥ ६८.३३ ॥  
पुरुषः पुण्डरीकाक्षः पुराणो भुवनेश्वरः  ।  
आदित्यान्तर्गतो वह्णिर्वासुदेवोऽस्तु मे गतिः  ॥ ६८.३४ ॥  
कंसकालियहन्ता च सुबलो बलमर्दनः  ।  
शिशुपालनिहन्ताऽग्निर्वासुदेवोऽस्तु मे गतिः  ॥ ६८.३५ ॥  
कालनेमिनिहन्ताऽग्निर्यः काले नियतान्तकः  ।  
शतासुरशरीरघ्नो वासुदेवोऽस्तु मे गतिः  ॥ ६८.३६ ॥  
कङ्कासुरनिहन्ता च मधुकैटभनाशनः  ।  
शङ्खचक्रगदापाणिर्वासुदेवोऽस्तु मे गतिः  ॥ ६८.३७ ॥  
शुक्लः सलिलशायी च विष्णुः पापक्षयाह्वयः  ।  
इन्द्रो वचनसत्पालो वासुदेवोऽस्तु मे गतिः  ॥ ६८.३८ ॥  
हृषीकेशश्चेन्द्रपालोपेन्द्रो गरुडासनः  ।  
सहस्रनामा धर्मज्ञो वासुदेवोऽस्तु मे गतिः  ॥ ६८.३९ ॥  
शङ्खी च नन्दकी चक्री शार्ङ्गधन्वा गदाधरः  ।  
धीरो वपुष्मान्मेधावी वासुदेवोऽस्तु मे गतिः  ॥ ६८.४० ॥  
बृहत्सङ्कर्षणः शम्भुः स्वयम्भूर्भूतभावनः  ।  
निपुणो लक्षणः शुद्धो वासुदेवोऽस्तु मे गतिः  ॥ ६८.४१ ॥  
त्रैकालिकस्त्रिकालज्ञस्त्रयी कर्ता त्रिलोचनः  ।  
त्रिसामा देवकीसूनुर्वासुदेवोऽस्तु मे गतिः  ॥ ६८.४२ ॥  
अव्यक्तात्मा महात्मा च अन्तरात्मा जनार्दनः  ।  
प्राणश्चेन्द्रियभूतात्मा वासुदेवोऽस्तु मे गतिः  ॥ ६८.४३ ॥  
परमात्मा परं ब्रह्म परमेशः परा गतिः  ।  
परमेष्ठी परं ज्योतिर्वासुदेवोऽस्तु मे गतिः  ॥ ६८.४४ ॥  
विश्वात्मा विश्वकर्ता च विश्वस्य पतिरात्मवान्  ।  
द्यावापृथिव्योः कर्ता च वासुदेवोऽस्तु मे गतिः  ॥ ६८.४५ ॥  
सहस्रशीर्षा भगवान् सहस्राक्षः सहस्रपात् ।  
सहस्रकोटिधारी वा वासुदेवोऽस्तु मे गतिः  ॥ ६८.४६ ॥  
इति वागीश्वरो वाग्मी पूजितः परमेश्वरः  ।  
भक्तस्य भगवान् विष्णुः प्रीयतां मे जनार्दनः  ॥ ६८.४७ ॥  
जन्मप्रभृति यत्किञ्चिन्मया सुकृतमर्जितम्  ।  
तत्समग्रं फलं चास्तु शाश्वतं पुरुषोत्तम  ॥ ६८.४८ ॥  
इदमभ्यस्यतो नित्यं पूजितः स्यात्सकेशवः  ।  
विनाशयति पापानि प्रकाशयति तत्फलम्  ॥ ६८.४९ ॥  
एष निष्कण्टकः पन्था यत्र सम्पूज्यते हरिः  ।  
कुपथं तं विजानीयाद्यत्र नाराध्यते हरिः  ॥ ६८.५० ॥  
वासुदेवपरा वेदा सुदेवपराक्रिया  ।  
वासुदेवात्मका विप्रा वासुदेवपराश्रयः  ॥ ६८.५१ ॥  
सर्वे देवा वासुदेवं यजन्ते सर्वे देवा वासुदेवात्प्रसूताः  ।  
सर्वेषां वा वासुदेवोऽपि देवो नान्यत्किञ्चिदवासुदेवातिरिक्तम्  ॥ ६८.५२ ॥  
नान्यः पुण्यतरो देवो नास्ति विष्णुपरं तपः  ।  
नास्ति विष्णुपरं ज्ञानं सर्वं विष्णुमयं जगत् ॥ ६८.५३ ॥  
ये पठन्ति नरा भक्त्या विष्णुनामाङ्कितस्तवम्  ।  
ते यान्ति वैष्णवं लोकं परं ब्रह्म सनातनम्  ॥ ६८.५४ ॥  

मार्कण्डेय उवाच -   
श्रुत्वा स्तोत्रमिदं देवो ब्रह्मणः समहात्मनः  ।  
श्रिया प्रबोधितः कृष्णः शयानो योगनिद्रया  ॥ ६८.५५ ॥  
दृष्ट्वाऽब्रवीत्सुरान् सर्वान्नानारूपान् भयानकान्  ।  
किमस्ति वः समुत्पन्नं मां दिदृक्षुरिहागताः  ॥ ६८.५६ ॥  
उवाच वचनं ब्रह्मा केशवं प्रति भारत  ।  
त्वां विनात्र जगन्नाथ कस्त्राता देवकण्टकैः  ॥ ६८.५७ ॥  
दानवैर्वेष्टिता धात्री स्वर्गश्चैव विनाशितः  ।  
धर्मकामादिका यज्ञा वेदा विप्लावितास्तथा  ॥ ६८.५८ ॥  
दनुभारभराक्रान्ता रसातततलं गता  ।  
जटासुरश्च जाबालिर्दैत्यो मयसुतस्तथा  ॥ ६८.५९ ॥  
दशकोट्यस्तु दैत्यानां समग्रबलशालिनाम्  ।  
शिवप्रसादयुक्तानां स्वर्गविप्लवकारिणाम्  ॥ ६८.६० ॥  
तस्मात्प्रवर्तितं चक्रमुद्धर स्ववसुन्धराम्  ।  
श्रुत्वा वाक्यमिदं देवो भयार्तं प्राणपीडितम्  ॥ ६८.६१ ॥  
उवाच वचनं देवो भयं त्यजत दैत्यजम्  ।  
अचिरेणैव कालेन हनिष्यामि महासुरान्  ॥ ६८.६२ ॥  
वाराहरूपमास्थाय प्रेषितं कल्पगाजले  ।  
दंष्ट्राग्रेण धृता धात्री दानवानां क्षयः कृतः  ॥ ६८.६३ ॥  
पुनः प्रवर्तिता सृष्टिर्यथापूर्वं तथैव च  ।  
ब्रह्माद्या मुदिता देवाः प्रतिजग्मुस्त्रिविष्टपम्  ॥ ६८.६४ ॥  
एतत्ते कथितं राजन् वाराहं कल्पगातटे  ।  
श्रवणात्कीर्तनादस्य हयमेधफलं लभेत् ॥ ६८.६५ ॥  
इति श्रीस्कन्दपुराणे रेवाखण्डे वाराहमहिमानुवर्णनो नामाष्टषष्टितमोऽध्यायः ॥  


अध्याय ६९  

मार्कण्डेय उवाच -   
ततो देवपथं तीर्थं सर्वदेवमयं शुभम्  ।  
तत्र स्नातश्च विधिवत्सर्वयज्ञफलं लभेत् ॥ ६९.१ ॥  
मासे मासे कुशाग्रेण सोमयागं करोति यः  ।  
स रेवाजलपूतस्य कलां नार्हति षोडशीम्  ॥ ६९.२ ॥  
लिङ्गं देवपथं नाम सुरासुरनमस्कृतम्  ।  
श्रद्धया तद्दर्शनेन पितॄणां परमा गतिः  ॥ ६९.३ ॥  
चैत्रे मासे चतुर्दश्या पक्षयोरुभयोरपि  ।  
स्नानार्थं सर्वतीर्थानि जग्मुः कर्तुं च सत्क्रियाम्  ॥ ६९.४ ॥  
यद्देवलोके देवानामीप्सितं च नृपध्वज  ।  
सहस्राणि मुनीन्द्राणां तस्मिंश्शिवमुपासते  ॥ ६९.५ ॥  
चान्द्रायणपराः केचिद्ब्रह्मकूर्चपरास्तथा  ।  
कन्दमूलफलाहारा जलाहारा जलप्रियाः  ॥ ६९.६ ॥  
अग्निहोत्रपरा नित्यं तथा हुतहुताशनाः  ।  
उपासते देवपथं संसिद्धिं परमां गताः  ॥ ६९.७ ॥  
अथान्यत्सम्प्रवक्ष्यामि तीर्थं पापप्रणाशनम्  ।  
सहस्रयज्ञं परमं सर्वकामफलप्रदम्  ॥ ६९.८ ॥  
एकादश्यां मार्गशीर्षे पूजयित्वा जनार्दनम्  ।  
सहस्रयज्ञस्येष्टस्य फलं प्राप्नोति मानवः  ॥ ६९.९ ॥  
न पश्येद्यमलोकं च तिर्यग्योनिं न गच्छति  ।  
तीर्थस्यास्य प्रभावेण नरो विगतकल्मषः  ॥ ६९.१० ॥  
एतत्ते कथितं राजन् पुण्याख्यानमनुत्तमम्  ।  
श्रवणात्कीर्तनादस्य विष्णुलोके महीयते  ॥ ६९.११ ॥  
शुक्लतीर्थं ततो गच्छेत्सर्वतीर्थमयं शुभम्  ।  
यत्र स्नातोऽपि लभते दशधेनुफलं नरः  ॥ ६९.१२ ॥  
शुक्लीकृतास्तेन देवा ब्रह्मविष्णुमहेश्वराः  ।  
सपादकोटिस्तीर्थानां शुक्लतीर्थे व्यवस्थिता  ॥ ६९.१३ ॥  
अष्टहस्तप्रमाणं च शुक्लतीर्थं युधिष्ठिर  ।  
तत्र कालाग्निरुद्रश्च श्रीकण्ठश्च तथा परः  ॥ ६९.१४ ॥  
तैस्तैस्तपोभिरुग्रैश्च तत्र सिद्धिं परा गताः  ।  
शुक्लतीर्थप्रभावेण मोदन्ते दिवि देवताः  ॥ ६९.१५ ॥  
शक्रोऽपि च पुराध्यक्षं देवदेवमुमापतिम्  ।  
रेवातोयेन संस्नाप्य बिल्वपत्रैः समार्चयत् ॥ ६९.१६ ॥  
पौर्णमास्याममावस्यां सोमः सूर्यः प्रभावतीम्  ।  
तत्र स्नातो ग्रहैः सार्द्धं नक्षत्रध्रुवमण्डलैः  ॥ ६९.१७ ॥  
तेन देवाश्च दीव्यन्ते शुक्लतीर्थप्रभावतः  ।  
कश्यपस्याश्रमं पुण्यं सुरसिद्धनिषेवितम्  ॥ ६९.१८ ॥  
मुनीनामयुतं तत्र स्वयं तिष्ठति भारत  ।  
कन्दमूलफलाहारा जलाहारास्तथा परे  ॥ ६९.१९ ॥  
शाकाहारा निराहारा ब्रह्मकूर्चास्तथा परे  ।  
चान्द्रायणपराः केचिदन्ये मासोपवासिनः  ॥ ६९.२० ॥  
ऋषिकोट्यस्त्रयस्त्रिंशच्छुक्लेश्वरमुपासते  ।  
राहुग्रस्ते तथा चन्द्रे पौर्णमास्यां तिथौ तथा  ॥ ६९.२१ ॥  
आयान्ति सर्वतीर्थानि स्नातुमेतच्छिवोदितम्  ।  
स्थानेश्वरे यत्फलं स्याद्राहुसूर्यसमागमे  ॥ ६९.२२ ॥  
तत्फलं प्राप्नुयात्सर्वं शुक्लतीर्थे न संशयः  ।  
हेमधेनुधरादीनि रूप्यदा गजदास्तथा  ॥ ६९.२३ ॥  
एतद्दत्त्वा महाराज पुण्यसङ्ख्या न विद्यते  ।  
धनदेन कुबेरेण देवगन्धर्वदानवैः  ॥ ६९.२४ ॥  
राहुसूर्यसमायोगे शुक्लतीर्थे महेश्वरः  ।  
चन्दनागुरुकर्पूरपुष्पमालाभिरर्चितः  ॥ ६९.२५ ॥  
वितानध्वजमुख्यैश्च दीपमालाप्रबोधनैः  ।  
अस्य तीर्थप्रभावेण यक्षराजो धनेश्वरः  ॥ ६९.२६ ॥  
भोगा नानाविधास्तेन सम्प्राप्ता दिवि देवताः  ।  
सर्वतीर्थमयं तीर्थं सर्वदेवमयं च यत् ॥ ६९.२७ ॥  
अपि वर्षसहस्रेण शुक्लतीर्थस्य वर्णनम्  ।  
न शक्यते सुरैः कर्तुं पुराणे स्कन्दकीर्तिते  ॥ ६९.२८ ॥  
पापयोनिगतो यश्च तिर्यग्योनिगतश्च यः  ।  
ब्रह्महा च सुरापश्च शिवनिर्माल्यभक्षकः  ॥ ६९.२९ ॥  
मुच्यते तेन पापेन तीर्थस्यास्य प्रभावतः  ।  
तत्र स्नानं नरः कृत्वा पूजयित्वा वृषध्वजम्  ॥ ६९.३० ॥  
सुरासुरगणैः सर्वैः पूज्यते नरसत्तम  ।  
एतत्ते कथितं राजन्महापातकनाशनम्  ॥ ६९.३१ ॥  
पितामहेन यत्रेष्टो यज्ञे यज्ञेश्वरः पुरा  ।  
स्तोत्रं कृत्वा यथा न्यायं देवदेवस्य शूलिनः  ॥ ६९.३२ ॥  
पूजयित्वा तु शुक्लेशं ब्रह्मा स्तोत्रमुदाहरत् ।  
नमः शिवाय शान्ताय ज्ञानविज्ञानरूपिणे  ॥ ६९.३३ ॥  
सूक्ष्माय सूक्ष्मरूपाय सर्वसूक्ष्माय हेतवे  ।  
सूक्ष्माणामपि सूक्ष्माय नमः सूक्ष्मतमाय च  ॥ ६९.३४ ॥  
दिव्याय दिव्यरूपाय दिव्यदेहाय सेतवे  ।  
दिव्यानामपि दिव्याय नमो दिव्यतमाय च  ॥ ६९.३५ ॥  
व्योमप्रभाय भावाय अघोराय नमो नमः  ।  
व्योमप्रमाणधामाय वामेशाय नमो नमः  ॥ ६९.३६ ॥  
पराय परमेशाय पारमार्थिकहेतवे  ।  
पराय परमुक्ताय नमः परतराय च  ॥ ६९.३७ ॥  
एकजिह्वद्विजह्वाय बहुजिह्वाय ते नमः  ।  
तथैवासङ्ख्यजिह्वाय त्रिणेत्राय नमो नमः  ॥ ६९.३८ ॥  
पूज्याय पूज्यपूज्याय सर्वपूज्यैकहेतवे  ।  
नित्यायानित्यरूपाय नित्यनित्यैकहेतवे  ॥ ६९.३९ ॥  
नित्यानामपि नित्याय नमो नित्यतमाय च  ।  
शक्ताय शक्तिरूपाय सर्वशक्त्येकहेतवे  ॥ ६९.४० ॥  
शक्तानामपि शक्ताय नमः शक्ततमाय च  ।  
शुद्धाय सर्वशुद्धाय सर्वशुद्ध्येकहेतवे  ॥ ६९.४१ ॥  
कालाय कालरूपाय सर्वकालैकहेतवे  ।  
कालानामपि कालाय नमः कालतमाय ते  ॥ ६९.४२ ॥  
सर्वमन्त्रशरीराय सर्वमन्त्रैकहेतवे  ।  
मन्त्राणामपि मन्त्राय नमो मन्त्रतमाय च  ॥ ६९.४३ ॥  
अप्रमेयमहेशाय ईशानाय नमो नमः  ।  
योगाय योगरूपाय योगपुरुष ते नमः  ॥ ६९.४४ ॥  
एककण्ठद्विकण्ठाय बहुकण्ठाय ते नमः  ।  
असङ्ख्यकण्ठयुक्ताय नीलकण्ठाय ते नमः  ॥ ६९.४५ ॥  
अनन्ताय महेशाय हर्त्रे कर्त्रे नमोऽस्तु ते  ।  
नमस्तेऽस्तु महादेव नमस्तेऽस्तु सदाशिव  ॥ ६९.४६ ॥  
नमस्तेऽस्तु महाशुद्ध नमस्तुभ्यं नमो नमः  ।  
नमो भस्माङ्गरागाय नमः खट्वाङ्गधारिणे  ॥ ६९.४७ ॥  
सर्वात्मने नमस्तुभ्यं विश्वेशाय नमो नमः  ।  
सर्वज्ञाय नमस्तुभ्यं सनाथाय नमो नमः  ॥ ६९.४८ ॥  
अव्यक्ताय नमस्तुभ्यं शाश्वताय नमो नमः  ।  
कैलासवासिने तुभ्यं नमः पातालवासिने  ॥ ६९.४९ ॥  
त्वया व्याप्तमिदं सर्वं लोकालोकं चराचरम्  ।  
अपि वर्षसहस्रेण कः स्तोतुं शक्तिमान् भवेत् ॥ ६९.५० ॥  
इति स्तवेन दिव्येन यः स्तौति परमेश्वरम्  ।  
विधूय सर्वपापानि रुद्रलोके महीयते  ॥ ६९.५१ ॥  

इति श्रीस्कन्दपुराणे रेवाखण्डे शम्भुस्तुतिर्नामैकोनसप्ततितमोऽध्यायः ॥  

अध्याय ७०  

युधिष्ठिर उवाच -   
किमर्थं संस्तुतो देवो ब्रह्मणा तेन तत्र वै  ।  
शुक्लतीर्थमिदं कस्मादास्ते यत्र महेश्वरः  ॥ ७०.१ ॥  
एतत्सर्वं समाख्याहि पृच्छतो मे महामुने  ।  

मार्कण्डेय उवाच -   
शृणु राजन् कथां दिव्यां स्वर्गार्हण्यामनुत्तमाम्  ॥ ७०.२ ॥  
यां श्रुत्वा सर्वपापेभ्यस्तीर्थस्नानेन मुच्यते  ।  
ययातिर्नाम धर्मात्मा सत्यधर्मपरायणः  ॥ ७०.३ ॥  
चक्रवर्ती नृपश्रेष्ठः सर्वधर्मभृतां वरः  ।  
इयाज स महायज्ञैः शतक्रतुरिवापरः  ॥ ७०.४ ॥  
नदी मधुमती पुण्या रेवया यत्र सङ्गता  ।  
यत्र यज्ञः समारब्ध ऋत्विग्भिर्ब्राह्मणैः सह  ॥ ७०.५ ॥  
मध्येश्वरं यत्र लिङ्गं स्वयन्देवो महेश्वरः  ।  
तत्र स्नाता दिवं यान्ति ये मृता न पुनर्भवाः  ॥ ७०.६ ॥  
चक्रेण विष्णुना तत्र घातितौ मधुकैटभौ  ।  
अर्चनात्तस्य देवस्य गोसहस्रफलं लभेत् ॥ ७०.७ ॥  
तिलतोयप्रदानेन पिण्डदानेन भारत  ।  
पितरस्तस्य तृप्यन्ति यावदिन्द्राश्चतुर्दश  ॥ ७०.८ ॥  
तत्र यज्ञः समारब्धो हरिशङ्करवर्जितः  ।  
जटासुरस्तत्र दैत्यश्छिद्रं दृष्ट्वा समागतः  ॥ ७०.९ ॥  
ततोविध्वंसितो यज्ञो दानवैर्बलदर्पितैः  ।  
यज्ञयूपा यज्ञपात्रं दश दिक्षु निपातिताः  ॥ ७०.१० ॥  
भुक्तो हुतपुरोडाशः सोमपानं च तैः कृतम्  ।  
प्रणष्टा देवताः सर्वा दानवानां भयेन च  ॥ ७०.११ ॥  
अष्टोत्तरशतं देवा मृगरूपेण निर्गताः  ।  
धनदो यक्षरूपेण प्रणष्टः स्वपुरीं गतः  ॥ ७०.१२ ॥  
महिषारूढो धर्मराजो गजारूढश्शतक्रतुः  ।  
मेषारूढो हव्यवाहो निर्गता व्रतमास्थिताः  ॥ ७०.१३ ॥  
वरुणश्च समायातः प्रणष्टः स्वपुरीं गतः  ।  
मकरासनमारूढो वायुश्च मृगमाश्रितः  ॥ ७०.१४ ॥  
ईशान ईशरूपेण वृषारूढः पलायितः  ।  
अस्त्राणि लोकपालानां हृतानि दनुसम्भवैः  ॥ ७०.१५ ॥  
एकाकी यानमारुह्य कथं यामि स्त्रिया सह  ।  
चिन्तयित्वा नृपश्रेष्ठश्चास्त्रं जग्राह भारत  ॥ ७०.१६ ॥  
तिष्ठ तिष्ठेति चोक्त्वा वै दैत्यसिंह दुरासदम्  ।  
न क्षत्रकुलसञ्जाता जातु दृष्ट्वा पलायिताः  ॥ ७०.१७ ॥  
दश द्वादशवर्षाणि विमुखास्तव पूर्वजाः  ।  
न चात्राह्वानितो रुद्रो रुद्र भागो न कल्पितः  ॥ ७०.१८ ॥  
यज्ञेऽस्मिन् यज्ञपुरुषो नाहूतो भगवान् हरिः  ।  
तेन दोषेण मे यज्ञो दानवैश्च विनाशितः  ॥ ७०.१९ ॥  
एवमुक्त्वा नृपश्रेष्ठो रुद्रं ध्यात्वा महेश्वरम्  ।  
रौद्ररूपं समास्थाय ज्याघोषं घोषरूपिणम्  ॥ ७०.२० ॥  
जग्राह कोपान्निस्त्रिंशं निजघान च दानवान्  ।  
आहूताश्च पुनर्देवाः सर्वे ब्रह्मपुरोगमाः  ॥ ७०.२१ ॥  
ऊचुस्ते वचनं देवा राजानं प्रति भारत  ।  
त्वया समोऽत्र राजर्षे न भूतो न भविष्यति  ॥ ७०.२२ ॥  
देवानां वचनं श्रुत्वा ययातिर्वाक्यमब्रवीत् ।  
पुनः प्रवर्तितो यज्ञो हरविष्णुप्रसादतः  ॥ ७०.२३ ॥  
युक्तं पलायनं चात्र क्षत्रियस्य न विद्यते  ।  
स्तुतस्तु तेन कार्येण शूलपाणिः पिनाकधृक् ॥ ७०.२४ ॥  
पातालादुत्थितं तत्र लिङ्गं कालानलप्रभम्  ।  
शुक्लीकृतं जगत्सर्वं प्रभया तस्य भारत  ॥ ७०.२५ ॥  
वरं वृणीष्व भद्रं ते तमुवाच वृषध्वजः  ।  

ययातिरुवाच -   
यदि तुष्टोऽसि मे देव वरं दातुं ममेच्छसि  ॥ ७०.२६ ॥  
इदं स्थानं न मोक्तव्यमुमया सह शङ्कर  ।  
यज्ञदानादिकं सर्वमक्षयं चात्र सर्वदा  ॥ ७०.२७ ॥  
तपोहीना नरा ये च दानहीनाः सकिल्बिषाः  ।  
ते सर्वे त्वत्पुरं यान्तु शुक्लतीर्थप्रभावतः  ॥ ७०.२८ ॥  
तमुवाच महादेवः सत्यमेतत्तवोदितम्  ।  
यं यं कामयते कामं तं तं प्राप्नोति मानवः  ॥ ७०.२९ ॥  
अस्य तीर्थस्य महात्म्याल्लिङ्गस्यास्य समर्चनात् ।  
नरकं नैव पश्यन्ति जन्मजन्मनि भारत  ॥ ७०.३० ॥  
एतत्ते कथितं राजन् यथा स्कन्दशिवोदितम्  ।  
तत्र ये निहता दैत्याः प्राप्तास्तेऽपि शिवालयम्  ॥ ७०.३१ ॥  
स्वं स्वं यानं समारूढा ययुर्देवास्त्रिविष्टपम्  ।  
मुदा परमया युक्तः स्तूयमानो नृपोत्तमः  ॥ ७०.३२ ॥  
ययातिर्नाम राजर्षी राज्यं कृत्वा दिवं गतः  ।  
श्रवणात्कीर्तनादस्य शिवलोके महीयते  ॥ ७०.३३ ॥  


अध्याय ७१  

मार्कण्डेय उवाच -   
दीप्तकेश्वरदेवेशं सिद्धलिङ्गं प्रकीर्तितम्  ।  
नातः परतरं किञ्चित्त्रिषु लोकेषु विश्रुतम्  ॥ ७१.१ ॥  
दर्शनाद्दीप्तदेवस्य स्पर्शनादर्चनात्तथा  ।  
अनेकभाविकं घोरं क्षणमात्रेण नश्यति  ॥ ७१.२ ॥  
अर्चयेद्दिनमेकं तु यो मुहूर्तं तु मानवः  ।  
न तस्य पुनरावृत्तिर्घोरे संसारसागरे  ॥ ७१.३ ॥  
मोक्षदा नाम चामुण्डा विद्धि गौरीं सरस्वतीम्  ।  
स्तुतः सहस्रनाम्ना वै विष्णुना ब्रह्मणा स्वयम्  ॥ ७१.४ ॥  
स्तुतानि तानि लिङ्गानि रेवाया उत्तरे तटे  ।  
ओङ्कारश्चाधिदेवश्च बिल्वाम्रकमहेश्वरः  ॥ ७१.५ ॥  
शुक्लेश्वरो भृगुश्चेति द्वीपेश्वरत्रिलोचनौ  ।  
वैवस्वतेऽन्तरे प्राप्ते आदिकल्पेकृतेयुगे  ॥ ७१.६ ॥  
श्रीपतिः परमाद्यश्च द्वितीयश्च पितामहः  ।  
तृतीयो देवराजश्च चतुर्थः सूर्य एव च  ॥ ७१.७ ॥  
पञ्चमः कथितः सोमः षष्ठो राहुः प्रकीर्तितः  ।  
सप्तमश्च शनिश्चैव त्वष्टमः केतुकः स्मृतः  ॥ ७१.८ ॥  
वैश्वानरश्च नवमो दशमश्च दिगीश्वरः  ।  
एकादशो वैक्रमश्च द्वादशो वारुणस्तथा  ॥ ७१.९ ॥  
त्रयोदशश्च वायुर्वै धनदश्च चतुर्दशः  ।  
नाना पदप्रकारेण स्तुतो देव उमापतिः  ॥ ७१.१० ॥  
विष्णुना देवनाथेन ब्रह्मणा च सुरासुरैः  ।  
स्थिरः स्थाणुः प्रभाभानुः प्रवरो वरदो वरः  ॥ ७१.११ ॥  
हरिश्च हरिणाख्यश्च सर्वभूतहरः प्रभुः  ।  
प्रवृत्तिश्च निवृत्तिश्च नियमः शाश्वतो ध्रुवः  ॥ ७१.१२ ॥  
श्मशानवासी भगवान् खेचरो गोचरस्तथा  ।  
अभिवन्द्यो महाकर्मा तपस्वी भूतभावनः  ॥ ७१.१३ ॥  
उन्मत्तवेषप्रच्छन्नः सर्वलोकप्रजापतिः  ।  
महारूपो महाकायः सर्वलोकप्रजापतिः  ॥ ७१.१४ ॥  
परात्मा सर्वभूतानां विरूपो वामनो मनुः  ।  
लोकपालो पिहितात्मा प्रसन्नो भवनाशनः  ॥ ७१.१५ ॥  
प्रवृत्तश्च महाङ्गश्च निचयो नियताश्रयः  ।  
सर्वकामः स्वयम्भूश्च आदिनादिकरो निधिः  ॥ ७१.१६ ॥  
सहस्राक्षो विरूपाक्षः सोमो नक्षत्रसाधकः  ।  
चन्द्रः सूर्यः शनिः केतुर्ग्रहो ग्रहपतिर्वरः  ॥ ७१.१७ ॥  
तपोद्रष्टा बलः स्थातुर्मृगबाणार्पणोऽनघः  ।  
महातपा दीर्घतपा आदिर्दीनानुकम्पनः  ॥ ७१.१८ ॥  
सवत्सरकरो मन्त्रः प्रमाणं परमं तपः  ।  
योगी योगमहावीर्यो महारेता हरो हरः  ॥ ७१.१९ ॥  
महाचेताश्च सर्वज्ञः सबीजोऽपहरो हरः  ।  
कमण्डलुधरो धन्वी प्राणहस्तः प्रतापवान्  ॥ ७१.२० ॥  
अंशोऽनीशस्तथा शूली खट्वाङ्गी पट्टिशी तथा  ।  
शुचिश्च शुचिरूपश्च तेजस्तेजस्करो निधिः  ॥ ७१.२१ ॥  
उष्णीषी च सुवक्त्राश्च उदक्यो वितनस्तथा  ।  
हरिश्च हरिनेत्रश्च सुतीर्थः कृष्ण एव च  ॥ ७१.२२ ॥  
शृगालरूपी सर्वार्थः शुण्डीशुद्धः कमण्डलुः  ।  
अजश्च गन्धमाली च मृगरूपी कपालभृत् ॥ ७१.२३ ॥  
ऊर्ध्वरेता ऊर्ध्वसाक्षी ऊर्ध्वबाहुर्नभः स्थलः  ।  
त्रिजटी च निवासश्च रुद्रः सेनापतिर्विभुः  ॥ ७१.२४ ॥  
अहश्चरो रात्रिचरः सुवासश्च दिशाम्पतिः  ।  
राजहा दैत्यहा चैव धातारूपगुणात्मकः  ॥ ७१.२५ ॥  
सिंहशार्दूलरूपश्च आर्द्रचर्मधरो हरः  ।  
कालयोगी महानादः सर्ववासश्चतुष्पथः  ॥ ७१.२६ ॥  
दुर्वारप्रेतचारी च भूतचारी महेश्वरः  ।  
बहुभूतो बहुधनः सर्वार्थो रुचिरा गतिः  ॥ ७१.२७ ॥  
नृत्यप्रियो नृत्यकर्ता नर्तकश्च बलाहकः  ।  
घोरो महातपा वासो नित्यो गिरिधरो नभः  ॥ ७१.२८ ॥  
सहस्रभूतो विज्ञेयो व्यवसायश्च निश्चयः  ।  
अमर्षो मर्षणो दक्षो दक्षक्रतुविनाशनः  ॥ ७१.२९ ॥  
दक्षयज्ञापहारी च सुमहो मध्यमस्तथा  ।  
तेजोऽपहारी बलिहा मुदितश्चार्चितो भवः  ॥ ७१.३० ॥  
गम्भीरघोषो गम्भीरो गभीरो हव्यवाहनः  ।  
न्यग्रोधरूपो न्यग्रोधऋक्षवर्णः प्रभुर्विभुः  ॥ ७१.३१ ॥  
तीक्ष्णबाणश्च हर्यक्षो महेशः कर्मकालवित् ।  
दीक्षः प्रसादितो यज्ञः समुद्रो वडवानलः  ॥ ७१.३२ ॥  
हुताशश्च हृताशास्यः प्रसन्नात्मा हृताशनः  ।  
महातेजाः सुतेजाश्च विजयो जय एव च  ॥ ७१.३३ ॥  
ज्योतिषामयनं सिद्धिः सन्धिर्विग्रह एव च  ।  
शिखी दण्डी जटी ज्वाली मूर्तोदो दुर्बलो बहिः  ॥ ७१.३४ ॥  
वैणवी पापवेतालः कालाग्निः कालदण्डकः  ।  
नक्षत्रविग्रहो वृद्धिरजो गन्धवहोऽग्रजः  ॥ ७१.३५ ॥  
प्रजापतिर्हरिर्बाहुर्विभागः सर्वतोमुखः  ।  
विमोचनः सुरगणो हिरण्यकवचो भवः  ॥ ७१.३६ ॥  
अरजो धूलिधारी च महाचारी श्रुतश्रवाः  ।  
अनादिः सर्वभूतादिः सर्वस्याद्यः पिता गुरुः  ॥ ७१.३७ ॥  
व्यालरूपो महावासी हीनमाली तरङ्गवित् ।  
त्रिपदस्त्र्यम्बकोऽव्यक्तः सर्वबन्धविमोचकः  ॥ ७१.३८ ॥  
साङ्ख्यप्रसादो दुर्वासाः सर्वसाधुनिषेवितः  ।  
प्रस्कन्दनो विभागश्च तुल्यो यज्ञविभागवित् ॥ ७१.३९ ॥  
सर्ववासी सर्वचारी दुर्वासा भैरवो यमः  ।  
हिमो हिमकरो यज्ञः सर्वधाता बुधोत्तमः  ॥ ७१.४० ॥  
लोहिताक्षो महाक्षश्च विजयाख्यो विशारदः  ।  
सङ्ग्रहो विग्रहः कर्म सर्प राजविभूषणः  ॥ ७१.४१ ॥  
मुख्यो विमुक्तदेहश्च देहचारी च कर्दमः  ।  
सर्वाचारः प्रसादश्च खेचरो बलरूपधृक् ॥ ७१.४२ ॥  
आकाशवृत्तिरूपश्च निपात उरगः खलः  ।  
रौद्ररूपः सुरादित्यो वसुरश्मिः सुवर्चसः  ॥ ७१.४३ ॥  
वसुवेगो महावेगो मनोवेगो निशाचरः  ।  
सर्वावासः श्रियावास आपदीशकलो हरः  ॥ ७१.४४ ॥  
मुनिरात्मगतिर्लोकः सहस्रवदनो विभुः  ।  
यक्षी च यक्षराजश्च श्येनो दीप्तिर्विशाम्पतिः  ॥ ७१.४५ ॥  
उन्मदो मदनाकारोऽप्यर्थानर्थकरो महान्  ।  
सिद्धयोगोऽपहारी च सिद्धः सर्वार्थसाधकः  ॥ ७१.४६ ॥  
भिक्षुश्च भिक्षुरूपश्च विभुः षण्णां मृदुत्वचः  ।  
महासेनो विशाखश्च यष्टिभागो गवाम्पतिः  ॥ ७१.४७ ॥  
वज्रहस्तश्च विष्टम्भिर्विष्ठः स्तम्भन एव च  ।  
ऋक्षो रिपुकरः कालो मधुर्मधुकलोचनः  ॥ ७१.४८ ॥  
वाचस्पत्यो वाजसेनो नैष्ठश्चाश्रमसूचकः  ।  
ब्रह्मचारी लोकचारी सर्वचारी सुरत्नवित् ॥ ७१.४९ ॥  
ईशान ईश्वरः कालो निशाचारी त्वमेकधृक् ।  
अमितश्चाप्रमेयश्च नदीनदकरोऽव्ययः  ॥ ७१.५० ॥  
नन्दीश्वरः सुनन्दी च नन्दनो नन्दवर्द्धनः  ।  
नागहारो विहारी च कालो ब्रह्मविदां वरः  ॥ ७१.५१ ॥  
चतुर्मुखो महालिङ्गश्चतुर्लिङ्गस्तथैव च  ।  
लिङ्गाध्यक्षः सुरध्यक्षो कालाध्यक्षो युगावहः  ॥ ७१.५२ ॥  
उमापतिरुमाकान्तो जाह्नवी धृतिमान् वरः  ।  
सर्वार्थः सर्वभूतार्थो नित्यः सर्वव्रतः शुचिः  ॥ ७१.५३ ॥  
यो न ब्रह्मादिभिर्देवो जायते न महर्षिभिः  ।  
स्तोतव्यः स कथं नाथ परमात्मा परात्परः  ॥ ७१.५४ ॥  
जिह्वाचापल्यमस्माकं क्षमस्व परमेश्वर  ।  
शिवं कुरुष्व देवानां स्वर्ग्याणां पुष्टिवर्धनम्  ॥ ७१.५५ ॥  

मार्कण्डेय उवाच -   
श्रुत्वा स्तोत्रमिदं देवः श्रीमान् द्वीपेश्वरः शिवः  ।  
प्रसन्नब्रवीद्देवान् प्रार्थयध्वं वरं सुराः  ॥ ७१.५६ ॥  

देवा ऊचुः॒  
यदि तुष्टो महेशानो देवानां वरदः प्रभुः  ।  
तद्विनाशाय दैत्यानां त्राता भव महेश्वर  ॥ ७१.५७ ॥  
पापकर्माधमश्चैव पञ्चलिङ्गानि योऽर्चयेत् ।  
सोऽपि तां गतिमाप्नोति दुर्लभा या महामखैः  ॥ ७१.५८ ॥  
शक्रेणाभिवृतस्तत्र देवदेव उमापतिः  ।  
पुरा नाम्नां सहस्रेण सुरासुरनमस्कृतः  ॥ ७१.५९ ॥  
शिवप्रसादसम्पन्नो देवराजस्ततोऽभवत् ।  
धनदेन स्तुतस्तत्र देवो लक्षेश्वरः प्रभुः  ॥ ७१.६० ॥  
मोक्षदा नाम गौरीं च तां देवीं विद्धि भारत  ।  
मोक्षेश्वरं सिद्धलिङ्गं सुरासुरनमस्कृतम्  ॥ ७१.६१ ॥  
सिद्धैर्विद्याधरैर्यक्षैर्गन्धर्वैः किन्नरैर्नरैः  ।  
देवत्वं समनुप्राप्तं पञ्चलिङ्गसमर्चनात् ॥ ७१.६२ ॥  
कुबेरो मारुतश्चैव वरुणो निरृतिस्तथा  ।  
वैवस्वतो यमश्चैव ततश्च नरकेश्वरः  ॥ ७१.६३ ॥  
तस्य लिङ्गस्य माहात्म्यात्सूर्यपुत्रो महायशाः  ।  
अन्यैरभिष्टुतस्तत्र पूर्वं द्वीपेश्वरः प्रभुः  ॥ ७१.६४ ॥  
भक्त्या नामसहस्रेण स्तुतः पूज्यतमः शिवः  ।  
सोमेनातोऽभवत्तत्र शम्भोः शिरसि भूषणम्  ॥ ७१.६५ ॥  
रोहिण्याऽभ्यर्चिता गौरी सुभगा तेन साभवत् ।  
ऋक्षैर्योगतरैस्तद्वत्स्तुतो देवः पिनाकधृक् ॥ ७१.६६ ॥  
ततस्तैर्भास्करेणैव तभः स्थलमलं कृतम्  ।  
व्याधयः कालमृत्युश्च चित्रगुप्तश्च लेखकः  ॥ ७१.६७ ॥  
तथा शक्रः सुरगणैरेतैः परिवृतः प्रभुः  ।  
पापिष्ठानां महारौद्रो धर्मिष्ठानां प्रसादवान्  ॥ ७१.६८ ॥  
कोट्योऽष्टौ चोर्ध्वकेशा रौद्राश्च विकृताननाः  ।  
पतिव्रतासहस्रैश्च तथा मासोपवासिभिः  ॥ ७१.६९ ॥  
किल्किलारवशब्दैश्च धर्मराजपुरोत्तमम्  ।  
व्याप्तं तु परितः श्रीमदसङ्ख्यातैर्मनोरमैः  ॥ ७१.७० ॥  
श्रुत्वा तेषां रवं सार्द्धं धर्मराजः सभासदैः  ।  
श्वेतवस्त्रपरीधानः श्वेतमाल्यानुलेपनः  ॥ ७१.७१ ॥  
पादचारी गतः क्षिप्रं यत्र ते यानसंस्थिताः  ।  
कृताञ्जलिपुटो भूत्वा पप्रच्छ शुभकर्मणः  ॥ ७१.७२ ॥  
यथा शक्तेन योगेन धर्मं धर्मोत्तरं महत् ।  
कस्माद्देशात्समायाताः कथं पुण्यमुपार्जितम्  ॥ ७१.७३ ॥  

विमानारूढा ऊचुः॒  
कुरुक्षेत्रे तपस्तप्तं गङ्गायां च विशेषतः  ।  
सर्वेषामेव लोकानां द्वारं तद्धि प्रतिष्ठितम्  ॥ ७१.७४ ॥  
धर्माधर्मं तव बलं कारणं चेति तत्त्वतः  ।  
वाराणसी प्रयागश्च गङ्गासागरसङ्गमः  ॥ ७१.७५ ॥  
पितृतीर्थं महापुण्यं पुष्करं नैमिषं तथा  ।  
केदारं भैरवं चैव तथा रुद्रमहालयम्  ॥ ७१.७६ ॥  
सरस्वतीरुद्रकोटिः प्रभासं शशिभूषणम्  ।  
नानातीर्थसहस्रेषु दानयज्ञतपः कृतम्  ॥ ७१.७७ ॥  
एतत्ते कथितं सर्वं सूर्यपुत्रमहायशः  ।  
अन्ये दृष्ट्वा यथा न्यायं धर्मराजं ततस्तथा  ॥ ७१.७८ ॥  
ऊचुः सर्वे वचः श्लक्ष्णं धर्मराजं यथोदितम्  ।  
न त्वं प्रभुः सुकृतिनां ब्रह्मा विष्णुः शिवः प्रभुः  ॥ ७१.७९ ॥  
पापकर्मरता ये तु तेषां शास्ता यमः स्वयम्  ।  

यम उवाच -   
गत्वा कैलासमायामि यावत्तावत्प्रतीक्षताम्  ॥ ७१.८० ॥  
एवमुक्त्वा ययौ राजन् कैलासं स नगोत्तमम्  ।  
यस्मिन् शिवाद्यास्ते सर्वे पार्वती षण्मुखस्तथा  ॥ ७१.८१ ॥  
स्तुवन्ति देवताः सर्वादेवदेवमुमापतिम्  ।  
नृत्यन्ति चाग्रतः केचिदुत्पत्य निपतन्ति च  ॥ ७१.८२ ॥  
तं दृष्ट्वा तादृशं शम्भुं स्तुवन्तं दीप्ततेजसम्  ।  
स्तुवन्नामसहस्रेण देवदेवं पिनाकिनम्  ॥ ७१.८३ ॥  
साष्टाङ्गं च नमस्कृत्य धर्मराजोऽब्रवीदिदम्  ।  
येऽस्मत्पुरीं समायातास्तेषां का गतिरुच्यते  ॥ ७१.८४ ॥  
प्रहसन्नब्रवीद्देवो धर्मराजं युधिष्ठिर  ।  
अत्र प्रयान्तु ते सर्वे ये रेवातीरवासिनः  ॥ ७१.८५ ॥  
अन्यतीर्थनिवासा ये भोगान् भुञ्जन्तु ते दिवि  ।  
शिववाक्यं ततः श्रुत्वा ब्रह्माविष्णुर्यथातथम्  ॥ ७१.८६ ॥  
तुष्टा देवस्य वाक्येन सर्वदेवगणेश्वरुः  ।  
आगतः क्षणमात्रेण धर्मराजः पुरोत्तमम्  ॥ ७१.८७ ॥  
शिवोक्ताः प्रेषिताः सर्वे शिवलोकं युधिष्ठिर  ।  
यथा यथा समादिष्टास्ततोऽन्येऽपि शूभान्विताः  ॥ ७१.८८ ॥  
पुराकल्पे मया दृष्टं कार्त्तिक्यां देवतागमे  ।  
ततो गच्छेन्महाराज वैष्णवं तीर्थमुत्तमम्  ॥ ७१.८९ ॥  
कोकिला नाम विख्यातं सर्वपापविमोक्षणम्  ।  
वैष्णवं क्षेत्रमित्याह देवदेवो जनार्दनः  ॥ ७१.९० ॥  
सपादकोटिस्तीर्थानां तत्रास्ते चैव भारत  ।  
उपोष्यैकादशीं पुण्यां दीपमालां प्रबोधयेत् ॥ ७१.९१ ॥  
न तस्य पुनरावृत्तिर्मर्त्यलोके दुरासदे  ।  
सर्वकामसमृद्धेन विमानाग्रेण भारत  ॥ ७१.९२ ॥  
असङ्ख्यकालिका तृप्तिः पितॄणां नात्र संशयः  ।  
विप्रे च तोषिते तत्र दानसङ्ख्या न विद्यते  ॥ ७१.९३ ॥  
अत्रान्तरे त्यजेत्प्राणानवशः स्ववशोऽपि वा  ।  
दशवर्षसहस्राणि राजा वैद्याधरे पुरे  ॥ ७१.९४ ॥  
ध्रुवो ध्रुवत्वं स्वर्गे तु तारातेजः समुज्ज्वलन्  ।  
मर्त्ययोनिषु सम्भूता भूतग्रामा तथापरे  ॥ ७१.९५ ॥  
अर्चन्राड्देवदेवस्य दिवि देवत्वमाप्नुवन्  ।  
देवपुण्यक्षये मर्त्या भक्त्या पुण्यैश्च देवताः  ॥ ७१.९६ ॥  
स्वर्गमर्त्यप्रभेदोऽयं धर्माधर्मप्रभेदतः  ।  
केनापि तत्प्रकारेण पूजनीयो महेश्वरः  ॥ ७१.९७ ॥  
यद्वा तद्वा शिवे देयं भक्तियुक्तेन चेतसा  ।  
अरुन्धत्या सा भरण्या सावित्र्या च तथा तथा  ॥ ७१.९८ ॥  
अहल्यया मेनकया मरुत्वत्या च रम्भया  ।  
अप्सरोगणसङ्घैश्च सुरसिद्धगणैस्तथा  ॥ ७१.९९ ॥  
नर्मदातटमाश्रित्य पूजितो येन शङ्करः  ।  
तेन वै विपुला भोगाः प्राप्ता मोक्षश्च भारत  ॥ ७१.१०० ॥  
न पूजयेद्धरं यस्तु शिवमायाविमोहितः  ।  
न तस्य स्वर्गमोक्षौ च कैलासं प्रति का कथा  ॥ ७१.१०१ ॥  
न च स्वर्गस्य राज्यस्य भाजनं च नराधिप  ।  
सर्वतीर्थमयी रेवा सर्वदेवमयो हरः  ॥ ७१.१०२ ॥  
सर्वधर्ममयी बुद्धिः क्षमासत्यमयं तपः  ।  
ब्रह्मचर्यं तपोमूलं पञ्चेन्द्रियविनिग्रहः  ॥ ७१.१०३ ॥  
क्षमा सत्यं जपोऽधीतं तपः संयमलक्षणम्  ।  
एतत्ते कथितं राजं शिवेन कथितं पुरा  ॥ ७१.१०४ ॥  
मया च तव राजेन्द्र भ्रातॄणां च विशेषतः  ।  
न सामान्यतरा देवी कथिता या मया तव  ॥ ७१.१०५ ॥  
द्वीपेश्वरः कपिलेश्वरस्तथा वै नरकेश्वरः  ।  
एतान् देवान् समुत्थाय यथावत्परिकीर्तयेत् ॥ ७१.१०६ ॥  
सर्वतीर्थफलं प्राप्य शिवलोके महीयते  ।  
अघौघे च परिक्षीणे प्राप्यते सप्तकल्पगा  ॥ ७१.१०७ ॥  
शिवः सन्निहितो यस्यां शिवक्षेत्रं ततः परम्  ।  
श्रवणात्कीर्तनादस्य शिवलोके महीयते  ॥ ७१.१०८ ॥  

इति श्रीस्कन्दपुराणे रेवाखण्डे द्वीपेश्वरवर्णनो नामैकसप्ततितमोऽध्यायः ॥  


अध्याय ७२  

मार्कण्डेय उवाच -   
नर्मदासङ्गमं पुण्यं सुरसिद्धनिषेवितम्  ।  
तत्र स्नात्वा दिवं यान्ति पूजयित्वा महेश्वरम्  ॥ ७२.१ ॥  
आगच्छन्ती पुरा लोके नर्मदा भरतर्षभ  ।  
स्तुता पूर्वं नमस्कृत्य देवैर्ब्रह्मर्षिभिस्तथा  ॥ ७२.२ ॥  
त्वया पवित्रितं पुण्यं मर्त्यलोकं चराचरम्  ।  
अपां रूपगता रेवा हरस्य परमा कला  ॥ ७२.३ ॥  
उमा कात्यायनी गङ्गा यमुना च सरस्वती  ।  
चामुण्डा चर्चिका देवी रेवा त्वं सप्तकल्पगा  ॥ ७२.४ ॥  
शिवजा प्रवहा पुण्या मेकलाद्रिसुता स्तुता  ।  
यज्ञयूपा च मूर्धा च स्वर्गमोक्षप्रदा तथा  ॥ ७२.५ ॥  
तारिणी सर्वभूतानां पापघ्नी च तरङ्गिणी  ।  
लक्ष्मीः स्वाहा स्वधा चैव पुरुहूता यशस्विनी  ॥ ७२.६ ॥  
त्वया व्याप्तं जगत्कृत्स्नमपां रूपेण सुव्रते  ।  
सङ्गमं सिद्धलिङ्गं च सुरासुरनमस्कृतम्  ॥ ७२.७ ॥  
अत्र दत्तं हुतं सर्वमेतद्भवति चाक्षयम्  ।  
अत्यद्भुतं महाराज नर्मदास्नानमर्चनम्  ॥ ७२.८ ॥  
अनेकानि सहस्राणि विमानानि युधिष्ठिर  ।  
नानारत्नप्रभाजालैः सूर्यकोटिसमानि च  ॥ ७२.९ ॥  
गतानि धर्मराजस्य पुरीं वीणादिनिः स्वनैः  ।  
नादयन्ति दिवं भूमिं वेदनिर्घोषणादिभिः  ॥ ७२.१० ॥  
एकस्मिन् समये दृष्ट्वाश्चर्यं वैवस्वतो नृपः  ।  
अत्रिश्चैव वशिष्ठश्च पुलस्त्यः पुलहः क्रतुः  ॥ ७२.११ ॥  
इत्याद्याः सप्त मुनयो धर्माधर्मविचारकाः  ।  
शिवेन स्थापिताः पूर्वं हरिणा ब्रह्मणा तथा  ॥ ७२.१२ ॥  

युधिष्ठिर उवाच -   
अक्षीणकर्मबन्धुस्तु पुरुषो मुनिसत्तम  ।  
परं पदमवाप्नोति तन्मे कथय कल्पग  ॥ ७२.१३ ॥  

मार्कण्डेय उवाच -   
विष्णुना कथितं पूर्वं ब्रह्मणे च महात्मने  ।  
प्रपद्ये पुण्डरीकाक्षं देवं नारायणं हरिम्  ॥ ७२.१४ ॥  
लोकनाथं सहस्राक्षमक्षरं परमं पदम्  ।  
भगवन्तं प्रपद्येऽहं भूतभव्यभवत्प्रभुम्  ॥ ७२.१५ ॥  
स्रष्टारं सर्वभूतानामनन्तबलपौरुषम्  ।  
पद्मनाभं हृषीकेशं प्रपद्ये सत्यमव्ययम्  ॥ ७२.१६ ॥  
हिरण्यगर्भं भूगर्भममृतं विश्वतोमुखम्  ।  
अनश्वरमनाथं च प्रपद्ये भास्करद्युतिम्  ॥ ७२.१७ ॥  
सहस्रशिरसं देवं वैकुण्ठं तार्क्ष्यवाहनम्  ।  
प्रपद्ये सूक्ष्ममचलं वरेण्यमभयप्रदम्  ॥ ७२.१८ ॥  
नारायणं हरिं चैव योगात्मानं सनातनम्  ।  
शरण्यं सर्वलोकानां प्रपद्ये ध्रुवमीश्वरम्  ॥ ७२.१९ ॥  
यः प्रभुः सर्वभूतानां येन सर्वमिदं ततम्  ।  
यः संहारकरो देवः स मे विष्णुः प्रसीदतु  ॥ ७२.२० ॥  
यस्माज्जातः पुरा ब्रह्मा पद्मयोनिः प्रजापतिः  ।  
प्रसीदतु स मे विष्णुः पितामहपरः प्रभुः  ॥ ७२.२१ ॥  
पुरा लये तु सम्प्राप्ते नष्टे लोके चराचरे  ।  
एकस्तिष्ठति योगात्मा स मे विष्णुः प्रसीदतु  ॥ ७२.२२ ॥  
जयेद्यः पृथिवीं सत्यं कालो धर्मः क्रियाफलम्  ।  
गणाकारः स तां वाचो वासुदेवः प्रसीदतु  ॥ ७२.२३ ॥  
योगावास नमस्तुभ्यं सर्वावास वरप्रद  ।  
यज्ञभोगिन् पञ्चभोगिन्नारायण नमोऽस्तु ते  ॥ ७२.२४ ॥  
चतुर्मूर्ते जगद्धाम लक्ष्मीवास वरप्रद  ।  
विश्वावास नमस्तेऽस्तु साक्षीभूत जगत्पते  ॥ ७२.२५ ॥  
अजेयः षड्विभागैकविश्वमूर्तिर्वृषाकपिः  ।  
मृगाधिपश्च कालश्च नमस्ते ज्ञानसागर  ॥ ७२.२६ ॥  
अव्यक्तादण्डमुत्पन्नमव्यक्तादपरः प्रभुः  ।  
यस्मात्परतरं नास्ति तमस्मि शरणं गतः  ॥ ७२.२७ ॥  
चिन्तयन्तो हि यं नित्यं ब्रह्मेशानादयः प्रभुम्  ।  
एकांशेन जगत्सर्वं यो विष्टभ्य विभुः स्थितः  ॥ ७२.२८ ॥  
अग्राह्यो निर्गुणः शास्ता तमस्मि शरणं गतः  ।  
दिवाकरस्य सोमस्य मध्ये ज्योतिरिव स्थितम्  ॥ ७२.२९ ॥  
क्षेत्रज्ञ इति यं प्राहुः स महात्मा प्रसीदतु  ।  
साङ्ख्ययोगेन ये चान्ये सिद्धाश्चैव महर्षयः  ॥ ७२.३० ॥  
यं विदित्वा विमुच्यन्ते स महात्मा प्रसीदतु  ।  
नमस्ते सर्वतोभद्र सर्वतोऽक्षिशिरोमुख  ॥ ७२.३१ ॥  
निर्विकार नमस्तेऽस्तु आदिकल्प हृदि स्थित  ।  
अतीन्द्रिय नमस्तुभ्यं परमात्मन्नमोऽस्तु ते  ॥ ७२.३२ ॥  
ये च त्वामभिजानन्ति संसारे न वसन्ति ते  ।  
रागद्वेषविनिर्मुक्ता लोभमोहविवार्जिताः  ॥ ७२.३३ ॥  
अशरीरः सुगुप्तः सन् सर्वदेहेषु तन्मयः  ।  
अव्यक्तबुद्ध्यहङ्कारमहाभूतेन्द्रियाणि च  ॥ ७२.३४ ॥  
त्वयि तानि न तेषु त्वं ते च तानि न तु स्वयम्  ।  
अव्यक्तो नातिकूटस्थो गुणानां प्रभुरीश्वरः  ॥ ७२.३५ ॥  
आवर्तो हेतुरहितः प्रभुः स्वात्मव्यवस्थितः  ।  
नमस्ते पुण्डरीकाक्ष वासुदेव नमोऽस्तु ते  ॥ ७२.३६ ॥  
ईश्वरोऽसि जगन्नाथ किमतः परमुच्यते  ।  
भक्तानां मुक्तिदस्त्वं च गुरुश्च त्रिदशेश्वरः  ॥ ७२.३७ ॥  
समे भूतपतिस्त्वं हि प्रभुर्जन्मनि जन्मनि  ।  
अहङ्कारेण बद्धो वा तथा सत्त्वादिभिर्गणैः  ॥ ७२.३८ ॥  
पृथिवीं यातु मे घ्राणं यातु मे रसनाजलम्  ।  
चक्षुर्हुताशनं यातु स्पर्शो मे यातु मारुतम्  ॥ ७२.३९ ॥  
शब्दश्चाकाशमायातु मनो वै कारणं तथा  ।  
अहङ्कारश्च मे बुद्धिं त्वयि बुद्धिर्ममास्त्विति  ॥ ७२.४० ॥  
वियोगः सर्वकरणैर्गुणैर्भूतैस्तथाऽस्तु मे  ।  
सत्त्वं रजस्तमश्चैव प्रकृतिं स्वां विशन्तु मे  ॥ ७२.४१ ॥  
प्रभोः प्रभुमनवद्यं प्रपद्येऽहं नरः प्रभुम्  ।  
सहस्रशिरसं देवं महर्षिं भूतभावनम्  ॥ ७२.४२ ॥  
ब्रह्मयोनिश्च विश्वस्य स मे विष्णुः प्रसीदतु  ।  
ब्रह्मपत्न्यां प्रलीयन्ते नष्टे स्थावरजङ्गमे  ॥ ७२.४३ ॥  
आहूतसम्प्लवे चैव लीयते प्रकृतौ महत् ।  
हूयते च पुनस्ताभ्यां स मे विष्णुः प्रसीदतु  ॥ ७२.४४ ॥  
अग्निसोमार्कदेवानां ब्रह्मरुद्रेन्द्रयोगिनाम्  ।  
यस्ते जयति तेजांसि स मे विष्णुः प्रसीदतु  ॥ ७२.४५ ॥  
अजस्त्वं जगतः पन्था अमूर्तिर्वीश्वमूर्तिजित् ।  
नवं प्रधानं च महान् पुरुषश्चेतनोऽलसः  ॥ ७२.४६ ॥  
अगोप्यो यः परतरस्तमेव शरणं गतः  ।  
सोमसूर्योपमस्तेजो योऽवतारयति स्वयम्  ॥ ७२.४७ ॥  
विजायन्ते दिशो यस्मात्स महात्मा प्रसीदतु  ।  
गुणवान्निर्गुणश्चैव चेतनोऽचेतनो स्वगः  ॥ ७२.४८ ॥  
सूक्ष्मः सर्वगतो देहः स महात्मा प्रसीदतु  ।  
सूर्यमध्ये स्थितः सोमस्तस्य मध्ये तु संस्मृतः  ॥ ७२.४९ ॥  
भूतत्वाद्योऽचलो दीप्तः स महात्मा प्रसीदतु  ।  
एकत्वात्तव नानात्वं ये विदुर्यान्ति ते परम्  ॥ ७२.५० ॥  
समः सर्वेषु भूतेषु प्रद्वेष्यात्मजनप्रियः  ।  
समं भजत्यनाकाङ्क्षी भजते नान्यचेतसः  ॥ ७२.५१ ॥  
योऽयं सर्वात्मना ज्ञेयः स मे विष्णुः प्रसीदतु  ।  
चराचरमिदं सर्वं भूतग्रामं चतुर्विधम्  ॥ ७२.५२ ॥  
त्वयि तं तन्तुवत्प्रोतं सूत्रे मणिगणा इव  ।  
न ते धर्मो ह्यधर्मोऽस्ति न गर्भो जन्म वा पुनः  ॥ ७२.५३ ॥  
जराजन्मविमोक्षार्थं तमेव शरणं गतः  ।  
इन्द्रियाणि गुणश्चैव श्वासोच्छ्वासश्च योनिषु  ॥ ७२.५४ ॥  
केवलं दारुवद्देहं नश्यं यत्परमापदम्  ।  
स्वयमेकाकिभावो मे जन्मतोऽत्र पुनर्भवः  ॥ ७२.५५ ॥  
त्वद्बुद्धिस्त्वद्गतप्राणा त्वद्भक्तस्त्वत्परायणः  ।  
त्वामेवाहं स्मरिष्यामि मरणे पर्युपस्थिते  ॥ ७२.५६ ॥  
पूर्वदेहे कृता ये तु व्याधयः प्रविशन्तु माम्  ।  
वातादयश्च दुःखानि ऋणं तन्मुञ्चतात्प्रभो  ॥ ७२.५७ ॥  
श्रेयसां च परं श्रेयस्त्वन्येषां च यशस्विनाम्  ।  
सर्वपापविशुद्ध्यर्थं पुण्यं यत्परमं पदम्  ॥ ७२.५८ ॥  
प्रातरुत्थाय सततं मध्याह्ने च दिनक्षये  ।  
अजस्रं च तथा जप्यं सर्वपापोपशान्तिदम्  ॥ ७२.५९ ॥  
हरिं कृष्णं हृषीकेशं वासुदेवं जनार्दनम्  ।  
प्रणतोऽस्मि जगन्नाथं स मे पापं व्यपोहतु  ॥ ७२.६० ॥  
गोवर्धनधरं देवं गोब्राह्मणहिते रतम्  ।  
प्रणतोऽस्मि गदापाणिं स मे पापं व्यपोहतु  ॥ ७२.६१ ॥  
शङ्खिनं चक्रिणं विष्णुं शार्ङ्गिणं मधुसूदनम्  ।  
प्रणतोऽस्मि पतिं लक्ष्म्याः स मे पापं व्यपोहतु  ॥ ७२.६२ ॥  
दामोदरं मुदा युक्तं पुण्डरीकाक्षमव्ययम्  ।  
प्रणतोऽस्मि स्थितं स्थित्यै स मे पापं व्यपोहतु  ॥ ७२.६३ ॥  
नारायणं नरं सौम्यं माधवं च जनार्दनम्  ।  
श्रीवत्सं श्रीवपुः श्रीमच्छ्रीधरं श्रीनिकेतनम्  ॥ ७२.६४ ॥  
प्रणतोऽस्मि श्रियः कान्तं स मे पापं व्यपोहतु  ।  
यमीशं सर्वभूतानां ध्यायन्ति च तमक्षरम्  ॥ ७२.६५ ॥  
वासुदेवमनिर्देश्यं तमस्मि शरणं गतः  ।  
सर्वबन्धविनिर्मुक्तो यं प्रविश्य पुनर्भवम्  ॥ ७२.६६ ॥  
पुरुषो नैव प्राप्नोति तमस्मि शरणं गतः  ।  
कृत्वा ब्रह्मवपुः सर्वं सदेवासुरमानुषम्  ॥ ७२.६७ ॥  
यः करोति पुनः सृष्टिं तमस्मि शरणं गतः  ।  
ब्रह्मरूपधरं देवं योनिरूपं जनार्दनम्  ॥ ७२.६८ ॥  
सृष्टित्वे संस्थितं नित्यं प्रणतोऽस्मि जनार्दनम्  ।  
यस्मान्नान्यत्परं किञ्चिद्यस्मिन् सर्वमिदं जगत् ॥ ७२.६९ ॥  
यः सर्वमध्यगोऽनन्तः सर्वगं तं नमाम्यहम्  ।  
योऽस्ति भूतेषु सर्वेषु स्थावरे जङ्गमेषु च  ॥ ७२.७० ॥  
विष्णुरेव स वै पापं ममाशेषं प्रणश्यतु  ।  
न वृत्तं निर्वृतं कर्म विष्णोर्यत्कर्म वा कृतम्  ॥ ७२.७१ ॥  
अनेकजन्मकर्मोत्थं पापं नश्यति मे तथा  ।  
निशायां च तथा प्रातर्मध्याह्णे चापराह्णयोः  ॥ ७२.७२ ॥  
अज्ञानाच्च कृतं पापं कर्मणा मनसा गिरा  ।  
यत्कृतं चाशुभं किञ्चित्तत्सर्वं नश्यतु क्षणात् ॥ ७२.७३ ॥  
तत्सर्वं विलयं यातु तोयेषु लवणं यथा  ।  
परपीडां च निन्दां च कुर्वतो जन्म नार्जितम्  ॥ ७२.७४ ॥  
परद्रव्यपरक्षेत्रवाञ्छा क्रोधोद्भवं च यत् ।  
तत्सर्वं विलयं यातु तोयेषु लवणं यथा  ॥ ७२.७५ ॥  
विष्णवे वासुदेवाय हरये केशवाय च  ।  
जनार्दनाय कृष्णाय नमो भूयो नमो नमः  ॥ ७२.७६ ॥  
नाभागो नाम राजर्षिर्नर्मदातीरसङ्गमे  ।  
चकार स्तोत्रमतुलं वैष्णवं तु प्रजापतिः  ॥ ७२.७७ ॥  
ब्रह्मणोऽङ्गिरसा प्राप्तं तस्मादिन्द्रेण भारत  ।  
वशिष्ठः श्रावयामास नाभागं राजसत्तमम्  ॥ ७२.७८ ॥  
स्नात्वा च नर्मदातोये दत्त्वा दानान्यनेकशः  ।  
कामिकं यानमारुह्य नाभागः स्वपुरीं ययौ  ॥ ७२.७९ ॥  
स्तौति नामसहस्रेण यः स्तवेन जनार्दनम्  ।  
न तस्य पुनरावृत्तिर्घोरे संसारसागरे  ॥ ७२.८० ॥  

इति श्रीस्कन्दपुराणे रेवाखण्डे विष्णुस्तुतिर्नाम द्विसप्ततितमोऽध्यायः ॥  


अध्याय ७३  

मार्कण्डेय उवाच -   
ततो गच्छेच्च राजेन्द्र मेघनादमिति स्मृतम्  ।  
जलमध्ये महादेवो यत्र तिष्ठत्यदर्शितः  ॥ ७३.१ ॥  

युधिष्ठिर उवाच -   
जलमध्ये महादेवस्तिष्ठते केन हेतुना  ।  
उत्तरं दक्षिणं कूलं वर्जयित्वा द्विजोत्तम  ॥ ७३.२ ॥  

मार्कण्डेय उवाच -   
एतदाख्यानमतुलं पुण्यं श्रुतिसुखावहम्  ।  
पुराणे यच्छ्रुतं तात तत्ते वक्ष्याम्यशेषतः  ॥ ७३.३ ॥  
पुरा त्रेतायुगे तात पौलस्त्यो देवकण्टकः  ।  
त्रिलोकविजयी रौद्रः सुरासुरभयङ्करः  ॥ ७३.४ ॥  
देवदानवयक्षाणां गन्धर्वोरगरक्षसाम्  ।  
अवध्यो वरदानेन यत्र पर्यटते महीम्  ॥ ७३.५ ॥  
तत्र देवगिरौ रम्ये दानवो बलदर्पितः  ।  
मयो नामेति विख्यातो महानासीन्नृपेश्वर  ॥ ७३.६ ॥  
रावणस्तं ततो गत्वा विनयावनतः स्थितः  ।  
पूजितो दानसम्मानैर्मयं वचनमब्रवीत् ॥ ७३.७ ॥  
कस्येयं पद्मपत्राक्षी पूर्णचन्द्रनिभानना  ।  
किं नामधेया तपते तप उग्रं कथं विभो  ॥ ७३.८ ॥  

मय उवाच -   
दानवानां पतिः श्रेष्ठो मयोऽहं नामनामतः  ।  
भार्या तेजवती नाम ममेयं तनया शुभा  ॥ ७३.९ ॥  
मन्दोदरीति विख्याता तपते पतिकारणात् ।  
श्रुत्वा तु वचनं तस्य रावणो मददर्पितः  ॥ ७३.१० ॥  
प्रश्रितः प्रणतो भूत्वा मयं वचनमब्रवीत् ।  
पौलस्त्यो नाम राजाहं देवदानवदर्पहा  ॥ ७३.११ ॥  
प्रार्थयामि महाभाग सुतां त्वं दातुमर्हसि  ।  
ज्ञात्वा पैतामहं वंशं मयेनापि महात्मना  ॥ ७३.१२ ॥  
सुता दत्ता रावणाय कृत्वा विधिविधानतः  ।  
गृहीत्वा तां तदा रक्षः पूज्यमानो निशाचरैः  ॥ ७३.१३ ॥  
दिव्यैर्यानैर्विमानैश्च क्रीडते तु तया सह  ।  
पुत्रं पुत्रवतां श्रेष्ठो जनयामास भारत  ॥ ७३.१४ ॥  
तेनैव जातमात्रेण रवो मुक्तो महात्मना  ।  
संवर्तकस्य मेघस्य येन लोको जडीकृतः  ॥ ७३.१५ ॥  
श्रुत्वा तन्निनदं घोरं त्रस्तो लोकपितामहः  ।  
नाम चक्रे तदा तस्य मेघनादो भविष्यति  ॥ ७३.१६ ॥  
एतन्नामकृतं सोऽपि परमं व्रतमास्थितः  ।  
भावयामास देवेशमुमया सह शङ्करम्  ॥ ७३.१७ ॥  
व्रतैर्नियमदानैश्च होमैर्जाप्यैर्विधानतः  ।  
कृच्छ्रचान्द्रायणैर्दिव्यैः क्लिश्यते च कलेवरम्  ॥ ७३.१८ ॥  
एवमन्यद्दिने तात कैलासं धरणीधरम्  ।  
गत्वा लिङ्गमयं प्राप्य प्रस्थितो दक्षिणामुखः  ॥ ७३.१९ ॥  
नर्मदातटमाश्रित्य स्नातुकामो महाबलः  ।  
निक्षिप्यापूजयद्देवं कृत्वा जाप्यं जनेश्वरः  ॥ ७३.२० ॥  
गन्तुकामः परं मार्गं लङ्कायां नृपसत्तम  ।  
एकं समुद्धृतं लिङ्गं गृहितं सव्यपाणिना  ॥ ७३.२१ ॥  
प्रथमं च द्वितीयं च भक्त्या पौलस्त्यनन्दनः  ।  
तदा देवमहालिङ्गं पतितं नर्मदाम्भसि  ॥ ७३.२२ ॥  
पाहि पाहीति तेनोक्तो लिङ्गेन परमेष्ठिना  ।  
द्वितीयं पतितं तावदुत्तरे नर्मदातटे  ॥ ७३.२३ ॥  
मेघनादेति विख्यातं लिङ्गं तत्र सुशोभनम्  ।  
मध्यमेश्वरनामेति जलमध्ये व्यवस्थितम्  ॥ ७३.२४ ॥  
यावदुद्धर्तुकामोऽसौ सप्तपातालमागमत् ।  
देवयोर्निश्चयं ज्ञात्वा निवृत्तोऽसौ निशाचरः  ॥ ७३.२५ ॥  
जगामाकाशमाविश्य पूज्यमानो निशाचरैः  ।  
तदा प्रभृति तत्तीर्थं मेघनादेति विश्रुतम्  ॥ ७३.२६ ॥  
मेघारवेति विख्यातमुत्तरे खेटकः शुभः  ।  
पूर्वे तु गर्जनं नाम सर्वपापक्षयङ्करम्  ॥ ७३.२७ ॥  
तस्मिंस्तीर्थे तु राजेन्द्र यस्तु स्नानं समाचरेत् ।  
अहोरात्रोषितो भूत्वा स लभेच्छाश्वतं शुभम्  ॥ ७३.२८ ॥  
पिण्डदानं तु यः कुर्यात्तस्मिंस्तीर्थे नराधिप  ।  
तेन द्वादश वर्षाणि पितरस्तर्पिता दिवि  ॥ ७३.२९ ॥  
यस्तु भोजयते विप्रांस्तस्मिंस्तीर्थे नराधिप  ।  
यत्फलं योगिनां तत्र लभते नात्र संशयः  ॥ ७३.३० ॥  
अग्निवेशं जले वापि अथवापि ह्यनाशकम्  ।  
अनिवर्तिका गतिस्तस्य स्यादिदं शङ्करोऽब्रवीत् ॥ ७३.३१ ॥  
एवं ते नरशार्दूल गर्जितेश्वरमुत्तमम्  ।  
कथितं स्मरणादेव सर्वपापक्षयं करम्  ॥ ७३.३२ ॥  

इति श्रीस्कन्दपुराणे रेवाखण्डे मेघनादेश्वरमहिमानुवर्णनो नाम त्रिसप्ततितमोऽध्यायः ॥  


अध्याय ७४  

मार्कण्डेय उवाच -   
ततो गच्छेच्च राजेन्द्र दारुतीर्थमनुत्तमम्  ।  
दारुको यत्र संसिद्धिमिन्द्रस्य दयितः सखा  ॥ ७४.१ ॥  

युधिष्ठिर उवाच -   
दारुकेण कथं तात तपश्चीर्णं पुराऽनघ  ।  
विधानं श्रोतुमिच्छामि सर्वपापक्षयं करम्  ॥ ७४.२ ॥  

मार्कण्डेय उवाच -   
अहं ते कथयिष्यामि विचित्रं यत्पुरातनम्  ।  
वृत्तं समभवत्तत्र ऋषीणां भावितात्मनाम्  ॥ ७४.३ ॥  
सूतो वज्रधरस्यासीत्मातलिर्नामनामतः  ।  
स पुत्रं शप्तवान् पूर्वं कथञ्चित्कारणान्तरे  ॥ ७४.४ ॥  
शापहेतोर्वेपमान इन्द्रस्य चरणौ शुभौ  ।  
प्रपीड्य तत्र देवेन्द्रं विज्ञापयति भारत  ॥ ७४.५ ॥  
मम ताताभिशप्तस्य अनाथस्य सुरेश्वर  ।  
कर्मणा केन शापस्य घोरस्यान्तो भविष्यति  ॥ ७४.६ ॥  

शक्र उवाच -   
नर्मदातटमाश्रित्य तोषय त्वं महेश्वरम्  ।  
तिष्ठ यावद्युगस्यान्तं पुनर्जननमाप्स्यसि  ॥ ७४.७ ॥  
पुनर्भूत्वा यदुकुले दारुको नाम नामतः  ।  
आरोहयित्वा देवेशं शङ्खचक्रगदाधरम्  ॥ ७४.८ ॥  
मानुषं तत्र सम्पन्नं ततः सिद्धिमवाप्स्यसि  ।  
एवमुक्तस्तु देवेन सहस्राक्षेण भारत  ॥ ७४.९ ॥  
प्रणम्य शिरसा भूमिमागतोऽसौ हतप्रभः  ।  
नर्मदा तटमाश्रित्य कर्शितस्वकलेवरः  ॥ ७४.१० ॥  
व्रतोपवार्सैर्विविधैर्जपहोमपरायणः  ।  
महादेवं महात्मानं वरदं शूलपाणिनम्  ॥ ७४.११ ॥  
अभजत्परया भक्त्या यावदाहूतसम्प्लवम्  ।  
अंशावतरणे विष्णोस्ततो भूत्वा महामतिः  ॥ ७४.१२ ॥  
तोषयित्वा जगन्नाथं ततो यातः स सद्गतिम्  ।  
एष ते सम्भवस्तात दारुतीर्थस्य सुव्रत  ॥ ७४.१३ ॥  
कथितस्तु मया पूर्वं यथा मे शङ्करोऽब्रवीत् ।  
ततो युधिष्ठिरो राजा विस्मयाविष्टचेतनः  ॥ ७४.१४ ॥  
भ्रान्तोऽवलोकयामास स्तब्धरोमा मुहुर्मुहुः  ।  
तस्मिंस्तीर्थे नरः स्नात्वा विधिपूर्वं नरेश्वर  ॥ ७४.१५ ॥  
उपास्य सभ्यां तत्रैव सन्तर्प्य पितृदेवताः  ।  
देहत्यागं च तत्रैव यः करोति समाहितः  ॥ ७४.१६ ॥  
सोऽश्वमेधफलं प्राप्य रमते शिवसन्निधौ  ।  
तस्मिंस्तीर्थे तु यो भक्त्या भोजयेद्ब्राह्मणं शुचिः  ॥ ७४.१७ ॥  
स तु विप्रसहस्रस्य लभते फलमुत्तमम्  ।  
स्नानं दानं तपो होमः स्वाध्यायः पितृतर्पणम्  ॥ ७४.१८ ॥  
यत्कृतं तु शुभं तत्र तत्सर्वं लभतेऽक्षयम्  ॥ ७४.१९ ॥  

इति श्रीस्कन्दपुराणे रेवाखण्डे दारुतीर्थतमहिमानुवर्णनो नाम चतुःसप्ततितमोऽध्यायः ॥  


अध्याय ७५  

मार्कण्डेय उवाच -   
ततो गच्छेच्च राजेन्द्र देवतीर्थमनुत्तमम्  ।  
यत्र देवास्त्रयस्त्रिंशत्तप्त्वा सिद्धिं परां गताः  ॥ ७५.१ ॥  
पुरा देवासुरे युद्धे दानवैर्बलदर्पितैः  ।  
इन्द्रो देवगणैः सार्द्धं स्वराज्याच्च्यावितो भृशम्  ॥ ७५.२ ॥  
हस्त्यश्वरथयानौघैर्मर्दयित्वा च वाहिनीम्  ।  
विशक्ता भेजिरे मार्गं प्रहारैर्जर्जरीकृताः  ॥ ७५.३ ॥  
जम्भशुम्भनिशुम्भाद्यैस्तु हुण्डग्रहकैः सह  ।  
बलिभिर्बाधिताः सर्वे ब्रह्माणमुपतस्थिरे  ॥ ७५.४ ॥  
प्रणम्य शिरसा देवं ब्रह्माणं परमेष्ठिनम्  ।  
व्यज्ञापयन्त देवेशमिन्द्राग्निकपुरोगमाः  ॥ ७५.५ ॥  
पश्य पश्य महाभाग दानवैराकुलीकृताः  ।  
बाधिताः पुत्रदाराभ्यां त्वामेव शरणं गताः  ॥ ७५.६ ॥  
परित्रायस्व देवेश सर्वलोकपितामह  ।  
नान्या गतिः सुरेशान मुक्त्वा त्वां परमेष्ठिनम्  ॥ ७५.७ ॥  

ब्रह्मोवाच -   
दानवानां विघातार्थं नर्मदातटमाश्रिताः  ।  
तपः कुरुत भो देवास्तपो हि परमं बलम्  ॥ ७५.८ ॥  
नान्योपायो न वै मन्त्रो न विद्या न च विक्रमः  ।  
विना रेवाजलं पुण्यं सर्वपापक्षयं करम्  ॥ ७५.९ ॥  
दारिद्र्यव्याधिमरणबन्धनव्यसनानि च  ।  
एतानि चैव पापस्य फलानीति मतिर्मम  ॥ ७५.१० ॥  
एवं ज्ञात्वा विधानेन तपः कुरुत दुष्करम्  ।  
पूज्यते शाम्भवं सर्वैः प्राप्नुयाताभयं ततः  ॥ ७५.११ ॥  
तच्छ्रुत्वा वचनं देवा ब्रह्मणः परमेष्ठिनः  ।  
नर्मदामागताः सर्वे तदेन्द्राग्निपुरोगमाः  ॥ ७५.१२ ॥  
विचेरुस्तत्र विपुलं तपः परमदुःसहम्  ।  
सकल्पैः परमां राजंस्तत्ते सिद्धिमवाप्नुवन्  ॥ ७५.१३ ॥  
तदा प्रभृति तत्तीर्थं देवतीर्थमिति श्रुतम्  ।  
गीयते सर्वलोकेषु सर्वपापक्षयङ्करम्  ॥ ७५.१४ ॥  
तत्र श्रद्धात्मना योऽपि विधिनापि समन्वितः  ।  
स्नानं समाचरेद्भक्त्या स लभेन्मौक्तिकं फलम्  ॥ ७५.१५ ॥  
यस्तमर्चयते देवं सर्वदेवैस्तु पूजितम्  ।  
लभते चाश्वमेधस्य फलं यागस्य चोत्तमम्  ॥ ७५.१६ ॥  
यस्तु भोजयते विप्रांस्तस्मिंस्तीर्थे नराधिप  ।  
तत्र देवशिला रम्या महापुण्याद्रिर्वधिनी  ॥ ७५.१७ ॥  
सन्न्यासेन मृतानां तु नराणामक्षया गतिः  ।  
अग्निप्रवेशं यः कुर्याद्देवतीर्थे युधिष्ठिर  ॥ ७५.१८ ॥  
रुद्रलोके वसेत्तावद्यावदाहूतसम्प्लवम्  ।  
एवं स्नानं जपो होमः स्वाध्यायो देवतार्चनम्  ॥ ७५.१९ ॥  
सुकृतं दुष्कृतं वापि तत्र तीर्थेऽक्षयं भवेत् ।  
एतावद्विधिरुद्दिष्टा उत्पत्तिश्चैव भारत  ॥ ७५.२० ॥  
देवतीर्थस्य चरितं सर्वतीर्थेष्वनुत्तमम्  ॥ ७५.२१ ॥  

इति श्रीस्कन्दपुराणे रेवाखण्डे देवतीर्थमहिमानुवर्णनो नाम पञ्चसप्ततितमोऽध्यायः ॥  


अध्याय ७६  

मार्कण्डेय उवाच -   
ततोगच्छेच्च राजेन्द्र गुहावासीति चोत्तमम्  ।  
यत्र सिद्धो महादेवो गुहावासीति शङ्करः  ॥ ७६.१ ॥  

युधिष्ठिर उवाच -   
केन कार्येण विप्रेन्द्र गुहावासीति शङ्करः  ।  
एतद्विस्तरतः सर्व कथयस्व ममानघ  ॥ ७६.२ ॥  
श्रोतुमिच्छाम्यहं देव सर्वं कौतूहलं हि मे  ।  

मार्कण्डेय उवाच -   
महाप्रश्नः कृतो मां यो महाप्राज्ञ नरेश्वर  ॥ ७६.३ ॥  
पुराणे विस्तरोऽप्यस्य न शक्यो हि मयाधुना  ।  
वृद्धभावात्कथयितुमहं च बहुकालिकः  ॥ ७६.४ ॥  
पूर्व दारुवने विप्रा वसन्ति स्म सुरैः समाः  ।  
ब्रह्मचारी गृहस्थश्च वानप्रस्थो यतिस्तथा  ॥ ७६.५ ॥  
स्वधर्मनिरतानां च कथितं परमं पदम्  ।  
तावद्वसन्तसमये कस्मिंश्चित्कारणान्तरे  ॥ ७६.६ ॥  
विमानस्थो महादेवो गम्यमानोमया सह  ।  
ददर्श च जनावासं वेदध्वनिनिनादितम्  ॥ ७६.७ ॥  
अगतागतसंवासं सर्वपापक्षयं करम्  ।  
तद्दृष्ट्वा मुदितां देवीं हर्षगद्गदया गिरा  ॥ ७६.८ ॥  
उवाच वचनं देवो दृष्ट्वा तापसयोषितः  ।  
नान्यं देवं न वै धर्मं ध्यायन्ति हिमनन्दिनि  ॥ ७६.९ ॥  
एतच्छ्रुत्वा परं वाक्यं देवदेवेन भाषितम्  ।  
कौतूहलसमाविष्टा शङ्करं पुनरब्रवीत् ॥ ७६.१० ॥  
यत्त्वयोक्तं महादेव पतिधर्मपरास्त्रियः  ।  
तासामनङ्गो भूत्वा त्वं चरित्रं क्षोभय प्रभो  ॥ ७६.११ ॥  

महादेव उवाच -   
त्वयोक्तं वचनं देवि न चैतद्रोचते प्रिये  ।  
ब्राह्मणा हि महाभागा न तेषां विप्रियं चरेत् ॥ ७६.१२ ॥  
मन्युप्रहरणा विप्राश्चक्रप्रहरणो हरिः  ।  
चक्रात्तीक्ष्णतरो मन्युस्तस्माद्विप्रं न कोपयेत् ॥ ७६.१३ ॥  
न ते देवा न ते लोकास्ते नागा नासुरास्तथा  ।  
दृश्यन्ते च त्रिभिर्लोकैरेतैरुष्टैर्न वञ्चिताः  ॥ ७६.१४ ॥  
तेषां क्षोभकरः प्रायः स्वर्गभोगफलच्युतः  ।  
येषां तुष्टा महाभागा ब्राह्मणाः क्षितिदेवताः  ॥ ७६.१५ ॥  
तेषां धर्मस्तथार्थश्च कामो मोक्षो न संशयः  ।  
एवं ज्ञात्वा महाभागे आग्रहस्त्यज्यतामयम्  ॥ ७६.१६ ॥  
एतल्लोकविरुद्धं हि यदीच्छसि वशे सुखम्  ।  

देव्युवाच -   
नाहं ते दयिता देव नाहं ते वशवर्तिनी  ॥ ७६.१७ ॥  
अन्यायधर्षणां चात्र सर्वासां कुरु सुव्रत  ।  
लोकालोके महादेव अशक्यं नास्ति ते विभो  ॥ ७६.१८ ॥  
क्रियतां मम देवैतत्परं कौतूहलं प्रभो  ।  
एवमुक्तो महादेवो देव्याः प्रियहिते रतः  ॥ ७६.१९ ॥  
कृत्वा कापालिकं रूपं ययौ दारुवनं प्रति  ।  
महाहिनां जटाजूटं नियम्य शशिभूषणः  ॥ ७६.२० ॥  
कङ्कत्राणं परं कृत्वा तथा सौवर्णकुण्डले  ।  
व्याघ्रचर्मपरीधानो हारकेयूरभूषितः  ॥ ७६.२१ ॥  
नूपुरारावनिर्घोषैः कम्पयंश्च वसुन्धराम्  ।  
महाडमरुघोषेण वीरघण्टानिनादिना  ॥ ७६.२२ ॥  
प्रभातसमये प्राप्ते तत्र दारुवनं गत  ।  
तावद्विप्रजनः सर्वः पुष्पमूलफलाशनः  ॥ ७६.२३ ॥  
निर्गतो बहुभिः सार्धं पठ्यमान इतस्ततः  ।  
तद्दृष्ट्वा महदाश्चर्यरूपं देवस्य भारत  ॥ ७६.२४ ॥  
युवतीजनः प्रमत्तश्च कामेन कलुषीकृतः  ।  
सुरूपं परमं दृष्ट्वा सर्वास्ताश्च वराननाः  ॥ ७६.२५ ॥  
क्लेशभावं तदागच्छन् याश्च दारुवने स्त्रियः  ।  
विकारा बहवस्तासां देवं दृष्ट्वा मनोजवम्  ॥ ७६.२६ ॥  
सञ्जाता विप्रपत्नीनां तां शृणुष्व नृपोत्तम  ।  
परिधानं न जानन्ति परिभ्रष्टं करोद्यताः  ॥ ७६.२७ ॥  
दातुकामा तथा भैक्ष्यं चेष्टितुं नैव शक्यते  ।  
काचिद्दृष्ट्वा महादेवं रूपयौवनगर्विता  ॥ ७६.२८ ॥  
उत्सङ्गे संस्थितं वालं पतितं व्यस्मरत्ततः  ।  
कामबाणहता चान्या बाहुभ्यां पीडति स्तनौ  ॥ ७६.२९ ॥  
निःश्वसन्ती तथा चान्या न किञ्चित्परिजल्पते  ।  
एवमक्षोभयत्सर्वा महेशः पतिदेवताः  ॥ ७६.३० ॥  
चालितास्ता विदित्वा तु निर्जग्मुर्द्वारिसत्वराः  ।  
सञ्चिताः परमं कृत्वा सर्वा देवो महेश्वरः  ॥ ७६.३१ ॥  
क्षोभयित्वा गणं स्त्रीणां गतश्चादर्शनं च तम्  ।  
ततो विप्रगणः सर्वः समायातो ददर्श ह  ॥ ७६.३२ ॥  
क्षोभितं स्त्रीजनं सर्वं हरेण क्रोधमाविशत् ।  
क्रोधाविष्टो द्विजः कश्चिद्दण्डमुद्यम्य धावति  ॥ ७६.३३ ॥  
कुठारहस्तो ह्यपरस्तथान्यो दर्भमुष्टिमान्  ।  
इतश्चेतश्च ते सर्वे भ्रमित्वा तच्च काननम्  ॥ ७६.३४ ॥  
एकीभूता महात्मानो व्याजहुश्च रुषा गिरम्  ।  
यदि दत्तं हुतं किञ्चिद्गुरवस्तोषिता यदि  ॥ ७६.३५ ॥  
तेन सत्येन देवस्य लिङ्गं पततु भूतले  ।  
एवं सत्यप्रभावेण वचनेन द्विजन्मनाम्  ॥ ७६.३६ ॥  
देवस्य पश्यतो लिङ्गं पतितं धरणीतले  ।  
हाहाकारो महानासील्लोकालोके तु भारत  ॥ ७६.३७ ॥  
देवस्य पतितं लिङ्गं जगत्येव महाक्षयम्  ।  
पतमानस्य लिङ्गस्य शब्दोऽभूत्तत्र दारुणः  ॥ ७६.३८ ॥  
पतन्ति पर्वताग्राणि शोषमायान्ति सागराः  ।  
देवस्य पतिते लिङ्गे विमानैर्देवदानवाः  ॥ ७६.३९ ॥  
समेत्य सहिताः सर्वे ब्रह्मणा परमेष्ठिना  ।  
कृताञ्जलिपुटा देवं स्तुवन्ति विविधैः स्तवैः  ॥ ७६.४० ॥  
ततस्तुष्टो जगन्नाथो देवानां वरदोऽभवत् ।  
देवोऽपि पतिते लिङ्गे शापेन धरणीतले  ॥ ७६.४१ ॥  
गत्वा दारुवनं विप्रांस्तोषयामास भारत  ।  
विश्वामित्रो वशिष्ठाद्या जाबालिरथ काश्यपः  ॥ ७६.४२ ॥  
समेत्य सहिताः सर्वे तमूचुस्त्रिपुरान्तकम्  ।  
महाजनोऽपि बलवान्नावज्ञेयः सुरेश्वरः  ॥ ७६.४३ ॥  
क्षान्तियुक्तोऽपि भूत्वा च भविष्यसि गतक्लमः  ।  
विध्वंसिता विप्रदारा यदेतल्लिङ्गमुत्तमम्  ॥ ७६.४४ ॥  
पतितं ते महादेव एतत्पुण्यं भविष्यति  ।  
तत्पुण्यं नाग्निहोत्रेण अग्निष्टोमैर्न लभ्यते  ॥ ७६.४५ ॥  
यच्छर्म रुद्र प्राप्स्यन्ति मानवा लिङ्गपूजया  ।  
देवानां चैव यक्षाणां गन्धर्वोरगरक्षसाम्  ॥ ७६.४६ ॥  
वचनेन तु विप्राणामेतत्पुण्यं भविष्यति  ।  
ब्रह्मविष्ण्विन्द्ररुद्राणां दर्शनेन च यत्फलम्  ॥ ७६.४७ ॥  
तत्फलं तस्य लिङ्गस्य दर्शने सकलं लभेत् ।  
एवमुक्तो जगन्नाथः प्रणिपत्य द्विजोत्तमान्  ॥ ७६.४८ ॥  
मुदा परमया युक्तस्तांश्चैव प्रत्यभाषत  ।  
ब्राह्मणा जङ्गमं तीर्थं निर्जलं सर्वकामिकम्  ॥ ७६.४९ ॥  
येषां वाक्योदयेनैव शुद्ध्यन्ति मलना जनाः  ।  
किञ्चित्तीर्थं न हि क्षेत्रमूषरं गह्वराणि च  ॥ ७६.५० ॥  
ब्राह्मणाच्छ्रेष्ठमुद्दिष्टं यत्र गत्वा विशुद्ध्यति  ।  
पृथिव्यां यानि तीर्थानि गङ्गाद्याः सरितस्तथा  ॥ ७६.५१ ॥  
एकस्या विप्रवाक्यस्य कला नार्हन्ति षोडशीम्  ।  
अभिनन्द्य द्विजान् सर्वाननुज्ञातो महानृषिः  ॥ ७६.५२ ॥  
ततोऽगाच्च महादेवो नर्मदातटमुत्तमम्  ।  
परम व्रतमास्थाय गुहावासं महार्बुदम्  ॥ ७६.५३ ॥  
मौनं चचार भगवाञ्जपध्यानरतः सदा  ।  
समाप्ते नियमे तात स्थापयित्वा महेश्वरम्  ॥ ७६.५४ ॥  
वन्द्यमानः सुरैः सार्धं कैलासमगमत्प्रभुः  ।  
नर्मदायास्तटे येन स्थापितः परमेश्वरः  ॥ ७६.५५ ॥  
तेनैव कारणेनासौ नर्मदेश्वरमुत्तमम्  ।  
यद्यदाचरति श्रेष्ठस्तत्तदेवेतरो जनः  ॥ ७६.५६ ॥  
स यत्प्रमाणं कुरुते लोकस्तदनुवर्तते  ।  
तत्र तीर्थे नरः स्नात्वा विधिना सुजितेन्द्रियः  ॥ ७६.५७ ॥  
अर्चयित्वा महादेवमश्वमेधफलं लभेत् ।  
पितृभ्यो ददते यस्तु तिलपुष्पकुशोदकम्  ॥ ७६.५८ ॥  
त्रिसप्तपुरुषास्तस्य स्वर्गे पाण्डव मोदन्ते  ।  
यस्तु भोजयते विप्रान् यथाशक्त्या नरोत्तमः  ॥ ७६.५९ ॥  
तस्य तीर्थप्रभावेण दत्तं भवति चाक्षयम्  ।  
सुवर्णं रजतं वापि ब्राह्मणेभ्यो युधिष्ठिर  ॥ ७६.६० ॥  
ददते तोयमास्पृश्य सोऽग्निष्टोमफलं लभेत् ।  
अष्टम्यां च चतुर्दश्यां पूजयेच्च विशेषतः  ॥ ७६.६१ ॥  
नर्मदेश्वरमासाद्य अवाप्तं जन्मनः फलम्  ।  
अग्निवेशे जले वापि अनाशकमृतश्च यः  ॥ ७६.६२ ॥  
अनिवर्तिका गतिस्तस्य यथा मे शङ्करोऽब्रवीत् ।  
एतत्कीर्तयते यस्तु नर्मदेश्वरमुत्तमम्  ॥ ७६.६३ ॥  
भक्त्या शृणोति यो राजन्नश्वमेधफलं लभेत् ॥ ७६.६४ ॥  

इति श्रीस्कन्दपुराणे रेवाखण्डे दारुवनप्रसङ्गे नर्मदेश्वरकीर्तनं नाम षट्सप्ततितमोऽध्यायः ॥  


अध्याय ७७  
ततो गच्छेच्च राजेन्द्र कपिलातीर्थमुत्तमम्  ।  
स्नानमात्रः प्रसङ्गेन नर्मदेश्वरकीर्तनम्  ॥ ७७.१ ॥  
तस्मिंस्तीर्थे तु राजेन्द्र कपिलां यः प्रयच्छति  ।  
यावन्ति रोमकूपानि तत्प्रसूतिकुलेषु च  ॥ ७७.२ ॥  
तावन्त्यब्दसहस्राणि विष्णुलोके महीयते  ।  
जले वाग्निप्रवेशे वा अथवानशके नरः  ॥ ७७.३ ॥  
तत्र तीर्थे मृतो यस्तु न गर्भे जायते क्वचित् ।  
एव हि विधिरुद्दिष्टः सकलो नृपसत्तम  ॥ ७७.४ ॥  
तीर्थस्य च फलं पुण्यं किमन्यत्परिपृच्छसि  ।  
धन्यं यशस्यमायुष्यं सर्वदुःखघ्नमुत्तमम्  ॥ ७७.५ ॥  
एतच्छ्रुत्वा नरो राजन् सर्वपापैः प्रमुच्यते  ।  
ततो गच्छेत्तु राजेन्द्र करञ्जेश्वरमुत्तमम्  ॥ ७७.६ ॥  
तत्र सिद्धो महाभाग दैत्यो वै लोकविश्रुतः  ।  

युधिष्ठिर उवाच -   
कोऽसौ सिद्धो महाभाग तत्र तीर्थे महातपाः  ॥ ७७.७ ॥  
कस्य पुत्रोऽथ किङ्कार्यं कालः कः कथय द्विज  ।  

मार्कण्डेय उवाच -   
पुरा चादियुगे राजन्मानसो ब्रह्मणः सुतः  ॥ ७७.८ ॥  
वेदवेदाङ्गतत्त्वज्ञो मरीचिर्नाम नामतः  ।  
तस्याऽपि कश्यपो राजन् कालेन महतानघ  ॥ ७७.९ ॥  
पुत्रोऽथ मानसो जातः साक्षाद्ब्रह्मेव चापरः  ।  
क्षमा दमा दया दानं सत्यं शौचमथार्जवम्  ॥ ७७.१० ॥  
मरीचेस्तु गुणास्त्वेते सन्ति भान्ति च भारत  ।  
एवं गुणगणाः कीर्तिः कश्यपे द्विजसत्तमे  ॥ ७७.११ ॥  
ज्ञात्वा प्रजापतिर्दक्षो भार्यार्थे स्वसुतां ददौ  ।  
अदितिर्वै दनुश्चैव तथा ह्येकादशा पराः  ॥ ७७.१२ ॥  
यासां पुत्राश्च पौत्राश्च जाता भ्रातरसङ्ख्यकाः  ।  
अदितिर्जनयामास पुत्रानिन्द्रपुरोगमान्  ॥ ७७.१३ ॥  
नागान् प्रेतपिशाचांश्च पतत्रीन् यक्षराक्षसान्  ।  
सिंहव्याघ्रवराहांश्च अन्या इत्येवमादयः  ॥ ७७.१४ ॥  
जातास्तस्य महाबाहो कश्यपस्य प्रजापतेः  ।  
यैस्तु लोकत्रयं व्याप्तं स्थावरं जङ्गमं महत् ॥ ७७.१५ ॥  
तथान्यश्च महाभागो दनोः पुत्रो व्यजायत  ।  
सर्वलक्षणसम्पन्नः करञ्जो नाम नामतः  ॥ ७७.१६ ॥  
बलेरिव महाभाग चचार सुमहत्तपः  ।  
वरेण छन्दयामास त्रिपुरान्तकरः प्रभुः  ॥ ७७.१७ ॥  
भोः करञ्ज महासत्त्व परितुष्टोऽस्मि तेऽनघ  ।  
वरं वृणीष्व भद्रं ते यत्ते मनसि वर्तते  ॥ ७७.१८ ॥  

करञ्ज उवाच -   
यदि तुष्टोऽसि मे देव त्रिपुरान्तकर प्रभो  ।  
ततः पुत्रैश्च पौत्रैश्च सहितं मे धनं कुरु  ॥ ७७.१९ ॥  
तथेत्युक्त्वा महादेव उमया सहितस्तदा  ।  
वृषारूढो गणैः सार्धं तत्रैवान्तरधीयत  ॥ ७७.२० ॥  
गते चादर्शनं देवे सोऽपि दैत्यो मुदान्वितः  ।  
स्वनाम्ना च महादेवं स्थापयित्वा गृहं ययौ  ॥ ७७.२१ ॥  
तदा प्रभृति तत्तीर्थं करञ्जेश्वरमुत्तमम्  ।  
स्नानमात्रो नरो राजन्मुच्यते ब्रह्महत्यया  ॥ ७७.२२ ॥  
तस्मिंस्तीर्थे महाराज तर्पयेत्पितृदेवताः  ।  
सोऽग्निष्टोमस्य यत्पुण्यं फलं प्राप्नोत्यसंशयम्  ॥ ७७.२३ ॥  
अनाशकं तु यः कुर्यात्तस्मिंस्तीर्थे नरोत्तम  ॥ ७७.२४ ॥  
अथाग्नौ च जले प्राणान् भूतले वापि यस्त्यजेत् ।  
स्वर्गे स तु वसेन्नूनं वर्षाणामयुतद्वयम्  ॥ ७७.२५ ॥  
धनवान् सुकुले चान्ते जायते विपुले कुले  ।  
वेदवेदाङ्गतत्त्वज्ञः सर्वशास्त्रविशारदः  ॥ ७७.२६ ॥  
राजा वा राजतुल्यो वा जायते नात्र संशयः  ।  
पुत्रपौत्रसमायुक्तः सर्वव्याधिविवर्जितः  ॥ ७७.२७ ॥  
एतत्ते सर्वमाख्यातं यत्त्वं मां परिपृच्छसि  ।  
तीर्थस्य तु फलं युक्त्या सर्वदानेषु भारत  ॥ ७७.२८ ॥  
एतत्पुण्यं पापहरं धन्यं दुःखप्रणाशनम्  ।  
पठतां शृण्वतां चैव तीर्थमाहात्म्यमुत्तमम्  ॥ ७७.२९ ॥  
यस्तु श्रावयते श्राद्धे स तत्पितृपरायणः  ।  
अक्षयं तस्य सर्वं स्याच्छङ्करस्त्विदमब्रवीत् ॥ ७७.३० ॥  

इति श्रीस्कन्दपुराणे रेवाखण्डे करञ्जेश्वरमहिमानुवर्णनो नाम सप्तसप्ततितमोऽध्यायः ॥  


अध्याय ७८  
अथ अष्टसप्ततितमोऽध्यायः  


मार्कण्डेय उवाच -   
ततो गच्छेच्च राजेन्द्र कुण्डलेश्वरमुत्तमम्  ।  
यत्र सिद्धिं गतो देवः कुण्डधारो नृपोत्तम  ॥ ७८.१ ॥  
तपः कृत्वा तु विपुलं सुरासुरभयं करम्  ।  
कुण्डधारो मन्दरस्थः क्रीडते स नृपोत्तम  ॥ ७८.२ ॥  

युधिष्ठिर उवाच -   
कस्यान्वये समुत्पन्नः कस्य पुत्रो महामतिः  ।  
तपस्तप्त्वा सुविपुलं तोषितो येन शङ्करः  ॥ ७८.३ ॥  
एतद्विस्तरतस्तात कथयस्व ममानघ  ।  

मार्कण्डेय उवाच -   
पुरा त्रेतायुगे राजन् पौलस्त्यो नाम विश्रवाः  ॥ ७८.४ ॥  
उपये मे महाभाग भरद्वाजसुतां नृप  ।  
पुत्रः पुत्रगुणैर्युक्तस्तस्यां जातो धनं जयः  ॥ ७८.५ ॥  
जातमात्रं सुतं ज्ञात्वा ब्रह्मा लोकपितामहः  ।  
चकार नाम सुप्रीत ऋषिदेवसमन्वितः  ॥ ७८.६ ॥  
यस्माद्विश्रवसो जातो मम पौत्रत्वमागतः  ।  
तस्माद्वैश्रवणो नाम मया दत्तं तवानघ  ॥ ७८.७ ॥  
यः स्वयं सर्वदेवानां धनगोप्ता भविष्यति  ।  
चतुर्थो लोकपालानामक्षयो यक्षपोऽपि वा  ॥ ७८.८ ॥  
यक्षो यक्षाधिपः श्रेष्ठः कुण्डधारोऽभवत्सुतः  ।  
सुस्वंरूपवयः प्राप्य मातापित्रोरनुज्ञया  ॥ ७८.९ ॥  
तपश्चकार विपुलं नर्मदातीरमाश्रितः  ।  
यत्र व्याघ्रेश्वरं लिङ्गं व्याघ्रखेटकमुत्तमम्  ॥ ७८.१० ॥  
कुण्डधारेण तत्रैव तपस्तप्तं सुदारुणम्  ।  
ग्रीष्मे पञ्चाग्निमध्यस्थो वर्षास्वासारथारणः  ॥ ७८.११ ॥  
शिशिरे जलमध्यस्थो वायुभक्षः शतं समाः  ।  
एवं वर्षशते पूर्णे एकाङ्गुष्ठोऽभवत्ततः  ॥ ७८.१२ ॥  
चक्रवद्भ्रमते सूर्यमभितो भरतर्षभ  ।  
चतुर्थे पञ्चमे तावत्तुतोष वृषवाहनः  ॥ ७८.१३ ॥  
वरं वृणीष्व हे वत्स यत्ते मनसि रोचते  ।  
तद्ददामि न सन्देहस्तपसा तोषितो ह्यहम्  ॥ ७८.१४ ॥  

कुण्डधार उवाच -   
यदि तुष्टोऽसि मे देव वरदित्सुरिहागतः  ।  
ततो मन्नामकं लिङ्गं तीर्थं चैतद्भवत्विति  ॥ ७८.१५ ॥  
तथेत्युक्त्वा महादेवः सोमोऽन्तर्धानमागमत् ।  
जगामा काशमाविश्य कैलासं धरणिधरम्  ॥ ७८.१६ ॥  
गते चादर्शन देव सोऽपि यक्षो मुदान्वितः  ।  
स्थापयामास देवेशं कुण्डलेश्वरमुत्तमम्  ॥ ७८.१७ ॥  
अलङ्कृत्वा गजं धेनुं धूपपुष्पविलेपनैः  ।  
वितानैश्चामरैश्छत्रैस्तथैव लिङ्गपूजनैः  ॥ ७८.१८ ॥  
तर्पयित्वा द्विजान् सम्यगन्नपानादि भूषणैः  ।  
प्रीणयित्वा महादेवं ततः स्वभवनं ययौ  ॥ ७८.१९ ॥  
तदा प्रभृति तत्तीर्थं त्रिषु लोकेषु विश्रुतम्  ।  
युधिष्ठिर परं पुण्यं कुण्डलेश्वरसञ्ज्ञकम्  ॥ ७८.२० ॥  
तत्र तीर्थे तु यः कश्चिदुपवासपरायणः  ।  
अर्चयेद्देवमीशानं सर्वपापैः प्रमुच्यते  ॥ ७८.२१ ॥  
सुवर्णं रजतं वापि मणिं मौक्तिकमेव च  ।  
ब्राह्मणेभ्यो ददात्यत्र स मुख्यो मोदते दिवि  ॥ ७८.२२ ॥  
तत्र तीर्थे नरः स्नात्वा ऋग्यजुः सामसु द्विजः  ।  
ऋचमेकां जपित्वा च चतुर्वेदफलं लभेत् ॥ ७८.२३ ॥  
तस्मिंस्तीर्थे तु गोदानमन्नदानमथापि वा  ।  
यः प्रयच्छति विप्रेभ्यस्तत्फलं शृणु पाण्डव  ॥ ७८.२४ ॥  
यावन्ति तस्य रोमाणि तत्प्रसूतिकुलेषु च  ।  
तावद्वर्षसहस्राणि स्वर्गलोके महीयते  ॥ ७८.२५ ॥  
स्वर्गवासो भवेत्तस्य पुत्रपौत्रसमन्वितः  ।  
तस्मिंस्तीर्थे महाभाग व्याघ्रश्चैव पिपासितः  ॥ ७८.२६ ॥  
निषादानां भयेनैव अटव्यामटति स्वयम्  ।  
निषादानां भर्यैर्नष्टः पतितो नर्मदाजले  ॥ ७८.२७ ॥  
जलप्लुतो महाभाग लिङ्गरूपधरोऽभवत् ।  
उक्तश्चाकाशवाण्या वै व्याघ्रेश्वरमनुत्तमम्  ॥ ७८.२८ ॥  
पूज्यं वै त्रिषु लोकेषु ख्यातिं यास्यत्यसंशयम्  ।  
तत्र तीर्थे नरः स्नात्वा तल्लिङ्गमर्चयेत्तु यः  ॥ ७८.२९ ॥  
ब्रह्महत्यादिपापेभ्यो मुच्यते नात्र संशयः  ।  
एतत्ते कथितं राजन् कुण्डलेश्वरमुत्तमम्  ॥ ७८.३० ॥  
श्रवणात्कीर्तनादस्य गोसहस्रफलं लभेत् ॥ ७८.३१ ॥  

इति श्रीस्कन्दपुराणे रेवाखण्डे कुण्डलेश्वरमहिमा अनुवर्णनोनाम अष्टसप्ततितमोऽध्यायः ॥  


अध्याय ७९  

मार्कण्डेय उवाच -   
ततो गच्छेत्तु राजेन्द्र पिप्पलेश्वरमुत्तमम्  ।  
यत्र सिद्धो महायोगी पिप्पलादो महातपाः  ॥ ७९.१ ॥  

युधिष्ठिर उवाच -   
पिप्पलादस्य चरितं श्रोतुमिच्छाम्यहं प्रभो  ।  
माहात्म्यं तस्य तीर्थस्य यत्र सिद्धो महातपाः  ॥ ७९.२ ॥  
कस्य पुत्रो महाभाग किमर्थं तप्तवांस्तपः  ।  
एतद्विस्तरतः सर्वं कथयस्व ममानघ  ॥ ७९.३ ॥  

मार्कण्डेय उवाच -   
मिथिलास्थो महाभाग वेदवेदाङ्गपारगः  ।  
याज्ञवल्क्यश्च पुरतश्चचार विपुलं तपः  ॥ ७९.४ ॥  
तापसी तस्य भगिनी याज्ञवल्क्यस्य धीमतः  ।  
चचार सापि तत्रस्था शुश्रूषन्ती महत्तपः  ॥ ७९.५ ॥  
ततस्त्वेकस्मिन् समये स्नाताहनि रजस्वला  ।  
अन्तर्वासं कृतवती दृष्ट्वा कर्कटकं रहः  ॥ ७९.६ ॥  
याज्ञवल्क्योऽपि तद्रात्रौ परिधानेन तेन वै  ।  
स्वप्नं दृष्ट्वात्यजच्छुक्रं प्रभातेऽन्वैषयत्पुनः  ॥ ७९.७ ॥  
तत सा ब्राह्मणी तात किमन्वेष्यसि भारत  ।  
केन कार्यं तव विभो वदस्व मम तत्त्वतः  ॥ ७९.८ ॥  

याज्ञवल्क्य उवाच -   
अपवित्रो मया भद्रे स्वप्नो दृष्टोऽद्य वै निशि  ।  
शुक्लं मे चात्र वस्त्रं स्वं निक्षिप्तं तन्न दृश्यते  ॥ ७९.९ ॥  
तच्छ्रुत्वा ब्राह्मणी वाक्यं भीतभीताभवन्नृप  ।  
तद्वस्त्रं तु मया ब्रह्मन् स्नात्वान्तर्धानकं कृतम्  ॥ ७९.१० ॥  
तस्यास्तद्वचनं श्रुत्वा हाहेत्युक्त्वा महातपाः  ।  
पपात सहसा भूमौ छिन्नमूल इव द्रुमः  ॥ ७९.११ ॥  
किमेतदिति जल्पन्तमाकाशाद्वाग्विनिर्गता  ।  
तोषयन्ती च तं विप्रं प्रोवाच नृपते तदा  ॥ ७९.१२ ॥  
नास्य दोषो मया दृष्टस्तव चैव शुभव्रते  ।  
तव गर्भोदयो येन तत्र दैवं परायणम्  ॥ ७९.१३ ॥  
न विनाशोऽस्य कर्तव्यो यावत्कालस्य पर्ययः  ।  
तथेति व्रीडिता सा च दुर्मनेति विमानतः  ॥ ७९.१४ ॥  
पालयामास तं गर्भं यावत्पुत्रो व्यजायत  ।  
जातमात्रं तु तं गर्भं कथयित्वा न कञ्चन  ॥ ७९.१५ ॥  
अश्वस्थवृक्षमासाद्य सोत्ससर्ज महीतले  ।  
यानि सत्त्वानि लोकेषु स्थावराणि चराणि वै  ॥ ७९.१६ ॥  
तानि वै पालयन्त्वेनं बालकं त्यजति स्म सा  ।  
एवमुक्त्वा ततः साध्वी ब्राह्मणी नृपसत्तम  ॥ ७९.१७ ॥  
यथागतं जगामाथ सावस्थाय मुहूर्तकम्  ।  
पादौ पाणी विनिक्षिप्य विमृज्य नयने शूभे  ॥ ७९.१८ ॥  
आस्यं च विकृतं कृत्वा रुरोदोच्चैरनाथवत् ।  
तेन शब्देन वित्रस्ताः स्थावरा जङ्गमाश्च ये  ॥ ७९.१९ ॥  
अकम्पयत्महीं तात सशैलवनकन्दराम्  ।  
ततो ज्ञात्वा महद्भूतं क्षुधाविष्टं द्विजर्षभम्  ॥ ७९.२० ॥  
न जहाति नगश्छायामार्पयच्च ततः पयः  ।  
आप्यायितस्ततस्तेन अमृतेनैव भारत  ।  
ततः स चिन्तयाविष्टो निर्ममे ग्रहगोचरम्  ॥ ७९.२१ ॥  
तेन क्रूरसमाचारः क्रूरदृष्ट्या निरीक्षितः  ।  
पपात सहसा भूमौ शनैश्चारी शनैश्चरः  ॥ ७९.२२ ॥  
शनैश्चरं बालकोऽपि पादेनैव परामृशत् ।  
पीडितः सोऽपि बालेन उवाच वचनं तदा  ॥ ७९.२३ ॥  
किं मयाऽपकृतं विप्र पिप्पलाद महामुने  ।  
निष्क्रामन् गगने चैव पातितो धरणीतले  ॥ ७९.२४ ॥  
सौरिणाप्येवमुक्तस्तु पिप्पलादो महामुनिः  ।  
क्रोधरूपोऽब्रवीद्वाक्यं तच्छृणुष्व नराधिप  ॥ ७९.२५ ॥  
पितृमातृविहीनस्य बालभावस्य दुर्मते  ।  
पीडां करोषि कस्मात्त्वं सौरे त्वमवशेषितः  ॥ ७९.२६ ॥  

शनैश्चर उवाच -   
क्रूरस्वभावसञ्जाता मम दृष्टि द्विजोत्तम  ।  
मुञ्च त्वं मां च कर्ताहं यद्ब्रवीषि न संशयः  ॥ ७९.२७ ॥  

पिप्पलाद उवाच -   
अद्य प्रभृतिबालानां जन्मतः षोडशीः समाः  ।  
पीडा त्वया न कर्तव्या एष ते समयः परः  ॥ ७९.२८ ॥  
एवमस्त्विति तं चोक्त्वा प्रजगाम यथागतः  ।  
देवमार्गं शनैश्चारी प्रणम्य ऋषिसत्तमम्  ॥ ७९.२९ ॥  
ततश्चादर्शनं तत्र गतवान् स महाग्रहः  ।  
विचिन्तयानश्चैकाकी क्रोधेन कलुषीकृतः  ॥ ७९.३० ॥  
आग्नेयीं हि दिशं ध्यात्वा जनयामास पावकम्  ।  
कृत्त्वा मांसं जुहावाग्नौ क्रियासम्भवतत्त्वतः  ॥ ७९.३१ ॥  
तावच्च जनिता कृत्या ज्वालामालाविभूषिता  ।  
हुतभुक्सदृशाकारा किङ्करोमीति चाब्रवीत् ॥ ७९.३२ ॥  
शोषयामि समुद्रं किं चूर्णयामि च पर्वतम्  ।  
भूमिं च वेष्टयामीह पातयित्वा नभस्तलम्  ॥ ७९.३३ ॥  
कस्य मूर्ध्नि पतिष्यामि घातयामि च कं द्विज  ।  
शीघ्रमादिश मे कार्यं न कालातिक्रमो भवेत् ॥ ७९.३४ ॥  
तस्यास्तद्वचनं श्रुत्वा पिप्पलादो महातपाः  ।  
क्रोधरक्तान्तनयन इदं वचनमब्रवीत् ॥ ७९.३५ ॥  
महता क्रोधवेगेन मया त्वं चिन्तिता शुभे  ।  
पिता मे याज्ञवल्क्यस्तु तं त्वं घातय माचिरम्  ॥ ७९.३६ ॥  
एवमुक्ता तु सा शीघ्रं स्फुटन्तीव नभस्तलम्  ।  
मिथिलास्थो महाप्राज्ञो यत्र तेपे महातपाः  ॥ ७९.३७ ॥  
यावत्पश्यति दिङ्मार्गं ज्वलनार्कसमप्रभम्  ।  
याज्ञवल्क्यो महातेजास्तद्भूतं समुपस्थितम्  ॥ ७९.३८ ॥  
तां दृष्ट्वा सहसायान्तीं भीतभीतो महामुनिः  ।  
भूतेनाक्रमितो विप्रो जनकं नृपतिं ययौ  ॥ ७९.३९ ॥  
शरणार्थमनुप्राप्तं विद्धि मां नृपसत्तम  ।  
महाभूताच्च मां रक्ष यदि शक्नोषि मानद  ॥ ७९.४० ॥  

राजोवाच -   
ब्रह्मतेजोभवं भूतमनिवार्यं दुरासदम्  ।  
प्रभुर्नैवाद्य शक्नोमि अन्यं गच्छ महामते  ॥ ७९.४१ ॥  
ततश्चान्यं नृपश्रेष्ठं शरणार्थी महातपाः  ।  
जगाम तेन चैवोक्त इन्द्रस्य शरणं ययौ  ॥ ७९.४२ ॥  
देवराज नमस्तेऽस्तु महाभूताच्च रक्ष माम्  ।  
तस्य तद्वचनं श्रुत्वाब्रवीदिन्द्रस्तदा वचः  ॥ ७९.४३ ॥  
न च शक्तः परित्रातुं ब्रह्मतेजो हि दुःसहम्  ।  
ततश्च ब्रह्मभवनं ब्राह्मणो ब्रह्मवित्तमः  ॥ ७९.४४ ॥  
जगाम विष्णुभवनं शक्तोऽपि त्यक्तवान् भयात् ।  
ततः स परमोद्विग्नो निराशो जीविते नृप  ॥ ७९.४५ ॥  
अनुगम्यमानो भूतेन अगच्छच्च महेश्वरम्  ।  
तस्य योगबलोपेतो महादेवस्य पाण्डव  ॥ ७९.४६ ॥  
नखमांसान्तरे लुप्तो यथा देवो न पश्यति  ।  
अदृष्टमगमद्भूतं ज्वलनार्कसमप्रभम्  ॥ ७९.४७ ॥  
मुञ्च मुञ्चेति पुरुष मुञ्चेश्वरमुवाच ह  ।  
एवमुक्तो महादेवस्तेन भूतेन भारत  ॥ ७९.४८ ॥  
योगीन्द्रं दर्शयामास नखमांसान्तरे स्थितम्  ।  
संस्थाप्य कृत्यां भूतेशो ज्वलत्कालानलप्रभाम्  ॥ ७९.४९ ॥  
उवाच मा भैस्त्वं विप्र मा च गच्छ महामुने  ।  
ततस्तं सूक्ष्मदेहस्थं महादेवोऽब्रवीदिदम्  ॥ ७९.५० ॥  
किमस्य त्वं महाभूत कर्ता कृत्य वदस्व मे  ।  

कृत्योवाच -   
क्रोधदीप्तेन देवेश पिप्पलादेन चिन्तिता  ॥ ७९.५१ ॥  
अस्य देहे पतिष्यामि अहिंस्यां विद्धि मां प्रभो  ।  
एतच्छ्रुत्वा महादेवो भूतस्य वदनाच्च्युतम्  ॥ ७९.५२ ॥  
वरिष्ठं बन्धयामास याज्ञवल्क्यस्य घातकम्  ।  
योगीश्वरं तं विप्रेन्द्रं दत्त्वाभीतिं युधिष्ठिर  ॥ ७९.५३ ॥  
विसर्जयित्वा देवस्तं तत्रैवान्तरधीयत  ।  
प्रेषयित्वा तु तं भूतं पिप्पलादोऽपि दुर्मनाः  ॥ ७९.५४ ॥  
मातापितृविहीनस्तु नर्मदातटमाश्रितः  ।  
एकनिष्ठो निराहारो वर्षाणि षोडशैव तु  ॥ ७९.५५ ॥  
तोषयामास देवेशमुमया सह शङ्करम्  ।  

हर उवाच -   
परितुष्टोऽस्मि ते विप्र तपसानेन सुव्रत  ॥ ७९.५६ ॥  
वरं वृणीष्व ते दद्यां मनसाभीप्सितं शुभम्  ।  

पिप्पलाद उवाच -   
यदि मे भगवांस्तुष्टो यदि देयो वरो मम  ॥ ७९.५७ ॥  
अत्र सन्निहितो देव मम नाम्ना च शङ्कर  ।  
एवमुक्तस्तथेत्युक्त्वा पिप्पलादं महामुनिम्  ॥ ७९.५८ ॥  
जगामादर्शनं देवो भूतसङ्घैर्निषेवितः  ।  
पिप्पलादो गते देवे स्नात्वा तत्र महाम्भसि  ॥ ७९.५९ ॥  
स्थापयित्वा महदेवं जगामोत्तरपर्वतम्  ।  
तत्र तीर्थे नरो भक्त्या स्नात्वा मन्त्रयुतो नृप  ॥ ७९.६० ॥  
तर्पयित्वा पितॄन् देवान् पूजयित्वा महेश्वरम्  ।  
अश्वमेधस्य यज्ञस्य फलं प्राप्नोत्यनुत्तमम्  ॥ ७९.६१ ॥  
मृतो रुद्रपुरं याति पिप्पलेश्वरसन्निधौ  ।  
अथवा भोजयेद्विप्रान् पितॄनुद्दिश्य भक्तितः  ॥ ७९.६२ ॥  
द्वादशाब्दसहस्राणि तृप्ता गच्छन्ति सद्गतिम्  ।  
सन्न्यासेन तु यः कश्चित्तत्र तीर्थे तनुं त्यजेत् ॥ ७९.६३ ॥  
अनिवर्तिका गतिस्तस्य यथा मे शङ्करोऽब्रवीत् ।  
एतत्सर्वं समाख्यातं यत्त्वं मां परिपृष्टवान्  ॥ ७९.६४ ॥  
माहात्म्यं पिप्पलादस्य पिप्पलेश्वरमुत्तमम्  ।  
एतत्पुण्यं पापहरं धन्यं दुःखप्रणाशनम्  ॥ ७९.६५ ॥  
पठतां शृण्वतां चैव सर्वपापप्रमोचनम्  ॥ ७९.६६ ॥  

इति श्रीस्कन्दपुराणे रेवाखण्डे पिप्पलेश्वरमहिमानुवर्णनो नामैकोनाशीतितमोऽध्यायः ॥  


अध्याय ८०  

मार्कण्डेय उवाच -   
ततो गच्छेत्तु राजेन्द्र विमलेश्वरमुत्तमम्  ।  
तत्र देवशिला रम्या महादेवेन भाषिता  ॥ ८०.१ ॥  
गर्जनं खेटकं नाम तत्र देवशिला शुभा  ।  
तत्र स्नात्वा तु यो भक्त्या तर्पयेत्पितृदेवताः  ॥ ८०.२ ॥  
तस्य ते द्वादशाब्दानि सुतृप्ता दिवि मोदिताः  ।  
तस्मिंस्तीर्थे तु यो भक्त्या ब्राह्मणान् पूजयेन्नृप  ॥ ८०.३ ॥  
स्वल्पेनापि हि दानेन तस्य चान्तो न विद्यते  ।  

युधिष्ठिर उवाच -   
कानि दानानि विप्रेन्द्र शस्तानि धरणीतले  ॥ ८०.४ ॥  
यानि दत्त्वा नरो भक्त्या मुच्यते सर्वकिल्बिषैः  ।  

मार्कण्डेय उवाच -   
सुवर्णं रजतं ताम्रं मणिं मौक्तिकमेव च  ॥ ८०.५ ॥  
भूमिदानं तथा गावो मोचयन्त्यंशुमान्नरम्  ।  
तत्र तीर्थे तु यः कश्चित्कुरुते प्राणसङ्क्षयम्  ॥ ८०.६ ॥  
रुद्रलोके वसेत्तावद्यावदाहूतसम्प्लवम्  ।  
ततः पुष्करिणीं गच्छेत्कुरुक्षेत्रसमां नृप  ॥ ८०.७ ॥  
पूर्वं पुष्करिणी नाम कुरुक्षेत्रं कलौ स्मृतम्  ।  
तत्र स्नात्वा यजेद्देवं तेजोराशिं दिवाकरम्  ॥ ८०.८ ॥  
ऋचमेकां जपेत्सौम्यः सामवेदफलं लभेत् ।  
यजुर्वेदस्य जपनं ऋग्वेदस्य तथैव च  ॥ ८०.९ ॥  
त्र्यक्षरं वा जपेन्मन्त्रं ध्यायमानो दिवाकरम्  ।  
आदित्यहृदयं जप्त्वा मुच्यते सर्वकिल्बिषैः  ॥ ८०.१० ॥  
तत्र तीर्थे तु यः स्नात्वा विधिना पूजयेद्द्विजान्  ।  
तस्य कोटिगुणं दानं जायते नात्र संशयः  ॥ ८०.११ ॥  
कार्तिक्यां च तथा माध्यां वैशाख्यां तु विशेषतः  ।  
अमावास्यां व्यतीपाते सङ्क्रमे वैधृतौ रवौ  ॥ ८०.१२ ॥  
कुरुक्षेत्रे नरः स्नात्वा रुद्रस्यानुचरो भवेत् ।  
अनाशके जले ह्यग्नौ पञ्चाग्नौ वा तथापि वा  ॥ ८०.१३ ॥  
तस्मिंस्तीर्थे मृतो यस्तु स याति परमां गतिम्  ।  
ब्राह्मणः क्षत्रियो वैश्यः शूद्रो वा नृपसत्तम  ॥ ८०.१४ ॥  
विहितं कर्मकुर्वाणः स गच्छति सतां गतिम्  ।  

युधिष्ठिर उवाच -   
किं जपन्मुच्यते व्याधेर्ज्ञात्वा वर्णं द्विजोत्तम  ॥ ८०.१५ ॥  
किं कुर्वन्मुच्यते प्राणी याति लोकमनामयम्  ।  

मार्कण्डेय उवाच -   
शृणु राजन्नवहित इतिहासं पुरातनम्  ॥ ८०.१६ ॥  
गुह्यतीर्थे समासाद्य ब्राह्मणो मुक्तवान् यथा  ।  
पुरा द्विजवरश्चासीद्गोविन्दो नाम नामतः  ॥ ८०.१७ ॥  
तस्य भार्या सुसम्पन्ना ब्राह्मणी च पतिव्रता  ।  
तस्यां सञ्जनयामास पुत्रमेकं च सुन्दरम्  ॥ ८०.१८ ॥  
स बाल एव भवने क्रीडते शिशुलीलया  ।  
कदाचिद्ब्राह्मणश्रेष्ठः काष्ठमानयितुं गतः  ॥ ८०.१९ ॥  
वनान्नीत्वा काष्ठभारं गृहे पश्चाच्च क्षिप्तवान्  ।  
क्रीडन्नास्ते शिशुस्तत्र काष्ठभारेण पीडितः  ॥ ८०.२० ॥  
ममार बालकस्तत्र द्विजो न ज्ञातवांस्तदा  ।  
ब्राह्मण्यपि तदा तस्मै न शशंस भयात्तथा  ॥ ८०.२१ ॥  
पुर्नद्विजः स गोविन्दो विपिनं सञ्जगाम ह  ॥ ८०.२२ ॥  

ब्राह्मण्युवाच -   
रावणो ब्रह्मणः पौत्रस्त्रैलोक्यं यस्य शङ्कते  ।  
स हतो रामचन्द्रेण सपुत्रामात्यबान्धवः  ॥ ८०.२३ ॥  
एवं पुत्रं विना सौख्यं मर्त्ये नाके न विद्यते  ।  
यश आख्यायितं यस्य स्वर्गार्थं यस्य भारती  ॥ ८०.२४ ॥  
मिष्टान्नं ब्राह्मणस्यार्थे स्वर्गवासोऽपि विद्यते  ।  
पुत्रोत्पत्तिविनाशाभ्यां नापरं सुखदुःखयोः  ॥ ८०.२५ ॥  
ब्रह्महत्याश्वमेधाभ्यां नापरं पापपुण्ययोः  ।  
किं ब्रवीमीति हे वत्स नानुसौख्यं सुतं विना  ॥ ८०.२६ ॥  
एवं बहुविधं दुःखं प्रलपित्वा पुनः पुनः  ।  
बालं गृहगते विप्रे सङ्गोप्य ब्राह्मणी तथा  ॥ ८०.२७ ॥  
एवं तस्यां विलपन्त्यां गता रात्रिर्युधिष्ठिर  ।  
भूम्यां प्रसुप्तं गोविन्दं पुत्रशोकेन पीडिता  ॥ ८०.२८ ॥  
यावन्निरीक्षते भार्या भर्तारं दुःखपीडितम्  ।  
कृमिराशिमयं तावद्गोविन्दं नृपसत्तम  ॥ ८०.२९ ॥  
दुःखाद्दुःखतरे मग्ना दृष्ट्वा तं पातकान्वितम्  ।  
एवं दुःखनिमग्नायाः शर्वरी विगता तदा  ॥ ८०.३० ॥  
पुनः प्रातस्तु गोविन्दो दर्भाय च वनं गतः  ।  
एवं न ज्ञातवान् विप्रः काष्ठेन च हतं सुतम्  ॥ ८०.३१ ॥  
गताश्च दिवसाः पञ्चब्राह्मण्या गोपितं च यत् ।  
पशुपालः पञ्चमेऽह्नि महिषीरुत्तमाश्च गाः  ॥ ८०.३२ ॥  
अरण्ये महिषीर्मुक्त्वा गाश्च भोक्तुं गृहं गतः  ।  
विज्ञप्तः पशुपालेन गोविन्दो ब्राह्मणोत्तमः  ॥ ८०.३३ ॥  
यावद्भक्षाम्यहं स्वामिन्महिषीर्गाश्च रक्षय  ।  
ततः स त्वरितो गाश्च ब्राह्मणो महिषीः प्रति  ॥ ८०.३४ ॥  
जगाम महिषीर्गाश्च विप्रस्य तस्य रक्षतः  ।  
धावमानस्य गावश्च महिष्यः सङ्गमं गताः  ॥ ८०.३५ ॥  
तत्र प्रविष्टास्तु जले नद्या रेवासुसङ्गमे  ।  
तज्जलं पीतमात्रं तु त्वरया तेन वारिताः  ॥ ८०.३६ ॥  
अकामात्सलिलं पीत्वा प्रक्षाल्य नयने शुभे  ।  
आजगाम ततः पश्चाद्भवनं दिनसङ्क्षये  ॥ ८०.३७ ॥  
भुक्त्वा दुःखान्वितो रात्रौ गोविन्दः शयनं ययौ  ।  
निद्राभिभूतो दुःखेन श्रमेणैव तु खेदितः  ॥ ८०.३८ ॥  
पुनस्तं चार्धरात्रे तु तस्य भार्या निरीक्षते  ।  
कृमिभिर्वेष्टितं गात्रं क्वचित्पश्यत्यवेष्टितम्  ॥ ८०.३९ ॥  
पुनः सा विस्मयाविष्टा तस्य भार्या गुणान्विता  ।  
उवाच दुष्कृतं तस्य साध्वसाविष्टचेतना  ॥ ८०.४० ॥  

भार्योवाच -   
अतीते पञ्चमे चाह्णि इन्धनं क्षिपता तु ते  ।  
गृहे पश्चात्स्थितो बालस्त्वज्ञातो घातितस्त्वया  ॥ ८०.४१ ॥  
मया तत्पातकं घोरं त्वत्कृतं न प्रकाशितम्  ।  
तेन प्रच्छन्नपापेन दह्यमाना दिवानिशम्  ॥ ८०.४२ ॥  
न सुखं तव गात्रस्य न च पश्यामि चात्मनः  ।  
निद्रा प्रणष्टा मे नाथ रतिश्चैव त्वया सह  ॥ ८०.४३ ॥  
श्रूयते मानवे शास्त्रे श्लोको गीतो महर्षिभिः  ।  
स्मृत्वा स्मृत्वा च तं रात्रौ परितापो न शाम्यति  ॥ ८०.४४ ॥  
कीर्तनान्नश्यतेऽधर्मो वर्धतेऽसौ च गूहनात् ।  
इह लोके परे चैव पापस्यान्तो न विद्यते  ॥ ८०.४५ ॥  
एवं सञ्चिन्त्यमानाहं स्थिता रात्रौ भयातुरा  ।  
कृमिराशिमयं त्वां तु पश्यामि कथयामि किम्  ॥ ८०.४६ ॥  
पुनश्च कान्त त्वद्देहं भ्रूणहत्याकृमिप्लुतम्  ।  
क्वचित्तुदन्ति ते चैव क्वचिन्नष्टाः समन्ततः  ॥ ८०.४७ ॥  
एतत्संस्मृत्य संस्मृत्य विमृशन्ती पुनः पुनः  ।  
न जाने कारणं किञ्चित्पृच्छामि कथयस्व मे  ॥ ८०.४८ ॥  
तडागं वापि सरितं तीर्थं वा देवतालयम्  ।  
यं गतोऽसि प्रभावोऽयं तस्य नान्यस्य मे मतिः  ॥ ८०.४९ ॥  
एवमुक्तस्त्वसौ विप्रः कथयामास भारत  ।  
भार्यया पूर्ववृत्तान्तं रममाणो नृपोत्तम  ॥ ८०.५० ॥  
गोलुलायी निवृत्त्यर्थं नर्मदा सङ्गमं गतः  ।  
नाभिमात्रे जले मग्नस्तोयं पीतं यथेष्टतः  ॥ ८०.५१ ॥  
नान्यत्तीर्थं विजानामि नर्मदा च सरिद्वरा  ।  
एवं श्रुत्वा च तत्सर्वमुपवासः कृतः क्षणात् ॥ ८०.५२ ॥  
भर्त्रा सह गता तत्र सङ्गमे वरवर्णिनी  ।  
स्नात्वा विधिप्रयुक्तेन सङ्गमे सुरपूजिते  ॥ ८०.५३ ॥  
तर्पयामास देवेशं शङ्करं च सहोमया  ।  
पञ्चामृतैः स्नापयित्वा ब्राह्मण्या सहितो द्विज  ॥ ८०.५४ ॥  
गन्धमाल्यादिधूपैश्च नैवेद्यैश्च सुशोभनैः  ।  
अपूजयत्तत्र लिङ्गं देवीं कात्यायनीं शुभाम्  ॥ ८०.५५ ॥  
रात्रौ जागरणं कृत्वा भर्त्रा तेन सहैव सा  ।  
ततः प्रभाते विमले द्विजं सम्पूज्य यत्नतः  ॥ ८०.५६ ॥  
गोदानेन हिरण्येन वस्त्रेणान्नेन भारत  ।  
गोविन्दः पूजयामास स्वशक्त्या ब्राह्मणं शुभम्  ॥ ८०.५७ ॥  
उक्तश्चाकाशवाण्या तु तीर्थं गुह्यावती त्विदम्  ।  
गुह्येश्वरं तत्र लिङ्गं पातालादुत्थितं तदा  ॥ ८०.५८ ॥  
गुह्यावतीनर्मदयोः सङ्गमो गुणवानभूत् ।  
मुक्तपापो गृहं यातः स्वभार्यासहितो द्विजः  ॥ ८०.५९ ॥  
एतत्तीर्थं पापहरं बालहत्याप्रणाशनम्  ।  
तत्र स्नात्वा च जप्त्वा च दत्त्वा ब्राह्मणभोजनम्  ॥ ८०.६० ॥  
उपास्य श्राद्धकरणात्तिलोदकप्रदानतः  ।  
निवसेच्छिवलोके हि यावदाहूत सम्प्लवम्  ॥ ८०.६१ ॥  

इति श्रीस्कन्दपुराणे रेवाखण्डे गुह्यावतीतीर्थमहिमानुवर्णनो नामाशीतितमोऽध्यायः ॥  


अध्याय ८१  

मार्कण्डेय उवाच -   
ततो गच्छेत्तु राजेन्द्र उत्तरे नर्मदातटे  ।  
मेघनादसमीपे तु विश्वरूपा सरिद्वरा  ॥ ८१.१ ॥  
निर्गता विश्वरूपस्य शरीरादुपकुर्वतः  ।  
पुरा दारुवने देवो लिङ्गहीनः कृतो द्विजैः  ॥ ८१.२ ॥  
नर्मदातटमाश्रित्य तपः कुर्वंस्तदा नृप  ।  
विश्वरूपोऽभवद्देवो निर्गता सरितां वरा  ॥ ८१.३ ॥  
गता सा नर्मदातोयं सङ्गमो गुणवानभूत् ।  
तस्मिंस्तीर्थे नरः स्नात्वा स भवे न पुनर्भवेत् ॥ ८१.४ ॥  
तत्र यत्क्रियते कर्म सर्वं तदक्षयं भवेत् ।  
सारिका सिद्धिमायाता पतिता तीर्थसङ्गमे  ॥ ८१.५ ॥  
पूर्वमप्सरसां श्रेष्ठा शक्रशापादकामतः  ।  
चित्राङ्गदेन रमिता काचित्कष्टमवाप ह  ॥ ८१.६ ॥  
सारिका भव कल्याणि वर्षाणां साऽग्रविंशतिम्  ।  
मृत्वा त्वं नर्मदातोये विश्वरूपा सुसङ्गमे  ॥ ८१.७ ॥  
विचित्रा बहुचार्वङ्गी सञ्जाता सारिका नृप  ।  
जातिस्मरा सुराभावा नर्मदातटमाश्रिता  ॥ ८१.८ ॥  
ततः काले च सम्प्राप्ते प्रज्वाल्य पावकं शुभम्  ।  
प्रविष्टा सा शुभाचारा विश्वरूपा सुसङ्गमे  ॥ ८१.९ ॥  
दिव्यदेहधरी राजन् प्राप्ता शक्रस्य मन्दिरम्  ।  
एतदन्तरमासाद्य सारिकातीर्थमुच्यते  ॥ ८१.१० ॥  
तत्र यत्क्रियते कर्म श्राद्धं यज्ञः शिवार्चनम्  ।  
सर्वं कोटिगुणं विद्यान्मेघनादस्य दर्शनात् ॥ ८१.११ ॥  
अवशः स्ववशो वापि यस्तु प्राणान् परित्यजेत् ।  
न तस्य पुनरावृत्तिर्घोरे संसारसागरे  ॥ ८१.१२ ॥  
ख्यातानि पञ्चलिङ्गानि यानि दृष्ट्वा शिवं व्रजेत् ।  
मानवो मनुजश्रेष्ठ शृणु तानि युधिष्ठिर  ॥ ८१.१३ ॥  
मेघनादं च गोष्ठेशं वागीशं काकडेश्वरम्  ।  
लक्षेश्वरं पञ्चलिङ्गान्येकाहे यस्तु पूजयेत् ॥ ८१.१४ ॥  
अनेनैव शरीरेण स नरो हि शिवं व्रजेत् ।  
कोटियज्ञफलं प्राप्य पश्चान्मोक्षमवाप्नुयात् ॥ ८१.१५ ॥  
आख्यानं कथयिष्यामि पुरावृत्तं तवानघ  ।  
धर्मसेनः पुरा राजा अयोध्याधिपतिर्बली  ॥ ८१.१६ ॥  
धर्मेण राज्यं कृतवान् यज्ञांश्च बहुदक्षिणान्  ।  
शृण्वन् स धर्मशास्त्राणि नर्मदाचरितं तथा  ॥ ८१.१७ ॥  
श्रुत्वा विनिर्गतो राजा रेवाया उत्तरे तटे  ।  
मेघनादं समभ्यर्च्य स्नात्वा वै नर्मदाजले  ॥ ८१.१८ ॥  
उद्गच्छति दिनकरे अश्वारूढो नरेश्वरः  ।  
उत्तरां दिशमाश्रित्य गतो गोष्ठेश्वरं शिवम्  ॥ ८१.१९ ॥  
यथाविधानं सम्पूज्य वागीश्वरं गतस्ततः  ।  
तत्र स्नात्वा विधानेन पूजयित्वा शिवं नृपः  ॥ ८१.२० ॥  
चन्दनागुरुकर्पूरैर्धूपैर्दीपैर्विधानकैः  ।  
अश्वारूढो नृपश्रेष्ठः काकडेश्वरमागतः  ॥ ८१.२१ ॥  
तं प्रपूज्य ततो राजा गत्वा वै नार्मदे जले  ।  
लक्षेश्वरं पूजयित्वा स्थितं वै विधिपूर्वकम्  ॥ ८१.२२ ॥  
मेघनादं ततो गत्वा सूर्यश्चास्तमुपागमत् ।  
ध्यात्वा स्वयं कालरूपं यावत्तिष्ठति वै नृपः  ॥ ८१.२३ ॥  
तावद्घोरोऽपि तुरगो ह्यन्तरिक्षचरस्तदा  ।  
दिव्यदेहधरः सश्चाप्यप्सरोभिः समावृतः  ॥ ८१.२४ ॥  
विमाने देवराजस्य ययाविन्द्रपुरीं स्थितः  ।  
शुनी पृष्ठे तु या राज्ञस्तीर्थयात्रां प्रकुर्वती  ॥ ८१.२५ ॥  
दिव्यदेहधरा सापि विमानेन गता दिवि  ।  
धर्मसेनोऽपि तां दृष्ट्वा विस्मयाविष्टचेतनः  ॥ ८१.२६ ॥  
अश्वरूपं जगादाथ किमेतदिति भारत  ।  
उवाचाकाशगो वाचं कथं त्वं खिद्यसे नृप  ॥ ८१.२७ ॥  
शरीरजेन कष्टेन तपः साध्या विभूतयः  ।  
पादचारी हि गच्छ त्वं परपादैर्गतो ह्यसि  ॥ ८१.२८ ॥  
भूयो यात्रां प्रकुरुषे तदा सिद्धिमवाप्स्यसि  ।  
ततो राजा च तस्याथ श्रुत्वा तद्वचनं तदा  ॥ ८१.२९ ॥  
पुनर्द्वितीयदिवसे प्रस्थितो लिङ्गपूजनम्  ।  
पञ्चलिङ्गान् समभ्यर्च्य समायातस्तु नर्मदाम्  ॥ ८१.३० ॥  
मेघनादं यदापश्यद्द्वारे देवं च दृष्टवान्  ।  
पञ्चवक्त्रं दशभुजं त्रिनेत्रं शूलपाणिनम्  ॥ ८१.३१ ॥  
वृषारूढं जगद्गर्भं शशाङ्ककृतशेखरम्  ।  
दृष्ट्वा तं देवदेवेशं तुष्टाव परमेश्वरम्  ॥ ८१.३२ ॥  
जय देव महादेव महापातकनाशन  ।  
संसारसागरे मग्नं मां समुद्धर साम्प्रतम्  ॥ ८१.३३ ॥  

हर उवाच -   
वरं वृणु महाभाग यत्ते मनसि वर्तते  ।  
तद्ददामि न सन्देहश्श्विभक्तो हि पुत्रक  ॥ ८१.३४ ॥  
यदि तुष्टोऽसि मे देव तन्मां सहचरं कुरु  ।  
एकाहे पञ्चलिङ्गानि पूजयिष्यति यो नरः  ॥ ८१.३५ ॥  
स तवानुचरो देव भवत्वेष वरो मम  ।  
धर्मसेनवचः श्रुत्वा भवत्वेवं हरोऽब्रवीत् ॥ ८१.३६ ॥  
तं गृहीत्वा तु राजानं कैलासं स जगाम ह  ।  
स्वदेहस्थं चकारासौ धर्मसेनं नृपं नृप  ॥ ८१.३७ ॥  
एतत्ते कथितं राजन्नितिहासं पुरातनम्  ।  
श्रवणात्कीर्तनादस्य अश्वमेधफलं लभेत् ॥ ८१.३८ ॥  

इति श्रीस्कन्दपुराणे रेवाखण्डे पञ्चलिङ्गमहिमानुवर्णनो नामैकाशीतितमोऽध्यायः ॥  


अध्याय ८२  

मार्कण्डेय उवाच -   
अथान्यत्कथयिष्यामि तीर्थं पापप्रणाशनम्  ।  
मयूरकुक्कुटं नाम ब्रह्महत्या व्यपोहनम्  ॥ ८२.१ ॥  
मृकण्डस्याश्रमं पुण्यं नर्मदादक्षिणे तटे  ।  
मृकण्डो नाम भूपाल ऋषिः परमधार्मिकः  ॥ ८२.२ ॥  
तपस्तेपे महाभाग दिव्यैर्वर्षसहस्रकैः  ।  
तस्याश्रमपदे रम्ये मुनयः शंसितव्रताः  ॥ ८२.३ ॥  
वसन्ति स्म जलाहाराः शुष्कपत्रकृताशनाः  ।  
केचित्तन्न निराहारा मोक्षोपायविचिन्तकाः  ॥ ८२.४ ॥  
एतस्मिन्नन्तरे राजन् गन्धर्वौ शक्रगायनौ  ।  
हेतिप्रहेतिनामानौ गतौ शक्रसभां नृप  ॥ ८२.५ ॥  
वधूरप्सरसां श्रेष्ठा दृष्टा ताभ्यां युधिष्ठिर  ।  
दृष्टमात्रौ तु गन्धर्वौ कामबाणप्रपीडितौ  ॥ ८२.६ ॥  
हेतिः कुक्कुटशब्देन प्रहेतिर्बर्हिणस्तथा  ।  
घोष्यमाणौ सुमधुरं सादयामास तु च ताम्  ॥ ८२.७ ॥  
वृत्रहा तदभिप्रायं ज्ञात्वा शापं ददौ तवा  ॥ ८२.८ ॥  
पूर्णे दिव्यशते वर्षे पश्चादत्रागमिष्यथः  ।  
तिर्यग्योनौ तु सम्प्राप्तौ गन्धर्वौ हि युधिष्ठिर  ॥ ८२.९ ॥  
जातिस्मरौ दुराचारौ पक्षिणौ प्रियदर्शीनौ  ।  
सर्वतीर्थान्युत्तरन् तौ नारदं च ददर्शतुः  ॥ ८२.१० ॥  

गन्धर्वावूचतुः॒  
भविष्यावः शुभाचार ब्रह्मपुत्र तपोधन  ।  
कर्मणा केन चावां हि मुक्तावेतौ वदस्व तत् ॥ ८२.११ ॥  

नारद उवाच -   
नर्मदा दक्षिणे तीरे मृकण्डस्याश्रमं शुभम्  ।  
तिर्यग्योनिविमोक्षं च तीर्थं हि परमं मतम्  ॥ ८२.१२ ॥  
जलाप्लुतौ नर्मदायाः सर्वं तत्र भविष्यति  ।  
ततो हेतिः प्रहेतिश्च सुस्नातौ दिव्यरूपिणौ  ॥ ८२.१३ ॥  
एकेन स्नानमात्रेण पक्षिणौ दिव्यतां गतौ  ।  
स्नात्वा तु विधिनाऽनेन ध्यात्वा देवं सदाशिवम्  ॥ ८२.१४ ॥  
उच्चार्य्याघोरमन्त्रं तौ सदा ध्यानस्थितौ नृप  ।  
एतस्मिन्नन्तरे राजन् पातालादुत्थितं शुभम्  ॥ ८२.१५ ॥  
शतसूर्यप्रकाशं हि लिङ्गं तत्र युधिष्ठिर  ।  
कुक्कुटेश्वरमेकं तु मयूरेश्वरमेव च  ॥ ८२.१६ ॥  
गन्धर्वौ तु विमानस्थौ गतौ शक्रस्य मन्दिरम्  ।  
तस्मिंस्तीर्थे नरः स्नात्वा भवे नैव पुनर्भवेत् ॥ ८२.१७ ॥  
स्नात्वा तिलोदकं दत्त्वा पितॄणां परमा गतिः  ।  
अवशः स्ववशोऽवापि यस्तु प्राणान् परित्यजेत् ॥ ८२.१८ ॥  
न तस्य पुनरावृत्तिर्घोरे संसारसागरे  ।  
तत्र कीटाः पतङ्गाश्च पक्षिणोऽथ सरीसृपाः  ॥ ८२.१९ ॥  
मण्डूकाः पापवृक्षाश्च मृता यान्ति शिवं पदम्  ॥ ८२.२० ॥  

इति श्रीस्कन्दपुराणे रेवाखण्डे मृकण्डाश्रमकीर्तनो नाम द्व्यशीतितमोऽध्यायः ॥  


अध्याय ८३  

मार्कण्डेय उवाच -   
ततोऽन्यत्परमं तीर्थं चन्द्रमत्यास्तु सङ्गमे  ।  
चन्द्रेश्वरं सिद्धलिङ्गं तथा सिद्धेश्वरं पुनः  ॥ ८३.१ ॥  
घण्टेश्वरं महिषेशमश्वतीर्थमतः परम्  ।  
वृषसेनं हयग्रीवं शुकतीर्थमतः परम्  ॥ ८३.२ ॥  
रमेश्वरं ततो गच्छेत्तीर्थं पापप्रणाशनम्  ।  
मेकलायास्तटे राजन्महापातकनाशनम्  ॥ ८३.३ ॥  
यदा दारुवने पूर्वं महादेवेन मोहिताः  ।  
ब्राह्मणानां स्त्रियस्तत्र रममाणाः समागताः  ॥ ८३.४ ॥  
चिन्तयन्त्यश्च ता मोक्षं मेकलातीरमाश्रिताः  ।  
ताभिश्च रममाणाभिरावृतं शिवपूजनम्  ॥ ८३.५ ॥  
नीलोत्पलदलैर्बिल्वैर्मल्लिकाजातिकुन्दकैः  ।  
शून्यं प्रपूजितं यावत्तावल्लिङ्गं समुत्थितम्  ॥ ८३.६ ॥  
पातालादागतं लिङ्गं ज्वलत्कालानलप्रभम्  ।  
रमेश्वरेति विख्यातं रममाणात्समुत्थितम्  ॥ ८३.७ ॥  
स्त्रीणां उवाच देवेशः शापमोक्षो भवत्विति  ।  
गच्छन्तु सर्वाः स्वगृहं साम्प्रतं गतकल्मषाः  ॥ ८३.८ ॥  
इत्युक्त्वा देवदेवेशस्तत्रैवान्तरधीयत  ।  
तस्मिंस्तीर्थे नरः स्नात्वा स भवे न पुनर्भवेत् ॥ ८३.९ ॥  
अनाशकेन चाग्नौ हि ये मृता न पुनर्भवाः  ।  
तिलोदकं पितॄणां तु पिण्डदानं यथाविधि  ॥ ८३.१० ॥  
श्राद्धेनैव च दानेन पितॄणां परमा गतिः  ।  
इन्द्रेण ब्रह्मणा पूर्वं विष्णुना धनदेन च  ॥ ८३.११ ॥  
रक्षसा रावणेनाथ तथा चेन्द्रजिता नृप  ।  
जपो जप्तस्तपस्तप्तं यज्ञानि विविधानि च  ॥ ८३.१२ ॥  
कृतानि नृपशार्दूल गता हि परमां गतिम्  ।  
अन्यच्च कथयिष्यामि हारिणं तीर्थमुत्तमम्  ॥ ८३.१३ ॥  
हरिणेशं सिद्धलिङ्गं तथा वै धनुरीश्वरम्  ।  
बाणेश्वरं परविद्धि तथा वै लुब्धकेश्वरम्  ॥ ८३.१४ ॥  
लिङ्गरूपाणि पूजयित्वा शिवं व्रजेत् ।  
आख्यानं कथयिष्यामि पुरावृत्तं युधिष्ठिर  ॥ ८३.१५ ॥  
अर्जुनो लुब्धको नाम मन्दजातिसमुद्भवः  ।  
पर्यटन्मृगयां राजन्नर्मदातीरमागतः  ॥ ८३.१६ ॥  
दृष्ट्वा यूथं मृगाणां तु धावमानः पुनः पुनः  ।  
पलायमानाः सर्वे ते एकः पश्चात्स्थितो मृगः  ॥ ८३.१७ ॥  
हतो मध्यदिने सोऽद्य कुरङ्गो नर्मदातटे  ।  
पतितोऽसौ गतप्राणो दिव्यदेहधरः पुनः  ॥ ८३.१८ ॥  
विमाने हंसयुक्ते वै ब्रह्मलोकं जगाम ह  ।  
गते तु हरिणे सोऽथ लुब्धकश्चिन्तयान्वितः  ॥ ८३.१९ ॥  
महापापान्यनेकानि कृतानि तु मया पुनः  ।  
का गतिं याम्यहं चाथ श्रेयसे मरणं मम  ॥ ८३.२० ॥  
चिन्तयित्वा ततो राजन् पतितो नर्मदाजले  ।  
तत्क्षणाद्दिव्यदेहोऽसौ गन्धर्वपुरमाययौ  ॥ ८३.२१ ॥  
गते तस्मिन् देवलोके धनुर्बाणौ जले स्थितौ  ।  
चत्वार्येतानि लिङ्गानि ख्यातानि भुवनत्रये  ॥ ८३.२२ ॥  
हरिणेश्वरं च बाणेशं लुब्धेशं धनुरीश्वरम्  ।  
रमेश्वरं पञ्चमं तु पञ्चलिङ्गानि कीर्तयेत् ॥ ८३.२३ ॥  
न तस्य पुनरावृत्तिर्घोरे संसारसागरे  ।  
तस्मिंस्तीर्थे नरो राजन् स्नात्वा शिवपुरं व्रजेत् ॥ ८३.२४ ॥  
ब्रह्महत्यादि पापानि विलयं यान्ति पार्थिव  ।  
अनाशके चार्धजले मृतः शिवमवाप्नुयात् ॥ ८३.२५ ॥  

इति श्रीस्कन्दपुराणे रेवाखण्डे रमेश्वरहरिणेश्वरलुब्धकेश्वरधनुरीश्वरबाणेश्वरकथनो नाम त्र्यशीतितमोऽध्यायः ॥  


अध्याय ८४  

मार्कण्डेय उवाच -   
तत्र स्नात्वा तु भक्त्या य उपवासपरायणः  ।  
क्षपाजागरणं कुर्याद्दद्याद्दानं च यत्नतः  ॥ ८४.१ ॥  
देवस्य स्नपनं कुर्यादमृतैः पञ्चभिस्तथा  ।  
समालभेद्यथाशक्त्या पूजां कृत्वा विधानतः  ॥ ८४.२ ॥  
पात्रं परीक्ष्य दातव्यमात्मनः श्रेय इच्छता  ।  
पितरस्तस्य तृप्यन्ति द्वादशाब्दं न संशयः  ॥ ८४.३ ॥  
गच्छति तत्र दाता च यत्र देवो निरञ्जनः  ।  
गृहमध्ये प्रविष्टस्तु स्मरन्नामास्य शक्तितः  ॥ ८४.४ ॥  
नीलाद्रौ तु च यत्पुण्यं तत्समस्तं लभेत सः  ।  
शूलभेदे च यः कुर्याच्छ्राद्धं पर्वणि पर्वणि  ॥ ८४.५ ॥  
विशेषाच्चैव मासान्ते तस्य पुण्यफलं शृणु  ।  
केदारे चैव यत्पुण्यं कुब्जायां च तथा नृप  ॥ ८४.६ ॥  
कनखले चैव यत्पुण्यं गङ्गासागरसङ्गमे  ।  
सितासिते तु यत्पुण्यमन्यतीर्थे विशेषतः  ॥ ८४.७ ॥  
अर्बुदे चैव यत्पुण्यं पुण्यं चामरपर्वते  ।  
गङ्गाद्यैः सर्वतीर्थैश्च फलं प्राप्नोति मानवः  ॥ ८४.८ ॥  
अस्मिंस्तीर्थे तथा पुण्यं लभते नात्र संशयः  ।  
विधिमन्त्रसमायुक्तं तर्पयेत्पितृदेवताः  ॥ ८४.९ ॥  
कुलानि तारयत्येव दश पूर्वापराणि सः  ।  
दक्षिणां चैव मर्त्यश्च शुचिर्भूत्वा समाहितः  ॥ ८४.१० ॥  
न्यासं कृत्वा तु पूर्वोक्तं प्रदद्यादष्टपुष्पकम्  ।  
शास्त्रोक्तैरष्टभिर्मन्त्रैर्मानसैः शृणु तांस्तथा  ॥ ८४.११ ॥  
वारिजं सौम्यमाग्नेयं वायव्यं पार्थिवं पुनः  ।  
वानस्पत्यं भवेत्पुष्पं प्राजापत्यं तु सप्तमम्  ॥ ८४.१२ ॥  
अष्टमं शिवपुष्पं च शृण्वेतेषां विनिर्णयम्  ।  
वारिजं सलिलं ज्ञेयं सौम्यं मधुयुतं पयः  ॥ ८४.१३ ॥  
आग्नेयं धूपदीपं च वायव्यं चन्दनादिकम्  ।  
पार्थिवं कन्दमूलाद्यं वानस्पत्यफलात्मकम्  ॥ ८४.१४ ॥  
प्राजापत्यमन्नाद्यं च शिवपुष्पमुपासनम्  ।  
अहिंसा प्रथमं पुष्पं पुष्पमिन्द्रियनिग्रहः  ॥ ८४.१५ ॥  
तृतीयं च दयापुष्पमेभिस्तुष्यन्ति देवताः  ।  
तपसा चार्चयेद्भक्त्या अत्र तीर्थे नराधिप  ॥ ८४.१६ ॥  
छत्रं च चामरं दद्याच्छय्यां चोपानहौ तथा  ।  
तेन पूजनमात्रेण पूजिताः पुरुषास्त्रयः  ॥ ८४.१७ ॥  
स्वर्गलोके वसेत्तावद्यावदाहुत सम्प्लवम्  ।  
शूलपाणेस्तु यो भक्त्या स्नपनं चैव कारयेत् ॥ ८४.१८ ॥  
पञ्चामृतेन यश्चैव यक्षकर्दमकुङ्कुमैः  ।  
समालभेच्च देवेशं श्रीखण्डैरगरादिभिः  ॥ ८४.१९ ॥  
नानाविधैश्च पुष्पैश्चार्चां कुर्वन्ति ये द्विजाः  ।  
रुद्रं पुरुषसूक्तं च लोके यः स्वस्वसूत्रकम्  ॥ ८४.२० ॥  
इषे त्वादिकमन्त्रादि ज्योतिर्ब्राह्मणमेव च  ।  
गायत्री च मधुश्चैव मण्डलब्राह्मणमेव च  ॥ ८४.२१ ॥  
एतज्जपं तु ये भक्त्या यजुर्वेदसमुद्भवम्  ।  
देवव्रतं नाम दैव्यं पुरुषास्तत्पुरं ययुः  ॥ ८४.२२ ॥  
आसीत्पुरा महाराज अन्धको नाम दुर्जय  ।  
आराधयामास शिवं चिरकालमुपस्थितः  ॥ ८४.२३ ॥  
प्रसन्नो भगवान् देवो वरं याचस्व सुव्रत  ।  
वरं लब्ध्वा तदा दैत्योऽधावत्सहर्षतोऽन्धकः  ॥ ८४.२४ ॥  
पुरे जनाश्च दृश्यन्ते भाजनैर्रत्नपूरितैः  ।  
साक्षतैर्भाजनैस्तस्य शतसाहस्रयोषितः  ॥ ८४.२५ ॥  
मन्त्रान् पठन्ति विप्राश्च माङ्गल्यनिस्वनेन च  ।  
भूपं चामात्यभृत्यैश्च राज्याश्वरथदन्तिभिः  ॥ ८४.२६ ॥  
वर्धापयन्ति ते सर्वे ये केचित्पुरवासिनः  ।  
हृष्टः पुष्टो वसंस्तत्र स सुरैर्नाभिभूयते  ॥ ८४.२७ ॥  
वरलब्धं तु तं ज्ञात्वा गीर्वाणाः शङ्कितास्तदा  ।  
एकीभूताश्च ते सर्वे शक्रस्य शरणं ययुः  ॥ ८४.२८ ॥  
समागतान् सुरान् दृष्ट्वा शक्रो वचनमब्रवीत् ।  
कथं समागतास्सर्वे यूयं च त्रिदिवौकसः  ॥ ८४.२९ ॥  
कथं च भयमुत्पन्नं कथयध्वं महासुराः  ॥ ८४.३० ॥  

देवा ऊचुः॒  
मृत्युलोकेऽभवत्पापस्त्वन्धको नाम दुर्मदः  ॥ ८४.३१ ॥  
तस्माच्च भयमापन्ना भवच्छरणमागताः  ।  
एतस्मिन्नन्तरे रौद्रो दानवो बलदार्पितः  ॥ ८४.३२ ॥  
एकाकी स्यन्दनारूढ आयुधैर्विविधैर्युतः  ।  
अन्धको राजशार्दूल ययौ शक्रपुरीं ततः  ॥ ८४.३३ ॥  
स्वर्णप्राकारसंयुक्तां शोभितां विविधैर्गृहैः  ।  
दुर्गमां शत्रुवर्गस्य सदा पार्थिवसत्तम  ॥ ८४.३४ ॥  
प्रविवेशासुरस्तत्र लीलया स्वगृहं यथा  ।  
समुत्थाय ततः शक्रः स्वकीयञ्चासनं ददौ  ॥ ८४.३५ ॥  
उपविष्टोऽन्धकस्तत्र शक्रस्यैवासने शुभे  ।  

शक्र उवाच -   
किं वो ह्यागमनं चात्र किं कार्यं कथयस्व मे  ॥ ८४.३६ ॥  
यदस्मदीयं वित्तं च तत्ते दास्यामि दानव  ।  

अन्धक उवाच -   
न चाहं कामये वित्तं न गजान्न तुरङ्गमान्  ॥ ८४.३७ ॥  
स्वकीयं दर्शयस्वाद्य स्वर्गशृङ्गारभूमिकम्  ।  
ऐरावतं महानागं सैन्धवोच्चैः श्रवोहयम्  ॥ ८४.३८ ॥  
उर्वश्यादीनि सर्वाणि वादित्रत्रितयानि च  ।  
अन्याः स्वीया विभूतीश्च दर्शयस्व शचीपते  ॥ ८४.३९ ॥  
तस्यैतद्वचनं श्रुत्वा शक्रोऽपि भयविह्वलः  ।  
सर्वाणि च पदार्थानि दर्शयामास चान्धकम्  ॥ ८४.४० ॥  
तदागत्य सुरैः सार्धं यक्षगन्धर्वकिन्नरैः  ।  
नृत्यन्त्यप्सरसस्तत्र वादित्रैर्विविधैर्नृप  ॥ ८४.४१ ॥  
तत्तस्य विभ्रमच्चित्तं दृष्ट्वाप्यप्सरसस्तदा  ।  
तेन देवगणास्सर्वे त्रस्ताः पार्थिवसत्तम  ॥ ८४.४२ ॥  
सङ्ग्रामैर्विविधैस्तत्र चक्रवज्रारिभीषणैः  ।  
सन्तापिताः सुरास्सर्वे क्षयं नीता ह्यनेकशः  ॥ ८४.४३ ॥  
आदित्य मरुताद्याश्च भग्नास्सङ्ग्राममण्डले  ।  
यथा सिंहकराक्रान्ताः श्वापदा व्यचरन् वने  ॥ ८४.४४ ॥  
तद्वदेकेन ते देवाः कृतास्सर्वे पराङ्मुखाः  ।  
बलाद्देशेषु ग्रामेषु प्रजाः पीडयतेऽनिशम्  ॥ ८४.४५ ॥  
आकम्प्य गृह्यते क्षीरं शाकं वासस्तथैव च  ।  
न सम्माने वचस्तेषां प्रजासन्तापने रतः  ॥ ८४.४६ ॥  
गृहीत्वा शक्रभार्यां च दानवोऽपि गृहं गतः  ।  
ततः सुराश्च शक्रश्च ब्रह्माणं शरणं ययुः  ॥ ८४.४७ ॥  
गजैश्च पर्वताकारैरश्वैश्चैव गजोपमैः  ।  
स्यन्दनैर्गगनाकारैः सिंहशार्दूलयोजितैः  ॥ ८४.४८ ॥  
कच्छपैर्मकरैश्चापि मृगमेषैस्तथोरगैः  ।  
ब्रह्मलोकमनुप्राप्ता देवाश्चेन्द्रपुरोगमाः  ॥ ८४.४९ ॥  
दृष्ट्वा पद्मोद्भवं देवं प्रणम्येशं प्रतुष्टुवुः  ।  
जयदेव जगन्नाथ जयसम्भूति कारक  ॥ ८४.५० ॥  
पद्मयोने सुरश्रेष्ठ त्वामेव शरणं गताः  ।  
सोद्वेगं भाषितं श्रुत्वा देवानां भावितात्मनाम्  ॥ ८४.५१ ॥  
मेघगम्भीरया वाचा ब्रह्मा प्रोवाच वासवम्  ।  
किं वो ह्यागमनं देवास्सर्वेषां वै विवर्णता  ॥ ८४.५२ ॥  
केनावमानितास्सर्वे तत्सर्वं मे निवेद्यताम्  ।  

देवा ऊचुः॒  
अन्यको नाम नाम्नेति दानवो बलदर्पितः  ॥ ८४.५३ ॥  
तेन देवगणास्सर्वे धनरत्नैर्विवर्जिताः  ।  
हत्वा देवगणान्नाथ पर्शुचक्रासितोमरैः  ॥ ८४.५४ ॥  
गृहीत्वा शक्रभार्यां वै दानवो विगतो बलात् ।  
ततः श्रुत्वा वचस्तेषां ब्रह्मा लोकपितामहः  ॥ ८४.५५ ॥  
चिन्तयामास भगवान् वधं तस्य तु रक्षसः  ।  
अवध्यो दानवः पापः सर्वैरपि सुरासुरैः  ॥ ८४.५६ ॥  
ततः प्रतुष्टुवुः सर्वे देवाः शक्रपुरोगमाः  ।  
जय त्वं देव देवेश लक्ष्म्या चार्धशरीरवान्  ॥ ८४.५७ ॥  
आशु रक्षय देवेश तस्मात्ते शरणं गताः  ।  

जनार्दन उवाच -   
स्वागतं वो महाभागा ब्रुवतां चैव स्वागतम्  ॥ ८४.५८ ॥  
किं कार्यं प्रोच्यतां सर्वं कारणं यन्मयेप्सितम्  ।  
पराभवः कृतो येन स गच्छतु यमालयम्  ॥ ८४.५९ ॥  
एवमुक्तास्सुरास्सर्वे कथयन्ति स्म तत्त्वतः  ।  
प्रदर्शयन्ति चाङ्गानि वेपमानास्त्वधोमुखाः  ॥ ८४.६० ॥  
हृतराज्याः कृता नाथ अन्धकेन पराजिताः  ॥ ८४.६१ ॥  
पितेव पुत्रान् परिरक्ष देव जहीह शत्रुं सह पुत्रगोत्रैः  ।  
तथेति चोक्त्वा कमलासनं प्रभुः सुरासुरैर्वन्दितपादपीठः  ॥ ८४.६२ ॥  

इति श्रीस्कन्दपुराणे रेवाखण्डेऽन्धकोपाख्याने चतुरशीतितमोऽध्यायः ॥  


अध्याय ८५  

मार्कण्डेय उवाच -   
शङ्खं चक्रं गदां पाशं सङ्गृह्य परमेश्वरः  ।  
उत्थितः शयनात्तूर्णं देवानां च जयप्रदः  ॥ ८५.१ ॥  

केशव उवाच -   
पाताले यदि वा स्वर्गे मर्त्ये वा यदि वा सुराः  ।  
अन्धकं तं वधिष्यामि येन सन्तापितास्सुराः  ॥ ८५.२ ॥  
गच्छन्तु स्वगृहं देवास्सन्तोषे भावितात्मनः  ।  
विष्णोस्तु वचनं श्रुत्वा ब्रह्माद्यास्तु सवासवाः  ॥ ८५.३ ॥  
स्वं स्वं यानं समारुह्य हृदि तुष्टा दिवं ययुः  ।  
ततो देवो माधवस्तु यत्र तिष्ठति चान्धकः  ॥ ८५.४ ॥  
तत्र गत्वा हृषीकेश आग्नेयास्त्रं मुमोच ह  ।  
दृष्ट्वा ज्वलन्तं चाग्नेयं केशवेन विसर्जितम्  ॥ ८५.५ ॥  
विसर्जयामास तदा वारुणं चास्त्रमुत्तमम्  ।  
वारुणास्त्रेण बाणेन आग्नेय शोषितं तदा  ॥ ८५.६ ॥  
अन्धकश्चिन्तयामास केन बाणो विसर्जितः  ।  
कस्येयं पौरुषी शक्तिः को यास्यति यमालयम्  ॥ ८५.७ ॥  
ततोऽन्धकः कोपयुक्तो बाणमार्गस्य सञ्चरन्  ।  
दृष्ट्वा युद्धपथे प्राप्तं देवं तं चान्धकोऽब्रवीत् ॥ ८५.८ ॥  
न शर्म प्राप्नुषे चात्र मम दृष्ट्या निरीक्षितः  ।  
तथा न शक्नुषे त्वं तु शार्दूलाद्गवयो हरे  ॥ ८५.९ ॥  
आगतं च यथाभक्षं मार्जारस्य च मूषकम्  ।  
तथा न शक्नुषे त्वं तु संस्थितोऽपि ममाग्रतः  ॥ ८५.१० ॥  
ततस्तु देव देवेशं शङ्खचक्रगदाधरम्  ।  
चतुर्भुजावदात्तं च द्वन्द्वयुद्धप्रदायिनम्  ॥ ८५.११ ॥  
दृष्ट्वा गदाधरं देवं साष्टाङ्गं प्रणतो भुवि  ।  

अन्धक उवाच -   
जय कृष्ण परस्त्वं हि विष्णो जिष्णो नमो नमः  ॥ ८५.१२ ॥  
हृषीकेशाय केशाय जगद्धात्रेऽच्युताय च  ।  
नमः पङ्कजनाभाय नमः पङ्कजमालिने  ॥ ८५.१३ ॥  
जनार्दनाय देवाय पीताम्बरधराय च  ।  
गोविन्दाय नमो नित्यं नमश्चोदधिशायिने  ॥ ८५.१४ ॥  
नमः करालवक्त्राय नृसिंहाय निनादिने  ।  
शार्ङ्गिणे स्मितवक्त्राय शङ्खचक्रगदाभृते  ॥ ८५.१५ ॥  
नमो वामनरूपाय क्रान्तलोकत्रयाय च  ।  
नमो वराहरूपाय यज्ञरूपाय ते नमः  ॥ ८५.१६ ॥  
वासुदेव नमस्तुभ्यं नमः कैटभनाशिने  ।  
वसुदेवसुतश्चेश नमस्ते सुरनायक  ॥ ८५.१७ ॥  
विष्णो देवाधिदेवेश जगद्धातः प्रजापते  ।  
प्रणामं येऽपि कुर्वन्ति तेभ्यश्चापि नमो नमः  ॥ ८५.१८ ॥  
समस्तभूतदेवाय वासुदेवाय धीमते  ।  
तस्मै यज्ञवराहाय विष्णवेऽमिततेजसे  ॥ ८५.१९ ॥  
गुणानां हि विधानाय नमस्तेऽस्तु पुनः पुनः  ।  

देव उवाच -   
तुष्टो ह्यहं दानवेन्द्र वरं वृणु यथेप्सितम्  ॥ ८५.२० ॥  
ददामि ते वरं चाद्य याचमानस्य साम्प्रतम्  ।  

अन्धक उवाच -   
यदि तुष्टोऽसि मे देव वरं दातुमिहेच्छसि  ॥ ८५.२१ ॥  
तदा ददस्व मे देव युद्धं परमशोभनम्  ।  

श्रीभगवानुवाच -   
कथं ददामि ते युद्धं तोषितोऽहं त्वया पुनः  ॥ ८५.२२ ॥  
न त्वां प्रति भवेत्कोपः कथं युध्येऽहमन्धक  ।  
यदि ते वर्तते बुद्धिर्युद्धं प्रति न संशयः  ॥ ८५.२३ ॥  
तर्हि त्वं गच्छ शीघ्रं वै देवं प्रति महेश्वरम्  ।  

अन्धक उवाच -   
प्रसादात्तस्य देवस्य विजयी भुवनत्रये  ॥ ८५.२४ ॥  
कथं युद्धं चरे तेन शङ्करेण वदस्व नः  ।  
एतच्छ्रुत्वा दानवस्य भगवानब्रवीदिदम्  ॥ ८५.२५ ॥  
अहं ते कथयिष्यामि येन युद्धं त्वया सह  ।  
कैलासशिखरं गत्वा धुनु तं च पुनः पुनः  ॥ ८५.२६ ॥  
धुनिते पर्वते तस्मिन् कम्पितं भुवनत्रयम्  ।  
पतन्ति शिखराग्राणि शीर्यमाणान्यनेकशः  ॥ ८५.२७ ॥  
चत्वारः सागरा राजन्नेकीभूताः समन्ततः  ।  
उमया सहितो रुद्रो विषयासक्तचेतनः  ॥ ८५.२८ ॥  
कम्पमानश्च पतितः पार्वत्या सह शङ्करः  ।  
गाढमालिङ्ग्य देवेशमुमा वचनमब्रवीत् ॥ ८५.२९ ॥  
किमर्थं कम्पते शैलः कथं वै कम्पते धरा  ।  
पातालानि तु सप्तैव कम्पते स्वर्गसप्तकम्  ॥ ८५.३० ॥  
किं वा युगक्षयो देव तन्ममाख्यातुमर्हसि  ।  

महेश्वर उवाच -   
कस्यैषा दुर्मतिर्जाताऽपि पार्श्वचरस्य नु  ॥ ८५.३१ ॥  
ललाटे चेदयं भग्नः प्रयास्यति यमालयम्  ।  
कैलासे संस्थितो ध्याने सुप्तोऽहं प्रतिबोधितः  ॥ ८५.३२ ॥  
वधिष्ये तं न सन्देहः षण्मुखो वा भवेद्यदि  ।  
ततः स चिन्तयामास जानातीत्यन्धकोऽप्ययम्  ॥ ८५.३३ ॥  
उपायं चिन्तयामास येनासौ वध्यते क्षणात् ।  
ततस्समागता देवा इन्द्रब्रह्मपुरोगमाः  ॥ ८५.३४ ॥  
रथं देवमयं कृत्वा सर्वलक्षणसंयुतम्  ।  
केचिद्देवाः स्थिताश्चक्रे केचित्तुण्डाग्रसंस्थिताः  ॥ ८५.३५ ॥  
केचिदक्षे स्थिता राजन् युगरश्मिषु संस्थिताः  ।  
रथस्तम्भे ध्वजाग्रे तु केचिदन्यत्र संस्थिताः  ॥ ८५.३६ ॥  
एवं देवमयं कृत्वा समारूढो जगत्प्रभुः  ।  
निर्ययौ दानवो यत्र क्रोधेनाऽपि महेश्वरः  ॥ ८५.३७ ॥  
दानवानर्दयामास आकाशं चाशुमानिव  ।  
न तत्र दृश्यते सूर्यो न काष्ठा न च चन्द्रमाः  ॥ ८५.३८ ॥  
ततो दानवराजेन आग्नेयास्त्रं सुयोजितम्  ।  
दह्यमानं शरैस्तत्र सर्वं गीर्वाणमण्डलम्  ॥ ८५.३९ ॥  
दह्यमानाः शरैश्चैवं देवं शरणमाययुः  ।  
ततो देवाधिदेवेन वारुणास्त्रं विसर्जितम्  ॥ ८५.४० ॥  
वारुणास्त्रेण तेनैव आग्नेयास्त्रं प्रशामितम्  ।  
दानवेन ततो मुक्तं वायव्यास्त्रं नृपोत्तम  ॥ ८५.४१ ॥  
पन्नगास्त्रं च देवोऽपि कोपाविष्टः प्रमुक्तवान्  ।  
मारुतो भक्षितः सर्पैः क्रोधाविष्टैर्न संशयः  ॥ ८५.४२ ॥  
दानवेन तदा मुक्तं गरुडास्त्रं बलीयसा  ।  
तेन तच्छतधा नीतं पन्नगास्त्रं न दृश्यते  ॥ ८५.४३ ॥  
ततो देवाधिदेवेन नारसिंहं विसर्जितम्  ।  
अस्त्रैरस्त्राणि संवार्य युध्येते च परस्परम्  ॥ ८५.४४ ॥  
समं युद्धमभूत्तात सुरासुरभयङ्करम्  ।  
चक्रेणालीकनाराचैस्तोमरैः खड्गमुद्गरैः  ॥ ८५.४५ ॥  
वत्सदन्तैस्तथा भल्लैः कर्णिकारैश्च शोभनैः  ।  
एवं न शक्यते हन्तुं दानवैर्विविधायुधैः  ॥ ८५.४६ ॥  
ततो दंष्ट्राकरालेन खड्गनाराचतोमरैः  ।  
श्वश्रून् दृष्ट्वा यथा याति लज्जमाना ह्यधोमुखी  ॥ ८५.४७ ॥  
न संस्पृशन्ति गात्राणि शस्ता गौडवधूर्यथा  ।  
आयुधानि ततस्त्यक्त्वा बाहुयुद्धमुपस्थितौ  ॥ ८५.४८ ॥  
करैः करांस्तु सङ्गृह्य प्रहरन्तौ हि मुष्टिभिः  ।  
बन्धैः करप्रहाराद्यैर्युध्येते स्म परस्परम्  ॥ ८५.४९ ॥  
दानवोऽपि च तं देवं कक्षान्तरमपीडयत् ।  
निश्चेष्टश्च तदा देवो मूर्छितस्तु महेश्वरः  ॥ ८५.५० ॥  
मूर्च्छागतं तु तं ज्ञात्वा चिन्तयामास दानवः  ।  
हा हा कष्टं कृतं वाद्य पापेन च दुरात्मना  ॥ ८५.५१ ॥  
किं नु कार्यं मया चात्र कथं वापि व्रजाम्यहम्  ।  
तं गृहीत्वाथ देवेशं गतः कैलासपर्वतम्  ॥ ८५.५२ ॥  
मुक्त्वा शयानम्मुच्चेतमन्धकोऽपि ययौ क्षणात् ।  
ततस्स चेतनो भूत्वा देवदेवो महेश्वरः  ॥ ८५.५३ ॥  
यावत्पश्यति चात्मानं स्वकीये भवने स्थितम्  ।  
तावत्स चिन्तयामास पराभूतो दुरात्मना  ॥ ८५.५४ ॥  
क्रोधवेगसमाविष्टो निर्ययौ दानवं प्रति  ।  
आयसं लगुडं धृत्वा प्रभुर्भारसहस्रकम्  ॥ ८५.५५ ॥  
दानवं दृष्टवान् देवः प्राक्षिपत्तस्य मूर्धनि  ।  
खड्गेन ताडयामास दानवः प्रहसन् रणे  ॥ ८५.५६ ॥  
गृहीत्वा देव देवेशः कौवेरं बाणमुत्तमम्  ।  
हृदये ताडयामास ज्वलितेन च तत्क्षणात् ॥ ८५.५७ ॥  
ततस्स दानवस्तत्र रुधिरोद्गारमुद्गिरन्  ।  
अधोमुखस्ततो भूत्वा शूलेन विदलीकृतः  ॥ ८५.५८ ॥  
शूलाग्रविक्षतः पापश्चक्रवद्भ्रमते तदा  ।  
ये तु भूमौ पतन्ति स्म देहतो रक्तबिन्दवः  ॥ ८५.५९ ॥  
तेभ्य उदभवन् पापा दानवाः शस्त्रपाणयः  ।  
व्याकुलश्च ततो देवो दानवैश्च पुनः पुनः  ॥ ८५.६० ॥  
देवेन संस्मृता दुर्गा चामुण्डा भीषणा तदा  ।  
आगता भीषणा देवी आयुधायुतसंयुता  ॥ ८५.६१ ॥  
महादंष्ट्रा महाकाया पिङ्गाक्षी लम्बकर्णिका  ।  
उवाच देवी देवेशं समादिश महेश्वर  ॥ ८५.६२ ॥  

देव उवाच -   
पिब त्वं रुधिरं भद्रे यथेष्टं दानवस्य च  ।  
पतितं च पृथिव्यां तु दुर्गे यत्नाद्गृहाण तत् ॥ ८५.६३ ॥  
दानवस्य वधे चाद्य सहायं कर्तुमर्हसि  ।  
ततो हताश्च ते सर्वे खड्गेनापि सहस्रशः  ॥ ८५.६४ ॥  
अन्धकोऽपि च तान् दृष्ट्वा दानवान्निधनं गतान्  ।  
ततो वाग्भिः सुपुष्टाभिः स्तुवन् देवं महेश्वरम्  ॥ ८५.६५ ॥  
तिष्ठ तिष्ठेति देवेशं चण्डीं प्रति महाबलः  ।  
शूलविक्षतरन्ध्रेण रक्तं वै स्रावयन् बहु  ॥ ८५.६६ ॥  
पृथिवीं पूरयामास चतुः सागरमेखलाम्  ।  
अन्तरिक्षे स्थितेनापि शूलाग्रे संस्थितेन च  ॥ ८५.६७ ॥  
स्कन्धे धृतेन देवेन रुधिरौघप्रवर्षिणा  ।  
पृथिवी पूरिता तेन सशैलवनकानना  ॥ ८५.६८ ॥  
रुधिरेण कटिं यावद्वारितोऽपि महेश्वरः  ।  
ततो हृदयपर्यन्तं देवस्य च समागमत् ॥ ८५.६९ ॥  
व्याकुलाश्च ततो देवाः प्रणष्टाश्च दिशं गताः  ।  
स तु स्वस्य शरीरस्य अङ्गान्यष्टौ व्यमर्दयत् ॥ ८५.७० ॥  
अष्टौ भैरवरूपाश्च समुत्पन्ना महेश्वरात् ।  
दंष्ट्राकरालिनः सर्वे हाहाकारं प्रकुर्वतः  ॥ ८५.७१ ॥  
खर्पराग्रकरास्सर्वे खड्गिनः कर्तिनस्तथा  ।  
पिबन्तु रुधिरं सर्वमित्याह परमेश्वर  ॥ ८५.७२ ॥  
पीतं तु तैश्च रुधिरं क्षीणं रक्तं स्थितं स्थलम्  ।  
शरीरं शोषितं तस्य अस्थिचर्मावशेषितम्  ॥ ८५.७३ ॥  
दानवश्चान्धकः प्राह अन्तरिक्षचरस्तथा  ।  

अन्धक उवाच -   
जयदेव जगन्नाथ उमाङ्गार्धशरीरभृत् ॥ ८५.७४ ॥  
वृषभासनमारूढ शशाङ्ककृतशेखर  ।  
जयखट्वाङ्गहस्ताय गङ्गां शिरसि धारिणे  ॥ ८५.७५ ॥  
स्मरप्रमथनायेह ईश्वराय नमोऽस्तु ते  ।  
पूष्णोदन्तविनाशाय गणनाथ नमो नमः  ॥ ८५.७६ ॥  
जय सुरूपदेहाय अरूपाय नमो नमः  ।  
ब्रह्मोत्तमाङ्गनाशाय विश्वेश्वर सनातन  ॥ ८५.७७ ॥  
श्मशानवासिने नित्यं नित्यं भैरवरूपिणे  ।  
त्वं सर्वगश्च कर्ता त्वं त्वं हर्ता नान्य एव च  ॥ ८५.७८ ॥  
त्वं भूमिस्त्वं दिशश्चैव ज्योतिस्त्वं तेजसस्तथा  ।  
त्वं वायुः सर्वभूतानां जन्तुरूपो महेश्वरः  ॥ ८५.७९ ॥  
त्वं सोमस्त्वं बुधश्चैव त्वं गुरुर्भार्गवस्तथा  ।  
सौरिस्त्वं देवदेवेश भूमिपुत्रस्तथैव च  ॥ ८५.८० ॥  
ऋक्षाणि यानि दृश्यन्ते गगने शशिभास्करौ  ।  
एतान्येव च सर्वाणि त्वत्प्रसादान्महेश्वर  ॥ ८५.८१ ॥  
एवं बहुविधं स्तुत्वा देवदेवं स दानवः  ।  
संहताभ्यां च हस्ताभ्यां तं प्रणम्य महेश्वरम्  ॥ ८५.८२ ॥  

शङ्कर उवाच -   
साधु साधु महासत्त्व वरं याचस्व दानव  ।  
दाताहं याचकस्त्वं तु ददामीति यथेप्सितम्  ॥ ८५.८३ ॥  

अन्धक उवाच -   
यदि तुष्टोऽसि देवेश यदि देयो वरो मम  ।  
तदात्मनः समीपेऽहं स्थापितव्यो हि नान्यथा  ॥ ८५.८४ ॥  
भस्मी जटी त्रिशूली च त्रिनेत्री च चतुर्भुजः  ।  
व्याघ्रचर्मोत्तरीयश्च नागयज्ञोपवीतकः  ॥ ८५.८५ ॥  
एतदिच्छाम्यहं सर्वं यदि दास्यसि शङ्कर  ।  
शूलाग्रस्थो वदद्यावत्तावत्तुष्टो महेश्वरः  ॥ ८५.८६ ॥  

ईश्वर उवाच -   
ददामि ते वरं चाद्य यस्त्वया परिभाषितः  ।  
मया त्वमुदितः पूर्वं भृङ्गिरीटिर्भविष्यसि  ॥ ८५.८७ ॥  

इति श्रीस्कन्दपुराणे रेवाखण्डेऽन्धकवरप्रदानो नाम पञ्चाशीतितमोऽध्यायः ॥  


अध्याय ८६  

मार्कण्डेय उवाच -   
अन्धकस्य वरं दत्त्वा तेनैव सह शङ्करः  ।  
उमया सहितश्चापि कैलासं पर्वतं गतः  ॥ ८६.१ ॥  
ततस्समागता देवा ब्रह्माद्यास्सह वासवाः  ।  
हृष्टपुष्टाश्च ते सर्वे महेश तं प्रणेमिरे  ॥ ८६.२ ॥  

देव उवाच -   
स्वागतं वो महाभागा ये केचित्त्विह चागताः  ।  
निहतो दानवस्तत्र भवदर्थे न संशयः  ॥ ८६.३ ॥  
रक्तेन तस्य मे शूलं निर्मलं च न दृश्यते  ।  
कर्तव्यं किं मया चाद्य कथ्यतां हि पितामह  ॥ ८६.४ ॥  
सुतस्तु भवतो ब्रह्मन् यश्चाऽसौ निहतो मया  ।  
कर्तुमिच्छाम्यहं सम्यक्तीर्थयात्रां न संशयः  ॥ ८६.५ ॥  
उत्थाय गम्यतां सर्वे ये केचित्त्विह चागताः  ।  
ततस्सर्वैः सुरैः सार्धं प्रभासं प्रति निर्ययौ  ॥ ८६.६ ॥  
प्रभासाद्यानि तीर्थानि गङ्गासागरसङ्गमे  ।  
अवगाह्य तु सर्वाणि निर्मलत्वं न विद्यते  ॥ ८६.७ ॥  
नीलीभूतं यथावस्त्रं सितत्वं नैव गच्छति  ।  
तथा कृष्णत्रिशूलस्य निर्मलत्वं न जायते  ॥ ८६.८ ॥  
नर्मदा तु ततो गत्वा देवो देवैः समन्वितः  ।  
उत्तरं दक्षिणं कूलमवगाह्य प्रयत्नतः  ॥ ८६.९ ॥  
गत्वा तु दक्षिणे कूले पर्वते भृगुसञ्ज्ञिते  ।  
तत्र स्थित्वा महादेवो देवैः सह धरापते  ॥ ८६.१० ॥  
मनोहरं तु तत्स्थानं सर्वेषां हि दिवौकसाम्  ।  
ज्ञात्वा तीर्थविशेषं तु स्थितो देवो महेश्वरः  ॥ ८६.११ ॥  
गिरिं बिभेद शूलेन तेन भिन्नं रसातलम्  ।  
निर्मलं चाभवच्छूलं न लेपो दृश्यते क्वचित् ॥ ८६.१२ ॥  
पातालान्निःसृता गङ्गा नाम्ना भोगवतीति सा  ।  
तत्र तीर्थं समुत्पन्नं शूलभेदेति विश्रुतम्  ॥ ८६.१३ ॥  
सूर्ये राहुगते तत्र महापुण्या सरस्वती  ।  
द्वितीयं सङ्गमं तत्र यथा वेणी सितासितम्  ॥ ८६.१४ ॥  
तत्र ब्रह्मा स्वयं देवो ब्रह्मेशं लिङ्गमुत्तमम्  ।  
यस्य याम्यदिशाभागे स्वयं देवो जनार्दनः  ॥ ८६.१५ ॥  
विद्यते च स्वयं तत्र विष्णुः पीठेषु संस्थितः  ।  
शूलेन च कृता रेखा तत्र तोयवहा नृप  ॥ ८६.१६ ॥  
तत्तोयं च गतं तत्र यत्र रेवा नदीजलम्  ।  
तत्र लिङ्गं महापुण्यं चक्रतीर्थेति विश्रुतम्  ॥ ८६.१७ ॥  
शूलभेदे च देवेशः स्नानं कृत्वा यथा विधि  ।  
आत्मानं मन्यते शुद्धं न किञ्चित्कलुषं तनौ  ॥ ८६.१८ ॥  
तस्य चैवोत्तरे भागे देव देवं जगद्गुरुम्  ।  
शूलपाणिं ततः प्राप्य पूजयामास यत्नतः  ॥ ८६.१९ ॥  
सर्वतीर्थमयं तीर्थं सर्वतीर्थाधिकं परम्  ।  
सर्वपुण्याधिकं पुण्यं सर्वद्रुःखघ्नमुत्तमम्  ॥ ८६.२० ॥  
तत्र तीर्थं प्रतिष्ठाप्य देवदेवो जगद्गुरुः  ।  
रक्षकांस्तु ततो मुक्त्वा तत्र स्थाप्य विनायकम्  ॥ ८६.२१ ॥  
क्षेत्रपालशतं चाष्टौ तीर्थं रक्षन्ति यत्नतः  ।  
विघ्नानि तस्य कुर्वन्ति यस्तत्र स्थातुमिच्छति  ॥ ८६.२२ ॥  
केचित्कुटुम्बचिन्तां तु केचिच्चिन्तां कृषीषु च  ।  
सेवां च कुर्वते केचिद्द्रव्यार्जनपरायणाः  ॥ ८६.२३ ॥  
परोक्षवादं कुर्वन्ति अन्ये हिसारता जनाः  ।  
परदारान् प्रसर्पन्ति अन्ये च वित्तचिन्तकाः  ॥ ८६.२४ ॥  
अन्येऽपि च वदन्त्येवं कथं तीर्थेषु गम्यते  ।  
क्षुधया पीड्यते भार्या ह्यपत्यानि तथैव च  ॥ ८६.२५ ॥  
मोहजाले निपतिताः पापाचाराश्च ये नराः  ।  
तेभ्यो रक्षन्ति तत्तीर्थं देवस्य च गणाः शुभम्  ॥ ८६.२६ ॥  
पुण्या जनाः स्थिरा ये च स्नानं तेषां च जायते  ।  
पयोष्ण्यां देवनद्यां च भोगवत्यां विशेषतः  ॥ ८६.२७ ॥  
एतच्च सङ्गमं पुण्यं यथा वेण्यां सितासिते  ।  
दृष्ट्वा तीर्थं तु ते सर्वे गीर्वाणा हृष्टमानसाः  ॥ ८६.२८ ॥  
देवस्य सन्निधो भूत्वा वर्णयन्ति परस्परम्  ।  
इदं तीर्थं च देवेश गयातीर्थसमं विदुः  ॥ ८६.२९ ॥  
गुह्याद्गुह्यतरं तीर्थं न भूतं न भविष्यति  ।  
शूलपाणिं समभ्यर्च्य ब्रह्माद्याश्च सुरैः सह  ॥ ८६.३० ॥  
ये गणाश्चैव गन्धर्वा यमो वरुणवासवौ  ।  
नृत्यगीतैस्तथा स्तोत्रैः सर्वे चैव सुरासुराः  ॥ ८६.३१ ॥  
देवेन भोदितो यत्र शूलाग्रेण नृपोत्तम  ।  
त्रयो गर्तास्तु सञ्जातास्तोयपूर्णा नराधिप  ॥ ८६.३२ ॥  
आर्यावर्ता नरश्रेष्ठ महाकुलिशलाञ्छिताः  ।  
सर्वपापक्षयकराः सर्वदुःखापहारकाः  ॥ ८६.३३ ॥  
तस्मिंस्तीर्थे नरः स्नात्वा उपवासपरायणः  ।  
दीक्षामन्त्रविहीनोऽपि मुच्यते भवबन्धनात् ॥ ८६.३४ ॥  
यः पुनर्विधिवत्स्नात्वा मन्त्रैः पञ्चभिरेव च  ।  
वेदोक्तैः पञ्चभिर्मन्त्रैः सहिरण्यैर्घटैस्तथा  ॥ ८६.३५ ॥  
अक्षरैर्दशभिश्चैव पञ्चाक्षरैस्त्रिभिस्तथा  ।  
पृथग्भूतैर्द्विजातीनां तीर्थं शस्तं नराधिप  ॥ ८६.३६ ॥  
ब्रह्मक्षत्रविशां वापि शूद्रस्याथ स्त्रियास्तथा  ।  
ध्यात्वा देवत्रयं राजन् स्नानं चैव यथाविधि  ॥ ८६.३७ ॥  
दशाक्षरेण मन्त्रेण तोयं पिबति यो नरः  ।  
केदारे च यथा पीतं तथा कुण्डे न संशयः  ॥ ८६.३८ ॥  
पञ्चरेफसमायुक्तं क्षकाराक्षरभूषितम्  ।  
ओङ्कारद्वयसंयुक्तमेतदत्रानुकीर्तनम्  ॥ ८६.३९ ॥  
यस्तत्र कुरुते स्नानं विधियुक्तो जितेन्द्रिय  ।  
तिलमिश्रेण तोयेन तर्पयेत्पितृदेवताः  ॥ ८६.४० ॥  
कुलं तारयते विंशद्दशपूर्वान् दशापरान्  ।  
गङ्गायां पञ्चतीर्थे च श्राद्धं वै कुरुते तु यः  ॥ ८६.४१ ॥  
स तत्र फलमाप्नोति शूलभेदे न संशयः  ।  
यस्तत्र विधिना युक्तो दानं दद्याच्च भक्तितः  ॥ ८६.४२ ॥  
तदक्षयं फलं तत्र कृतस्य सुकृतोऽथवा  ।  
गयाक्षेत्रे यथापुण्यं सर्वकार्येषु चैव हि  ॥ ८६.४३ ॥  
शूलभेदे तथा पुण्यं स्नानदानादितर्पणैः  ।  
भक्त्या च यो ददात्यत्र काञ्चनं गां महीं जलम्  ॥ ८६.४४ ॥  
अन्नं कृषीभवं शय्यां वासांसि भूषणानि च  ।  
अन्नादिभिर्धनैश्चैव गृहं पूर्णं च सर्वतः  ॥ ८६.४५ ॥  
युग्ययुग्लाङ्गलं मुख्यं नवं चैव धुरन्धरौ  ।  
दानान्येतानि यो दद्याद्ब्राह्मणे वेदपारगे  ॥ ८६.४६ ॥  
श्रोत्रियं च कुलीनं च शुचिं च विजितेन्द्रियम्  ।  
ज्ञात्वा दानं च यो दद्यात्तस्यान्तो नैव विद्यते  ॥ ८६.४७ ॥  
त्रयोदशदिनेष्वेकं त्रयोदशगुणं भवेत् ॥ ८६.४८ ॥  

इति श्रीस्कन्दपुराणे रेवाखण्डे शूलभेदोत्पत्तिर्नाम षडशीतितमोऽध्यायः ॥  


अध्याय ८७  

मार्कण्डेय उवाच -   
उत्तानपादो राजेन्द्र पृच्छति स्म महेश्वरम्  ।  
सिद्धाश्च कीदृशा देव अपूज्याश्चैव कीदृशाः  ॥ ८७.१ ॥  
श्राद्धे चैवाह्निके यज्ञे दाने चैव विशेषतः  ।  
एतदाख्याहि मे देव कस्य दानं न दीयते  ॥ ८७.२ ॥  

ईश्वर उवाच -   
यथा काष्ठमयो हस्ती यथा चर्ममयो मृगः  ।  
ब्राह्मणश्चानधीयानस्त्रयस्ते नामधारकाः  ॥ ८७.३ ॥  
रोगी हीनातिरिक्ताङ्गः काणः पौनर्भवस्तथा  ।  
अवकीर्णः कुण्डगोलौ श्राद्धे दाने न शुद्ध्यति  ॥ ८७.४ ॥  
माहिष्यो वृषलः स्तेनो वार्धक्योऽथ विशेषतः  ।  
एते विप्राः सदा त्याज्याः पश्चान्मानं प्रशंसति  ॥ ८७.५ ॥  
प्रतिग्रहं तु गृह्णाति कालज्ञानं विना द्विजः  ।  
तस्य दानं न दातव्यं वृथा भवति निष्फलम्  ॥ ८७.६ ॥  
दरिद्रान् देहि राजंस्त्वं मा समृद्धान् कदाचन  ।  
व्याधितस्यौषधं पथ्यं नीरुजस्य किमौषधम्  ॥ ८७.७ ॥  

उत्तानपाद उवाच -   
विधिश्च कीदृशी देव कथं श्राद्धस्य च क्रिया  ।  
दानं च दीयते येन तन्ममाख्यातुमर्हसि  ॥ ८७.८ ॥  

देव उवाच -   
श्राद्धं कृत्वा गृहे भक्त्या सुस्नातो विजितेन्द्रियः  ।  
वाग्यतस्तर्पयेत्तावद्यावत्सङ्ख्यामलङ्घयन्  ॥ ८७.९ ॥  
शूलभेदं ततो गत्वा स्नानं कृत्वा यथाविधि  ।  
पञ्चस्थानेषु यः श्राद्धं हव्यकव्यादिभिश्चरेत् ॥ ८७.१० ॥  
पिण्डदानं च य कुर्यात्पायसैर्मधुसर्पिषा  ।  
तस्य तत्फलमाप्नोति तस्मिंस्तीर्थे न संशयः  ॥ ८७.११ ॥  
उपानहौ च यो दद्याद्ब्राह्मणेभ्यो विशेषतः  ।  
गच्छेद्विमानमारूढस्त्वमरैः परिवारितः  ॥ ८७.१२ ॥  
उत्तमं च गृहं दद्यात्सप्तधान्यैश्च पूरितम्  ।  
स स्वर्गलोके वसति काञ्चने भवनोत्तमे  ॥ ८७.१३ ॥  
तिलधेनुं च यो दद्यात्सवत्सां विधिपूर्वकम्  ।  
नाकपृष्ठे वसेत्तावद्यावदाहूतसम्प्लवम्  ॥ ८७.१४ ॥  
गृहे वा यदि वारण्ये तीर्थे वा कुपथेषु च  ।  
तोयमन्नं च यो दद्याद्यमलोकं न पश्यति  ॥ ८७.१५ ॥  
अक्षयं चान्नदानं च तोयभूमिस्तथैव च  ।  
अन्नदानात्परं दानं न भूतो न भविष्यति  ॥ ८७.१६ ॥  

उत्तानपाद उवाच -   
कन्यादानं कथं देव कर्तव्यं कथयस्व तत् ।  
प्रतिग्रहं तथा तोष्यं कन्योद्वाहमुपस्करम्  ॥ ८७.१७ ॥  
दातव्यं कस्य वै दानं दत्तं भवति चाक्षयम्  ।  
उत्तमं मध्यमं वापि कनीयांसं कथञ्चन  ॥ ८७.१८ ॥  
राजसं तामसं वापि निःश्रेयसमथापि वा  ।  

ईश्वर उवाच -   
सर्वेषामेव दानानां कन्यादानं विशिष्यते  ॥ ८७.१९ ॥  
यो दद्यात्परया भक्त्या अभिगम्य च यत्नतः  ।  
कुलीनस्य स्वरूपस्य गुणज्ञस्य विशेषतः  ॥ ८७.२० ॥  
सुलग्ने च मुहूर्ते च दद्यात्कन्यामलङ्कृताम्  ।  
अश्वान्नागांश्च वासांसि यो दद्याच्चैव भक्तितः  ॥ ८७.२१ ॥  
तस्य वासो भवेत्तत्र पदं यत्र निरामयम्  ।  
येन सा दुहिता दत्ता प्राणेभ्योऽपि गरीयसी  ॥ ८७.२२ ॥  
तेन सर्वमिदं दत्तं त्रैलोक्यं सचराचरम्  ।  
धनं कन्यार्थतः कल्प्यो न रोचयति दुर्मतिः  ॥ ८७.२३ ॥  
स भवेत्कर्मचाण्डालः कोशकारो भवेन्मृतः  ।  
कन्यार्थं याचते यस्तु स धनी निर्धनोऽपि वा  ॥ ८७.२४ ॥  
अभोज्यो भवते मर्त्यः सर्ववस्तुषु वर्जितः  ।  
गृहे तस्य च योऽश्नीयाज्जिह्वालम्पटको नृप  ॥ ८७.२५ ॥  
चान्द्रायणेन शुद्धः स्यात्तप्तकृच्छ्रमथापि वा  ।  

राजोवाच -   
वित्तं न विद्यते यस्य कन्योद्वाहेऽवतिष्ठति  ॥ ८७.२६ ॥  
कथं चोद्वाहनं कुर्यादेतदाचक्ष्व मे प्रभो  ।  

देव उवाच -   
स्ववित्तेनानुकर्तव्यं कन्योद्वाहनमेव च  ॥ ८७.२७ ॥  
कन्या नाम समुच्चार्य न दोषो याचकस्य च  ।  
अभिगम्योत्तमं दानमाहूतं चैव मध्यमम्  ॥ ८७.२८ ॥  
अधमं प्रोच्यमानं तु सेवादानं च निष्फलम्  ।  
असमर्थे न दातव्यं कन्यादानं तथैव च  ॥ ८७.२९ ॥  
समर्थस्तारयेद्विद्वान् काष्ठं क्षिप्तं यथा जले  ।  
यथा नौका तथा विद्वांस्तारयेत्परमं तटम्  ॥ ८७.३० ॥  
आहिताग्निस्तु यो भूत्वा गृह्नञ्शूद्रप्रतिग्रहम्  ।  
इह जन्मनि शूद्रत्वं मृतः श्वा चोपजायते  ॥ ८७.३१ ॥  
वृथा क्लेशाश्च जायन्ते ब्राह्मणस्याग्निहोत्रिणः  ।  
असत्प्रतिग्रहं गृह्णन्नापदं च विना द्विजः  ॥ ८७.३२ ॥  
तत्सर्वं नाशयेत्तस्य भिन्ना नौका यथाम्भसि  ।  
अतिक्लेशवशार्जितं विनाशयति तत्क्षणात् ॥ ८७.३३ ॥  
एवं दुःखार्जितं पुण्यं शूद्रे गच्छति नान्यथा  ।  
लक्षदाक्षिण्यलाभाय प्रदानं चापराधकम्  ॥ ८७.३४ ॥  
कीर्तिपात्रेषु यद्दत्तं वृथा भवति पार्थिव  ॥ ८७.३५ ॥  

इति श्रीस्कन्दपुराणे रेवाखण्डे दानमहिमानुवर्णनं नाम सप्ताशीतितमोऽध्यायः ॥  


अध्याय ८८  

उत्तानपाद उवाच -   
कस्मिन् काले च क्रियते श्राद्धं दानं च शङ्कर  ।  
तीर्थयात्रा कथं कार्या आतिथ्यं कथयस्व नः  ॥ ८८.१ ॥  

शङ्कर उवाच -   
पितुरर्थं यथा पुण्यं सार्वकालिकमुत्तमम्  ।  
इदं तीर्थं तथा पुण्यं स्नानदानादितर्पणैः  ॥ ८८.२ ॥  
विशेषेण च कुर्वन्ति श्राद्धं चतुर्युगादिषु  ।  
मन्वन्तरादयो वत्स श्रूयतां च चतुर्दश  ॥ ८८.३ ॥  
आश्विने नवमी शुक्ला द्वादशी कार्तिकस्य च  ।  
तृतीया चैत्रमासे तु तथा भाद्रपदस्य च  ॥ ८८.४ ॥  
आषाढदशमी तथा माघस्यैव चसप्तमी  ।  
श्रावणस्याष्टमी कृष्णा तथाषाढी तु पूर्णिमा  ॥ ८८.५ ॥  
फाल्गुनस्य अमावास्या पौषस्यैकादशी शुभा  ।  
कार्त्तिकी फाल्गुनी चैत्री ज्यैष्ठी पञ्चदशी सिता  ॥ ८८.६ ॥  
मन्वन्तरादयश्चैव ह्यनन्तफलदाः स्मृताः  ।  
अयने तूत्तरे चैव दक्षिणे च तथैव हि  ॥ ८८.७ ॥  
कार्त्तिक्यां च तथा माध्यां वैशाख्यां च तृतीयया  ।  
चैत्र्यां चैव तथा षष्ठ्यां प्रौष्ठपद्यां तथैव च  ॥ ८८.८ ॥  
श्राद्धकालाश्च ते सर्वे दत्तं भवति चाक्षयम्  ।  
मधुमासे सिते पक्ष एकादश्यामुपोषितः  ॥ ८८.९ ॥  
क्षपाजागरणं कुर्याद्विष्णोः पदसमीपतः  ।  
दद्याद्दानं तथा शक्त्या हिरण्यं गोऽम्बराणि च  ॥ ८८.१० ॥  
धूपं दीपं च नैवेद्यं स्रक्पुष्पचन्दनानि च  ।  
अर्चां करोति यो विष्णोः कथां पौराणकीर्तनम्  ॥ ८८.११ ॥  
ऋग्यजुःसामाथर्वाणां सूक्तं तज्जपति द्विजः  ।  
सर्वपापविनिर्मुक्तो विष्णुलोकं स गच्छति  ॥ ८८.१२ ॥  
प्रभाते कुरुते श्राद्धं द्विजान् भोज्य प्रयत्नतः  ।  
ददेद्दानं यथा शक्त्या हिरण्यं गोऽम्बराणि च  ॥ ८८.१३ ॥  
पितरस्तस्य तृप्यन्ति यावदाहूतसम्प्लवम्  ।  
श्राद्धदश्च वसेत्तत्र यत्र देवो जनार्दनः  ॥ ८८.१४ ॥  
त्रयोदश्यां ततो गच्छेद्गुहावासीति तिष्ठति  ।  
दृष्ट्वा मार्कण्डमीशानं सर्वपापैः प्रमुच्यते  ॥ ८८.१५ ॥  

उत्तानपाद उवाच -   
गुहामध्ये यथा देव लिङ्गं परमशोभनम्  ।  
प्रतिष्ठा येन देवस्य तन्ममाख्यातुमर्हसि  ॥ ८८.१६ ॥  

ईश्वर उवाच -   
त्रिषु लोकेषु विख्यातं मार्कण्डेश्वरसञ्ज्ञिकम्  ।  
बृहद्रथान्तरं यच्च सामवेदं द्विजोत्तमः  ॥ ८८.१७ ॥  
अथर्वाथर्वशीर्षाणि तथा हृच्च वृषाकपिम्  ।  
शिवसङ्कल्पितं जप्त्वा मुच्यते सर्वपातकैः  ॥ ८८.१८ ॥  
स याति परमं स्थानं यत्र देवो महेश्वरः  ।  
पादशौचं तथा तस्य कुर्वते ये च भक्तितः  ॥ ८८.१९ ॥  
गोदानेनैव यत्पुण्यं लभन्ते नाऽत्र संशयः  ।  
ब्राह्मणान् भोजयेत्तत्र पायसैर्मधुसर्पिषा  ॥ ८८.२० ॥  
एकेन भोजितेनापि सहस्रं तेन भोजितम्  ।  
सुवर्णं रजतं वस्त्रं दद्याद्भक्त्या द्विजातिषु  ॥ ८८.२१ ॥  
तेन तृप्यन्ति ते देवा मनुष्याः पितरस्तथा  ।  
चन्द्रसूर्यग्रहे भक्त्या स्नानं कुर्वन्ति ये नराः  ॥ ८८.२२ ॥  
देवार्चनं च यः कुर्याज्जपं होमं विशेषतः  ।  
दह्याद्दानं यथाशक्त्या ब्राह्मणे वेदपारगे  ॥ ८८.२३ ॥  
अश्वरत्नं गजरत्नं तूलापुरुषमेव च  ।  
यो दद्याच्छकटं तत्र सप्तधान्यप्रपूरितम्  ॥ ८८.२४ ॥  
युक्तं च लाङ्गलं दद्याद्युवानौ तु धुरन्धरौ  ।  
गोभूतिलहिरण्यं च पात्रे दातव्यमीप्सितम्  ॥ ८८.२५ ॥  
अपात्रे विदुषा किञ्चित्न देयं श्रेय इच्छता  ।  
सर्वभूतानि चात्मैव यतो धारयते मही  ॥ ८८.२६ ॥  
ततो विप्राय सा देया सर्वसस्यानुशालिनी  ।  
अन्यच्च शृणु राजेन्द्र गोदानस्य च यत्फलम्  ॥ ८८.२७ ॥  
यावद्वत्सस्य पादौ द्वौ मुखं योन्यां च दृश्यते  ।  
तावद्गौः पृथिवी ज्ञेया यावद्गर्भं न मुञ्चति  ॥ ८८.२८ ॥  
येन केनाप्युपायेन ब्राह्मणाय समर्पयेत् ।  
पृथ्वी दत्ता भवेत्तेन सशैलवनकानना  ॥ ८८.२९ ॥  
तारयन्ती च सा दत्ता कुलानामेकविंशतिम्  ।  
रौप्यखुरीं कांस्यदोहां सवत्सां च पयस्विनीम्  ॥ ८८.३० ॥  
प्रयच्छन्ति जनाः पुण्या राहुग्रस्ते निशाकरे  ।  
सर्वस्यैव तु दानस्य सङ्ख्या चास्ति नराधिप  ॥ ८८.३१ ॥  
चन्द्रसूर्योपरागे च दानसङ्ख्या न विद्यते  ।  
यत्र गावः प्रदृश्यन्ते सर्वतीर्थानि तत्र वै  ॥ ८८.३२ ॥  
तत्र यज्ञं विजानीयात्नात्र कार्या विचारणा  ।  
पुनः स्मृत्वा तु तत्तीर्थं गमनं कुरुते नरः  ॥ ८८.३३ ॥  
अथवा श्रूयते यस्तु रुद्रस्यानुचरो भवेत् ॥ ८८.३४ ॥  

इति श्रीस्कन्दपुराणे रेवाखण्डे शूलभेदमहिमानुकथनं नामाष्टाशीतितमोऽध्यायः ॥  


अध्याय ८९  

ईश्वर उवाच -   
अन्यच्चाख्यानकं वक्ष्ये पुरावृत्तं नराधिप  ।  
सकुटुम्बो गतः स्वर्गमृषिर्दीर्घतपा महान्  ॥ ८९.१ ॥  

शङ्कर उवाच -   
काशिराजेति विख्यातश्चित्रसेनो महाबलः  ।  
तस्य पुर्यां स वसते सर्वकामसमन्वितः  ॥ ८९.२ ॥  
सा पुरी जनसम्पूर्णा नानारत्नोपशोभिता  ।  
वाराणासीति विख्याता गङ्गातीरे समाश्रिता  ॥ ८९.३ ॥  
इन्द्रप्रस्थसमप्रख्या गौरीगोकुलसंयुता  ।  
बहुद्विजसमाकीर्णा वेदध्वनितनिःस्वना  ॥ ८९.४ ॥  
वणिग्जनैर्बहुविधैः क्रयविक्रयसंयुतैः  ।  
अट्टाट्टालैः प्रतोलीभिरुत्सवाद्यैस्तु मण्डिता  ॥ ८९.५ ॥  
देवतायतनैर्दिव्यैरारामैरुपशोभिता  ।  
नानापुष्पफलैर्रम्यैः कदलीषण्डमण्डिता  ॥ ८९.६ ॥  
तस्या उत्तरदिग्भागे आरामश्चोत्तमः शुभः  ।  
समन्दारवनं नाम त्रिषु लोकेषु विश्रुतम्  ॥ ८९.७ ॥  
नानाद्रुमलताकीर्णं नानापुष्पोपशोभितम्  ।  
बहुमन्दारसंयुक्तं तेन मन्दारकं वनम्  ॥ ८९.८ ॥  
विप्रो दीर्घतपा नाम सर्वदा तत्र तिष्ठति  ।  
तपस्तपति सोऽत्यर्थं तेन दीर्घतपाः स्मृतः  ॥ ८९.९ ॥  
स तिष्ठते सपत्नी कस्तिष्ठते पुत्रसंयुतः  ।  
शुश्रूषयन्ति तं सर्वे सुताः पञ्च समीपगाः  ॥ ८९.१० ॥  
तस्य पुत्रः कनीयांस्तु ऋष्यशृङ्गो महातपाः  ।  
वेदाध्ययनसंयुक्तो ब्रह्मचारी गुणान्वितः  ॥ ८९.११ ॥  
योगाभ्यासरतो नित्यं कन्दमूलफलाशनः  ।  
तिष्ठते मृगरूपेण मृगमध्ये वसन् सदा  ॥ ८९.१२ ॥  
दिनारम्भे दिनान्ते च मातापित्रग्रतः स्थितः  ।  
अभिवादयते नित्यं भाक्तमानृषिपुत्रकः  ॥ ८९.१३ ॥  
पुनर्जगाम तत्रैव कानने गिरिगह्वरे  ।  
क्रीडन् बालमृगैः सार्धं राजबाणमृतस्तु सः  ॥ ८९.१४ ॥  

राजोवाच -   
आश्रमे वसतस्तत्र सुदीर्घतपसस्तदा  ।  
सूनुस्तस्य कनीयांस्तु कथं मृत्युवशं गतः  ॥ ८९.१५ ॥  

श्रीभगवानुवाच -   
शृणुष्वैकमना भूत्वा कथां चित्रां महीपते  ।  
श्रवणादेव तस्या हि सर्वपापैः प्रमुच्यते  ॥ ८९.१६ ॥  
काशिराजो महाराजा महाबलपराक्रमः  ।  
चित्रसेन इति ख्यातो वाराणस्यां वसत्यसौ  ॥ ८९.१७ ॥  
एवं वसंस्तत्र राज्ये मन्त्रिणो वाक्यमब्रवीत् ।  
मृगया च गमिष्यामि यूयं राज्ये प्रतिष्ठिताः  ॥ ८९.१८ ॥  
गम्यतां मन्त्रिभिः प्रोक्तो गतोऽसौ वसुधाधिपः  ॥ ८९.१९ ॥  
छत्रैश्छत्राणि दृश्यन्ते गच्छन्तं काननं प्रति  ।  
रजस्तत्रोत्थितं भूरि गजवाजिपदाहतम्  ॥ ८९.२० ॥  
तेनैवाच्छादितं सर्वं सादित्यं भूमिमण्डलम्  ।  
न तत्र दृश्यते सूर्यो न काष्ठा न च चन्द्रमाः  ॥ ८९.२१ ॥  
पादपाश्च न दृश्यन्ते गिरिसातूनि सर्वशः  ।  
तत्रापि च महाराज मृगयूथमदृश्यत  ॥ ८९.२२ ॥  
अधावन् पुरुषाः सर्वे सराजाराजपुत्रकाः  ।  
वृन्दलोपोऽभवत्तेषां शीघ्रं जग्मुर्दिशो दश  ॥ ८९.२३ ॥  
एकमार्गं गतो राजा चित्रसेनो महीपतिः  ।  
एकाकी स गतस्तत्र यत्र यत्र च ते मृगाः  ॥ ८९.२४ ॥  
प्रविष्टस्तु ततो दुर्गे कानने पक्षिवर्जिते  ।  
वल्मीगुल्मलताकीर्णे प्रविष्टो नैव दृश्यते  ॥ ८९.२५ ॥  
एकाक्यपश्यदात्मानं न चाश्वं न पदातिकान्  ।  
न कोऽपि चात्र जानाति नाहं वेद्मि दिशो दश  ॥ ८९.२६ ॥  
एवं कष्टं गतो राजा चित्रसेनो नराधिपः  ।  
छायां समाश्रितस्तत्र विश्रम्य च पुनः पुनः  ॥ ८९.२७ ॥  
क्षुत्तृषार्तो भ्रमन् दुर्गे कानने गिरिगह्वरे  ।  
ततोऽपश्यत्सरो दिव्यं पद्मिनीषण्डमण्डितम्  ॥ ८९.२८ ॥  
हंसकारण्डवाकीर्णं चक्रवाकोपकूजितम्  ।  
सरो दृष्ट्वा तु राजेन्द्रः सम्प्रहृष्टतनूरुहः  ॥ ८९.२९ ॥  
कुमुदानि गृहीत्वा तु तत्र स्नानं समाचरत् ।  
तर्पयित्वा पितॄन् देवान्मनुष्यांश्च यथा विधि  ॥ ८९.३० ॥  
पपौ पानीयममलं यथावत्समभीप्सितम्  ।  
उत्तीर्य स जलात्तीरे दृष्ट्वा वृक्षं समीपतः  ॥ ८९.३१ ॥  
चिन्तयाऽनुपविष्टोऽसौ किं तु कर्म करोम्यहम्  ।  
ततश्छायाश्रितान् पश्यन् वनोद्देशे मृगान् बहून्  ॥ ८९.३२ ॥  
केचित्पूर्वमुखास्तत्र अपरे दक्षिणामुखा  ।  
वारुण्यभिमुखाः केचित्केचित्कौबेरमाश्रिताः  ॥ ८९.३३ ॥  
केचिन्निद्रां प्रकुर्वन्ति ऊर्ध्वकर्णाः स्थिताः परे  ।  
मृगमध्ये स्थितो योगी ऋष्यशृङ्गो महातपाः  ॥ ८९.३४ ॥  
मृगान् दृष्ट्वा ततो राजा प्रहारार्थमचिन्तयत् ।  
वधित्वा च मृगं चैकं भक्षयामि यदृच्छया  ॥ ८९.३५ ॥  
स्वस्थावस्थो भविष्यामि मृगमांसस्य भक्षणात् ।  
काशीं प्रति गमिष्यामि मार्गमन्वेषयंस्ततः  ॥ ८९.३६ ॥  
विचिन्त्यैवं ततो राजा वृक्षमूलं समाश्रितः  ।  
चापं धृत्वा कराग्रेण प्राक्षिपत्तच्छरं विभुः  ॥ ८९.३७ ॥  
क्षिप्तमात्रे शरे तस्मिन् सर्वे नष्टा मृगास्ततः  ।  
तेषां मध्ये स चैवेक ऋष्यशृङ्गो महातपाः  ॥ ८९.३८ ॥  
शरेण विद्धः पतितः कृष्ण कृष्णेति चाब्रवीत् ।  
हाहा शब्दं कृतं तेन केनाहं पातितोऽधुना  ॥ ८९.३९ ॥  
कस्यैषा दुर्मतिर्जाता यया बुद्धिर्ममोपरि  ।  
मृगमध्ये स्थितश्चाहं न किञ्चदपराद्धवान्  ॥ ८९.४० ॥  
वाचां तां मानुषीं श्रुत्वा स राजा विस्मयान्वितः  ।  
शीघ्रं गत्वा ततोऽपश्यद्ब्राह्मणं ब्रह्मवर्चसम्  ॥ ८९.४१ ॥  
हा हा कष्टं कृतं मेऽद्य येनासौ घातितो मया  ।  

ब्राह्मण उवाच -   
न ते सिद्धिर्भवेत्किञ्चिन्मयि पञ्चत्वमागते  ॥ ८९.४२ ॥  
तवैव विहिता हत्या मयि पञ्चत्वमागते  ।  
जननी मे पिता वृद्धौ भ्रातरो हि तपस्विनः  ॥ ८९.४३ ॥  
भ्रातृजाया मरिष्यन्ति मयि पञ्चत्वमागते  ।  
एता हत्या भविष्यन्ति तव शुद्धिः कथं भवेत् ॥ ८९.४४ ॥  
उपायं कथयिष्यामि कर्तुं त्वं यदि मन्यसे  ॥ ८९.४५ ॥  

राजोवाच -   
उपायः कथ्यतां मेऽद्य यस्ते मनसि वर्तते  ।  
करिष्ये तदहं सर्वं प्रयत्नेन महामुने  ॥ ८९.४६ ॥  

शृङ्ग्युवाच -   
पृच्छामि त्वां कुतः को वा कथं त्वमिह चागतः  ।  
ब्रह्मक्षत्रविशां मध्येऽन्त्यजः शूद्रोऽथवा पुनः  ॥ ८९.४७ ॥  

राजोवाच -   
नाहं विप्रो न वैश्योऽहं न शूद्रः क्षत्रियो ह्यहम्  ।  

शृङ्ग्युवाच -   
मां गृहीत्वाश्रमं पुण्यं यत्र तौ पितरौ मम  ॥ ८९.४८ ॥  
आवेदयस्व दयस्व चात्मानं पुत्रपापिनमागतम्  ।  
तौ दृष्ट्वा मां करिष्येते कारुण्यं च तवोपरि  ॥ ८९.४९ ॥  
उपायं वा करिष्येते येन शान्तिर्भविष्यति  ।  
तस्य तद्वचनं श्रुत्वा चित्रसेनो नृपोत्तमः  ॥ ८९.५० ॥  
स्कन्धे कृत्वा च तं विप्रं जगामाश्रमकं प्रति  ।  
न शक्नोति च तं वोढुं विश्रम्य च पुनः पुनः  ॥ ८९.५१ ॥  
तावत्पश्यति तं विप्रं मूर्छितं विकलेन्द्रियम्  ।  
मुमोच चित्रसेनस्तु छायां न्यग्रोधकस्य च  ॥ ८९.५२ ॥  
विश्रामं च ततः कृत्वा वाचं कुर्वन्मुहुर्मुहुः  ।  
पश्यतस्तस्य राजेन्द्र ऋष्यशृङ्गो महातपाः  ॥ ८९.५३ ॥  
पञ्चत्वमगमच्छीघ्रं ध्यानयोगेन योगवित् ।  
दाहयामास तं विप्रं विधिदृष्टेन कर्मणा  ॥ ८९.५४ ॥  
स्नानं कृत्वा तु शोकार्तो रुरोद च मुमोह च  ।  
ततश्चानन्तरं राजा उद्वेगं परमं गतः  ॥ ८९.५५ ॥  
कथं यास्ये गृहानद्य वाराणस्यां हतो ह्यहम्  ।  
ब्रह्महत्या समाविष्टो जुहोम्यग्नौ कलेवरम्  ॥ ८९.५६ ॥  
अथवा ऋषिवाक्येन गच्छाम्येवाश्रमं प्रति  ।  
कथयामि यथावृत्तं गत्वा तस्य महा ऋषेः  ॥ ८९.५७ ॥  
एवं विचिन्त्य राजासौ जगामाश्रमसन्निधौ  ।  
ऋष्यशृङ्गस्य चास्थीनि गृहीत्वा स नृपोत्तमः  ॥ ८९.५८ ॥  
दृष्टिमार्गे स्थितस्तस्य ब्रह्मर्षेर्भावितात्मनः  ।  

दीर्घतपा उवाच -   
आगच्छ स्वागतं तेऽद्य आसने उपविश्यताम्  ॥ ८९.५९ ॥  
दीर्घतपास्म्यहं तेऽद्य मधुपर्कः सविष्टरः  ।  

राजोवाचा॒  
अर्घस्यैव न योग्योऽहं महर्षेर्भावितात्मनः  ॥ ८९.६० ॥  
मृगमध्ये स्थितो विप्र तव पुत्रो मया हतः  ।  
पुत्रघ्नं शाधि मां विप्र तीव्रदण्डेन दण्डय  ॥ ८९.६१ ॥  
मृगभ्रान्त्या हतो विप्र ऋष्यशृङ्गो महातपाः  ।  
इति ज्ञात्वा च मां विप्र कुरुष्व च यथोचितम्  ॥ ८९.६२ ॥  
माता तस्य वचः श्रुत्वा गृहान्निर्गत्य विह्वला  ।  
हा हतास्मीत्युवाचाथ पतिता च महीतले  ॥ ८९.६३ ॥  
विललाप सुदुःखार्ता पुत्रशोकेन पीडिता  ।  
हा पुत्र पुत्रेति वदन् करुणं कुररी यथा  ॥ ८९.६४ ॥  
श्रुत्यध्ययनसम्पूर्णो जपहोमपरायणः  ।  
आगतं त्वां गृहद्वारे कदा पृच्छामि पुत्रक  ॥ ८९.६५ ॥  
त्रिलोक्यामपि श्रूयते चन्दनं किल शीतलम्  ।  
पुत्रगातपरिष्वङ्गश्चन्दनादपि शीतलः  ॥ ८९.६६ ॥  
परिष्वजितुमिच्छामि त्वामहं पुत्रसुप्रियम्  ।  
पञ्चत्वं च गमिष्यामि त्वद्विहीना सुदुःखिता  ॥ ८९.६७ ॥  
एवं विलपती दीना पुत्रशोकेन पीडिता  ।  
मूर्छिता विह्वला दीना निपपात महीतले  ॥ ८९.६८ ॥  
भार्यां च पतितां दृष्ट्वा पुत्रशोकेन पीडितः  ।  
चुकोप मुनिश्रेष्ठश्चित्रसेनं नृपं तदा  ॥ ८९.६९ ॥  

दीर्घतपा उवाच -   
याहि याहि महापाप मा मुखं दर्शयस्व मे  ।  
किं त्वया घातितो विप्र ह्यकामाच्च सुतो मम  ॥ ८९.७० ॥  
ब्रह्महत्या भविष्यन्ति बहवस्ते नराधिप  ।  
सकुटुम्बस्य मे त्वं हि मृत्युरेवमुपागतः  ॥ ८९.७१ ॥  
एवमुक्त्वा ततो विप्रो विचिन्त्य च पुनः पुनः  ।  
क्रोधं परित्यज्य ततो मुनिमार्गं जगाम ह  ॥ ८९.७२ ॥  

ऋषिरुवाच -   
उद्वेगं त्यज भो राजन् दुरुक्तं गदितं मया  ।  
पुत्रशोकाभिभूतेन दुःखमाप्तेन मानद  ॥ ८९.७३ ॥  
किं करोति नरः प्राज्ञः प्रेर्यमाणः स्वकर्मभिः  ।  
प्रायेण हि मनुष्याणां बुद्धिः कर्मानुसारिणी  ॥ ८९.७४ ॥  
अनेनैव प्रकारेण यत्त्वया लिखितं मम  ।  
परं तव भविष्यन्ति विप्रहत्या न संशयः  ॥ ८९.७५ ॥  
ब्रह्मक्षत्रविशां मध्ये शूद्रो वा चान्त्यजादिषु  ।  
कस्त्वं कथय सत्यं मे कस्माच्च निहतः सुतः  ॥ ८९.७६ ॥  

चित्रसेन उवाच -   
विज्ञापयामि विप्रर्षे क्षन्तव्यं च ममोपरि  ।  
नाहं विप्रोऽस्मि भो तात न शूद्रो नैव वैश्यजः  ॥ ८९.७७ ॥  
नचापि चान्त्यजातीयः क्षत्रियोऽहं द्विजोत्तम  ।  
काशिराजो मृगान् हन्तुमागतो वनमुत्तमम्  ॥ ८९.७८ ॥  
भ्रमता पातितस्तत्र मृगरूपधरो मुनिः  ।  
किं कर्तव्यं मया विप्र उपायं कथयस्व मे  ॥ ८९.७९ ॥  

दीर्घतपा उवाच -   
ब्रह्महत्या न शक्येत एकेन तरितुं विभो  ।  
देशे काले यथाशक्त्या तच्छृणुष्व नराधिप  ॥ ८९.८० ॥  
चत्वारो मे सुता राजन् सभार्या मातृपूर्वकाः  ।  
मया सह न जीवन्ति ऋष्यशृङ्गस्य कारणे  ॥ ८९.८१ ॥  
उपायं शोभनं तात कथयामि शृणुष्व भोः  ।  
शक्यते यदि चेत्कर्तुं सुखोपायं नरेश्वर  ॥ ८९.८२ ॥  
सकुटुम्बसमस्तान्नो दाहयस्वानले नृप  ।  
अस्थीनि नर्मदातोये शूलभेदे विनिक्षिपेः  ॥ ८९.८३ ॥  
नर्मदादक्षिणे कूले शूलभेदेति विश्रुतम्  ।  
सर्वपापहरं तीर्थं सर्वतीर्थोत्तमोत्तमम्  ॥ ८९.८४ ॥  
शुचिर्भूत्वा ममास्थीनि क्षिप त्वं शूलभेदके  ।  
मुच्यते सर्वपापेभ्यो मम वाक्यात्न संशयः  ॥ ८९.८५ ॥  

राजोवाच -   
आदेशो दीयतां तात करिष्यामि न संशयः  ।  
सर्वस्वमपि यत्किञ्चिद्राज्यं कोशः स्त्रियः सुताः  ॥ ८९.८६ ॥  
तव दानं प्रयच्छामि विप्र मां त्वं प्रसीद च  ।  
परस्परं विवदतोर्मुनिराज्ञोस्तदा नृप  ॥ ८९.८७ ॥  
स्फुटित्वा हृदयं शीघ्रं मुनेर्भार्या मृता तदा  ।  
पुत्रशोकसमाक्रान्ता निर्जीवा पतिता क्षितौ  ॥ ८९.८८ ॥  
पुत्राश्च मातृशोकेन सर्वे पञ्चत्वमागताः  ।  
स्नुषाश्चैव तु ताः सर्वा मृताश्च सह भर्तृभिः  ॥ ८९.८९ ॥  
पञ्चत्वं तु गतान् सर्वान्मुनिमुख्यान्निरीक्ष्य तान्  ।  
विप्राश्चाह्वानितास्तेन ते तत्राश्रमवासिनः  ॥ ८९.९० ॥  
तेभ्यो निवेदयामास यथा वृत्तं नरोत्तमः  ।  
संहतैस्तैरनुज्ञातः कथञ्चिद्दह्य यत्नतः  ॥ ८९.९१ ॥  
देहं स्वं पावनं कृत्वास्थीनि प्रगृह्य यत्नतः  ।  
याम्यां हि प्रस्थितो राजा पादचारी महीपतिः  ॥ ८९.९२ ॥  
न शक्नोति यदा गन्तुं छायामाश्रित्य तिष्ठति  ।  
विश्रम्य च पुनर्गच्छन् विश्रम्य च पुनः पुनः  ॥ ८९.९३ ॥  
सचैलं कुरुते स्नानमस्थीन् वोढा पदे पदे  ।  
विना जलं निराहारः सोऽगच्छद्दक्षिणामुखः  ॥ ८९.९४ ॥  
अचिरेणैव कालेन स गतो नर्मदातटे  ।  
आश्रमस्थान् द्विजान् सर्वान् पप्रच्छ राजसत्तमः  ॥ ८९.९५ ॥  
कथ्यतां मे द्विजश्रेष्ठाः शूलभेदस्य मार्गकः  ॥ ८९.९६ ॥  

विप्रा ऊचुः॒  
नर्मदादक्षिणे कूले गतो द्रक्ष्यसि नान्यथा  ॥ ८९.९७ ॥  
ऋषिवाक्येन वै राजा गतोऽथ हि नरेश्वरः  ।  
स ददर्श ततस्तीर्थं बहुद्विजसमाकुलम्  ॥ ८९.९८ ॥  
बहुद्रुमलताकीर्णं बहुपुष्पोपशोभितम्  ।  
बहुमूलफलोपेतं बहुश्वापदशोभितम्  ॥ ८९.९९ ॥  
ऋषिसङ्घैः समाकीर्णं नानाव्रतधरैः शुभैः  ।  
एकपादस्थिताः केचिदपरे सूर्यवर्चसः  ॥ ८९.१०० ॥  
एकदृष्टिस्थिताः केचिदूर्ध्वबाहुस्थिताः परे  ।  
चान्द्रायणपरा केचित्केचित्पक्षोपवासिनः  ॥ ८९.१०१ ॥  
मासोपवासिनः केचित्केचिदृतुमुपोषिताः  ।  
शीर्णपर्णाशिनः केचित्केचिन्मारुतभोजनाः  ॥ ८९.१०२ ॥  
योगाभ्यासरताः केचिद्ध्यायन्तः परमं पदम्  ।  
गार्हस्थमास्थिताः केचित्केचिच्चैवाग्निहोत्रिणः  ॥ ८९.१०३ ॥  
एवं विधान् द्विजान् दृष्ट्वा जानुभ्यामवनीं गतः  ।  
प्रणम्य शिरसा राजन् राजा वचनमब्रवीत् ॥ ८९.१०४ ॥  
कस्मिन् देशे तु तत्तीर्थं कथयध्वं द्विजोत्तमाः  ।  
सर्वेषां वाञ्छितां सिद्धिं दद्याच्च फलमीप्सितम्  ॥ ८९.१०५ ॥  

ऋषिरुवाच -   
धन्वन्तरशतं गच्छ भृगुतुङ्गस्य मूर्धनि  ।  
कुण्डं द्रक्ष्यसि विस्तीर्णं तोयपूर्णं सुशोभनम्  ॥ ८९.१०६ ॥  
तेषां तद्वचनं श्रुत्वा गतः कुण्डस्य मूर्धनि  ।  
दृष्ट्वा हि चैव तत्तीर्थं भ्रान्तिर्जाता नृपस्य हि  ॥ ८९.१०७ ॥  
वीक्ष्य कुण्डं महाभागं गङ्गां चैव विशेषतः  ।  
प्राचीं सरस्वतीं दृष्ट्वा भ्रान्तिर्जाता नृपस्य हि  ॥ ८९.१०८ ॥  
ततो विस्मयमापन्नश्चिन्तयानो मुहुर्मुहुः  ।  
आकाशसंस्थितं दृष्ट्वा सामिषं कुररं तथा  ॥ ८९.१०९ ॥  
भ्रममाणं गृहीत्वा तं वध्यमानं निरामिषैः  ।  
परस्परं हि युध्यन्ते सर्वे चामिषभक्षकाः  ॥ ८९.११० ॥  
हतश्चञ्चुप्रहारैस्तु कुररः पतितोऽम्भसि  ।  
शूलेन शूलिना यत्र भूभागं भेदितं पुरा  ॥ ८९.१११ ॥  
तत्तीर्थस्य प्रभावेण स सद्यः पुरुषोऽभवत् ।  
विमानस्थं तु तं दृष्ट्वा क्रौञ्च वै दिव्यरूपिणम्  ॥ ८९.११२ ॥  
अप्सरोभिर्गीयमानं नृपस्तत्तीर्थमागतः  ।  
अस्थीनि भूमौ निक्षिप्य स्नानं कृत्वा यथा विधि  ॥ ८९.११३ ॥  
तिलमिश्रेण तोयेन तर्पयित्वेष्टदेवताः  ।  
धृत्वास्थीनि ततो राजा निक्षिप्यान्तर्जले तथा  ॥ ८९.११४ ॥  
क्षणमेकं ततो वीक्ष्य राजा ऊर्ध्वमुखः स्थितः  ।  
तां ददर्श ततः सर्वान् देवमूर्तिधरान् शुभान्  ॥ ८९.११५ ॥  
दिव्यवस्त्रैश्च संवीतान् दिव्याभरणभूषितान्  ।  
विमानैः काञ्चनैर्दिव्यैरप्सरोगणसेवितैः  ॥ ८९.११६ ॥  
पृथग्भूताश्च तान् सर्वान् विमानेषु व्यवस्थितान्  ।  
उत्पततः समालोक्य स राजा हर्षितोऽभवत् ॥ ८९.११७ ॥  
ऋषिर्विमानमारूढश्चित्रसेनमथाब्रवीत् ।  
भो भोः साधु महाराज चित्रसेन महामते  ॥ ८९.११८ ॥  
त्वत्प्रसादान्नृपश्रेष्ठ गतिर्दिव्या ममाद्य वै  ।  
इदं च यत्त्वया किञ्चित्कृतं परमदुष्करम्  ॥ ८९.११९ ॥  
स्वसुतोऽपि न शक्नोति पितॄणां कर्तुमीदृशम्  ।  
मदीयवचनाद्राजन्निष्पापस्त्वं भविष्यसि  ॥ ८९.१२० ॥  
यत्त्वं द्रक्ष्यसि राजेन्द्र कामिकं मनसेप्सितम्  ।  
आशीर्वादं ततो दत्त्वा चित्रसेनाय धीमते  ॥ ८९.१२१ ॥  
स्वर्गं जगाम स्वसुतैस्ततो दीर्घतपा मुनिः  ॥ ८९.१२२ ॥  

इति श्रीस्कन्दपुराणे रेवाखण्डे दीर्घतपाख्यानो नामैकोननवतितमोऽध्यायः ॥  


अध्याय ९०  

उत्तानपाद उवाच -   
दृष्ट्वा तत्तीर्थमाहात्म्यं चित्रसेनो नरेश्वरः  ।  
विपुलं तीक्ष्णधारं च कण्ठे चासि नृपोत्तम  ॥ ९०.१ ॥  
देवान् सर्वान् हृदि ध्यायन् ब्रह्मविष्णुमहेश्वरान्  ।  
विनिक्षिपन्नथात्मानौ प्रत्यक्षौ विष्णुशङ्करौ  ॥ ९०.२ ॥  
करे धृत्वा तु राजानं रुद्रो वचनमब्रवीत् ।  

हर उवाच -   
प्राणत्यागं महाराज अकाले मा कुरुष्व ह  ॥ ९०.३ ॥  
अद्यापि तु युवासि त्वं न युक्तं मरणं तव  ।  
स्वस्थानं गच्छ वै शीघ्रं भोगान् भुङ्क्ष्व यथेप्सितान्  ॥ ९०.४ ॥  
भुङ्क्ष्व निष्कण्टकं राज्यं नाकं शक्र इवापरः  ।  

चित्रसेन उवाच -   
न राज्यं कामये देव न पुत्रान्न च बान्धवान्  ॥ ९०.५ ॥  
न भार्यां न च कोशं च न गाश्च न तुरङ्गमान्  ।  
मुञ्चस्व मां महादेव अविघ्नं क्रियतां मम  ॥ ९०.६ ॥  
स्वर्गप्राप्तिर्ममाद्यैव त्वत्प्रसादान्महेश्वर  ।  

देव उवाच -   
यस्याग्रतो भवेद्विष्णुर्ब्रह्मा रुद्रस्तथैव च  ॥ ९०.७ ॥  
स्वर्गेण तस्य किं कार्यं गतोऽसौ किं करिष्यति  ।  
तुष्टाव त्वां त्रयो देवा वृणीष्व वरमुत्तमम्  ॥ ९०.८ ॥  
यथेप्सितं महाराज सत्यमेतन्न संशयः  ।  

चित्रसेन उवाच -   
यदि तुष्टास्त्रयो देवा ब्रह्मविष्णुमहेश्वराः  ॥ ९०.९ ॥  
अद्य प्रभृति युष्माभिः स्थातव्यमिह सर्वदा  ।  
गयाशिरं यथा पुण्यं कृतं युष्माभिरेव च  ॥ ९०.१० ॥  
तथैवेदं तु कर्तव्यं शूलभेदं च पावनम्  ।  
यत्र यत्र स्थिता यूयं तत्र तत्र वसाम्यहम्  ॥ ९०.११ ॥  
गणानामिह सर्वेषामवध्योऽहं सुरेश्वर  ।  

ईश्वर उवाच -   
अद्य प्रभृति तिष्ठाम शूलभेदे नरेश्वर  ॥ ९०.१२ ॥  
कलांशेन त्रयो देवास्त्रिकालं निवसामहे  ।  
नन्दिसञ्ज्ञो गणश्च त्वं भविष्यसि न संशय  ॥ ९०.१३ ॥  
भविष्यत्यग्रपूजा ते मत्समीपे सदा नृप  ।  
प्रक्षिप्य च निजास्थीनि यथा दीर्घतपा ययौ  ॥ ९०.१४ ॥  
सकुटुम्बो विमानस्थः स्वर्गे तिष्ठति तत्कुरु  ।  
एवं देवा वरं दत्त्वा चित्रसेनाय पार्थिव  ॥ ९०.१५ ॥  
कुण्डमूर्धनि यास्यामस्त्रयो देवास्तदा स्थिताः  ।  
परस्परं वदन्त्येवमिदं तीर्थं तथा शुभम् ॥ ९०.१६ ॥  
यथा गयाशिरं पुण्यं सर्वमासि च पठ्यते  ।  
तथा रेवातटे पुण्यं शूलभेदं न संशयः  ॥ ९०.१७ ॥  

ब्रह्मोवाच -   
इदं तीर्थं महाराज यथापुण्यं गयाशिरः  ।  
स्नात्वा चैवोदके तस्मिन्नरो निर्मलतां व्रजेत् ॥ ९०.१८ ॥  
एकं गयाशिरं मुक्त्वा सर्वतीर्थानि शङ्कर  ।  
शूलभेदस्य तीर्थस्य कलां नार्हन्ति षोडशीम्  ॥ ९०.१९ ॥  
कुण्डस्य दक्षिणे भागे दशहस्तप्रमाणतः  ।  
ऐन्द्रवारुणवायव्यां प्रमाणन्त्वेकविंशतिः  ॥ ९०.२० ॥  
एतत्प्रमाणं तीर्थस्य पिण्डदानादिकर्मसु  ।  
नराः पुण्याश्च ते सर्वे अत्र दानं कृतं च यैः  ॥ ९०.२१ ॥  
विष्णुस्त्रिनेत्ररूपेण ब्रह्मरूपी पितामहः  ।  
तस्मिंस्तीर्थे स्थिता नित्यं पूजां गृह्णन्ति भक्तितः  ॥ ९०.२२ ॥  
जातं जातं निरीक्ष्यन्ते स्वपुत्रं हि पितामहाः  ।  
कदा यास्यति पुत्रोऽसौ कदा दाता भविष्यति  ॥ ९०.२३ ॥  
पञ्चस्थानेषु यः श्राद्धं कुरुते भक्तिमान्नरः  ।  
स्वकुलानि तु सर्वाणि प्रेतभूतानि तारयेत् ॥ ९०.२४ ॥  
एकविंशत्पितृपक्षे मातृपक्षैकविंशतिम्  ।  
भार्याया एकादशैवेति सर्वाण्येतानि तारयेत् ॥ ९०.२५ ॥  
द्विजदेवप्रसादेन पितॄणां च तथैव हि  ।  
श्राद्धदो वसते तत्र यत्र देवो महेश्वरः  ॥ ९०.२६ ॥  
आत्मनो घातका ये च गोघ्नाः स्त्रैणहताश्च ये  ।  
दंष्ट्रिभिर्जलपातेन विद्युत्पातेन ये हताः  ॥ ९०.२७ ॥  
न तेषामग्निसंस्कारो न शौचं नोदकक्रिया  ।  
तत्र तीर्थे तु यः श्राद्धं तेषां कुर्यात्स्वभक्तितः  ॥ ९०.२८ ॥  
मोक्षप्राप्तिर्भवेत्तेषां त्रिस्थानेषु न संशयः  ।  
तृप्तिस्तु जायते तेषां वर्षमेकं न संशयः  ॥ ९०.२९ ॥  
अजानता कृतं पापं बालभावेषु यत्कृतम्  ।  
तत्सर्वं नश्यति क्षिप्रं सकृत्स्नानेन भूपते  ॥ ९०.३० ॥  
रजकेन यथा धौतवस्त्रं निर्मलतां व्रजेत् ।  
पापोपलिप्तस्तीर्थेऽस्मिन् स्नातो निर्मलतां व्रजेत् ॥ ९०.३१ ॥  
सन्न्यासं कुरुते यस्तु तस्मिंस्तीर्थे नराधिप  ।  
ध्यायमानो महादेवं स गच्छेत्परमं पदम्  ॥ ९०.३२ ॥  
क्रीडित्वा च यथा कामं स्वेच्छया शिवमन्दिरे  ।  
वेदवेदाङ्गतत्त्वज्ञो जायते विपुले कुले  ॥ ९०.३३ ॥  
रूपवान् सुभगश्चैव सर्वव्याधिविवर्जितः  ।  
सर्वधर्मसमोपेतः सर्वाचारसमन्वितः  ॥ ९०.३४ ॥  
एतत्ते कथितं राजंस्तीर्थस्य फलमुत्तमम्  ।  
तच्छ्रुत्वा मानवो नित्यं मुच्यते सर्वपातकैः  ॥ ९०.३५ ॥  
यश्चैनं श्रावयेद्भक्त्या आख्यानं द्विजसन्निधौ  ।  
श्राद्धे देवगृहे चैव पठेत्पर्वणि पर्वणि  ॥ ९०.३६ ॥  
गीर्वाणास्तस्य तुष्यन्ति मनुष्याः पितृभिः सह  ।  
पठतां शृण्वतां चैव नश्येद्वै पापसञ्चयः  ॥ ९०.३७ ॥  
लिखित्वा तीर्थमाहात्म्यं ब्राह्मणेभ्यो ददाति यः  ।  
जातिस्मरं स लभते प्राप्नोत्यभिमतं फलम्  ॥ ९०.३८ ॥  

इति श्रीस्कन्दपुराणे रेवाखण्डे चित्रसेनकथावर्णनो नाम नवतितमोऽध्यायः ॥  


अध्याय ९१  

राजोवाच -   
अन्यच्च श्रोतुमिच्छामि केन गङ्गावतारिता  ।  
रुद्रशीर्षस्थिता पुण्या देवी कथमिहागता  ॥ ९१.१ ॥  
पुण्या देवशिलानाम तस्या माहात्म्यमुत्तमम्  ।  
एतदाख्याहि मे सर्वं प्रसादात्पुरुषोत्तम  ॥ ९१.२ ॥  
रुद्र उवाच -   
शृणुष्वैकमना भूत्वा यथा गङ्गावतारिता  ।  
पुरा देवी महाभाग ब्रह्माद्यैः सकलैः सुरैः  ॥ ९१.३ ॥  
अभ्यर्थयज्जगन्नाथं देवदेवं जगद्गुरुम्  ।  
घटमध्ये स्थिता गङ्गा मोचिता च सुभूतले  ॥ ९१.४ ॥  
भारती च ततो मुक्ता रुद्रेण शिरसो भुवि  ।  
नरास्तीर्थे तटे तस्याः स्नानं कुर्वन्ति भक्तितः  ॥ ९१.५ ॥  
पिबन्ति च जलं नित्यं न ते यान्ति यमालयम्  ।  
यत्र सा पतिता कुण्डे शूलभेदे नराधिप  ॥ ९१.६ ॥  
देवनद्याः प्रतीच्यां च यत्र प्राची सरस्वती  ।  
याम्यां च शूलभेदाख्यमस्ति तीर्थमनुत्तमम्  ॥ ९१.७ ॥  
तत्रदेवशिला रम्या स्वयं देवेन निर्मिता  ।  
तत्र स्नात्वा तु यो भक्त्या ब्राह्मणं भोजयेन्नृप  ॥ ९१.८ ॥  
अल्पस्यैव तु दानस्य तस्य चान्तो न विद्यते  ।  

उत्तानपाद उवाच -   
कानि दानानि शस्तानि देवेश धरणीतले  ॥ ९१.९ ॥  
यानि दत्त्वा नरो भक्त्या मुच्यते सर्वकिल्बिषैः  ।  
देवशिलाया माहात्म्यं स्नानदानाद्धि यत्फलम्  ॥ ९१.१० ॥  
व्रतोपवासनि यमैर्यत्प्राप्यं तद्वदस्व मे  ।  

श्रीभगवानुवाच -   
आसीत्पुरा महावीर्यश्चेदिनाथो महाबलः  ॥ ९१.११ ॥  
वीरसेन इति ख्यातो मण्डलाधिपतीश्वरः  ।  
तस्य राज्ये रिपुर्नास्ति न व्याधिर्न च तस्करः  ॥ ९१.१२ ॥  
न चाधर्मोऽभवत्तत्र धर्म एव हि सर्वदा  ।  
सदा मुदान्वितो राजा सभार्यो बहुपुत्रकः  ॥ ९१.१३ ॥  
एका च दुहिता तस्य सुरूपा गिरिजा इव  ।  
दृष्टा सा पितृमातृभ्यां बन्धुवर्गजनैः सह  ॥ ९१.१४ ॥  
कृत्वा वैवाहिकं कार्यं काले प्राप्ते यथा विधि  ।  
अनन्तरं चेदिपतिर्द्वादशाब्दे महेश्वरः  ॥ ९१.१५ ॥  
ततस्तस्यास्तु यो भर्ता स मृत्युवशमागतः  ।  
विधवां तां सुतां दृष्ट्वा राजा शोकसमन्वितः  ॥ ९१.१६ ॥  
उवाच वचनं राजा स्वभार्यां दुःखपीडितः  ।  
भद्रे दुःखमिदं जातं यावज्जीवं सुदुःसहम्  ॥ ९१.१७ ॥  
नैषा रक्षयितुं शक्या रूपयौवनदर्पिता  ।  
नोपायो विद्यते भार्य्ये भानुमत्याश्च रक्षणे  ॥ ९१.१८ ॥  
परस्परं विवदतोस्तच्छ्रुत्वा कन्यकाऽब्रवीत् ।  

भानुमत्युवाच -   
न व्रीडामि तवाग्रेऽहं ज्वलन्ती दाहकेनच  ॥ ९१.१९ ॥  
सत्यं नोत्पद्यते दोषो मदर्थे च नराधिप  ।  
अद्य प्रभृत्यहं तात न वेषं धारये क्वचित् ॥ ९१.२० ॥  
स्थूलवस्त्रैर्निजाङ्गानि परिधास्यामि संयता  ।  
चरिष्यामि व्रतान् सर्वान् पुराणविहितानपि  ॥ ९१.२१ ॥  
आत्मानं शोषयिष्यामि तोषयन्ती जनार्दनम्  ।  
ममैषा वर्तते बुद्धिर्यदि त्वं तात मन्यसे  ॥ ९१.२२ ॥  
भानुमत्या वचः श्रुत्वा राजा स्नेहार्दितोऽभवत् ।  
तीर्थयात्रां समुद्दिश्य कोशं दत्त्वा च पुष्कलम्  ॥ ९१.२३ ॥  
विसृज्य राजा स्वसुतां वृद्धान् कृत्वा तु रक्षणे  ।  
पुरुषं सायुधं चान्यं ब्राह्मणं च पुरोहितम्  ॥ ९१.२४ ॥  
अवगाह्य तटे ध्यातुं गङ्गायां सा नराधिप  ।  
नित्यमापूजयद्विप्रान् गन्धमाल्यादिभूषणैः  ॥ ९१.२५ ॥  
दासीदासप्रभृतयस्तस्या ये रक्षणे क्षमाः  ।  
ततः पितुर्मतेनैव गङ्गातीरे समास्थिताः  ॥ ९१.२६ ॥  
द्वादशाब्दानि सा तीरे गङ्गायाः समवस्थिता  ।  
त्यक्त्वा गङ्गां क्वचिद्राजपुत्री काष्ठां तु दक्षिणाम्  ॥ ९१.२७ ॥  
प्राप्ता सा सचिवैः सार्द्धं यत्र रेवा महानदी  ।  
षण्मासं च स्थिता तत्र ओङ्कारेऽमरकण्टके  ॥ ९१.२८ ॥  
नानाविधेषु तीर्थेषु तीर्थात्तीर्थं जगाम ह  ।  
स्नात्वा स्नात्वा द्विजान् पूज्यभक्तियुक्ता ह्यधिष्ठिता  ॥ ९१.२९ ॥  
वारुणीं च दिशं गत्वा देवनद्याश्च सङ्गमे  ।  
ददर्श चाश्रमं पुण्यमृषिसङ्घैर्निषेवितम्  ॥ ९१.३० ॥  
दृष्ट्वा ऋषिसमूहं सा प्रणिपत्येदमब्रवीत् ।  
माहात्म्यं चास्य तीर्थस्य नाम चैवास्य कीर्तय  ॥ ९१.३१ ॥  

ऋषिरुवाच -   
चक्रतीर्थं तु विख्यातं चक्रं दत्तं पुरा हरेः  ।  
महेश्वरेण तुष्टेन देवदेवेन शूलिना  ॥ ९१.३२ ॥  
अत्र तीर्थे तु यः स्नात्वा तर्पयेत्पितृदेवताः  ।  
अनिवर्तिका गतिस्तस्य भविता नात्र संशयः  ॥ ९१.३३ ॥  
द्वितीयेऽह्नि ततो गच्छेच्छूलभेदं तपस्विनि  ।  
रात्रौ जागरणं कृत्वा पठेत्पौराणिकीं कथाम्  ॥ ९१.३४ ॥  
विष्णुपूजां प्रकुर्वीत पुष्पदीपनिवेदनैः  ।  
प्रभाते भोजयेद्विप्रान् दानं दद्यात्स्वभक्तितः  ॥ ९१.३५ ॥  
चतुर्थेऽह्णि तथा गच्छेद्यत्र प्राची सरस्वती  ।  
ब्रह्मदेवाद्विनिष्क्रान्ता पावनार्थं नराधिप  ॥ ९१.३६ ॥  
तत्र स्नात्वा नरो गत्वा तर्पयेत्पितृदेवताः  ।  
श्राद्धदस्तु वसेत्तत्र यत्र देवः पितामहः  ॥ ९१.३७ ॥  
पञ्चमेऽह्णि ततो गच्छेल्लिङ्गं मार्कण्डसञ्ज्ञितम्  ।  
तत्र स्नात्वा तु यो भक्त्या अर्चयेत्पितृदेवताः  ॥ ९१.३८ ॥  
श्राद्धं कृत्वा यथा न्यायमनिन्द्यान् पूजयेद्द्विजान्  ।  
पितरस्तस्य तृप्यन्ति द्वादशाब्दं न संशयः  ॥ ९१.३९ ॥  
सर्वदेवमयं स्थानं सर्वतीर्थमनुत्तमम्  ।  
कोटितीर्थसमं स्थानं कोटिलिङ्गोत्तमोत्तमम्  ॥ ९१.४० ॥  
त्रिरात्रं कुरुते यस्तु शुचिः स्नानं जितेन्द्रियः  ।  
पक्षं मासं च षण्मासमब्दमेकं कदाचन  ॥ ९१.४१ ॥  
न तस्य वसतिर्मर्त्ये नाके वासः सदाक्षयः  ।  
नियमस्थस्तु मुच्येत त्रिजन्मजनितादघात् ॥ ९१.४२ ॥  
विना पुमांसं या नारी द्वादशाब्द तु सुव्रता  ।  
तिष्ठते साक्षयं कालं रुद्रलोके महीयते  ॥ ९१.४३ ॥  
मुनेश्च वचनं श्रुत्वा मुदां परमिकां ययौ  ।  
ततोऽवगाहते तीर्थमहर्निशमतन्द्रितम्  ॥ ९१.४४ ॥  
दृष्ट्वा तीर्थप्रभावं तु राज्ञी वचनमब्रवीत् ।  
श्रूयतां वचनं मेऽद्य ब्राह्मणाः सपुरोहिताः  ॥ ९१.४५ ॥  
न त्यजामीदृशं स्थानं यावज्जीवाम्यहर्निशम्  ।  
मात्रे पित्रे तथा भ्रात्रे सद्भिर्वाच्यमिदं वचः  ॥ ९१.४६ ॥  
वर्तते शूलभेदे सा नियता व्रतचारिणी  ।  
एकान्तरोपवासेन शनैर्मासमुपोषिता  ॥ ९१.४७ ॥  
देवशिलास्थिता नित्यं ध्यायमाना तु केशवम्  ।  
अहर्निशं स्थिता भूमौ दृष्टा राज्ञी शुभानना  ॥ ९१.४८ ॥  
व्रतस्था नियताहारा नाम्ना भानुमती शुभा  ।  
गतेषु द्विजमुख्येष्वाययौ शबरयुग्मकम्  ॥ ९१.४९ ॥  
उवाच वचनं तत्र तां दृष्ट्वा शबराङ्गना  ।  
नैवाऽस्याः सदृशी काचित्त्रिषु लोकेषु विश्रुता  ॥ ९१.५० ॥  
साक्षादसौ देवकन्या ह्यवतीर्णा महीतले  ।  
भार्याया वचनं श्रुत्वा शबरस्तामुवाच ह  ॥ ९१.५१ ॥  
कमलानि यथा लाभं दत्त्वा त्वं भुङ्क्ष्व सत्वरम्  ।  
मम चैवार्चने बुद्धिर्न भोक्तव्यं मयाऽद्य वै  ॥ ९१.५२ ॥  
न मया वर्जितं भद्रे पापवृद्ध्याऽशुभं कृतम्  ।  

शबर्युवाच -   
न पूर्वं तु मया स्वामिन् भुक्तं तस्मिंस्तु वासरे  ॥ ९१.५३ ॥  
भुक्तशेषं मया भुक्तं यावत्कालं स्मराम्यहम्  ।  
भार्याया निश्चयं ज्ञात्वा स्नानं कर्तुं जगाम ह  ॥ ९१.५४ ॥  
अर्धोत्तरीयवस्त्रेण स्नानं कृत्वा तु भक्तितः  ।  
सर्वदेवं नमस्कृत्य गतो देवशिलां प्रति  ॥ ९१.५५ ॥  
तस्थौ स शङ्कमानोऽपि ध्यायमानो जनार्दनम्  ।  
कुमुदद्वयं शबर्या तु दासीहस्ते निवेदितम्  ॥ ९१.५६ ॥  
दृष्ट्वा राज्ञी तथा पुष्पे दासीं चैव तदाब्रवीत् ।  
त्वेदं पुष्पद्वयं लब्धं कथ्यतां तच्च साम्प्रतम्  ॥ ९१.५७ ॥  
शीघ्रं गच्छावगच्छ त्वं पुष्पं चैवानयापरम्  ।  
अनेन वसुना चैव कमलानि समानय  ॥ ९१.५८ ॥  
भानुमत्या वचः श्रुत्वा गता सा शबरीं प्रति  ।  
श्रीफलानि च पुष्पाणि बहून्यन्यानि देहि मे  ॥ ९१.५९ ॥  

शबर्युवाच -   
श्रीफलानि च दास्यामि पुष्पाणि च विशेषतः  ।  
मूल्येन मे स्पृहा नास्ति गत्वा राज्ञीं निवेदय  ॥ ९१.६० ॥  
गता दासी निवेद्याथ राज्ञी च स्वयमागता  ।  
उवाच शबरं राज्ञी पुष्पं मूल्येन देहि मे  ॥ ९१.६१ ॥  

शबर उवाच -   
न मूल्यं कामये देवि फलपुष्पसमुद्भवम्  ।  
श्रीफलानि च पुष्पाणि यथेष्टं मम गृह्यताम्  ॥ ९१.६२ ॥  
अर्चां कुरु यथान्यायं वासुदेवं जगत्पतिम्  ।  

राज्ञी उवाच -   
विना मूल्यं न गृह्णामि कमलानि तवाधुना  ॥ ९१.६३ ॥  
धान्यस्य खण्डिकामेकामेतां प्रति निगृह्यताम्  ॥ ९१.६४ ॥  

शबर उवाच -   
नाहारं चिन्तयाम्यद्य मुक्त्वा देवं वरानने  ॥ ९१.६५ ॥  
देवकार्यं विना भद्रे नान्याबुद्धिः प्रवर्तते  ।  

राज्ञी उवाच -   
न त्वयान्नं परित्याज्यं सर्वमन्ने प्रतिष्ठितम्  ॥ ९१.६६ ॥  
तस्मात्सर्वप्रयत्नेन ममान्नं प्रतिगृह्यताम्  ।  
तपस्विनो महाभागा ये चारण्यनिवासिनः  ॥ ९१.६७ ॥  
ते मद्द्वारे स्थिताः सर्वे याचन्ते तेऽन्नकाङ्क्षिणः  ।  

शबर उवाच -   
निषेधोऽधिकृतः पूर्वं मया सत्यं न संशयः  ॥ ९१.६८ ॥  
सत्यमूलं जगत्सर्वं सत्ये चैव प्रतिष्ठितम्  ।  
सत्येन तपते सूर्यः सत्येन द्योतते शशी  ॥ ९१.६९ ॥  
सत्येन वायवोवान्ति धरा सत्ये प्रतिष्ठिता  ।  
तस्मात्सर्वप्रयत्नेन सत्यं सत्यं न लोपयेत् ॥ ९१.७० ॥  

राज्ञी उवाच -   
आरामोपहृतं पुष्पमारण्यं पुष्पमेव च  ।  
क्रीतं प्रहिग्रहाल्लब्धं पुष्पमेवं चतुर्विधम्  ॥ ९१.७१ ॥  
उत्तमं फलमारण्यं गृहीत्वा स्वयमेव हि  ।  
मध्यमं फलमाराम्यमधमं क्रीतमेव च  ॥ ९१.७२ ॥  
प्रतिग्रहेण यल्लब्धं निष्फलं तद्विदुर्बुधाः  ।  

पुरोहित उवाच -   
गृहाण राज्ञि पुष्पाणि पूजां कुरु जनार्दने  ॥ ९१.७३ ॥  
उपकारं प्रकुर्वन्ती पूजां चक्रे यथाविधि  ।  
रात्रौ जागरणं कृत्वा कथा पौराणिकी श्रुता  ॥ ९१.७४ ॥  
शबरस्तु ततो भार्यामिदं वचनमब्रवीत् ।  
दीपार्थं गृह्यतां स्नेहो यथालाभेन सुन्दरि  ॥ ९१.७५ ॥  
दत्त्वा दीपं ततः कृत्वा धूपं पूजां जनार्दने  ।  
कृत्वा जागरणं रात्रौ ध्यायमानस्तु केशवम्  ॥ ९१.७६ ॥  
ततः प्रभातसमये दृष्ट्वा स्नानोत्सुकञ्जनम्  ।  
केचिच्च शूलभेदे तु देवनद्यां तथैव च  ॥ ९१.७७ ॥  
सरस्वत्यां तथा केचिन्मार्कण्डेये तथा ह्रदे  ।  
चक्रतीर्थे तथा केचित्स्नानं कुर्वन्ति भक्तितः  ॥ ९१.७८ ॥  
शुचिभूतास्तु ते सर्वे जना देवशिलोपरि  ।  
श्राद्धं कुर्वन्ति वै तत्र प्रयत्नेन द्विजर्षभाः  ॥ ९१.७९ ॥  
तान् दृष्ट्वा शबरो बिल्वैः पिण्डं निर्वर्तयेत्ततः  ।  
भानुमत्या तथा सक्तुपिण्डनिर्वपणं कृतम्  ॥ ९१.८० ॥  
अनिन्द्य भोजयेद्विप्रं दम्भदोषविवर्जितम्  ।  
हविष्येण तथा दध्ना शर्करामधुसर्पिषा  ॥ ९१.८१ ॥  
पायसेन च गव्येन कृशरेण विशेषतः  ।  
भोजयित्वा तथा राज्ञी दानं दत्त्वा यथाविधि  ॥ ९१.८२ ॥  
पादुकोपानहौ छत्रं शय्या गोवृषमेव च  ।  
विविधानि च दानानि हेमरत्नमयानि च  ॥ ९१.८३ ॥  
तत्र तीर्थे महाराज कपिलां यः प्रयच्छति  ।  
तेन दत्ता मही राजन् सशैलवनकानना  ॥ ९१.८४ ॥  

उत्तानपाद उवाच -   
तिलप्रदः प्रजा इष्टा दीपदश्चक्षुरुत्तमम्  ।  
भूमिदः स्वर्गमाप्नोति दीर्घायुश्च हिरण्यदः  ॥ ९१.८५ ॥  
गृहदो रोगरहितो रौप्यदो रूपमुत्तमम्  ।  
वासोदश्चन्द्रलोकं तु अश्वदः सूर्यलोकभाक् ॥ ९१.८६ ॥  
वृषदस्तु श्रियं पुण्यां गोदानात्तु त्रिविष्टपम्  ।  
शय्यादानं च यो दद्यात्स स्वर्गमभयप्रदः  ॥ ९१.८७ ॥  
धान्यदः शाश्वतं सौख्यं ब्रह्मदो ब्रह्म शाश्वतम्  ।  
सर्वेषामेव दानानां ब्रह्मदानं विशिष्यते  ॥ ९१.८८ ॥  
भार्यामश्वं महीं वासस्तिलकां च न सर्पिषम्  ।  
ये नयेन हि भावेन दानं विप्राय यच्छति  ॥ ९१.८९ ॥  
तेन तेन हि भावेन प्राप्नोति पदपूजितम्  ।  
दृष्ट्वा दानानि सर्वाणि राज्ञ्या दत्तानि यानि च  ॥ ९१.९० ॥  
उवाच शबरो भार्यां यच्छृणुष्व नराधिप  ।  

शबर उवाच -   
पुराणं पठितं भद्रे ब्राह्मणैर्वेदपारगैः  ॥ ९१.९१ ॥  
श्रुतं च तन्मया सर्वं दानधर्मपरं शुभम्  ।  
पूर्वजन्मार्जितं पापं स्नानदानव्रतेन च  ॥ ९१.९२ ॥  
तत्सर्वं च क्षयं जातं मदीयेन प्रिये शृणु  ।  
अत्र दत्तं हुतं तप्तं सर्वं भवति चाक्षयम्  ॥ ९१.९३ ॥  
ते द्विजा भानुमत्या च शूलभेदं गतास्ततः  ।  
ददृशुः शबरं कुण्डे शबर्या सह संस्थितम्  ॥ ९१.९४ ॥  
ईशान्यां च ततो गत्वा भृगुपर्वतमूर्धनि  ।  
मर्तुकामस्तथारूढो भार्यया सह पार्थिव  ॥ ९१.९५ ॥  

राजपुत्र्युवाच -   
तिष्ठ तिष्ठ महासत्त्व शृणुष्व वचनं मम  ।  
किमर्थं त्यजसि प्राणानद्यापि च युवा भवान्  ॥ ९१.९६ ॥  
किं सन्तापः समुद्वेगः किं दुःखं व्याधिरेव च  ।  
शिशुश्च दृश्यतेऽद्यापि कारणं कथयस्व मे  ॥ ९१.९७ ॥  

शबर उवाच -   
कारणं नास्ति मे किञ्चिन्न दुःखं किञ्चिदेव हि  ।  
संसारसारभूतत्वे नान्या बुद्धिः प्रवर्तते  ॥ ९१.९८ ॥  
दुःखेन लभते यस्मान्मनुष्यत्वं वरानने  ।  
मानुष्यं जन्म चासाद्य यो न धर्मं समाचरेत् ॥ ९१.९९ ॥  
स गच्छेन्नरकं घोरमल्पदोषेण सुन्दरि  ।  
तस्मात्पतितुमिच्छामि अस्मिंस्तीर्थे तपस्विनि  ॥ ९१.१०० ॥  

राजपुत्र्युवाच -   
अद्यापि वर्तते कालः स्वधर्मा विविधाः क्रियाः  ।  
कृत्वा प्रकृतधर्माणि तत्र दानेन शुद्ध्यति  ॥ ९१.१०१ ॥  
अहं दास्यामि ते धान्यं वासांसि द्रविणानि च  ।  
नित्यं त्वमाचरेर्धर्मं ध्यायमानो जनार्दनम्  ॥ ९१.१०२ ॥  

शबर उवाच -   
न चाहं कामये देवि धान्यं वस्त्राणि चैव हि  ।  
यः परस्यान्नमश्नाति स नरोऽश्नाति किल्बिषम्  ॥ ९१.१०३ ॥  

राजपुत्र्युवाच -   
कन्दमूलफलाहारो भुक्त्वा वै भक्ष्यमुत्तमम्  ।  
अवगाह्य च तीर्थानि सर्वपापैः प्रमुच्यसे  ॥ ९१.१०४ ॥  
ततो विमुक्तपापस्तु यः कश्चित्पुरुषः शुचिः  ।  
कर्मणा तेन चैव त्वं गतिं सम्प्राप्स्यसे शुभाम्  ॥ ९१.१०५ ॥  

शबर उवाच -   
अत्र मध्ये मया त्यक्ताः प्राणा दृष्ट्वा हितं च यत् ।  
सत्यन्न लोपये देवि इति मे निश्चिता मतिः  ॥ ९१.१०६ ॥  
प्रसादः क्रियतां देवि क्षमस्व त्वं जनैः सह  ।  
बद्धोत्तरीयवस्त्रेण आत्मानं च प्रयत्नतः  ॥ ९१.१०७ ॥  
भार्यया सहितस्तत्र हरिं ध्यात्वा पपात ह  ।  
नगार्धं पतितो यावद्गतजीवो नराधिप  ॥ ९१.१०८ ॥  
तूष्णीं भूतं तु तं दृष्ट्वा कुण्डस्योपरि भूमिप  ।  
त्रिमूर्तिगर्ते तत्काले शबरो भार्यया सह  ॥ ९१.१०९ ॥  
दिव्यं विमानमारूढो गतश्च गतिमुत्तमाम् ॥ ९१.११० ॥  

इति श्रीस्कन्दपुराणे रेवाखण्डे शबरस्वर्गारोहणं नामैकनवतितमोऽध्यायः ॥  


अध्याय ९२  

राजोवाच -   
ततस्तयापि देवेश भानुमत्या हि किङ्कृतम्  ।  
एतन्मे संशयं देव कथयस्व प्रसादतः  ॥ ९२.१ ॥  

हर उवाच -   
चिन्तयित्वा तु सा राज्ञी गता कुण्डस्य सन्निधौ  ।  
दृष्ट्वा तीर्थस्य माहात्म्यं राज्ञी हर्षेण पूरिता  ॥ ९२.२ ॥  
विप्रान् बहून् समाहूय पूजयामास तत्क्षणात् ।  
ददौ च विविधं दानं ब्राह्मणेभ्यो नराधिप  ॥ ९२.३ ॥  
दत्त्वा च दक्षिणामेवं मधुमासे च भूमिप  ।  
अमायां च ततो राज्ञी गता पर्वतमूर्धनि  ॥ ९२.४ ॥  
नगशृङ्गं समारुह्य कृत्वा तु करसम्पुटम्  ।  
विज्ञाप्य ब्राह्मणान् सर्वानिदं वचनमब्रवीत् ॥ ९२.५ ॥  
मम माता पिता भ्राता तथाऽन्ये चैव बान्धवाः  ।  
सर्वे क्षमन्तु ते सर्वैरिदं वाच्यं तदा वचः  ॥ ९२.६ ॥  
इत्युक्त्वा शूलभेदे तु तपः कृत्वा सुदारुणम्  ।  
विसृज्य चैवमात्मानं तस्मिंस्तीर्थे दिवङ्गता  ॥ ९२.७ ॥  

ब्राह्मणा ऊचुः॒  
सन्देशं कथयिष्यामस्त्वयोक्तं शोभनव्रते  ।  
मातापित्रोश्च सुश्रोणि मा तेऽभूदत्र संशयः  ॥ ९२.८ ॥  
ततो विसृज्य लोकं तु स्थिता पर्वतसन्निधौ  ।  
अर्धोत्तरीयवस्त्रं तु गाढं कृत्वा पुनः पुनः  ॥ ९२.९ ॥  
ततो विसृज्य चात्मानमेकचित्ता नराधिप  ।  
नगार्द्धं पतिता यावत्तावद्दृष्टा सुरासुरैः  ॥ ९२.१० ॥  
दिव्यं विमानमारुह्य कैलासं सा जगाम ह  ।  
ततः सा पश्यतां तेषां जनानां त्रिदिवं गता  ॥ ९२.११ ॥  

इति श्रीस्कन्दपुराणे रेवाखण्डे भानुमतीस्वर्गारोहणं नाम द्विनवतितमोऽध्यायः ॥  


अध्याय ९३  

देव उवाच -   
ततः पुष्करिणीं गच्छेत्सर्वपापप्रणाशिनीम्  ।  
श्रुत्वा तस्याः प्रभावं तु सर्वपापैः प्रमुच्यते  ॥ ९३.१ ॥  
रेवाया उत्तरे कूले तीर्थं परमशोभनम्  ।  
यत्रास्ते सर्वदा देवो दिव्यमूर्तिर्दिवाकरः  ॥ ९३.२ ॥  
कुरुक्षेत्रं यथापुण्यं सर्वकामिकमुत्तमम्  ।  
इदं तीर्थं तथा पुण्यं सर्वकामफलप्रदम्  ॥ ९३.३ ॥  
कुरुक्षेत्रे यथा वृद्धिर्दानस्य जगतीपते  ।  
पुष्करिण्यां तथा वृद्धिर्दानस्यापि न संशयः  ॥ ९३.४ ॥  
यवमेकं तु यो दद्यात्सौवर्णं चात्र वै नृप  ।  
पुष्करिण्यां तथा स्नानं सर्वं स्थानेश्वरे स्मृतम्  ॥ ९३.५ ॥  
सूर्यग्रहे यथा शक्त्या दत्त्वा दानं यथा विधि  ।  
हस्त्यश्वरथरत्नानि गृहं गाश्च धुरन्धरान्  ॥ ९३.६ ॥  
सुवर्णं रजतं वापि ब्राह्मणेभ्यो ददाति यः  ।  
त्रयोदशदिनं यावत्त्रयोदशगुणं भवेत् ॥ ९३.७ ॥  
तिलमिश्रेण तोयेन तर्पयेत्पितृदेवताः  ।  
द्वादशाब्दं भवेत्तृप्तिस्तत्र तीर्थे महीपते  ॥ ९३.८ ॥  
यस्तत्र कुरुते श्राद्धं पायसैर्मधुसर्पिषा  ।  
श्राद्धं मघादि ऋक्षेषु पितॄणां दत्तमक्षयम्  ॥ ९३.९ ॥  
अक्षतैर्बदरैर्बिल्वैरिङ्गुदैर्वै तिलैः सह  ।  
अक्षयं फलमाप्नोति तस्मिंस्तीर्थे न संशयः  ॥ ९३.१० ॥  
तत्र स्नात्वा तु यो देवं पूजयेच्च दिवाकरम्  ।  
स गच्छेत्परमं लोकं त्रिदशैरपि वन्दितः  ॥ ९३.११ ॥  
ऋचमेकां पठेद्यस्तु यजुषः साम्न एव च  ।  
समग्रस्य स वेदस्य फलमाप्नोति वै द्विजः  ॥ ९३.१२ ॥  
त्रिपुष्करं जपेन्मन्त्रं ध्यायमानो दिवाकरम्  ।  
स गच्छेत्परमं लोकं त्रिदशैरपि वन्दितम्  ॥ ९३.१३ ॥  
यस्तत्र विधिवत्प्राणांस्त्यजते नृपसत्तम  ।  
स गच्छेत्परमं स्थानं यत्र देवो दिवाकरः  ॥ ९३.१४ ॥  

मार्कण्डेय उवाच -   
भूयोऽप्यन्यत्प्रवक्ष्यामि आदित्येश्वरमुत्तमम्  ।  
सर्वदुःखहरं पार्थ सर्वविघ्नविनाशनम्  ॥ ९३.१५ ॥  
अस्य तीर्थस्य चान्यानि तीर्थानि कुरुनन्दन  ।  
न लभन्ते श्रियं नाके मर्त्ये पातालगोचरे  ॥ ९३.१६ ॥  
कुरुक्षेत्रं यथा गङ्गा नैमिषं पुष्करं तथा  ।  
वाराणसी च केदारं प्रयागो नृपनन्दन  ॥ ९३.१७ ॥  
रवितीर्थस्य सर्वाणि कलां नार्हन्ति षोडशीम्  ।  
रवितीर्थे च यद्दत्तं शृणुष्व कुरुनन्दन  ॥ ९३.१८ ॥  
स्नेहार्थे कथयिष्यामि वार्धक्ये नास्ति पण्डितः  ।  
शृण्वन्तु ऋषयः सर्वे तपोनिष्ठा महात्मानः  ॥ ९३.१९ ॥  
श्रुतं मे रुद्रसान्निध्ये स्कन्दरुद्रगणैः सह  ।  
पार्वत्या प्रार्थितः शम्भूरवितीर्थस्य यत्फलम्  ॥ ९३.२० ॥  
शम्भुनापि तदाख्यातं गिरिजायाः पुरस्तदा  ।  
तत्सर्वमेकचित्तेन रुद्रोद्गीतं श्रुतं मया  ॥ ९३.२१ ॥  
दुर्भिक्षोपहता विप्रा नर्मदा तटमाश्रिताः  ।  
उद्दालको वशिष्ठश्च माण्डव्यो गौतमस्तथा  ॥ ९३.२२ ॥  
याज्ञवल्क्योऽथ शाण्डिल्यश्च्यवनो भार्गवस्तथा  ।  
नाशके तुर्विभाण्डश्च बालखिल्यादयस्तथा  ॥ ९३.२३ ॥  
शातातपोऽपि शङ्खश्च जैमिनिर्गोभिलस्तथा  ।  
जैगीषव्यः शतानीक ऋषिसङ्घाः समागताः  ॥ ९३.२४ ॥  
तीर्थयात्रा कृता तैस्तु नर्मदाया समन्ततः  ।  
आदित्येशं समायाताः प्रसङ्गादृषिसत्तमाः  ॥ ९३.२५ ॥  
वृक्षैस्सञ्छादितं सर्वं धवैस्तिन्दुकपाटलैः  ।  
जम्बीरैरर्जुनैः कुन्दैर्जटाकेसरकिंशुकैः  ॥ ९३.२६ ॥  
पुन्नागनारिकेरैस्तु खदिरैः कल्पपादपैः  ।  
अनेकश्वापदाकीर्णं मृगमालासमाकुलम्  ॥ ९३.२७ ॥  
ऋक्षहस्तिसमायुक्तं चित्रकैश्च सुशोभितम्  ।  
प्रविश्य ऋषयः सर्वे वने पुष्पफलाकुले  ॥ ९३.२८ ॥  
वनान्ते च नारी शुभ्रा दृष्टा रक्ताम्बरान्विता  ।  
रक्तमाल्या सुशोभाढ्या रस्तचन्दनचर्चिता  ॥ ९३.२९ ॥  
रक्ताभरणसंयुक्ता शशिहस्ता भयावहा  ।  
तस्याः समीपगो दृष्टः कृष्णजीमूतसन्निभः  ॥ ९३.३० ॥  
महाकायो भीमवक्त्रः पाशहस्तो भयावहः  ।  
अनाधृष्यो वयोवृद्ध आतुरः पिङ्गलोचनः  ॥ ९३.३१ ॥  
दीर्घजिह्वः करालास्यस्तीक्ष्णादंष्ट्रो दुरासदः  ।  
वृद्धां स्त्रियं कुरुश्रेष्ठ ते पश्यन् विप्रपुङ्गवाः  ॥ ९३.३२ ॥  
ततः समीपगा वृद्धा स च वृद्धश्च भारत  ।  
स्वाध्यायनिरतैर्विप्रैस्तौ पृष्टौ पापकर्मिणौ  ॥ ९३.३३ ॥  

वृद्धावूचतुः॒  
युष्माकं यमिनः सर्वे तिष्ठध्वं तीर्थमध्यतः  ।  
शीघ्रं प्रविश्यतां सर्वे नर्मदा चैव सेव्यताम्  ॥ ९३.३४ ॥  
तयोः श्रुत्वा तु वचनं ब्राह्मणाः शंसितव्रताः  ।  
जग्मुस्ते नर्मदाकच्छं दृष्ट्वा रेवां द्विजोत्तमाः  ॥ ९३.३५ ॥  
नताः केचित्स्तुवन्त्यन्ये जयदेवि नमोऽस्तु ते  ॥ ९३.३६ ॥  

ऋषय ऊचुः॒  
नमोऽस्तु ते सिद्धगणैर्निषेविते नमोऽस्तु ते सर्वपवित्रमङ्गले  ।  
नमोऽस्तु ते विप्रसहस्रपूजिते  ।  
नमोऽस्तु ते रुद्रसमुद्भवे परे  ॥ ९३.३७ ॥  
नमोऽस्तु ते सर्वपवित्रपावने नमोऽस्तु ते देवि वरे प्रसीद नः  ।  
नमोऽस्तु ते शीतजले सुखप्रदे सरिद्वरे पापहरे दयान्विते  ॥ ९३.३८ ॥  
अनेकभूताङ्गसुशोभिताङ्गे गन्धर्वयक्षोरगपाविताङ्गे  ।  
महागजौघा महिषा वराहाः क्रीडन्ति तोये सुमहोर्मिमालैः  ॥ ९३.३९ ॥  
नमामः सर्वे वरदे सुखप्रदेऽस्मान् पशुपाशबद्धान्  ।  
पापैरनेकैः पशुपाशबद्धा भ्रमन्ति तावन्नरकेषु नित्यम्  ॥ ९३.४० ॥  
यावत्तवाम्भो नहि संस्पृशन्ति स्पृष्टं करैश्चन्द्रमसो रवेश्च  ।  
अनेकसंसारभयार्दितानां पापैरनेकैः परिवेष्टितानाम्  ॥ ९३.४१ ॥  
गतिस्त्वमम्भोजसमानवक्त्रे द्वन्द्वैरनेकैरभिसंवृतानाम्  ।  
नद्यस्तु पूज्या विमला भवन्ति  ।  
त्वां देवि चासाद्य न संशयोऽत्र  ॥ ९३.४२ ॥  
दुखातुराणामभयं ददासि देवैरनेकैरभिपूजितासि  ।  
विण्मूत्रदेहार्णवमग्नदेहा भवन्ति तावन्नरकेषु मर्त्याः  ॥ ९३.४३ ॥  
महानिलोद्धूततरङ्गभङ्गं जलं न यावत्तव संस्पृशन्ति  ।  
म्लेच्छाः पुलिन्दास्त्वथ यातुधानाः पिबन्ति चाम्भस्तव देवि पुण्यम्  ॥ ९३.४४ ॥  
तेऽपि प्रमुञ्चन्ति भयात्तु घोरात्किमत्र विप्रा भयपापभीताः  ।  
घोरे युगेऽस्मिन् कलिनाम्न्यपुण्ये त्वं भ्राजसे कालजलौघपूर्णे  ॥ ९३.४५ ॥  
देव्यत्र नक्षत्रपथेऽपि गङ्गा तव प्रसादाद्दिवि देव्यतिष्ठत् ।  
काले यथेष्टं परिपालय त्वं यास्याम लोकं तव सुप्रसादात् ॥ ९३.४६ ॥  
वयं तथा त्वं कुरु नः प्रसादं त्वामाश्रितास्त्वां शरणं गता वै  ।  
गतिस्त्वमेवात्र पितेव पुत्रं त्वमादिदेव प्रभवे विचित्रे  ॥ ९३.४७ ॥  
कालेऽप्यनावृष्टिभवं क्षयं च रक्षस्व (?)  ।  
सर्वं जगतः स्वरूपम् .... ....  ॥ ९३.४८ ॥  
एवं स्तुता महादेवी नर्मदा सरितां वरा  ।  
प्रत्यक्षा सा पराभूता ब्राह्मणानां युधिष्ठिर  ॥ ९३.४९ ॥  

नर्मदोवाच -   
तुष्टाहं वरदा विप्रा दास्ये वो वाञ्छितं फलम्  ।  
ततोऽवर्षन्महामेघा धान्यं च प्रचुरं तथा  ॥ ९३.५० ॥  
कन्दमूलफलं शाकं सुखं सर्वसंश्रितम्  ।  

मार्कण्डेय उवाच -   
पठन्ति ये स्तोत्रमिदं नरेन्द्र शृण्वन्ति भक्त्या परयआ प्रपन्नाः  ॥ ९३.५१ ॥  
तेभ्योऽन्तकाले सरिदुत्तमेयं गतिं विशद्धां नितरां ददाति  ।  
प्रातः समुत्थाय समान एवं सङ्कीर्तयेद्रुद्रमुमां च देवीम्  ॥ ९३.५२ ॥  
पापानि सर्वाणि लयं ग्रयान्ति समाश्रयन्ते च महानुभावाः  ।  
पापैस्तु मुक्ता दिवि मोदयन्ते शम्भोर्गिरा चैव तु नान्यथा च  ॥ ९३.५३ ॥  

मार्कण्डेय उवाच -   
दृष्टास्ते पुरुषा नान्या नर्मदातटमाश्रिताः  ।  
स्नानदेवार्च्चनैर्युक्ताः पञ्चैव तु महाबलाः  ॥ ९३.५४ ॥  
ते दृष्टा ब्राह्मणैः सर्वैर्वेदवेदाङ्गपारगैः  ।  

विप्रा ऊचुः॒  
दिनान्ते च स्त्रियोर्युग्मं दृष्टं रौद्रं भयावहम्  ॥ ९३.५५ ॥  
त्रयो वृद्धाश्च पुरुषाः पाशहस्ता भयावहाः  ।  
दुर्द्धरा दुर्निसङ्काशा इतश्चेतश्च चञ्चलाः  ॥ ९३.५६ ॥  
व्याहरन्ति भिया वाचा आकाङ्क्षा दर्शनस्य च  ।  
अपरस्परिणस्सर्वे निरीक्षन्ते परस्परम्  ॥ ९३.५७ ॥  
तेषु सङ्घेषु यत्प्रोक्तं तत्सर्वं कथयामि ते  ।  

पुरुषा ऊचुः॒  
तीर्थावगाहनं सर्वैः पूर्वपश्चिमदक्षिणे  ॥ ९३.५८ ॥  
उत्तरे च कृतं भक्त्या न पापं तद्व्यपोहितम्  ।  
निष्पापाश्चात्र सञ्जातास्तीर्थस्यास्य प्रभावतः  ॥ ९३.५९ ॥  
शृण्वन्तु ऋषयः सर्वे अग्निज्वालोपमा द्विजाः  ।  
पातकानि च घोराणि यान्यचिन्त्यानि देहिनाम्  ॥ ९३.६० ॥  
पापिष्ठेन तु चानेन गरोर्दारा विदूषिताः  ।  
हृतं चान्येन मित्रस्य सुवर्णं च तथा च वै  ॥ ९३.६१ ॥  
ब्रह्महत्या कृता रौद्रा कृतं चान्येन पातकम्  ।  
सुरापानं तु चाप्यस्य सञ्जातं चान्यकामतः  ॥ ९३.६२ ॥  
गोवधं पापमेतेन कृतमेकेन पापिना  ।  
अकामतोऽपि सर्वेषां पातकानि नराधिप  ॥ ९३.६३ ॥  
ब्राह्मणास्तांस्तु ते दृष्ट्वा पापिष्ठा गतकल्मषाः  ।  
तीर्थस्यास्य प्रभावेण नर्मदायाः प्रभावतः  ॥ ९३.६४ ॥  
न क्वाचित्पातकानां तु प्रवेशश्चात्र जायते  ।  
एवं सञ्चिन्त्य ते सर्वे पापिष्ठाश्च परस्परम्  ॥ ९३.६५ ॥  
क्षिप्रमेव समुद्धृत्य विचिन्त्य हृदये हरिम्  ।  
स्नात्वा रेवाजले पुण्ये तार्पित्वा पितृदेवताः  ॥ ९३.६६ ॥  
नत्वा तु भास्करं देवं हृदि ध्यात्वा जनार्दनम्  ।  
कृत्वा प्रदक्षिणां भक्त्या ज्वलिते जातवेदसि  ॥ ९३.६७ ॥  
पतिताः पाण्डवश्रेष्ठ पापोद्विग्नाश्च पापिनः  ।  
सात्त्विकीं कामनां कृत्वा त्यक्त्वा प्राणान् दिवङ्गताः  ॥ ९३.६८ ॥  
निष्पापास्ते महाभागैर्नर्मदायोत्तरे तटे  ।  
विमानस्थास्तदा दृष्टा ब्राह्मणैस्ते युधिष्ठिर  ॥ ९३.६९ ॥  
आश्चर्यमतुलं दृष्टमृषिभिर्नर्मदातटे  ।  
तदा प्रभृति ते सर्वे रागद्वेषविवर्जिताः  ॥ ९३.७० ॥  
रवितीर्थं द्विजा हृष्टाः सेवन्ते मोक्षकाङ्क्षया  ॥ ९३.७१ ॥  

इति श्रीस्कन्दपुराणे रेवाखण्डेऽर्कतीर्थमहिमानुवर्णनो नाम त्रिनवतितमोऽध्यायः ॥  


अध्याय ९४  

मार्कण्डेय उवाच -   
तीर्थस्यास्य च यत्पुण्यं तच्छृणुष्व नराधिप  ।  
पण्डितो वृद्धभावेन भक्त्या त्रातो नरेश्वर  ॥ ९४.१ ॥  
उद्देशं कथयिष्यामि दृष्ट्वा वान्तरमेव च  ।  
कुरुक्षेत्रं यथापूतं रवितीर्थं श्रुतं तथा  ॥ ९४.२ ॥  
ईश्वरेण पुराख्यातं षण्मुखस्य युधिष्ठिर  ।  
श्रुतं रुद्रगणैः सर्वैरहं तत्र समीपगः  ॥ ९४.३ ॥  
मार्तण्डग्रहणे प्राप्ते ये व्रजन्ति षडानन  ।  
रवितीर्थे कुरुक्षेत्रे तुल्यमेव फलं भवेत् ॥ ९४.४ ॥  
स्नाने दाने तथा जाप्ये होमे चैव विशेषतः  ।  
कुरुक्षेत्रे तथा पुण्यं नात्र कार्या विचारणा  ॥ ९४.५ ॥  
ग्रामे वा यदि वारण्ये पुण्या सर्वत्र नर्मदा  ।  
रवितीर्थे विशेषेण रविपर्वणि भूमिप  ॥ ९४.६ ॥  
तत्र सूर्यदिने भक्त्या व्यतीपाते च वैधृतौ  ।  
सङ्क्रमणे ग्रहणे वाऽपि ये व्रजन्ति जितेन्द्रियाः  ॥ ९४.७ ॥  
कामक्रोधविनिर्मुक्ता रागद्वेषैस्तथैव च  ।  
कथां च वैष्णवीं पार्थ वेदाध्ययनमेव च  ॥ ९४.८ ॥  
ऋग्वेदं वा यजुर्वेदं सामवेदमथर्वणम्  ।  
ऋचमेकां तु जप्त्वैव समस्तफलमाप्नुयुः  ॥ ९४.९ ॥  
गायत्र्या च चतुर्वेदफलमाप्नोति मानवः  ।  
प्रभाते पूजयेद्देवमन्नदानहिरण्मयैः  ॥ ९४.१० ॥  
तत्र स्नात्वा द्विजे योग्ये कपिलां यः प्रयच्छति  ।  
पृथिवी तेन वै दत्ता सशैलवनकानना  ॥ ९४.११ ॥  
भूर्लोकश्च भुवर्लोको महर्लोको जनस्तथा  ।  
तपः सत्य तथा लोकं पातालान्येकविंशतिः  ॥ ९४.१२ ॥  
तेन दत्तं भवेत्सर्वं गोदानं येन वै कृतम्  ।  
तेषामब्दकृतं पापं नश्येद्वै नात्र संशयः  ॥ ९४.१३ ॥  

युधिष्ठिर उवाच -   
पुण्या गतिः कथं तात एतत्कथय तत्त्वतः  ।  

मार्कण्डेय उवाच -   
पुरा कृतयुगस्यादौ ब्रह्मालोकपितामहः  ॥ ९४.१४ ॥  
उत्पाद्य तथा सकलं भूतग्रामं चतुर्विधम्  ।  
आकुला पृथिवी तेन सञ्जाता पाण्डुनन्दन  ॥ ९४.१५ ॥  
ततः पश्चाद्विचिन्त्येदं कथं लोको भविष्यति  ।  
कथं स्वर्गं प्रयास्यन्ति मानवा भक्तिसंयुताः  ॥ ९४.१६ ॥  
भानुश्चैव कथं प्रीतो लोकानां जायते भृशम्  ।  
विरञ्चेश्चिन्त्यमानस्य अग्निकुण्डात्समुत्थिता  ॥ ९४.१७ ॥  
ज्वलन्ती तेजसा पूर्णा घण्टा लुलितनिःस्वना  ।  
दृष्ट्वा तां तु महाभागां कपिलां कुण्डमध्यगाम्  ॥ ९४.१८ ॥  
ब्रह्मालोकगुरुस्तां तु प्रणम्येदमुवाच ह  ।  
नमस्ते कापिले पुण्ये सर्वलोकेष्वनुत्तमे  ॥ ९४.१९ ॥  
माङ्गल्ये मङ्गले देवि त्रिषु लोकेषु वन्दिते  ।  
त्वं लक्ष्मीस्त्वं धृतिर्मेधा पवित्रा तु वरानने  ॥ ९४.२० ॥  
उमादेवीति विख्याता त्वं शची नात्र संशयः  ।  
वैष्णवी त्वं महादेवी ब्रह्माणी त्वं वरानने  ॥ ९४.२१ ॥  
कुमारी त्वं महाभागे भक्तिः श्रद्धा तथैव च  ।  
कालरात्री तु भूतानां कुमारी परमेश्वरी  ॥ ९४.२२ ॥  
त्वं त्रुटिस्त्वं घटी चैव मुहूर्तक्षणमेव च  ।  
संवत्सरर्तवो मासास्त्वं कालः पुरुषः सदा  ॥ ९४.२३ ॥  
नास्ति किञ्चित्त्वया हीनं त्रैलोक्ये सचराचरे  ।  
एवं स्तुता तु सा तेन कपिला परमेष्ठिना  ॥ ९४.२४ ॥  
तमुवाच महाभागा प्रहृष्टा परमेष्ठिनम्  ।  
प्रसन्ना तव वाक्येन देवदेव जगद्गुरो  ॥ ९४.२५ ॥  

ब्रह्मोवाच -   
जगद्धिताय जनिता मया त्वं परमेश्वरि  ।  
स्वर्गान्मर्त्यमितो याहि लोकानां हितकाम्यया  ॥ ९४.२६ ॥  
सर्वदेवमयीं त्वां तु सर्वलोकमयीं तथा  ।  
विधिना ये प्रदास्यन्ति तेषां वासस्त्रिविष्टपे  ॥ ९४.२७ ॥  
एवमुक्ता ततः पुण्या कपिला परमेष्ठिना  ।  
आजगाम भुवः पृष्ठे वन्द्यमाना सुरोत्तमैः  ॥ ९४.२८ ॥  
पवित्रा वसुधा तेन सञ्जाता पाण्डुनन्दन  ।  
तस्या अङ्गेषु ये देवास्तान्मे निगदतः शृणु  ॥ ९४.२९ ॥  
मुखे ह्यग्निः स्थितो देवो दन्तेषु च भुजङ्गमाः  ।  
धाता विधाता चोष्ठौ च अश्विनौ कर्णसंस्थितौ  ॥ ९४.३० ॥  
वज्रपाणिः स्थितः शृङ्गे शृङ्गमध्ये पितामहः  ।  
कालो मध्यगतस्तात पाशभृद्वरुणस्तथा  ॥ ९४.३१ ॥  
यमश्च भगवान् देव आस्यस्योपरि संस्थितः  ।  
नाभिमध्ये स्थितश्छन्दो देवा जङ्घासु भारत  ॥ ९४.३२ ॥  
वसुन्धरा स्थिता नाभ्यां पर्वताः सन्धिषु स्थिताः  ।  
वृक्षा गुल्मानि वल्ल्यश्च सन्धिमार्गे व्यवस्थिताः  ॥ ९४.३३ ॥  
ऋषयो रोमकूपेषु संस्थिताः पाण्डुनन्दन  ।  
स्नायुस्थाः पितरः सर्वे प्रस्रवं सर्वतीर्थजम्  ॥ ९४.३४ ॥  
सर्वेषां गोमयं श्रेष्ठं पवित्रं पापनाशनम्  ।  
खुरेषु पन्नगाः सर्वे पुच्छाग्रे सूर्यरश्मयः  ॥ ९४.३५ ॥  
एवं भूता तु कपिला सर्वदेवमयी किल  ।  
ये ध्यायन्ति गृहे भक्त्या ते मुक्ता नात्र संशयः  ॥ ९४.३६ ॥  
प्रातरुत्थाय यो भक्त्या नित्यं कुर्यात्प्रदक्षिणम्  ।  
प्रदक्षिणीकृता तेन सप्तद्वीपा वसुन्धरा  ॥ ९४.३७ ॥  
कपिलापञ्चगव्येन यः स्नापयति शङ्करम्  ।  
विष्णुं वा जगदाधारं सूर्यं वा त्वन्यदैवतम्  ॥ ९४.३८ ॥  
पञ्चामृतेन संस्नाप्य भक्त्या गव्येन पाण्डव  ।  
अब्दं वा श्रोत्रिये नित्यं कपिलां यः प्रयच्छति  ॥ ९४.३९ ॥  
तुल्यमेतत्फलं प्रोक्तं शङ्करेण युधिष्ठिर  ।  
य प्रदास्यति विप्राय रवितीर्थे सुयन्त्रितः  ॥ ९४.४० ॥  
कपिलां वाथ कृष्णां वा श्वेतां रक्तां च पाटलाम्  ।  
क्षीरिणीं तरुणीं शुभ्रां सवत्सां वस्त्रसंयुताम्  ॥ ९४.४१ ॥  
स्वर्णशृङ्गीं रौप्यखुरीं विष्णुरूपं द्विजं स्मरन्  ।  
आत्मानं विष्णुरूपं च धेनुमादित्यरूपिणीम्  ॥ ९४.४२ ॥  
यो ददाति महाबाहो तस्य वासस्त्रिविष्टपो  ।  
ब्रह्महत्या विनिर्मुक्तः सुरापानं च दारुणम्  ॥ ९४.४३ ॥  
गुर्वङ्गनागमः स्तेयो स्वामिद्रोहो गवां वधः  ।  
मित्रविश्वासघातं च गुरुनिन्दासमुद्भवम्  ॥ ९४.४४ ॥  
स्थितिर्नष्टे च वंशे च निर्माल्यस्यावलङ्घनम्  ।  
कन्यागमागमश्चैव अभक्षस्य तु भक्षणम्  ॥ ९४.४५ ॥  
वृषली गमनं रौद्रं कुरूपागमनोद्भवम्  ।  
अग्निदं गरदं चैव कूटसाक्ष्यसमुद्भवम्  ॥ ९४.४६ ॥  
तत्सर्वं नाशयेत्पापं धेनुर्दानेन पाण्डव  ।  
सुरभिसङ्गमे पुण्ये निष्ठुते पापनाशने  ॥ ९४.४७ ॥  
श्राद्धं प्रेतस्य यो भक्त्या दापयेत्कुन्तिनन्दन  ।  
तस्य प्रीतो भवेत्सूर्यः सुप्रीतो भव एव च  ॥ ९४.४८ ॥  
दानं यद्दीयते तत्र सूर्यमुद्दिश्य भक्तितः  ।  
मित्रलोके सुखं याति नर्मदायाः प्रसादतः  ॥ ९४.४९ ॥  
दधिच्छन्दे मधुच्छन्दे देवयाने सुखप्रदे  ।  
भीमेश्वरे कुरुश्रेष्ठ समं पुण्यं प्रशस्यते  ॥ ९४.५० ॥  
पृथिव्यां सागरान्तायां प्रख्यातं तीर्थपञ्चकम्  ।  
ये न जानन्ति भूमिस्था ते मृता नात्र संशयः  ॥ ९४.५१ ॥  
स्नानं देवार्चनं जाप्यं होमं ब्राह्मणपूजनम्  ।  
भूमिदानेन वस्त्रेण अन्नदानेन भक्तितः  ॥ ९४.५२ ॥  
उपानच्छत्रशयाना गृहदानेन पाण्डव  ।  
ग्रामकन्याप्रदानेन गजदानहयेन च  ॥ ९४.५३ ॥  
विद्याशकटदानेन सर्वेषामभयप्रदः  ।  
स याति सर्वतीर्थानि रवितीर्थं युधिष्ठिर  ॥ ९४.५४ ॥  
तीर्थयात्राप्रभावेण व्याधयो यान्ति सङ्क्षयम्  ।  
शत्रवो मित्रतां यान्ति विषं वा ह्यमृतायते  ॥ ९४.५५ ॥  
ग्रहाः सर्वेऽभवन् प्रीताः प्रीतस्तस्य दिवाकरः  ।  
तीर्थस्यास्य पयः पीत्वा यत्पुण्यं जायते नृणाम्  ॥ ९४.५६ ॥  
अब्दमश्वत्थसेवायां कपिलायास्तु दानतः  ।  
तत्फलं कथयिष्यामि भक्त्या तव महीपते  ॥ ९४.५७ ॥  
पापाः सर्वे विलीयन्ते भिन्नपात्रे जलं यथा  ।  
तीर्थस्याभिमुखं वृत्तं गच्छतां नात्र संशयः  ॥ ९४.५८ ॥  
इह बाह्यान्तरं तीर्थं कथितं तव पार्थिव  ।  
पापिष्ठानां कृतघ्नानां स्वामिमित्रविरोधिनाम्  ॥ ९४.५९ ॥  
तीर्थाख्यानं शुभं तेषां गोपितव्यं सदा बुधैः  ॥ ९४.६० ॥  

इति श्रीस्कन्दपुराणे रेवाखण्डे आदित्येश्वरतीर्थकीर्तनो नाम चतुर्नवतितमोऽध्यायः ॥  


अध्याय ९५  

मार्कण्डेय उवाच -   
ततो गच्छेत्तु राजेन्द्र करञ्जेश्वरमुत्तमम्  ।  
यत्र ते निहतास्तात दानवास्तत्पदानुगैः  ॥ ९५.१ ॥  
इन्द्राद्यैश्चैव संहृष्टैः स्तुतो यज्ञः सुबुद्धिभिः  ।  
तेषां ये पुत्रपौत्राश्च पूर्ववैरमनुस्मरन्  ॥ ९५.२ ॥  
तत्र स्थास्तु सुराः सर्वे स्थापयित्वा ह्युमापतिम्  ।  
इन्द्रचन्द्रयमाः सूर्यः स्थापयित्वेष्टसिद्धये  ॥ ९५.३ ॥  
हृष्टपुष्टाः सुराः सर्वे जग्मुराकाशसस्थिताः  ।  
दानवानां महाभाग करोट्यः पतिता यतः  ॥ ९५.४ ॥  
तदा प्रभृति तत्तीर्थं करोटीति महीपते  ।  
विख्यातं भारते लोके भूपृष्ठे पाण्डुनन्दन  ॥ ९५.५ ॥  
अष्टम्यां च चतुर्दश्यां शुभे पक्षे तु भक्तितः  ।  
उपोष्य शूलिनश्चाग्रे रात्रौ कुर्वीत जागरम्  ॥ ९५.६ ॥  
तत्कथालापसंयुक्तं वेदोद्गीतं तथैव च  ।  
प्रभाते विमले प्राप्ते स्थाणुं सम्पूज्य यत्नतः  ॥ ९५.७ ॥  
पञ्चामृतेन संस्नाप्य श्रीखण्डेनैव चार्चयेत् ।  
शतपल्लवपुष्पैश्च पूजयेच्च प्रयत्नतः  ॥ ९५.८ ॥  
बहुरूपं जपेन्मन्त्रं दक्षिणां तु प्रदाय च  ।  
तत्फलं समवाप्नोति आदित्येश्वर नार्मदे  ॥ ९५.९ ॥  
श्रुततीर्थप्रभावं वै यः पठेच्च नराधिप  ।  
तत्सर्वं कथयिष्यामि भक्त्या तव महीपते  ॥ ९५.१० ॥  
यथोक्तेन विधानेन नाभिमात्रे जले स्थितः  ।  
श्राद्धं तत्रैव प्रेताय कारयेत जितेन्द्रियः  ॥ ९५.११ ॥  
विविधैरग्रपाठैश्च वेदाध्ययनतत्परैः  ।  
गोहिरण्येन सम्पूज्य वस्त्रताम्बूलभोजनैः  ॥ ९५.१२ ॥  
भूषणैः पट्टदानैश्च ब्राह्मणं पाण्डुनन्दन  ।  
तस्मिंस्तीर्थे तु सम्पूज्य कामिकं भोजनं ददेत् ॥ ९५.१३ ॥  
भवेत्कोटिगणं तस्य नात्र कार्या विचारणा  ।  
तत्र तीर्थे यथा भक्त्या त्यजेद्देहं च मानद  ॥ ९५.१४ ॥  
तस्य तीर्थे भवेत्पुण्यं तच्छृणुष्व नराधिप  ।  
यावदस्थिमनुष्यस्य तिष्ठते नर्मदाम्भसि  ॥ ९५.१५ ॥  
तावद्वसति धर्मात्मा शिवलोके सुदुर्लभे  ।  
ततः कालात्प्रच्युतश्च देवो मानुष्यतां गतः  ॥ ९५.१६ ॥  
कोटिध्वजपतिः श्रीमान् जायते नात्र संशयः  ।  
सर्वधर्मसमायुक्तो मेधावी जीवपुत्रकः  ॥ ९५.१७ ॥  
विख्यातश्च धरापृष्ठे दीर्घायुर्मानवो भवेत् ।  
इन्द्रचन्द्रयमैः रुद्रैरादित्यैर्वसुभिस्तथा  ॥ ९५.१८ ॥  
विश्वेदेवैस्तथा सर्वैः स्थापितास्त्रिदशेश्वरः  ।  
नर्मदोत्तरकूले तु लोकानां हितकाम्यया  ॥ ९५.१९ ॥  
मानवः प्रेतमुद्दिश्य प्रासादं कारयेत्तु यः  ।  
तस्मिन्नरवरश्रेष्ठः स सद्गतिमवाप्नुयात् ॥ ९५.२० ॥  
न्यायोपार्जितद्रव्येण यः श्राद्धं कुरुतेऽत्र वै  ।  
ब्राह्मणाः क्षत्रिया वैश्याः स्त्रियः शूद्राश्च सत्कृताः  ॥ ९५.२१ ॥  
तेऽपि यान्ति परे लोके शाङ्करे सुरपूजिते  ।  
यः शृणोति नरो भक्त्या माहात्म्यं तीर्थजं नृप  ॥ ९५.२२ ॥  
तस्य पापं प्रणश्येत षण्मासेन तु यत्कृतम्  ।  

मार्कण्डेय उवाच -   
ततो गच्छेत्तु राजेन्द्र कुमारेश्वरमुत्तमम्  ॥ ९५.२३ ॥  
प्रसिद्धं सर्वतीर्थानामगस्त्येश्वरमुत्तमम्  ।  
षण्मुखेन तपस्तप्तं सर्वपातकनाशनम्  ॥ ९५.२४ ॥  
स्नानं च परया भुक्त्या सिद्धिः प्राप्ता नराधिप  ।  
देवसैन्याधिपो राजन् सर्वशत्रुविमर्दनः  ॥ ९५.२५ ॥  
उग्रतेजा महात्मा च सञ्जातस्तीर्थसेवनात् ।  
तदा प्रभृति तत्तीर्थं विख्यातं नर्मदातटे  ॥ ९५.२६ ॥  
तस्मिंस्तीर्थे तु यो भक्त्या एकचित्तो जितेन्द्रियः  ।  
अष्टम्यां च चतुर्दश्यां कार्त्तिकस्य विशेषतः  ॥ ९५.२७ ॥  
स्नापयेद्गिरिजानाथं दधिदुग्धेन सर्पिषा  ।  
गीतं तत्र प्रकर्तव्यं पिण्डदानं यथाविधि  ॥ ९५.२८ ॥  
ब्राह्मणैः श्रोत्रियैः पार्थ षट्कर्मनिरतैः सदा  ।  
यत्किञ्चिद्दीयते तत्र अक्षयं पाण्डुनन्दन  ॥ ९५.२९ ॥  
सर्वतीर्थात्परं तीर्थं निर्मितं शशिना नृप  ।  
एतत्ते सर्वमाख्यातं कुमारेश्वरजं फलम्  ॥ ९५.३० ॥  
कुमारदर्शनात्पुण्यं प्राप्यते पाण्डुनन्दन  ।  
मृतः स्वर्गमवाप्नोति सत्यमीश्वरभाषितम्  ॥ ९५.३१ ॥  
ततो गच्छेत्तु राजेन्द्र अगस्त्येश्वरमुत्तमम्  ।  
तत्र सिद्धो महाभाग अगस्त्यो मुनिपुङ्गवः  ॥ ९५.३२ ॥  

युधिष्ठिर उवाच -   
कथं सिद्धो महाभाग अगस्त्यो मुनिपुङ्गवः  ।  
कुम्भोद्भवो महाभाग मित्रावरुणसम्भवः  ॥ ९५.३३ ॥  
नर्मदातटमाश्रित्य तत्सर्वं कथयस्व मे  ।  

मार्कण्डेय उवाच -   
महाप्रश्नो महाराज परिपृष्टश्च यस्त्वया  ॥ ९५.३४ ॥  
तत्तेऽहं सम्प्रवक्ष्यामि शृणुष्वैकमनाः सदा  ।  
पुराकृतयुगे तात भारार्ता जगती स्थिता  ॥ ९५.३५ ॥  
विज्ञप्तुकामा देवेशं नाकपृष्ठं गता नृप  ।  
इन्द्राय कथयामास दैत्यभारार्दितं जगत् ॥ ९५.३६ ॥  

इन्द्र उवाच -   
ब्रह्मा च जगतः कर्ता तवैव मम सुन्दरि  ।  
ब्रह्मलोकं गमिष्यामि मन्त्रिभिर्दैवतैः सह  ॥ ९५.३७ ॥  
ततः सर्वे गतास्तत्र यत्रासौ कमलासनः  ।  

बृहस्पतिरुवाच -   
ब्रह्मन्निर्लम्बना जाता दैत्यभाराद्वसुन्धरा  ॥ ९५.३८ ॥  
असहन्ती तु तं भारं याति देवी रसातलम्  ।  
प्रतीकारं पृथिव्याश्च कुरुष्व जगतीपते  ॥ ९५.३९ ॥  
सर्वसत्त्वोपकाराय सृष्टिस्त्वयि जगत्पते  ।  

पितामह उवाच -   
कर्ताऽस्मि सर्वजगतामयोनिकलशोद्भवः  ॥ ९५.४० ॥  
अगस्त्यस्तपसां राशिः शक्तो दैत्यनिवारणे  ।  
एकतः सर्वदेवानां बलं तेजश्च जायते  ॥ ९५.४१ ॥  
एकतो ऋषिमुख्यस्य जायते नात्र संशयः  ।  
ब्रह्मणो वचनं श्रुत्वा सर्वे देवाः सवासवाः  ॥ ९५.४२ ॥  
तथैव कारणं चान्यत्कथयन्ति स्म भारत  ।  
विज्ञातं देवदेवेश विश्वामित्रचिकीर्षितम्  ॥ ९५.४३ ॥  
त्रिशङ्क्वर्थे च यज्ञोऽयं विश्वामित्रेण साधितः  ।  
स्पर्धया च वशिष्ठस्य यज्ञाङ्गानि समासृजत् ॥ ९५.४४ ॥  
स्पर्धया सृजताकाशं भूमिं चान्यां समासृजत् ।  
यथा तु हिमवच्छैलः पूर्वापरमहोदधिम्  ॥ ९५.४५ ॥  
व्याप्यैव संस्थितो भूम्यां देवकार्यार्थसाधकः  ।  
तथासौ स्पर्धते विन्ध्यः स्पर्धया कौशिकस्य च  ॥ ९५.४६ ॥  
तिष्ठन्ति देवकार्याणि कौशिकेन सुरेश्वर  ।  
कार्यद्वयप्रतीकारं चिन्तय स्वजगद्गुरो  ॥ ९५.४७ ॥  

ब्रह्मोवाच -   
एकस्त्वस्य गुरुर्विप्रो ह्यगस्त्यो मुनिपुङ्गवः  ।  
उत्पथे वर्तमानस्य कौशिकस्य दुरासदः  ॥ ९५.४८ ॥  
अगस्त्यो मार्गभेत्ता वै भविष्यति न संशयः  ।  
गुरुरात्मवतां शास्ता सर्वेषां वै न संशयः  ॥ ९५.४९ ॥  
वर्धनं पर्वतस्यास्य देवमार्गप्रवर्तनम्  ।  
शासः कौशिकविप्रस्य वसुधायां समन्ततः  ॥ ९५.५० ॥  
क्षमः समस्तकार्याणां मित्रावरुणनन्दनः  ।  
एवं तु निश्चयं कृत्वा देवाः सेन्द्रपितामहाः  ॥ ९५.५१ ॥  
ययुर्वसुन्धरासार्धं हिमवन्तं नगेश्वरम्  ।  
ददृशुस्ते स्थितं विप्रं ध्यायमानं च योगिनम्  ॥ ९५.५२ ॥  
सुदृढं निश्चलध्यानं मोक्षमार्गनियामकम्  ।  
तन्दृष्ट्वा स्तोतुमारब्धाः सेन्द्रचन्द्राः सवारुणाः  ॥ ९५.५३ ॥  

देवा ऊचुः॒  
जयमिच्छस्व देवानां भगवन् कलशोद्भव  ।  
प्रसादसुमुखो भूत्वा देवानां भयमागतम्  ॥ ९५.५४ ॥  

अगस्त्य उवाच -   
किं कार्यं तु समुत्पन्नं येन दूरं समागताः  ।  
एकान्तवासिनं नित्यं तं मां यूयं सुराश्च भोः  ॥ ९५.५५ ॥  
उच्यतां यन्मया कार्यं तत्सर्वं करवाण्यहम्  ।  
ततो मन्दानिलोद्धूतकमलाकरशोभिना  ॥ ९५.५६ ॥  
गुरुं नेत्रसहस्रेण प्रेरयामास वृत्रहा  ।  

वाक्पतिरुवाच -   
त्वया पूर्वं महाभाग देवकार्यार्थसिद्धये  ॥ ९५.५७ ॥  
समुद्राः कर्षिताः सर्वे ईश्वरेण यथा जगत् ।  
विध्वस्तास्त्रिदशाः सर्वे दानवैर्बलदर्पितैः  ॥ ९५.५८ ॥  
जिता देवास्तु ते सर्वे दानवेभ्यः पराङ्मुखाः  ।  
तेषां वरापहाराय समुद्राः शोषिताः पुरा  ॥ ९५.५९ ॥  
साम्प्रतं दुःखिता धात्री पश्येमां भूतधारिणीम्  ।  
दैत्यभारेण दुःखार्ता भूमिर्जाता रसातलम्  ॥ ९५.६० ॥  
गन्तव्यं दक्षिणामाशां तपोराशे द्विजोत्तम  ।  
नर्मदोदधिमर्यादां कुरु पुण्यां महाद्विज  ॥ ९५.६१ ॥  
वृद्धिं विन्ध्यनगस्यापि देवकार्यं समुद्धर  ।  
कौशिकोऽथ कनीयांस्ते य उन्मार्गप्रवर्तकः  ॥ ९५.६२ ॥  

अगस्त्य उवाच -   
देवकार्यं करिष्यामि सुखं तिष्ठ वसुन्धरे  ।  
गच्छामि दक्षिणामाशां शक्तः शिष्यस्य वारणे  ॥ ९५.६३ ॥  
वर्धनं पर्वतस्यास्य वारयामि न संशयः  ।  

देवा ऊचुः॒  
याम्यां गत्वा सुरैः सार्धं द्रष्टव्यो यं न संशयः  ॥ ९५.६४ ॥  
सिंहस्थे भास्करे विप्र येन यास्यन्ति भक्तितः  ।  
नश्यते च धनं धान्यं तेषां सौख्यं न संशयः  ॥ ९५.६५ ॥  
अधिकाराय देवानां स च दृष्टो भविष्यति  ।  
तत्प्रतिज्ञाय गीर्वाणाः समं वसुधया गताः  ॥ ९५.६६ ॥  
अगस्त्यं तपसां राशिं निर्गच्छन्तः समन्ततः  ।  
अगस्त्यपदविक्षेपाच्चलिता च वसुन्धरा  ॥ ९५.६७ ॥  
मनोवेगेन सम्प्राप्तः कौशिको यत्र तापसः  ।  
कौशिकोऽपि गुरुं दृष्ट्वा साष्टाङ्गं प्रणिपत्य च  ॥ ९५.६८ ॥  
धन्येऽहं मुनिशार्दूलप्रीतोऽहं तव दर्शनात् ।  
अर्घपात्रं समादाय दध्यक्षतसमन्वितम्  ॥ ९५.६९ ॥  
दूर्वा च चन्दनं पूज्यभक्त्या पात्रे समाहितम्  ।  
गुरुपादपरिक्षिप्त उवाच मधुरं तदा  ॥ ९५.७० ॥  
आदेशो दीयतां तात तव प्रेष्यो द्विजोत्तम  ।  

अगस्त्य उवाच -   
देवकार्यविघातं च कौशिक त्वं विसर्जय  ॥ ९५.७१ ॥  
देवकार्यविसृष्टेन कर्मणा न प्रवर्तसे  ।  
यदि ते निश्चला भक्तिर्विश्वामित्र ममोपरि  ॥ ९५.७२ ॥  
तदा त्वं वर्जयेः सर्वमुन्मार्गस्य प्रवर्तनम्  ।  

विश्वामित्र उवाच -   
गुरुरात्मवतां शास्ता राजा शास्ता दुरात्मनाम्  ॥ ९५.७३ ॥  
इह प्रच्छन्नपापानां शास्ता वैवस्वतो यमः  ।  
स्पर्धया च वशिष्ठस्य त्रिशङ्कुर्मे सुयाचितः  ॥ ९५.७४ ॥  
अद्य प्रभृति तत्सर्वं त्यक्तमेव द्विजोत्तम  ।  
इत्युक्तः प्रययौ शीघ्रं रेवातीरं सुदुर्लभम्  ॥ ९५.७५ ॥  
उत्तरं तटमासाद्य तपस्तत्र समारभत् ।  
नर्मदा त्रिषु लोकेषु पवित्रा पापनाशिनी  ॥ ९५.७६ ॥  
निश्चयं परमं कृत्वा मित्रावरुणनन्दनः  ।  
शिलातले निविष्टस्तु चचार विपुलं तपः  ॥ ९५.७७ ॥  
वायुभक्षः सदा कालं कुम्भयोनिर्महातपाः  ।  
ज्ञातो भक्तियुतः श्रेष्ठ ईश्वरेण युधिष्ठिर  ॥ ९५.७८ ॥  
प्रत्यक्षो द्वादशे वर्षे सङ्गतः पार्वतीपतिः  ।  

ईश्वर उवाच -   
साधु साधु मुनिश्रेष्ठ तपसा द्योतितं नभः  ॥ ९५.७९ ॥  
निश्चयं तव तुष्टोऽस्मि मित्रावरुणनन्दन  ।  
वर्षायुतसहस्रेण नान्येषां वरदो ह्यहम्  ॥ ९५.८० ॥  

अगस्त्य उवाच -   
संसारपल्वलातीतसृष्टिजन्मविवर्जित  ।  
दुर्लक्ष्यासुरसङ्घानां प्रमथेश नमोऽस्तु ते  ॥ ९५.८१ ॥  
नन्दिस्कन्दगणा देवा वृथा क्लिश्यन्ति मोहिताः  ।  
सनत्कुमारमुख्याश्च ऋषयः शंसितव्रताः  ॥ ९५.८२ ॥  
त्वद्रूपं ते न जानन्ति शम्भो नाथ नमोऽस्तु ते  ।  
ब्रह्माद्या देवताः सर्वे ध्यायन्ति त्वामहर्निशम्  ॥ ९५.८३ ॥  
नैते पश्यन्ति त्वद्रूपं धातर्देव नमोऽस्तु ते  ।  

ईश्वर उवाच -   
प्रसन्नस्तव विप्रेन्द्र ऊर्ध्वरेतस्त्वयोनिज  ॥ ९५.८४ ॥  
तव भक्तिगृहीतोऽहं प्रसन्न उमया सह  ।  

अगस्त्य उवाच -   
यदि तुष्टोऽसि देवेश यदि देयो वरो मम  ॥ ९५.८५ ॥  
प्रत्यक्षो भव तीर्थेऽस्मिन् यदि सत्यं वरप्रदः  ।  
अन्तर्जले सदाकालं धर्माध्यक्षो महेश्वर  ॥ ९५.८६ ॥  
शिलायां भव नित्यं च नर्मदायोत्तरे तटे  ।  
देवकार्यस्य कर्ताहं त्वत्प्रसादाज्जगत्पते  ॥ ९५.८७ ॥  
तथेति चोक्त्वा वृषवाहनोऽपि जगाम कैलासनगं नगेशः  ।  
अयोनिजो योगबलेन युक्तः प्रविद्यया लिङ्गबलाच्छिवस्य  ॥ ९५.८८ ॥  
जगाम दक्षिणामाशां सुरसङ्घैरभिष्टुतः  ।  
तपोवनं यथापुण्यं देवदानवसेवितम्  ॥ ९५.८९ ॥  
प्रविष्टो मुनिशार्दूलः पवित्रं देवकम्बलम्  ।  
निश्चला सुषमादेवी संस्थिता धरणी तथा  ॥ ९५.९० ॥  
पुष्पाणि ववृषुर्देवा जयशब्दं पुनः पुनः  ।  

युधिष्ठिर उवाच -   
तस्य तीर्थस्य यत्पुण्यं कथ्यतां मुनिसुव्रत  ॥ ९५.९१ ॥  
आदिमध्यावसाने च ब्राह्मणैः सह बान्धवैः  ।  
पितॄणां सर्वतीर्थानां सर्वसत्त्वोपकारकम्  ॥ ९५.९२ ॥  

मार्कण्डेय उवाच -   
पितॄन्मोक्षदं प्रोक्तं सर्वकाले जनाधिप  ।  
शिवाख्यां कार्त्तिके मासि कृष्णपक्षे चतुर्दशीम्  ॥ ९५.९३ ॥  
उपोष्य यो नरो भक्त्या कामक्रोधविवर्जितः  ।  
शमीतरुं समास्थाय रात्रौ कुर्वीत जागरम्  ॥ ९५.९४ ॥  
तत्कथालापसंयुक्तो धर्माख्यानैर्द्विजैः सह  ।  
गवां घृतेन देवेशं रात्रौ च स्नापयेत्पुनः  ॥ ९५.९५ ॥  
घटेनैव घटार्धेन तदर्धेन स्वशक्तितः  ।  
घृतेन बोधयेद्दीपं घृतं विप्राय दापयेत् ॥ ९५.९६ ॥  
पञ्चामृतेन गव्येन स्नापयेत्परमेश्वरम्  ।  
प्रभाते पूजयेद्विप्रान् स्वदारनिरतान् सदा  ॥ ९५.९७ ॥  
वेदाभ्यसनशीलांश्च परदारविवर्जितान्  ।  
शूद्रसेवारता नित्यं धूर्तकर्मरता जनाः  ॥ ९५.९८ ॥  
पतिताः कूटसाक्ष्येण प्रतिग्रहरताः सदा  ।  
वेदद्वेषणशीलाश्च कुब्जाश्च विकलाः सदा  ॥ ९५.९९ ॥  
हीनातिरिक्तगात्रा ये द्विजाः श्राद्धे विवर्जिताः  ।  
वेदोक्तेन विशुद्धाङ्गाः पूज्या नित्यं युधिष्ठिर  ॥ ९५.१०० ॥  
भूमिदानेन वस्त्रेण कन्यादानैर्विशेषतः  ।  
श्राद्धकालेषु योगेषु भर्तव्या भक्तितत्परैः  ॥ ९५.१०१ ॥  
गोदानं तत्र कर्तव्यं श्रेयोऽर्थमात्मनस्तथा  ।  
सवत्सां क्षीरिणीं शुभ्रां पुष्टां वै शीलसंयुताम्  ॥ ९५.१०२ ॥  
कम्बलं परया भक्त्या पादुकोपानहौ तथा  ।  
हिरण्यरुक्मिणीं कन्थां ताम्बूलं भोजनं तथा  ॥ ९५.१०३ ॥  
घण्टाभरणशोभाढ्यां वस्त्रयुग्मावगुण्ठिताम्  ।  
स्वर्णशृङ्गीं रौप्यखुरीं कांस्यदोहेन संयुताम्  ॥ ९५.१०४ ॥  
उच्चार्य परया भक्त्या यावदाहूतसम्प्लवम्  ।  
सर्व कोटिगुणं पार्थ शुभं वा यदि वाशुभम्  ॥ ९५.१०५ ॥  
तीर्थाख्यानं च यो भक्त्या पठते शृणुतेऽथवा  ।  
मुच्यते सर्वपापेभ्यः शिवलोके वसत्यपि  ॥ ९५.१०६ ॥  

इति श्रीस्कन्दपुराणे रेवाखण्डेऽगस्त्यतीर्थवर्णनो नाम पञ्चनवतितमोऽध्यायः ॥  


अध्याय ९६  

मार्कण्डेय उवाच -   
अथानन्देश्वरं गच्छेत्सर्वदेवनमस्कृतम्  ।  
रुद्रस्य परमानन्दो यत्र जातो युधिष्ठिर  ॥ ९६.१ ॥  
तत्तीर्थं कथयिष्यामि सूर्यपापक्षयं करम्  ।  

युधिष्ठिर उवाच -   
आनन्दश्चैव सञ्जातो रुद्रस्य द्विजसत्तम  ॥ ९६.२ ॥  
कथयस्व महाभाग सङ्क्षेपान्मुनिसत्तम  ।  

मार्कण्डेय उवाच -   
कथयामि नृपश्रेष्ठ आनन्देश्वरमुत्तमम्  ॥ ९६.३ ॥  
दानवानां वधं कृत्वा देवदेवश्च शङ्करः  ।  
पूजितो दैवतैः सर्वैः किन्नरैर्यक्षपन्नगैः  ॥ ९६.४ ॥  
आनन्दं परमं प्राप्य ननर्त वृषवाहनः  ।  
भैरवं रूपमासाद्य गौरी चार्द्धाङ्गधारिता  ॥ ९६.५ ॥  
भूतवेतालकङ्कालैर्भैरवैर्भैरवो वृतः  ।  
नर्मदायोत्तरे तीरे दक्षिणे पाण्डुनन्दन  ॥ ९६.६ ॥  
तुष्टैर्मरुद्गणैस्तत्र स्थापितः कमलासनः  ।  
तदा प्रभृति वै देव आनन्देश्वर उच्यते  ॥ ९६.७ ॥  
अष्टम्यां च चतुर्दश्यां पौर्णमास्यां नराधिप  ।  
विधिं स्नात्वार्चयेद्देवां सुगन्धेन विलेपयेत् ॥ ९६.८ ॥  
ब्राह्मणान् पूजयेत्तत्र यथाशक्त्या युधिष्ठिर  ।  
गोदानं तत्र कर्तव्यं वस्त्रदानं तथैव च  ॥ ९६.९ ॥  
वसन्तस्य त्रयोदश्यां श्राद्धं तत्रैव कारयेत् ।  
इङ्गुदैर्बदरैर्बिल्वैरक्षतेन जलेन वा  ॥ ९६.१० ॥  
प्रेतानां कारयेच्छ्राद्धमानन्देश्वरतीर्थके  ।  
प्रेता आनन्दिताः स्युस्ते यावदाहूत सम्प्लवम्  ॥ ९६.११ ॥  
सन्ततिर्धनसौख्यं च सप्तजन्मनि जायते  ।  
आनन्दश्च भवेत्तेषां जन्म जन्म युधिष्ठिर  ॥ ९६.१२ ॥  

मार्कण्डेय उवाच -   
ततो गच्छेत्तु राजेन्द्र मातृतीर्थमनुत्तमम्  ।  
सङ्गमस्य समीपस्थं नर्मदादक्षिणे तटे  ॥ ९६.१३ ॥  
मातरस्तत्र राजेन्द्र सञ्जाता नर्मदातटे  ।  
उमया याचितस्तत्र व्यालयज्ञोपवीतकः  ॥ ९६.१४ ॥  
उवाच योगिनीवृन्दं कष्टं कष्टं न शोभनम्  ।  
उवाच वरदश्चास्मि योगिवृन्दवरप्रदः  ॥ ९६.१५ ॥  

योगिन्य ऊचुः॒  
अजेयाः सर्वदेवानां त्वत्प्रसादान्महेश्वर  ।  
तीर्थानामभिसङ्ख्याने प्रख्याता वसुधातले  ॥ ९६.१६ ॥  
एवं भवतु योगिन्यस्तत्रैवान्तरधीयत  ॥ ९६.१७ ॥  

मार्कण्डेय उवाच -   
तस्मिंस्तीर्थे तु यो मर्त्यो नवम्यां विजितेन्द्रियः  ।  
उपोष्य परया भक्त्या पूजयेन्मातृमण्डलम्  ॥ ९६.१८ ॥  
तस्य ता मातरः प्रीताः प्रीतोऽयं वृषवाहनः  ।  
बन्ध्याया मृतवत्साया अपुत्राया युधिष्ठिर  ॥ ९६.१९ ॥  
स्नपनं चारभेत्तत्र मन्त्रज्ञैर्ब्राह्मणोत्तमैः  ।  
सहिरण्येन कुम्भेन पञ्चरत्नफलान्वितम्  ॥ ९६.२० ॥  
स्नापयेत्पुत्रकामा च कांस्यपात्रेण मन्त्रतः  ।  
पुत्रान् सा लभते नारी वीर्ययुक्तान् गुणान्वितान्  ॥ ९६.२१ ॥  
यं यं काममभिध्यायेत्तं तं सा लभते नृप  ।  
मातृतीर्थात्परं तीर्थं नास्त्यन्यत्पाण्डुनन्दन  ॥ ९६.२२ ॥  
तस्यैवानन्तरं तात जलमध्येश्वरं परम्  ।  
लिङ्गेश्वरमिति ख्यातं सुरासुरनमस्कृतम्  ॥ ९६.२३ ॥  

युधिष्ठिर उवाच -   
अत्यक्ता सा तु रेवा या कथं त्यक्ता च शम्भुना  ।  
जलमध्ये हि तिष्ठेत शूलपाणिः पिनाकधृक् ॥ ९६.२४ ॥  
तदहं श्रोतुमिच्छामि तव वाक्याद्द्विजोत्तम  ।  

मार्कण्डेय उवाच -   
आश्चर्यभूता लोकेऽस्मिन् प्रतिष्ठा पाण्डुनन्दन  ॥ ९६.२५ ॥  
पण्डितो वृद्धभावेन कथयामि नृपोत्तम  ।  
आदौ कृतयुगे तात दानवो बलदर्पितः  ॥ ९६.२६ ॥  
कालबाष्प इति प्रोक्तो दुर्जयो देवदानवैः  ।  
तपश्चचार विपुलं नर्मदाया जले शुभे  ॥ ९६.२७ ॥  
आराधयन्महादेवमुग्रेण तपसा भृशम्  ।  
ततस्तुतोष भगवान् सपत्नीको महेश्वरः  ॥ ९६.२८ ॥  

ईश्वर उवाच -   
भो भो वत्स वरं ब्रूहि तुष्टोऽहं तव भक्तितः  ।  
देवस्य वचनं श्रुत्वा कालबाष्पोऽब्रवीद्वचः  ॥ ९६.२९ ॥  
देवाश्चैव मया भग्नाः प्रसादात्तव शूलिनः  ।  
सङ्ग्रामे च विषण्णोऽहं तस्मादाराधनं कृतम्  ॥ ९६.३० ॥  
हस्तं शिरसि यस्यैव दास्यामि च महेश्वर  ।  
न स जीवेत्पुमांल्लोके वरमेतं ददस्व मे  ॥ ९६.३१ ॥  

ईश्वर उवाच -   
यत्तेऽभिलषितं दैत्य तत्तथैव भविष्यति  ।  
इति श्रुत्वा वचो दैत्यः शम्भुमेवाभिदुद्रुवे  ॥ ९६.३२ ॥  
हस्तं ते मूर्ध्नि दास्यामि न तत्सत्यं वचस्तव  ।  
रुद्रः पलायितस्तेन केशवं शरणं गतः  ॥ ९६.३३ ॥  
निवेद्य केशवं सर्वं तस्मिन्नेव न्यलीयत  ।  

केशव उवाच -   
हन्म्यहं तं महादेव दुष्टं दैत्यजनेश्वरम्  ॥ ९६.३४ ॥  
हस्तं शिरसि तस्यैव दापयामि महेश्वर  ।  
ततस्त्वरितमापन्नः प्रविष्टो नमदातटे  ॥ ९६.३५ ॥  
कृष्णः स्त्रीवेषधारी च दैत्यसम्मुखमागतः  ।  
द्वात्रिंशल्लक्षणोपेता नियुक्ता कामसायकैः  ॥ ९६.३६ ॥  
मधुमाथवके शम्भुं ध्यात्वा सर्वत्र कैशवी  ।  
वनं बभ्राम सर्वत्र सुशीला वटपादपम्  ॥ ९६.३७ ॥  
क्षोभयन्तीव चित्तानि सा रेमे धर्मनन्दन  ।  
रिङ्गमाणश्च दैत्योऽसौ कालबाष्पः सुदुर्जनः  ॥ ९६.३८ ॥  
प्रविष्टः स वने रम्ये यत्र सा शुभलोचना  ।  
अहं भवामि ते भर्ता दुर्जयो देवदानवैः  ॥ ९६.३९ ॥  
त्रैलोक्यस्वामिनी त्वं च प्रसीद मम सुन्दरि  ।  

श्रीकृष्ण उवाच -   
यदि मां मन्यसे भार्यां प्रत्ययश्च भवेन्मम  ॥ ९६.४० ॥  

दानव उवाच -   
स्वयं भवामि तन्वङ्गि शपथं मम साधनम्  ।  
तदहं च करिष्यामि इति मे सत्यभाषितम्  ॥ ९६.४१ ॥  

स्त्र्युवाच -   
कुरुष्व त्वं महाभाग शिरो हस्ते प्रदीयताम्  ।  

मार्कण्डेय उवाच -   
कामान्धेनैव राजेन्द्र निक्षिप्तो मस्तके करः  ॥ ९६.४२ ॥  
तत्क्षणादभवद्भस्म दग्धस्तृणचयो यथा  ।  
केशवस्योपरि तदा पुष्पवृष्टिः पपात ह  ॥ ९६.४३ ॥  
गताः सर्वे दिवं देवाः स्वस्थानं विगतज्वराः  ।  
क्षौराब्धिमगमद्विष्णुः कालबाष्पे निपातिते  ॥ ९६.४४ ॥  
य इदं शृणुयाद्भक्त्या चरितं दानवस्य च  ।  
श्राद्धं तत्रैव यः कुर्यात्कामक्रोधविवर्जितः  ॥ ९६.४५ ॥  
उद्धृतास्तेन सर्वे वै नरकाच्च पितामहाः  ।  
क्षेत्रे तस्मिंस्तु यो दद्याद्ब्राह्मणे वेदपारगे  ॥ ९६.४६ ॥  
तस्य दानफलं सर्वं कुरुक्षेत्राद्विशिष्यते  ।  
स्पर्शते य इदं लिङ्गं शङ्करेण च निर्मितम्  ॥ ९६.४७ ॥  
स्पर्शमात्रो मनुष्यस्तु रुद्रवासोऽभिजायते  ।  
एतस्मात्कारणाद्राजंल्लोकपालाश्च देवताः  ॥ ९६.४८ ॥  
दुर्गादेवी तथा चैव मधुहन्ता चतुर्भुजः  ।  
दानवाद्याश्च सर्वेऽपि रक्षणे चेश्वरस्य च  ॥ ९६.४९ ॥  
रक्षन्ते च सदाकालं गृहव्यापाररूपतः  ।  
पुत्रभ्रातृसमा भूत्वा स्वामिसम्बन्धरूपिणः  ॥ ९६.५० ॥  
लिङ्गेश्वरं तु राजेन्द्र देवैरद्याऽपि रक्ष्यते  ॥ ९६.५१ ॥  

इति श्रीस्कन्दपुराणे रेवाखण्डे भस्मासुरवधो नाम षण्णवतितमोऽध्यायः ॥  


अध्याय ९७  

मार्कण्डेय उवाच -   
ततो गच्छेच्च राजेन्द्र धनदं तीर्थमुत्तमम्  ।  
नर्मदादक्षिणे कूले सर्वपापक्षयङ्करम्  ॥ ९७.१ ॥  
सर्वतीर्थफलं तत्र प्राप्यते नात्र संशयः  ।  
चैत्रमासे त्रयोदश्यां शुक्लपक्षे जितेन्द्रियः  ॥ ९७.२ ॥  
उपोष्य परया भक्त्या रात्रौ कुर्वीत जागरम्  ।  
पञ्चामृतेन राजेन्द्र स्नापयेद्वरदं विभुम्  ॥ ९७.३ ॥  
पूजयेद्भक्तियुक्तेन गीतवाद्यं प्रदापयेत् ।  
प्रभाते पूजयेद्विप्रानात्मनः श्रेय इच्छता  ॥ ९७.४ ॥  
प्रतिग्रहाविमुक्ताश्च विद्यासिद्धान्तवादिनः  ।  
भर्तव्या हि प्रियैर्भक्त्या परिवादविवर्जिताः  ॥ ९७.५ ॥  
पूजयेद्गोहिरण्येन वस्त्रालङ्करणेन च  ।  
हस्त्यश्वरथदानेन सर्वपापक्षयो भवेत् ॥ ९७.६ ॥  
त्रिजन्मजनितं पापं धनदस्य प्रभावतः  ।  
स्वर्गदं दुर्विनीतानां विनीतानां च मुक्तिदम्  ॥ ९७.७ ॥  
धनवान् स नरव्याघ्र भवेज्जन्मनि जन्मनि  ।  
कुलीनत्वं स्वरूपत्वं दुःखं नास्ति निरन्तरम्  ॥ ९७.८ ॥  
व्याधेस्तु न भयं तेषां नन्देद्धनदसेवनात् ।  
धनस्य च यस्तीर्थे विद्यां वै प्रददाति हि  ॥ ९७.९ ॥  
स याति भास्करं लोकं सर्वदुःखविवर्जितः  ।  

मार्कण्डेय उवाच -   
अहं ते कथयिष्यामि चेतिहासं पुरातनम्  ॥ ९७.१० ॥  
द्वे भार्य्ये कश्यपस्यास्तां सर्वलोकेष्वनुत्तमे  ।  
गरुत्मान् विनतापुत्रः कद्रूपुत्रोरगाः स्मृताः  ॥ ९७.११ ॥  
सन्तोषेण द्वयं तात तिष्ठतः काश्यपे गृहे  ।  
कद्र्वास्तु भगिनी तत्र इष्टा च विनता तथा  ॥ ९७.१२ ॥  
क्रीडेद्विनतया सार्धं कश्यपोऽपि प्रजापतिः  ।  
ततस्त्वेकदिने पार्थ आश्रमस्था सुशोभना  ॥ ९७.१३ ॥  
उच्चैःश्रवोहयं दृष्ट्वा अतिवेगं नभःस्थितम्  ।  
पश्य पश्य च तन्वङ्गि अश्वं सर्वत्र पाण्डुरम्  ॥ ९७.१४ ॥  
धावमानमविश्रान्तं जवेन मानसोपमम्  ।  

कद्रूरुवाच -   
कथमेतत्तु तन्वङ्गि कृष्णं जल्पसि पाण्डुरम्  ॥ ९७.१५ ॥  
असत्यं भाषितं भद्रे यमलोकं गमिष्यसि  ।  

विनतोवाच -   
सत्यानृते तु वचने पणोऽयं मेऽस्तु तेऽधुना  ॥ ९७.१६ ॥  
सहस्रं चैव वर्षाणामज्ञात्वा दास्यतां व्रजेत् ।  
असत्या यदि मे वाणी कृष्ण उच्चैःश्रवाहयः  ॥ ९७.१७ ॥  
तदाहं त्वद्गृहे दासी सर्वदैव भवामि हि  ।  
यदि तूच्चैःश्रवाः श्वेतो दासी त्वं मद्गृहे पुनः  ॥ ९७.१८ ॥  
एवं परस्परं द्वाभ्यां दासीयमब्रवीदिति  ।  
स्वाश्रमं हि गता कद्रू रात्रौ चिन्तातुरा स्थिता  ॥ ९७.१९ ॥  
श्वेतवर्णं तु कथितं श्यामं तमश्वकं तदा  ।  
पुत्राणां कथितं पार्थ पणश्चैव कृतो मया  ॥ ९७.२० ॥  
श्रुतं सर्वैस्तथा वाक्यं सर्पैर्मातृपणस्तदा  ।  
जाता दासी न सन्देहः श्वेतो भास्करवाहनः  ॥ ९७.२१ ॥  

कद्रूरुवाच -   
यथाहं न भवे दासी तत्कार्यं च विचिन्त्यताम्  ।  
उच्चैःश्रवो रोमकूपे विशध्वं यूयमेव च  ॥ ९७.२२ ॥  
एकं मुहूर्तं तिष्ठध्वं यावत्कृष्णः प्रदृश्यते  ।  
क्षणेनैकेन भवतां दासी सा भवते मम  ॥ ९७.२३ ॥  
दासीत्वे या तु तन्वङ्गी विनता सत्यगार्विता  ।  
ततः स्वस्थानगाः सर्वे भवन्तु सुखिनः सदा  ॥ ९७.२४ ॥  

सर्पा ऊचुः॒  
यथा त्वं जननी चैव सर्वेषां भुवि पन्नगी  ।  
तथा सापि विशेषण वञ्चितव्या न मातृवत् ॥ ९७.२५ ॥  
ततः सा तेन वाक्येन क्रुद्धा कालानलोपमा  ।  
मम वाक्यमकुर्वाणा ये केचिद्भुवि पन्नगाः  ॥ ९७.२६ ॥  
हव्यवाहमुखं सर्वे यास्यन्तीत्यविचारिणः  ।  
तेन वाक्येन भीतास्ते हयरोमसुवेष्टिताः  ॥ ९७.२७ ॥  
नष्टाः केचिद्दिशो दिव्याः कद्रूशापभयान्विताः  ।  
केचिद्गङ्गाजले नष्टाः केचिन्नष्टाः सरस्वतीम्  ॥ ९७.२८ ॥  
केचिन्महोदधिं नीताः प्रविष्टा विन्ध्यकन्दरे  ।  
आश्रित्य नर्मदातोयं मणिनागोत्तमो नृप  ॥ ९७.२९ ॥  
चचार विपुलं भक्त्या उत्तरे नर्मदातटे  ।  
मातृशापधरो नागः प्रविष्टो नर्मदाजले  ॥ ९७.३० ॥  
त्वत्प्रसादेन भो नाथ मातृशापं तराम्यहम्  ।  
हव्यवाहमुखं यस्मात्प्रयामि न जगत्पते  ॥ ९७.३१ ॥  

ईश्वर उवाच -   
हव्यवाहमुखं वत्स न यास्यसि ममाज्ञया  ।  
मम लोकनिवासोऽपि तव पुत्र भविष्यति  ॥ ९७.३२ ॥  

मणिनाग उवाच -   
अस्मिन् स्थाने महादेव स्थीयतामंशभागतः  ।  
सहस्रांशेन भागेन स्थीयतां नर्मदाजले  ॥ ९७.३३ ॥  
उपकाराय लोकानां मम नाम्ना च शङ्कर  ।  

ईश्वर उवाच -   
स्थापय स्वपरं लिङ्गमाज्ञया मम पन्नग  ॥ ९७.३४ ॥  
इत्युक्त्वान्तर्दधे देवस्तदैव शिवया सह  ।  
तत्र तीर्थे तु ये भक्त्या शुचयो यतमानसाः  ॥ ९७.३५ ॥  
पञ्चम्यां च चतुर्दश्यामष्टम्यां शुक्लपक्षके  ।  
अर्चयन्ति सदा पार्थ नोपसर्पन्ति ते यमम्  ॥ ९७.३६ ॥  
दध्ना च मधुना चैव घृतेन क्षीरतो जनाः  ।  
स्नापयन्ति विरूपाक्षमुमादेहार्धधारिणम्  ॥ ९७.३७ ॥  
कामाङ्गदहनं देवं महासुरनिषूदनम्  ।  
संस्नापयन्ति ये भक्त्या पश्यन्ति परमं पदम्  ॥ ९७.३८ ॥  
षट्कर्मनिरतास्तात शूद्रप्रणयवर्जिताः  ।  
तेऽपि यान्ति परं लोकं सर्वपापविवर्जिताः  ॥ ९७.३९ ॥  
व्रात्यांश्च दुर्धरान् षण्ढान् वार्धक्यांश्च कृषीवलान्  ।  
भिन्नदृष्टिकरान् विप्रान् कश्चिन्नैव च पूजयेत् ॥ ९७.४० ॥  
वृषली मन्दिरे यस्य महिषं यस्तु वाहयेत् ।  
ते विप्रा दूरतस्त्याज्या व्रते श्राद्धे नृपेश्वर  ॥ ९७.४१ ॥  
काणाः कुण्डाश्च गोलाश्च वैद्याश्चैव विवर्जिताः  ।  
नैते पूज्या द्विजाः पार्थ मणिनागेश्वरे शुभे  ॥ ९७.४२ ॥  
यदीच्छेदूर्ध्वगमनां पितृणामात्मनस्तथा  ।  
सर्वाङ्गरुचिराङ्गाश्च सदा पूज्या द्विजास्तु वै  ॥ ९७.४३ ॥  
स याति परमं लोकं यावदाहूतसम्प्लवम्  ।  
ततः स्वर्गाच्च्युतः सोऽपि जायते विपुले कुले  ॥ ९७.४४ ॥  
मणिनागेश्वरं देवं यः पश्यति नराधिप  ।  
धेनुं शय्यां तथा छत्रं कन्यां दासीं सुभक्तितः  ॥ ९७.४५ ॥  
पात्रे दद्यात्तु राजेन्द्र यदीच्छेच्छ्रेय आत्मनः  ।  
सुरभीणि च पुष्पाणि गन्धवस्त्राणि दापयेत् ॥ ९७.४६ ॥  
दीपं धान्यं गृहं शुभ्रं सर्वोपस्करसंयुतम्  ।  
ददते ये नरा भक्त्या ते व्रजन्ति त्रिविष्टपम्  ॥ ९७.४७ ॥  
मणिनागे नृप स्वर्णपन्नगो यः प्रदीयते  ॥ ९७.४८ ॥  
पातकानि प्रलीयन्त आमपात्रे जलं यथा  ।  
नर्मदातोयसंसिद्धं भोज्यं विप्राय दीयते  ॥ ९७.४९ ॥  
तेऽपि पापैर्विनिर्मुक्ताः क्रीडन्ते दैवतैः सह  ।  
त्यागिनो भोगसंयुक्ता धर्माख्यानरताः सदा  ॥ ९७.५० ॥  
देवद्विजगुरोर्भक्तास्तीर्थसेवापरायणाः  ।  
मातापितृस्वामिभक्ताः क्रोधद्रोहविवर्जिताः  ॥ ९७.५१ ॥  
एतैः सर्वैर्गुणैर्युक्ता ये नराः पाण्डुनन्दन  ।  
जायन्ते स्वर्गकामाश्च स्वर्गे वासो भविष्यति  ॥ ९७.५२ ॥  
सर्वतीर्थवरं तीर्थं मणिनागं नृपोत्तम  ।  
तीर्थाख्यानमिदं पुण्यं यः पठेच्छृणुयादपि  ॥ ९७.५३ ॥  
सोऽपि पापविनिर्मुक्तः शिवलोके महीयते  ।  
न विषं क्रमते तेषां विचरन्ति यथेच्छया  ॥ ९७.५४ ॥  
भाद्रपद्यां च यः षष्ठ्यां भाद्रे स्नायाच्च दर्शके  ।  
तस्य पुण्यफलावाप्तिराख्यानकथनेन तु  ॥ ९७.५५ ॥  

इति श्रीस्कन्दपुराणे रेवाखण्डे मणिनागतीर्थवर्णनो नाम सप्तनवतितमोऽध्यायः ॥  


अध्याय ९८  

मार्कण्डेय उवाच -   
दक्षिणे नर्मदातीरे तीर्थं परमशोभनम्  ।  
सर्वपापहरं पुण्यं गोपालेश्वरमुत्तमम्  ॥ ९८.१ ॥  
गोदेहान्निःसृतं लिङ्गं पुण्यं भूमितले नृप  ।  

युधिष्ठिर उवाच -   
गोदेहात्निःसृतं कस्माल्लिङ्गं पापक्षयं करम्  ॥ ९८.२ ॥  
दक्षिणे नर्मदा तीरे मणिनागसमीपतः  ।  
सङ्क्षेपात्कथ्यतां विप्र गोपालेश्वरमुत्तमम्  ॥ ९८.३ ॥  

मार्कण्डेय उवाच -   
कामधेनुस्तपस्तत्र पुत्रार्थं च चकार ह  ।  
ध्यायती परया भक्त्या देवदेवं महेश्वरम्  ॥ ९८.४ ॥  
तुष्टस्तस्या जगन्नाथः कपिलाया महेश्वरः  ।  
निःसृतो देहमध्यात्तु अक्षयः परमेश्वरः  ॥ ९८.५ ॥  

महेश्वर उवाच -   
तुष्टो देवि जगन्मातः कपिले परमेश्वरि  ।  
आराधनं कृतं कस्माद्वद देवि वरानने  ॥ ९८.६ ॥  

सुरभिरुवाच -   
लोकानामुपकाराय सृष्टाहं परमेष्ठिना  ।  
लोके कार्यं हि सर्वं वै मत्प्रसादात्प्रसिध्यति  ॥ ९८.७ ॥  
लोकाः सर्वे प्रपश्यन्ति त्वत्पसादात्त्रिशूलिनम्  ।  
तीर्थे त्वं भव भोः शम्भो लोकानां हितकाम्यया  ॥ ९८.८ ॥  

मार्कण्डेय उवाच -   
तदा प्रभृतितत्तीर्थं विख्यातं वसुधातले  ।  
स्नानेनैकेन राजेन्द्र सर्वपापं व्यपोहति  ॥ ९८.९ ॥  
गोपालेशे तु गोदानं यस्तु भक्त्या प्रदापयेत् ।  
योग्ये द्विजोत्तमे देया योग्या धेनुः सकाञ्चनी  ॥ ९८.१० ॥  
सवस्त्रा तरुणी शुभ्रा क्षीरिणी वृषसंयुता  ।  
कृष्णपक्षे चतुर्दश्यामष्टम्यां वा युधिष्ठिर  ॥ ९८.११ ॥  
सर्वेषु चैव मासेषु कार्त्तिके च विशेषतः  ।  
दापयेत्परया भक्त्या द्विजे स्वाध्यायतत्परे  ॥ ९८.१२ ॥  
विधिना च प्रदास्यन्ति विधिना प्रतिगृह्णते  ।  
उभयोः पुण्यकर्माणि प्रेक्षकाः पुण्यभाजनाः  ॥ ९८.१३ ॥  
पिण्डदानं प्रकर्तव्यं प्रेतानां भावसंयुतैः  ।  
पिण्डेनैकेन राजेन्द्र प्रेता यान्ति परां गतिम्  ॥ ९८.१४ ॥  
भक्त्या प्रणामं रुद्रस्य ये कुर्वन्ति दिने दिने  ।  
तेषां पापं प्रलीयेत भिन्नपात्रे जलं यथा  ॥ ९८.१५ ॥  
तस्मिंस्तीर्थे तु यो राजन् वृषं चैव समुत्सृजेत् ।  

युधिष्ठिर उवाच -   
वृषोत्सर्गे कृते तात यत्फलं भवते नृणाम्  ॥ ९८.१६ ॥  
तत्सर्वं कथयस्वाद्य प्रयत्नेन द्विजोत्तम  ।  

मार्कण्डेय उवाच -   
सर्वलक्षणसम्पन्ने वृषे चैव तु यत्फलम्  ॥ ९८.१७ ॥  
तदहं सम्प्रवक्ष्यामि शृणु त्वं धर्मनन्दन  ।  
कार्त्तिके चैव वैशाखे पौर्णमास्यां नराधिप  ॥ ९८.१८ ॥  
रुद्रस्य सन्निधौ भूत्वा शुचिः स्नात्वा जितेन्द्रियः  ।  
वृषोत्सर्गं तथा राजन् कारयेद्धरप्रीतये  ॥ ९८.१९ ॥  
स्थाने स्थित्वा पवित्रे तु चतस्रो वत्सिकाः शुभाः  ।  
वृषभाय च मुञ्चेत सर्वलक्षणसंयुताः  ॥ ९८.२० ॥  
प्रीयतां च महादेवो ब्रह्माविष्णुस्तथा परे  ।  
वृषभे रोमसङ्ख्या तु सर्वाङ्गेषु नराधिप  ॥ ९८.२१ ॥  
तावद्वर्षप्रमाणं तु शिवलोके महीयते  ।  
शिवलोके उषित्वा तु पश्चान्मर्त्ये च जायते  ॥ ९८.२२ ॥  
कुले महति सम्भूतो धनधान्यसमाकुले  ।  
सुरूपे रूपवांश्चैव विद्याढ्ये सत्यवादिनाम्  ॥ ९८.२३ ॥  
गोपालेश्वरकं पुण्यं मयाख्यातं युधिष्ठिर  ।  
गोदेहात्निःसृतं लिङ्गं नर्मदादक्षिणे तटे  ॥ ९८.२४ ॥  

इति श्रीस्कन्दपुराणे रेवाखण्डे गोपालेश्वरमहिमानुवर्णनो नामाष्टनवतितमोऽध्यायः ॥  


अध्याय ९९  

मार्कण्डेय उवाच -   
नर्मदायोत्तरे कूले तीर्थं परमशोभनम्  ।  
सर्वपापहरं पुण्यं नाम्ना वै गौतमेश्वरम्  ॥ ९९.१ ॥  
स्थापितं गौतमेनैव लोकानां हितकाम्यया  ।  
स्वर्गसोपानरूपेण तीर्थं पुंसां युधिष्ठिर  ॥ ९९.२ ॥  
गच्छ त्वं परया भक्त्या यत्र देवो जगद्गुरुः  ।  
पातकानां विनाशाय स्वर्गवासाप्तये नृप  ॥ ९९.३ ॥  
सौख्यस्य वर्धनं लिङ्गं जयदं दुःखनाशनम्  ।  
पिण्डदानेन चैकेन कुलानां उद्धरेत्त्रयम्  ॥ ९९.४ ॥  
यत्किञ्चिद्दीयते भक्त्या स्वल्पं वा यदि वा बहु  ।  
तत्सर्वं शतसाहस्रमाज्ञया गौतमस्य च  ॥ ९९.५ ॥  
तीर्थानां परमं तीर्थं स्वयं रुद्रेण भाषितम्  ।  

मार्कण्डेय उवाच -   
दक्षिणे नर्मदाकूले तीर्थं परमशोभनम्  ॥ ९९.६ ॥  
शङ्खचूडेश्वरं तत्र प्रसिद्धं भूमिमण्डले  ।  
शङ्खचूडेश्वरस्तत्र संस्थितः पाण्डुनन्दन  ॥ ९९.७ ॥  
वैनतेयभयात्पार्थ संस्थितो नर्मदातटे  ।  
तत्र तीर्थे तु यो भक्त्या शुचिर्भूत्वा समाहितः  ॥ ९९.८ ॥  
स्नापयेच्छङ्खचूडं तु क्षौद्रेण दधिसर्पिषा  ।  
रात्रौ जागरणं कृत्वा देवस्याग्रे नराधिप  ॥ ९९.९ ॥  
दधिभक्तेन सम्पूज्य ब्राह्मणान् छंसितव्रतान्  ।  
गोदानं च तथा देयं सर्वपापक्षयं करम्  ॥ ९९.१० ॥  
तस्मिंस्तीर्थे तु यः पार्थ सर्पदष्टोऽपि नश्यति  ।  
सोऽपि याति परं लोकं शङ्खचूडस्य चाज्ञया  ॥ ९९.११ ॥  

इति श्रीस्कन्दपुराणे रेवाखण्डे शङ्खचूडतीर्थमहिमानुवर्णनो नाम नवनवतितमोऽध्यायः ॥  


अध्याय १००  

मार्कण्डेय उवाच -   
ततो गच्छेत्तु राजेन्द्र पराशरवरोत्तमम्  ।  
पराशरो महात्मा च नर्मदायास्तटे शुभे  ॥ १००.१ ॥  
तपश्चचार विपुलं पुत्रार्थं पाण्डुनन्दन  ।  
हिमाचलसुता गौरी लक्ष्मीनारायणान्विता  ॥ १००.२ ॥  
तोषिता परया भक्त्या नर्मदायोत्तरे तटे  ।  
पराशरेण ऋषिणा तस्य तुष्टा वरं ददौ  ॥ १००.३ ॥  

देव्युवाच -   
भो भो ऋषिवरश्रेष्ठ तुष्टाहं तव भक्तितः  ।  
वरं याचस्व विप्रेन्द्र पराशरमहामते  ॥ १००.४ ॥  

पराशर उवाच -   
यदि तुष्टासि मे देवि यदि देयो वरो मम  ।  
पुत्रो मे दीयतां शीघ्रं सर्वशास्त्रविशारदः  ॥ १००.५ ॥  
तीर्थं चात्र भवेद्देवि सन्निधानं वरेण तु  ।  
लोकोपकारहेत्वर्थं स्थीयतां गिरिनन्दिनि  ॥ १००.६ ॥  
पराशराभिधानेन नर्मदादक्षिणे तटे  ।  
पराशरवचः श्रुत्वा देवी हिमवतः सुता  ॥ १००.७ ॥  
एवं भवतु ते विप्र इत्युक्त्वान्तरधीयत  ।  
पराशरो महात्मा च स्थापयामास पार्वतीम्  ॥ १००.८ ॥  
शङ्करं स्थापयामास सुरासुरनमस्कृतम्  ।  
अर्चितं सर्वदेवानां दानवानां दुरासदम्  ॥ १००.९ ॥  
पराशरो महात्मा च कृतार्थो विगतज्वरः  ।  
तस्मिंस्तीर्थे तु यो भक्त्या शुचिः प्रयतमानसः  ॥ १००.१० ॥  
मासे चैत्रे च विख्याते श्रावणे नृपनन्दन  ।  
मासि मार्गशिरे चैव शुक्लपक्षे तु सर्वदा  ॥ १००.११ ॥  
शङ्करं पाण्डवश्रेष्ठ गिरिजां पूजयेत्तथा  ।  
अष्टम्यां च चतुर्दश्यां सूर्यपर्वणि सर्वदा  ॥ १००.१२ ॥  
स्त्रियो वा पुरुषा वापि कामक्रोधविवर्जिताः  ।  
तत्र गत्वा शूचौ स्थाने नर्मदादक्षिणे तटे  ॥ १००.१३ ॥  
उपोष्य परया भक्त्या व्रतं कुर्युर्महामुने  ।  
रात्रौ जागरणं कृत्वा दीपदानं स्वशक्तितः  ॥ १००.१४ ॥  
सपत्नीकानुत्तमांश्च शीलश्रद्धासमन्वितान्  ।  
पूजयेद्ब्राह्मणान् पार्थ अन्नदानहिरण्मयैः  ॥ १००.१५ ॥  
वस्त्रेण च्छत्रदानेन शय्या ताम्बूलभोजनैः  ।  
श्राद्धं कार्यं नृपश्रेष्ठ आमश्राद्धं प्रशस्यते  ॥ १००.१६ ॥  
आमं चतुर्गुणं प्रोक्तं ब्राह्मणानां युधिष्ठिर  ।  
वेदोक्तेन विधानेन द्विजाः पूज्याः प्रयत्नतः  ॥ १००.१७ ॥  
हस्तमात्रकुशैश्चैव तिलैश्च वाञ्च्छितैर्नृप  ।  
विप्रं चोदङ्मुखं चैव आत्मानं दक्षिणामुखम्  ॥ १००.१८ ॥  
आमं दर्भेषु निःक्षिप्य इत्युच्चार्य द्विजाग्रतः  ।  
प्रेता यान्तु परं लोकं तीर्थस्यास्य प्रभावतः  ॥ १००.१९ ॥  
पापं मे प्रशमं यातु यातु वृद्धिः सदा शुभम्  ।  
वृद्धिं यातु सदा वंशो ज्ञातिवर्गो द्विजोत्तम  ॥ १००.२० ॥  
एवमुच्चार्य विप्रेन्द्रं देयं पराशराश्रमे  ।  
गोभूनीलहिरण्यानि अन्नं वस्त्रं च शक्तितः  ॥ १००.२१ ॥  
दातव्यं पाण्डवश्रेष्ठ पराशरवराश्रमे  ।  
यः शृणोति नरो भक्त्या सोऽपि पापैः प्रमुच्यते  ॥ १००.२२ ॥  

इति श्रीस्कन्दपुराणे रेवाखण्डे पराशरतीर्थमहिमानुवर्णनो नाम शततमोऽध्यायः ॥  


अध्याय १०१  

मार्कण्डेय उवाच -   
भीमेश्वरं ततो गच्छेत्सर्वपापक्षयङ्करम्  ।  
सेव्यते ऋषिसङ्घैश्च भीमव्रतधरैरपि  ॥ १०१.१ ॥  
तत्र तीर्थे तु यः स्नात्वा सोपवासो जितेन्द्रियः  ।  
जपंश्चैकाक्षरं मन्त्रमूर्ध्वबाहुर्दिवाकरम्  ॥ १०१.२ ॥  
तस्य जन्मार्जितं पापं तत्क्षणादेव नश्यति  ।  
सप्तजन्मार्जितं पापं गायत्र्या नश्यते ध्रुवम्  ॥ १०१.३ ॥  
दशभिर्जन्मजनितं शतेन च पुराकृतम्  ।  
त्रिजन्मना सहस्रेण गायत्री हन्ति किल्बिषम्  ॥ १०१.४ ॥  
वैदिकं लौकिकं चापि जाप्यं जप्तं जनेश्वर  ।  
तत्क्षणाद्दहते पापं तृणं च ज्वलनो यथा  ॥ १०१.५ ॥  
तदेव बलमाश्रित्य कदाचित्पापमाचरेत् ।  
अज्ञानात्तस्य तत्क्षिप्रं न फलं हि कदाचन  ॥ १०१.६ ॥  
तत्र तीर्थे तु गोदानं शक्तिमात्रेण दापयेत् ।  
तदक्षयं फलं सर्वं जायते पाण्डुनन्दन  ॥ १०१.७ ॥  

मार्कण्डेय उवाच -   
ततो गच्छेत्तु राजेन्द्र नारदेश्वरमुत्तमम्  ।  
तीर्थानां परमं तीर्थं निर्मितं नारदेन तु  ॥ १०१.८ ॥  

युधिष्ठिर उवाच -   
नारदेन मुनिश्रेष्ठ कस्य तीर्थं विनिर्मितम्  ।  
एतदाख्याहि मे सर्व प्रसन्नो यदि सत्तम  ॥ १०१.९ ॥  

मार्कण्डेय उवाच -   
परमेष्ठिसुतश्चापि नारदो भगवानृषिः  ।  
नर्मदायोतरे कूले तपस्तेपे पुराकृते  ॥ १०१.१० ॥  
नवनाडीनिरोधेन काष्ठावस्थां गतेन च  ।  
तोषितः श्रीमहादेवो नारदेन युधिष्ठिर  ॥ १०१.११ ॥  

ईश्वर उवाच -   
तुष्टोऽहं तव विप्रेन्द्र योगीश्वर अयोनिज  ।  
वरं प्रार्थय हे देव यत्ते मनसि वर्तते  ॥ १०१.१२ ॥  

नारद उवाच -   
त्वत्प्रसादेन भो देव योगश्चैव प्रसिध्यतु  ।  

ईश्वर उवाच -   
योगो भवतु भक्तिस्ते सर्वकालं ममैव तु  ॥ १०१.१३ ॥  
स्वेच्छाचारो भवे गच्छ स्वर्गपातालगोचरे  ।  
मर्त्ये च भ्रमसे योगिन्न केनापि निवार्यसे  ॥ १०१.१४ ॥  
सप्तस्वरास्त्रयो ग्रामा मूर्छनास्त्वेकविंशतिः  ।  
मम प्रियकरं दिव्यं नृत्यं गीतं च योगिना  ॥ १०१.१५ ॥  
कलिं च पश्यसे नित्यं देवदानवकिन्नरैः  ।  
त्वत्तीर्थं भूतले पुण्यं मत्प्रसादाद्भविष्यति  ॥ १०१.१६ ॥  
इत्युक्त्वान्तर्दधे देवो नारदस्तत्र लिङ्गिनम्  ।  
स्थापयामास राजेन्द्र सर्वसत्त्वोपकारकम्  ॥ १०१.१७ ॥  

मार्कण्डेय उवाच -   
पृथिव्यामुत्तमं तीर्थं निर्मितं नारदेन तु  ।  
तस्मिंस्तीर्थे नरश्रेष्ठ नागच्छेद्विजितेन्द्रियः  ॥ १०१.१८ ॥  
मासि भाद्रपदे रम्ये कृष्णपक्षे चतुर्दशीम्  ।  
उपोष्य परया भक्त्या रात्रौ कुर्वीत जागरम्  ॥ १०१.१९ ॥  
छत्रं तत्र प्रदातव्यं ब्राह्मणे शुभलक्षणम्  ।  
शस्त्रेण निहता ये तु तेषां श्राद्धं प्रदापयेत् ॥ १०१.२० ॥  
यान्ति ते परमं लोकं पिण्डदानप्रभावतः  ।  
कपिला चैव दातव्या तत्र देशे नराधिप  ॥ १०१.२१ ॥  
अस्य श्राद्धप्रभावेण ब्राह्मणानां नराधिप  ।  
नर्मदातोयपानस्य न्यायार्जितधनस्य च  ॥ १०१.२२ ॥  
एतेषां च प्रभावेण प्रेता यान्तु परां गतिम्  ।  
इत्युच्चार्य द्विजे देया दक्षिणा च स्वशक्तितः  ॥ १०१.२३ ॥  
हविष्यान्नं विशालाक्ष द्विजानां चैव दापयेत् ।  
विद्यादानेन चैकेन अक्षया गतिराप्यते  ॥ १०१.२४ ॥  
तस्मिंस्तीर्थे तु राजेन्द्र यो दद्यादग्रजन्मने  ।  
काञ्चनं स तिलं चैव स गच्छेच्च त्रिविष्टपम्  ॥ १०१.२५ ॥  

मार्कण्डेय उवाच -   
ततो गच्छेत्तु राजेन्द्र तीर्थद्वयमनुत्तमम्  ।  
दधिछन्दं मधुछन्दं सर्वपापक्षयं करम्  ॥ १०१.२६ ॥  
दधिच्छन्दे नरः स्नात्वा यो दद्याच्च द्विजे दधि  ।  
उपतिष्ठति तस्यैतत्सप्तजन्मसु भारत  ॥ १०१.२७ ॥  
न व्याधिर्न जरा तस्य न शोको न च मत्सरः  ।  
दशचन्द्रशतं यावज्जायते विपुले कुले  ॥ १०१.२८ ॥  
मधुच्छन्दे तु मधुना मिश्रितं च तिलोदकम्  ।  
न च वैवस्वतं देवं पश्यते सप्तजन्मसु  ॥ १०१.२९ ॥  
मधुना सह मिश्रं च तिलं यस्तु प्रयच्छति  ।  
तस्य पुत्रस्य पौत्रस्य दारिद्र्यं नैव जायते  ॥ १०१.३० ॥  
मधुना सह सम्मिश्रं तिलं यस्तु प्रयच्छति  ।  
मधुना सह सम्मिश्रं यस्तु पिण्डं प्रदापयेत् ॥ १०१.३१ ॥  
तस्मिंस्तीर्थे तु यः स्नात्वा विधिवद्दक्षिणामुखः  ।  
पिता पितामहश्चैव तथैव प्रपितामहः  ॥ १०१.३२ ॥  
षोडशाब्दानि तुष्यन्ति नात्र कार्या विचारणा  ।  

मार्कण्डेय उवाच -   
ततो गच्छेत्तु राजेन्द्र नन्दितीर्थमनुत्तमम्  ॥ १०१.३३ ॥  
यत्र सिद्धश्च वै नन्दी तत्सर्वं कथयाम्यहम्  ।  
नर्मदां पुरतः कृत्वा पुरा नन्दी महेश्वरम्  ॥ १०१.३४ ॥  
तपस्तप्तं जपंश्चैव तीर्थात्तीर्थं जगाम ह  ।  
दधिच्छन्दं मधुच्छन्दं यावत्त्यक्त्वा च गच्छति  ॥ १०१.३५ ॥  
ततस्तुष्टो महादेवो नन्दिनं तमुवाच ह  ।  

महेश्वर उवाच -   
भो भोः प्रसन्नो नन्दीश वरं वृणु यथेप्सितम्  ॥ १०१.३६ ॥  
तपसा तेन तुष्टोऽहं तीर्थयात्राकृतेन च  ।  

नन्द्युवाच -   
न चाहं कामये वित्तं न चाहं कुलसन्ततिम्  ॥ १०१.३७ ॥  
मुक्तिं न कामये चान्यद्देवेश चरणाम्बुजम्  ।  
कृमिकीटपतङ्गेषु तिर्यग्योनिगतेषु च  ॥ १०१.३८ ॥  
जन्मजन्मनि यास्यामि त्वद्भक्तिरचला च मे  ।  
तथेति चोक्तो देवेन परमेशेन नन्दिकः  ॥ १०१.३९ ॥  
गृहीत्वा तं करे शीघ्रं जगाम निलयं हरः  ।  
तस्मिंस्तीर्थे तु यः स्नात्वा भक्त्या त्र्यक्षं प्रपूजयेत् ॥ १०१.४० ॥  
अग्निष्टोमे च यत्पुण्यं फलं प्राप्नोति मानवः  ।  
तत्र तीर्थे महापुण्ये प्राणत्यागं करोति यः  ॥ १०१.४१ ॥  
शिवस्यानुचरो भूत्वा मोदते कल्पमक्षयम्  ।  
ततः कालेन महता जायते विपुले कुले  ॥ १०१.४२ ॥  
वेदवेदाङ्गतत्त्वज्ञे जीवेच्च शरदां शतम्  ।  
एतत्ते कथितं पार्थ सर्वतुष्टिप्रदं शुभम्  ॥ १०१.४३ ॥  
दुर्लभं सत्यसञ्ज्ञस्य सर्वपापक्षयं करम्  ॥ १०१.४४ ॥  

इति श्रीस्कन्दपुराणे रेवाखण्डे नन्दितीर्थवर्णनो नामैकशततमोऽध्यायः ॥  


अध्याय १०२  

मार्कण्डेय उवाच -   
ततो गच्छेत्तु राजेन्द्र वरुणेश्वरमुत्तमम्  ।  
यत्र सिद्धः पुरा देवो वरुणो नृपसत्तम  ॥ १०२.१ ॥  
पिण्याकशाकपर्णैश्च कृच्छ्रचान्द्रायणादिभिः  ।  
आराध्य गिरिजानाथं ततः सिद्धिं गता जनाः  ॥ १०२.२ ॥  
तत्र तीर्थे नरः स्नात्वा सन्तर्प्य पितृदेवताः  ।  
पूजयेच्छङ्करं भक्त्या स गच्छेत्परमं पदम्  ॥ १०२.३ ॥  
कुण्डिकां वर्धनीं वापि महद्वा जलभाजनम्  ।  
अन्नेन सहितं पार्थ तस्य पुण्यफलं शृणु  ॥ १०२.४ ॥  
यत्फलं लभते मर्त्यः सत्रे द्वादशवार्षिके  ।  
तत्फलं समवाप्नोति नात्र कार्या विचारणा  ॥ १०२.५ ॥  
सर्वेषामेव दानानामन्नदानमनुत्तमम्  ।  
यद्यत्प्रीतिकरं चैव तोयं च नृपसत्तम  ॥ १०२.६ ॥  
तत्र तीर्थे मृतानां च नराणां भावितात्मनाम्  ।  
वारुणे च पुरे वासो यावदाहूत सम्प्लवम्  ॥ १०२.७ ॥  
भुक्त्वा तत्र बहुं कालं मर्त्यलोकेऽभिजायते  ।  
अन्नदानप्रदो नित्यं जीवेच्च शरदां शतम्  ॥ १०२.८ ॥  

मार्कण्डेय उवाच -   
ततो गच्छेच्च राजेन्द्र अग्नितीर्थमनुत्तमम्  ।  
यत्र सिद्धो महातेजास्तपः कृत्वा हुताशनः  ॥ १०२.९ ॥  
सर्वभक्षीकृतो यश्च दण्डके मुनिना पुरा  ।  
नर्मदातटमाश्रित्य पूतो जातो हुताशनः  ॥ १०२.१० ॥  
तत्र तीर्थे नरः स्नात्वा समभ्यर्च्य जगद्गुरुम्  ।  
उमया सहित भक्त्या सर्वपापैः प्रमुच्यते  ॥ १०२.११ ॥  
तत्र तीर्थे नरः स्नात्वा दत्ते वै काञ्चनं नृप  ।  
ब्राह्मणेभ्यो जलं दत्त्वा लभते वार्बुदं फलम्  ॥ १०२.१२ ॥  
दधिच्छन्दे मधुच्छन्दे नन्दीशे वारुणे तथा  ।  
आग्नेये तत्फलं तात स्नात्वा मुच्येत किल्बिषैः  ॥ १०२.१३ ॥  
ते वन्द्या मानुषे लोके धन्याश्चाप्तमनोरथाः  ।  
यैर्हि दृष्टं महापुण्यं नर्मदातीर्थपञ्चकम्  ॥ १०२.१४ ॥  
स्वर्गलोकमवापुस्ते यावदिन्द्राश्चतुर्दश  ।  
ततः स्वर्गाच्च्युताश्चापि राजानः सन्ति धार्मिकाः  ॥ १०२.१५ ॥  
सर्वपापविनिर्मुक्ता भुञ्जते तेऽचलां महीम्  ।  
आखण्डलप्रतापोऽयं नर्मदातटसेवने  ॥ १०२.१६ ॥  
गङ्गाकनखले पुण्या कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ १०२.१७ ॥  
रेवातीरं वसेन्नित्यं तोयं यस्तु सदा पिबेत् ।  
स्नातोऽसौ सर्वतीर्थेषु सोमपानं दिने दिने  ॥ १०२.१८ ॥  
गङ्गाद्याः सरितः सर्वाः समुद्राश्च सरांसि च  ।  
कल्पान्ते सङ्क्षयं यान्ति न मृतैका च नर्मदा  ॥ १०२.१९ ॥  

इति श्रीस्कन्दपुराणे रेवाखण्डे तीर्थपञ्चकवर्णनो नाम द्व्यधिकशततमोऽध्यायः ॥  


अध्याय १०३  

युधिष्ठिर उवाच -   
हनूमदीश्वरन्नाम कथं जातं महामते  ।  
ब्रह्महत्याहरं तीर्थं रेवायादक्षिणे तटे  ॥ १०३.१ ॥  

मार्कण्डेय उवाच -   
साधु पृष्टं महाबाहो सोमवंशविभूषण  ।  
गुह्याद्गुह्यतरं तीर्थं नाख्यातं कस्यचिन्मया  ॥ १०३.२ ॥  
तव स्नेहात्प्रवक्ष्यामि पीडितो वार्धकेन तु  ।  
जातं पूर्वं महायुद्धं रामरावणयोरपि  ॥ १०३.३ ॥  
पुलस्त्यो ब्रह्मणः पुत्रस्तस्य वै विश्रवाः सुतः  ।  
रावणस्तस्य सञ्जातो दशग्रीवोऽपि राक्षसः  ॥ १०३.४ ॥  
त्रैलोक्यविजयी जातः प्रसादाच्छूलिनस्तथा  ।  
गीर्वाणा निर्जिताः सर्वे रामस्य गृहिणी हृता  ॥ १०३.५ ॥  
यद्भ्राता कुम्भकर्णो वै सीता सा वनमाश्रिता  ।  
विभीषणेन पापोऽयं मन्दस्त्यक्तो विचार्य च  ॥ १०३.६ ॥  
स जितः कार्तवीर्येण स जितो जामदग्निना  ।  
स हतो रामचन्द्रेण तस्य राज्यं हृतं तथा  ॥ १०३.७ ॥  
ततो रामेण रक्षोऽपि जितः सङ्ख्ये महाबलः  ।  
वनं भग्नं हतो रक्षो गत्वा वायुसुतेन वै  ॥ १०३.८ ॥  
रावणस्य सुतः सङ्ख्ये हतश्चाक्षकुमारकः  ।  
एवं रामायणे जाते सीता मोक्षे कृते ततः  ॥ १०३.९ ॥  
अयोध्यायां गते रामे हनूमाश्च महाबलः  ।  
कैलासं हि गतः पार्थ प्रणामार्थं महेश्वरे  ॥ १०३.१० ॥  
तिष्ठ तिष्ठेति चोक्तो वै नन्दिना वानरोत्तमः  ।  
ब्रह्महत्यायुतस्त्वं हि राक्षसानां वधेन हि  ॥ १०३.११ ॥  
भैरवस्यासनं पुण्यं न गन्ताऽसि महाबल  ।  

हनुमानुवाच -   
नन्दिंस्त्वं हि वरं यच्छ पातकस्योपशान्तये  ॥ १०३.१२ ॥  
भूत्वा निष्पातकोऽहं वै प्रणमामि महेश्वरम्  ।  

नन्द्युवाच -   
रुद्रदेहोद्भवा पुण्या नर्मदा सरितां वरा  ॥ १०३.१३ ॥  
श्रवणाज्जन्मचरितं कीर्तनाद्द्विगुणं व्रजेत् ।  
सप्तजन्मार्जितं पापं नश्येद्रेवावगाहनात् ॥ १०३.१४ ॥  
तस्मात्तीरे वस त्वं च रेवासङ्गमदक्षिणे  ।  
ध्यायमानो विरूपाक्षं त्रिशूलकरसंस्थितम्  ॥ १०३.१५ ॥  
जटामुकुटसङ्काशं व्यालयज्ञोपवीतकम्  ।  
उमार्धाङ्गधरं देवं गोराजासनसंस्थितम्  ॥ १०३.१६ ॥  
वत्सरान् सुबहून् यावद्ध्यायतस्तस्य तत्र वै  ।  
तत्र तुष्टो महादेव आगतः सह भार्यया  ॥ १०३.१७ ॥  
उवाच मधुरां वाणीं मेघगम्भीरया गिरा  ।  
साधु वत्स त्वया चात्र कष्टं तपसि संस्थितम्  ॥ १०३.१८ ॥  
हनूमांश्च हरं दृष्ट्वा उमार्धाङ्गधरं स्थितम्  ।  
साष्टाङ्गं प्रणतो भूत्वा जयदेव नमोऽस्तु ते  ॥ १०३.१९ ॥  
जय चान्धकघाताय बाणासुरविमर्दिने  ।  
जय भूतपनाथाय जय भैरवभूषण  ॥ १०३.२० ॥  
जय कामविनाशाय गङ्गां शिरसि धारिणे  ।  
एवं स्तुतो महादेवो वरदो वानरस्य च  ॥ १०३.२१ ॥  

ईश्वर उवाच -   
वरं प्रार्थय त्वं वत्स प्रार्थितं रभसं वद  ।  

हनुमानुवाच -   
ब्रह्मरक्षोवधाज्जाता ब्रह्महत्या महेश्वर  ॥ १०३.२२ ॥  
निष्पापोऽहं भवेयं वै युष्मत्सम्भाषणेन च  ।  

ईश्वर उवाच -   
नर्मदातीर्थं माहात्म्यध्यानयोगप्रभावतः  ॥ १०३.२३ ॥  
मन्मूर्तिदर्शनात्सद्यो निष्पापो नात्र संशयः  ।  
इत्युक्त्वान्तर्दधे देव उमासार्धं त्रिलोचनः  ॥ १०३.२४ ॥  
हनुमदीश्वरं तत्र स्थापयामास भक्तितः  ।  
आत्मयोगबलेनैव ब्रह्मचर्यप्रभावतः  ॥ १०३.२५ ॥  
ईश्वरस्य प्रभावेण कामदं स्थापितं शिवम्  ।  
अच्छेद्यमप्रतर्क्यं च विनाशोत्पत्तिवर्जितम्  ॥ १०३.२६ ॥  

मार्कण्डेय उवाच -   
हनुमदीश्वरे तत्र प्रत्ययं यत्पुराभवत् ।  
यद्वृत्तं द्वापरस्यादौ त्रेतान्ते च नरेश्वरा  ॥ १०३.२७ ॥  
सुपर्णो नाम राजर्षिर्बभूव वसुधातले  ।  
तस्य राज्ये सदा सौख्यं दीर्घायुर्मानवः सदा  ॥ १०३.२८ ॥  
शतबाहुर्बभूवास्य पुत्रो भीमपराक्रमः  ।  
आसक्तः स सदाकालं जपध्याने नरेश्वर  ॥ १०३.२९ ॥  
क्रीडते पृथिवीं सर्वां पर्वतांश्च वनानि च  ।  
वधार्थं मृगयूथानामागतो विन्ध्यपर्वते  ॥ १०३.३० ॥  
मृगजातिसमाकीर्णे हस्तिजातिसमाश्रिते  ।  
हस्तिचित्रकशोभाढ्ये मृगवाराहसङ्कुले  ॥ १०३.३१ ॥  
क्रीडित्वा च ततो राजा चासने संस्थितः स च  ।  
वनमध्ये तदा दृष्ट्वा भ्रमन्तं पिङ्गलं द्विजम्  ॥ १०३.३२ ॥  

राजोवाच -   
एको वने वने कस्माद्भ्रमसे पुस्तिकाकरः  ।  
इतश्चेतो निरीक्षंस्त्वं कथयस्व द्विजोत्तम  ॥ १०३.३३ ॥  

ब्राह्मण उवाच -   
कान्यकुब्जात्समायातः प्रेषितो राजकन्यया  ।  

राजोवाच -   
कथयस्व प्रसादेन कस्मात्कार्याद्वद प्रभो  ॥ १०३.३४ ॥  

ब्राह्मण उवाच -   
शिखण्डी चैव राजा वै कान्यकुब्जं बुभुक्षते  ।  
अपुत्रः स महीपालः कन्या जाता मनोरथैः  ॥ १०३.३५ ॥  
हे नृप  
जातिस्मरा शुभाचारा नर्मदायाः प्रभावतः  ।  
पित्रोक्ता सा च कन्या वै विवाहाय प्रकल्पिता  ॥ १०३.३६ ॥  
असारे चाद्य संसारे कन्यादानं ददाम्यहम्  ।  

कन्योवाचा॒  
यस्मिन् काले ह्यहं लिप्से तस्मिन् काले प्रदीयताम्  ॥ १०३.३७ ॥  
पुत्रीवाक्येन राजासौ विस्मयाविष्टचेतनः  ।  

शिखण्ड्युवाच -   
कथ्यतां मे महाभागे भाषितं हि त्वया कथम्  ॥ १०३.३८ ॥  
पितृवाक्येन सा वाला शिरसावनता भुवि  ।  
कथयामास यद्वृत्तं हनुमदीश्वरे नृप  ॥ १०३.३९ ॥  
कलापिन्यस्म्यहं तात स्थिता भर्तृसहानुगा  ।  
उरङ्गमेश सान्निध्ये रेवाया उत्तरे तटे  ॥ १०३.४० ॥  
हनुमतो वने पुण्ये क्रीडामि स्म यदृच्छया  ।  
भर्तृयुक्ता तत्र गुह्ये वञ्जुले सरले द्रुमे  ॥ १०३.४१ ॥  
आगता लुब्धकास्तत्र क्षुधार्ता वनमुत्तमम्  ।  
भर्तृकोपयुतैः पापैर्हताहं पतिना सह  ॥ १०३.४२ ॥  
ग्रीवां निमोटयामासुर्भक्षणोत्पाटनं कृतम्  ।  
हुताशनमुखे ते तु हसन्तश्चाशु लुब्धकाः  ॥ १०३.४३ ॥  
भर्जयित्वा ततो मांसं भक्षयित्वा यथेच्छया  ।  
सुप्ताः स्वस्थेन्द्रिया रात्रौ विगता शर्वरी क्षयम्  ॥ १०३.४४ ॥  
तन्मांसशेषं जुष्टं वै जम्बुकैर्गृध्रवायसैः  ।  
मच्छरीरोद्भवं चास्थि स्नायुमांसेन संयुतम्  ॥ १०३.४५ ॥  
गृहीत्वा पत्रिणैकेन आकाशात्पतता तदा  ।  
सामिषं पक्षिणं दृष्ट्वा पक्षिणोऽन्ये समागताः  ॥ १०३.४६ ॥  
दृष्ट्वा पक्षिसमूहं तु अस्थिखण्डं व्यसर्जयत् ।  
विहगानां समस्तानां धावतां चापि पश्यताम्  ॥ १०३.४७ ॥  
पतितं नर्मदातोये हनुमदीश्वरे नृप  ।  
मदीयमस्थिखण्डं च पतितं नर्मदाजले  ॥ १०३.४८ ॥  
तस्य तीर्थप्रभावेण जाताहं क्षत्रिये कुले  ।  
भूप कन्याप्यहं जाता सम्पूर्णशशिवन्मुखी  ॥ १०३.४९ ॥  
जातिस्मरा नरेन्द्रास्मि जाताहं क्षत्रिये कुले  ।  
एतत्ते सर्वमाख्यातं कारणं नृपसत्तम  ॥ १०३.५० ॥  
मदर्थं विषमस्थाने शकुन्तमृगजातिषु  ।  
यदि प्रेषयसे तात कमपि नर्मदाजले  ॥ १०३.५१ ॥  
तस्याहं कथयिष्यामि स्थानचिह्नं समग्रकम्  ।  
कन्याया वचनं श्रुत्वा शिखण्डी ह्याह मां नृप  ॥ १०३.५२ ॥  
ग्रामविंशं च दास्यामि गच्छ त्वं नर्मदातटे  ।  
प्रेक्षणं मे प्रतिज्ञातमलक्ष्याऽपीडितेन तु  ॥ १०३.५३ ॥  
गच्छ त्वं नर्मदां पुण्यां सर्वपापक्षयङ्करीम्  ।  
अग्रजां सोमनाथस्य हनुमदीश्वरे शुभे  ॥ १०३.५४ ॥  
अर्धक्रोशे तु रेवाया विस्तीर्णे वटपादपैः  ।  
कदम्बकवनैश्चैव सम्प्रधाने वनस्य च  ॥ १०३.५५ ॥  
न्यग्रोधवटसान्निध्ये अस्थिलक्ष्यं प्रदृश्यते  ।  
मृत्तिकामस्थिसङ्गृह्य गच्छ रेवान् द्विजोत्तम  ॥ १०३.५६ ॥  
आश्विनस्य सिते पक्षे त्रिपुरारितिथौ स्थिते  ।  
स्नापय शूलिनं भक्त्या रात्रौ कुरु च जागरम्  ॥ १०३.५७ ॥  
प्रभाते क्षिप्यतां शीघ्रं नाभिमात्रे जले स्थितः  ।  
इत्युच्चार्य द्विजश्रेष्ठ सुगतिस्तस्य जायते  ॥ १०३.५८ ॥  
अस्थि क्षिप्त्वा पुनः स्नानं कर्तव्यमघनाशनम्  ।  
कथितं कन्यया यच्च तत्सर्वं पुस्तके कृतम्  ॥ १०३.५९ ॥  
आगतोऽहं नृपश्रेष्ठ तस्मिंस्तीर्थे महालये  ।  
साभिज्ञानं ततो दृष्ट्वा गृहीत्वास्थि नृपोत्तम  ॥ १०३.६० ॥  
पूर्वोक्तेन विधानेन निक्षिप्तं नर्मदाजले  ।  
पुष्पवृष्टिः पपाताथ साधु साध्विति ब्राह्मण  ॥ १०३.६१ ॥  
विमानं तु ततो दिव्यं दृष्टं हनुमदीश्वरे  ।  
ततो ब्राह्मणराजानौ गृहीत्वानशनं स्थितौ  ॥ १०३.६२ ॥  
आत्मानं शोषयित्वा च ईश्वराराधने रतौ  ।  
एवं सन्ध्यायतो देवं शतबाहुर्द्विजोत्तमः  ॥ १०३.६३ ॥  
मासार्धात्तु मृतो राजा शतबाहुर्महामतिः  ।  
किङ्किणीजालशोभाढ्यं विमानं तत्र चागतम्  ॥ १०३.६४ ॥  
साधु साधु नृपश्रेष्ठ विमानारोहणं कुरु  ।  

राजोवाच -   
ऊर्ध्वमार्गं न गच्छामि विप्रो यावन्न संस्थितः  ॥ १०३.६५ ॥  
उपदेशप्रदो मह्यं गरुरूपो द्विजोत्तमः  ।  

देवा ऊचुः॒  
हनुमदीश्वरे राजन्ये मृताः सन्ति मानवाः  ॥ १०३.६६ ॥  
ते यान्ति शिवलोकं वै सर्वपापक्षयं करम्  ।  
नैव पापक्षयश्चास्य ब्राह्मणस्य नरेश्वर  ॥ १०३.६७ ॥  
गृहं च गृहिणी वित्तं ब्राह्मणस्य प्रवर्तते  ।  
शतबाहुस्ततो विप्रं भाषयामास भक्तितः  ॥ १०३.६८ ॥  
त्यज मूलमधर्मस्य लोभमेकं द्विजोत्तम  ।  
इत्युक्त्वा प्रययौ राजा स्वर्गं स्वर्गिजनैः सह  ॥ १०३.६९ ॥  
दिनैः कैश्चिद्गतो विप्रः स्वर्गं सुकृतिभिः सह  ।  
वाहिन्याः काशिराजस्य पुत्र्याः तीर्थप्रभावतः  ॥ १०३.७० ॥  
आत्मनः कन्यया दत्ते पूर्वजन्मार्जितं तपः  ।  
अष्टम्यां च चतुर्दश्यां सर्वकालं मुनीश्वर  ॥ १०३.७१ ॥  
विशेषादाश्विने मासे कृष्णपक्षे चतुर्दशी  ।  
स्नापयेदीश्वरं भक्त्या क्षौद्रक्षीरेण सर्पिषा  ॥ १०३.७२ ॥  
दध्ना च खण्डयुक्तेन तिलतोयेन वा पुनः  ।  
श्रीखण्डेन सुगन्धेन चार्चयेत्तं महेश्वरम्  ॥ १०३.७३ ॥  
ततः सुगन्धपुष्पैश्च बिल्वपत्रैश्च पूतनम्  ।  
श्राद्धं यः कारयेत्तत्र ब्राह्मणैर्वेदपारगैः  ॥ १०३.७४ ॥  
सर्वलक्षणसम्पूर्णैः कुलीनैर्गृहपालकैः  ।  
तर्पयेद्ब्राह्मणं भक्त्या अन्नवस्त्रहिरण्यकैः  ॥ १०३.७५ ॥  
नरकस्था दिवं यान्ति इत्युच्चार्य द्विजातयः  ।  
स्वर्गस्थाः परमं लोकमित्युक्त्वा प्रणमेद्द्विजान्  ॥ १०३.७६ ॥  
पतितान् वर्जयेद्विप्रान् वृषली यस्य मन्दिरे  ।  
स्ववृषं तु परित्यज्य वृषैरन्यैर्वृषायते  ॥ १०३.७७ ॥  
वृषलीं तां विदुर्देवा न शूद्रा वृषली भवेत् ।  
ब्रह्महत्या सुरापानं गुरुदारनिषेवणम्  ॥ १०३.७८ ॥  
सुवर्णहरणं तस्य मित्रद्रोहभवं तथा  ।  
नश्यन्ति पातकाः सर्वे इत्येवं शङ्करोऽब्रवीत् ॥ १०३.७९ ॥  
वाक्प्रलापेन किं वत्स बहुनोक्तेन किं तु वा  ।  
सर्वपापसमोपेतो दद्याद्दानं द्विजोत्तमे  ॥ १०३.८० ॥  
सर्वदेवमयी धेनुः सर्वदेवात्मिका स्थिता  ।  
शृङ्गाग्रेषु महीपाल शक्रो वसति नित्यशः  ॥ १०३.८१ ॥  
हरि स्कन्धे शिरो ब्रह्मा ललाटे वृषवाहनः  ।  
चन्द्रार्कौ लोचने ज्ञेयौ जिह्वायां तु सरस्वती  ॥ १०३.८२ ॥  
मरुद्गणाः सदा साध्यास्तस्याङ्गानि नरेश्वर  ।  
ओङ्कारश्चतुरो वेदाः सषडङ्गपदक्रमाः  ॥ १०३.८३ ॥  
ऋषयो रोमकूपेषु अस्थिख्याता महानगाः  ।  
दण्डहस्तो महाकायः कृष्णो महिषवाहनः  ॥ १०३.८४ ॥  
पृष्ठभागस्थितो नित्यं शुभाशुभनिरीक्षकः  ।  
चत्वारः सागराः पुण्याः क्षीरधाराः स्तनेषु च  ॥ १०३.८५ ॥  
विष्णुदेहोद्भवा गङ्गा दर्शनात्पापहारिणी  ।  
एवं या संस्थिता यस्मात्तस्मादेषा सदा बुधैः  ॥ १०३.८६ ॥  
लक्ष्मीश्च गोमये यस्याः पवित्रा सर्वमङ्गला  ।  
गोमयाल्लेपनं तस्मात्कर्तव्यं पाण्डुनन्दन  ॥ १०३.८७ ॥  
गन्धर्वाप्सरसो गङ्गा गोखुरेषु च संस्थिताः  ।  
अश्विनौ कर्णयोर्नित्यं वर्तेते रविपुत्रकौ  ॥ १०३.८८ ॥  
पृथिव्यां सागरान्तायां यानि तीर्थानि पाण्डव  ।  
तानि सर्वाणि प्राप्तानि गवां पादेषु नित्यशः  ॥ १०३.८९ ॥  

युधिष्ठिर उवाच -   
सर्वतीर्थसमा गावो गीर्वाणैः समलङ्कृताः  ।  
एतत्कथय मे तात कस्माद्गोषु समाश्रिताः  ॥ १०३.९० ॥  

मार्कण्डेय उवाच -   
सर्वदेवमयो विष्णुर्गावो विष्णुशरीरजाः  ।  
देयास्तस्मात्सदा वन्द्याः कल्पिता विबुधैर्जनैः  ॥ १०३.९१ ॥  
श्वेता वा कपिला वापि क्षीरिणी पाण्डुनन्दन  ।  
सर्वासां क्षीरिणीर्गावः श्वेतवस्त्रावगुण्ठिताः  ॥ १०३.९२ ॥  
कांस्यदोहनिका देयाः स्वर्णशृङ्गीर्विभूषिताः  ।  
हनूमदीश्वरस्याग्रे भक्त्या विप्रेषु दापयेत् ॥ १०३.९३ ॥  
निसर्गस्थेन सा देया स्वर्गमात्मन इच्छता  ।  
असमर्थो यमस्तेषां विष्णुलोकं प्रयान्ति ते  ॥ १०३.९४ ॥  
विष्णुलोकच्युतः सोऽपि प्रयाति द्विजमन्दिरम्  ।  
तत्रैव जायते पुत्रो विद्वान् वनसमन्वितः  ॥ १०३.९५ ॥  
सर्वपापहरं तीर्थं हनुमदीश्वरं शुभम्  ।  
शृणोति मुच्यते पापाद्वर्णसङ्करसम्भवात् ॥ १०३.९६ ॥  
दर्शे सञ्चिन्तयेद्यस्तु मुच्यते नात्र संशयः  ॥ १०३.९७ ॥  

इति श्रीस्कन्दपुराणे रेवाखण्डे हनुमदीश्वरवर्णनो नाम त्र्यधिकशततमोऽध्यायः ॥  


अध्याय १०४  

मार्कण्डेय उवाच -   
आश्चर्यं कथितं तात यदभून्नर्मदातटे  ।  
सोमनाथस्यतीर्थं हि वाराणस्या समं नृप  ॥ १०४.१ ॥  

युधिष्ठिर उवाच -   
निमग्नो दुःखसंसारे हृतराज्यो द्विजोत्तम  ।  
युष्मद्वाणी जलैः स्नातो निर्दुःखोऽहं सबान्धवः  ॥ १०४.२ ॥  

मार्कण्डेय उवाच -   
साधु साधु महाबाहो सोमवंश विभूषण  ।  
पृष्टं ते दुर्लभं तीर्थं गुह्याद्गुह्यतरं यथा  ॥ १०४.३ ॥  
आदौ पितामहस्तात समस्तस्य जनस्य च  ।  
मनसा तस्य सञ्जाता ऋषयो दश पुङ्गवाः  ॥ १०४.४ ॥  
मरीचिरत्र्यङ्गिरसौ पुलस्त्यः पुलहः क्रतुः  ।  
प्रचेताश्च वशिष्ठश्च भृगुर्नारद एव च  ॥ १०४.५ ॥  
जज्ञे प्रचेतसो दक्षो महातेजाः प्रजापतिः  ।  
दक्षस्यापि सुता जाताः पञ्चाशत्कन्यकाः किल  ॥ १०४.६ ॥  
ददौ स दश धर्माय कश्यपाय त्रयोदश  ।  
तथैव च महाभाग सप्तविंशतिमिन्दवे  ॥ १०४.७ ॥  
तासां हि रोहिणी चन्द्रस्याभीष्टा साभवत्तदा  ।  
तस्याश्च कारणं कृत्वा शप्तो दक्षेण चन्द्रमाः  ॥ १०४.८ ॥  
क्षयरोग्यभवच्चन्द्रो विवक्षायाः प्रजापतेः  ।  
दक्षशापप्रभावेण निस्तेजाः शर्वरीपतिः  ॥ १०४.९ ॥  
गतः पितामहं सोमो वेपमानः प्रणम्य च  ।  
ब्रह्मयोने नमस्तुभ्यं वेदगर्भ नमोऽस्तु ते  ॥ १०४.१० ॥  

ब्रह्मोवाच -   
सर्वत्र दुर्लभा रेवा त्रिषु स्थानेषु भारत  ।  
ओङ्कारे च भृगुक्षेत्रे नर्मदा ह्युरगेश्वरे  ॥ १०४.११ ॥  
काष्ठवत्संस्थितः सोमो ध्यायते परमेश्वरम्  ।  
यावद्वर्षशतं पूर्णं तावत्तुष्टो महेश्वरः  ॥ १०४.१२ ॥  
प्रेत्यक्षः सोमनाथस्य वृषासन उमार्धगः  ।  
साष्टाङ्गं प्रणतो भूत्वा जय देव नमोऽस्तु ते  ॥ १०४.१३ ॥  
जय शङ्कर पापकृतान्त नमो जय ईश्वर नाथ नमोऽस्तु नमः  ।  
जय वासुकिभूषण भूतपते जय शूलकपालधराय नमः  ॥ १०४.१४ ॥  
जय अन्धकदेहविनाश नमो जय दानवदेहवधाय नमः  ।  
जय निष्कलसकलकलाय नमो जय कालकलादमनाय नमः  ॥ १०४.१५ ॥  
जय नीलकण्ठ उमापते जय सूक्ष्मनिरञ्जनशब्द नमः  ।  
जय आद्य अनाद्य अनन्त नमो जय पाणिपिनाकत्रिशूल नमः  ॥ १०४.१६ ॥  
एवं स्तुतो महादेवः सोमनाथेन पाण्डव  ।  
तुष्टस्तस्य नृपश्रेष्ठ उमया सह शङ्करः  ॥ १०४.१७ ॥  

ईश्वर उवाच -   
वरं वरय भद्रं ते यत्ते मनसि वर्तते  ।  

सोम उवाच -   
दक्षशापेन दग्धोऽहं क्षीणदेहो महेश्वर  ॥ १०४.१८ ॥  
पापप्रशमनं देव कुरु सर्वं ममैव तु  ।  

महेश्वर उवाच -   
भवद्भक्तिगृहीतोऽहं तूष्टश्चैवोमया सह  ॥ १०४.१९ ॥  
निष्पापः सोमनाथस्य सञ्जातस्तीर्थसेवनात् ।  
इत्युक्त्वान्तर्दधे देवः सोमो ध्यात्वा क्षणं नृप  ॥ १०४.२० ॥  
स्थापयामास लिङ्गं तु सिद्धिदं प्राणिनां भुवि  ।  
सर्वदुःखहरं देवं ब्रह्महत्याविनाशनम्  ॥ १०४.२१ ॥  

मार्कण्डेय उवाच -   
सोमनाथप्रभावं च सङ्क्षेपात्कथयामि ते  ।  
शम्बरो नाम राजाभूत्तस्य पुत्रस्त्रिलोचनः  ॥ १०४.२२ ॥  
त्रिलोचनसुतः कण्ठः पापनिष्ठो महाधमः  ।  
वने विभ्रमतस्तस्य मृगयूथं त्वदृश्यत  ॥ १०४.२३ ॥  
मृगयूथं हतं सर्वं त्रिलोचनसुतेन च  ।  
मृगरूपी द्विजो मध्ये विचरन्निर्जने वने  ॥ १०४.२४ ॥  
तदा हतस्तु शस्त्रेण कण्ठेन ऋषिसत्तमः  ।  
ब्रह्महत्यायुतः कण्ठो निस्तेजा व्यचरन्महीम्  ॥ १०४.२५ ॥  
विचरन्नपि सम्प्राप्तो नर्मदानागसङ्गमे  ।  
कदम्बपाटलाकीर्णे बिल्वनारङ्गशोभिते  ॥ १०४.२६ ॥  
चिञ्चिनी चम्पकोपेते अगस्तितरुशोभिते  ।  
उन्मत्तभृङ्गसंयुक्ते तथा सर्वत्र शोभिते  ॥ १०४.२७ ॥  
चित्रकैर्मृगमार्जारैः सिंहैः सर्वत्र शूकरैः  ।  
शशकैर्गवयैर्युक्ते शिखण्डिरवनादिते  ॥ १०४.२८ ॥  
प्रविष्टस्तद्वने कण्ठस्तृषार्तः श्रमकर्षितः  ।  
स्नातो रेवाजले पुण्ये सङ्गमे पापनाशने  ॥ १०४.२९ ॥  
पत्राणि च विचित्राणि भक्षयन् सह किङ्करैः  ।  
सुप्तः पादपछायायां श्रान्तो मृगवधेन च  ॥ १०४.३० ॥  
आनर्च परया भक्त्या सोमनाथं युधिष्ठिर  ।  
पीत्वा तोयं कण्ठमात्रं सर्वपापक्षयङ्करम्  ॥ १०४.३१ ॥  
तावत्तीर्थवरे विप्रः स्नानार्थं सङ्गमं प्रति  ।  
मार्गगो ब्राह्मणो भूयस्ततस्तद्गतमानसः  ॥ १०४.३२ ॥  
मार्गे वृक्षे समारूढा स्त्री चैका च भयङ्करी  ।  
उवाच ब्राह्मणं सा हि तिष्ठ तिष्ठ द्विजोत्तम  ॥ १०४.३३ ॥  
त्रस्तो निरीक्षते यावद्दिशः सर्वा नरेश्वर  ।  
तावद्वृक्ष समारूढां स्त्रियं रक्ताम्बरावृताम्  ॥ १०४.३४ ॥  
रक्तपुष्पधरां वालां रक्तचन्दनचर्चिताम्  ।  
रक्ताभरणशोभाढ्यां पाशहस्तां ददर्श ह  ॥ १०४.३५ ॥  

स्त्र्युवाच -   
सन्देशं शृणु मे विप्र यदि गच्छसि सङ्गमम्  ।  
मद्भर्ता तिष्ठते तत्र शीघ्रमेव विसर्जय  ॥ १०४.३६ ॥  
एकाकिनी च ते भार्या तिष्ठते वनमध्यगा  ।  
इत्याकर्ण्य गतो विप्रः सङ्गमं सुरदुर्लभम्  ॥ १०४.३७ ॥  
वृक्षछायास्थितं कण्ठं ब्राह्मणो हि ददर्श ह  ।  

ब्राह्मण उवाच -   
वनान्ते च मया दृष्टा बाला कमललोचना  ॥ १०४.३८ ॥  
रक्ताम्बरधरा तन्वी रक्तचन्दनर्चर्चिता  ।  
रक्तमाल्या सुशोभाढ्या पाशहस्ता मृगेक्षणा  ॥ १०४.३९ ॥  
वृक्षारूढावदद्वाक्यं भर्तारं प्रेषयस्व माम्  ।  

कण्ठ उवाच -   
कस्मिन् स्थाने तु विप्रेन्द्र तिष्ठते मृगलोचना  ॥ १०४.४० ॥  
कस्य सा केन कार्येण एतत्सर्वं वद हि मे  ।  

ब्राह्मण उवाच -   
सङ्गमादर्धक्रोशे च उद्यानान्ते प्रशोभिते  ॥ १०४.४१ ॥  
तत्र तिष्ठति सा नारी सोत्कण्ठितमना विभो  ।  
ततो भृत्यमुवाचेदं कण्ठो राजा युधिष्ठिर  ॥ १०४.४२ ॥  
पृच्छ त्वं गच्छ का चासि आगता क्व गमिष्यसि  ।  
ततः क्षिप्रं गतस्तत्र यत्र नारी स्थिताभवत् ॥ १०४.४३ ॥  
वृक्षस्थां ददृशे बालामुवाच नृपसत्तम  ।  
त्वां राजा पृच्छते बाले कासि त्वं क्व गमिष्यसि  ॥ १०४.४४ ॥  

स्त्र्युवाच -   
गुरुरात्मवतां शास्ता राजा शास्ता दुरात्मनाम्  ।  
इह प्रच्छन्नपापानां शास्ता वैवस्वतो यमः  ॥ १०४.४५ ॥  
ब्रह्महत्यास्य सञ्जाता मृगरूपद्विजोद्वधात् ।  
मया युक्तोऽपि राजासौ मुक्तस्तीर्थप्रभावतः  ॥ १०४.४६ ॥  
अत्रार्धक्रोशमात्रं वै ब्रह्महत्या न संविशेत् ।  
सोमनाथप्रभावाच्च तीर्थं वाराणसीसमम्  ॥ १०४.४७ ॥  
गच्छ त्वं प्रेषयेः कण्ठं शीघ्रमेव न संशयः  ।  
समस्तं कथयामास तद्वृत्तान्तं नृपं प्रति  ॥ १०४.४८ ॥  
तस्य वाक्येन राजासौ पपात धरणीतले  ।  

भृत्य उवाच -   
कस्मात्त्वं शोचसे नाथ पूर्वजातं शूभाशुभम्  ॥ १०४.४९ ॥  
इत्याकर्ण्य वचस्तस्य स राजा त्विदमब्रवीत् ।  
प्राणत्यागं करोम्यत्र सोमनाथ समीपतः  ॥ १०४.५० ॥  
शीघ्रमानीयतां वह्णिरिन्धनानि बहून्यपि  ।  
आनीतं तत्क्षणात्सर्वं भृत्यैः स्वैर्वशवर्तिभिः  ॥ १०४.५१ ॥  
स्नानं कृत्वा शुभे तोये सङ्गमे पापनाशने  ।  
अर्चित्वा परया भक्त्या सोमनाथं नरेश्वर  ॥ १०४.५२ ॥  
त्रिःप्रदक्षिणकं कृत्वा ज्वलिते जातवेदसि  ।  
प्रविष्टः कण्ठराजस्तु हृदि कृत्वा जनार्दनम्  ॥ १०४.५३ ॥  
पीताम्बरधरं देवं महामुकुटधारिणम्  ।  
विष्णोर्ध्यानेन चात्रैव सुगतिर्मे भवत्विति  ॥ १०४.५४ ॥  
पपात पुष्पवृष्टिश्च साधु साधु नृपात्मज  ।  
आश्चर्यमतुलं दृष्ट्वा निरीक्ष च परस्परम्  ॥ १०४.५५ ॥  
हुतं तैः पावके भृत्यैर्हृदि ध्यात्वा गदाधरम्  ।  
विमानस्था दिवं सर्वे सङ्गताः पाण्डुनन्दन  ॥ १०४.५६ ॥  

मार्कण्डेय उवाच -   
सोमनाथप्रभावोऽयं शृणुष्वैकमना नृप  ।  
अष्टम्यां च चतुर्दश्यां सर्वकाले शुभे दिने  ॥ १०४.५७ ॥  
विशेषाच्छुक्लपक्षे च सूर्यवारेण सप्तमी  ।  
उपोष्य यो नरो भक्त्या रात्रौ कुर्वीत जागरम्  ॥ १०४.५८ ॥  
पञ्चामृतेन गव्येन स्नापयेत्परमेश्वरम्  ।  
श्रीखण्डलेपनं कुर्यात्पुष्पधूपादिकं तथा  ॥ १०४.५९ ॥  
घृतेन बोधयेद्दीपं गीतं नृत्यं च कारयेत् ।  
सोमवारेण चाष्टम्यां प्रभाते पूजयेद्द्विजम्  ॥ १०४.६० ॥  
आत्मवन्तं जितक्रोधं द्विजनिन्दाविवर्जितम्  ।  
सर्वाङ्गरुचिरं शान्तं स्वदारपरिपालकम्  ॥ १०४.६१ ॥  
गायत्रीं पठमानं च विकर्मरहितं सदा  ।  
पुनर्भूर्वृषली शूद्री वर्तते यस्य मन्दिरे  ॥ १०४.६२ ॥  
हीनाङ्गास्त्वतिरिक्ताङ्गा येषां पूर्वापरे न हि  ।  
व्रते श्राद्धे तथा दाने द्विजा वर्ज्याः सदा बुधैः  ॥ १०४.६३ ॥  
पुंश्चली तरुणी भार्या द्विजः स्वाध्यायवर्जितः  ।  
आत्मना सह दातारमधो नयति पाण्डव  ॥ १०४.६४ ॥  
शाल्मली नौकया तुल्याः स्वधर्मनिरता द्विजाः  ।  
दातारं चैवमात्मानं तारयन्ति तरन्ति च  ॥ १०४.६५ ॥  
श्राद्धं सोमेश्वरे पार्थ यः कुर्यादुत मानवः  ।  
पितरस्तस्य तृप्यन्ति यावदाभूतसम्प्लवम्  ॥ १०४.६६ ॥  
अन्नं वस्त्रं हिरण्यं च यो दद्यादग्रजन्मने  ।  
स याति शाङ्करं लोकमिति मे सत्यभाषितम्  ॥ १०४.६७ ॥  
हयं यो वै ददात्यत्र सम्पूर्णाभरणान्वितम्  ।  
रक्तं वा पीतवर्णं वा सर्वलक्षणलक्षितम्  ॥ १०४.६८ ॥  
कुङ्कुमेन विलिप्ताङ्गमप्रजं च ददेदिति  ।  
स्रग्दामभूषितं कण्ठे सितवस्त्रावगुण्ठितम्  ॥ १०४.६९ ॥  
अङ्घ्रिराधीयतां स्कन्धे मदीयं हयमारुह  ।  
आरूढे ब्राह्मणे भूयो भास्करः प्रीयतामिति  ॥ १०४.७० ॥  
स याति शाङ्करं लोकं सर्वपापविवर्जितः  ।  
तस्माल्लोकाच्च्युतश्चापि राजा भवति धार्मिकः  ॥ १०४.७१ ॥  
तस्य वंशे सदा राज्यं न नश्यति कदाचन  ।  
दीर्घायुर्जायते पुत्रो भार्या च वशवर्तिनी  ॥ १०४.७२ ॥  
जीवेद्वर्षशतं साग्रं सर्वदुःखविवर्जितः  ।  
सोमस्य चोपरागे तु यो गच्छेद्विजितेन्द्रियः  ॥ १०४.७३ ॥  
सोपवासो जितक्रोधो गां तु दद्याद्द्विजन्मने  ।  
सवत्सां क्षीरसंयुक्तां श्वेतवर्णां बलान्विताम्  ॥ १०४.७४ ॥  
शबलीं पीतवर्णां वा धूम्रां वा नीलकन्धराम्  ।  
कपिलां वा सवस्त्रां वा घण्टाभरणभूषिताम्  ॥ १०४.७५ ॥  
रौप्यखुरां कांस्यदोहां स्वर्णशृङ्गीं नरेश्वर  ।  
श्वेतया वर्धते वंशो रक्ता सौभाग्यवर्धिनी  ॥ १०४.७६ ॥  
शबली ताम्रवर्णा च दुःखघ्ना च प्रकीर्तिता  ।  
कपिला तु हरेत्पापं त्रिजन्मभिरुपार्जितम्  ॥ १०४.७७ ॥  
तस्य लोकमवाप्नोति मान्धातुश्च जनेश्वर  ।  
पक्षान्ते च व्यतीपाते वैधृतौ रविसङ्क्रमे  ॥ १०४.७८ ॥  
दिनक्षये गजच्छाया ग्रहणे भास्करस्य च  ।  
ये व्रजन्ति विशुद्धाङ्गा वैरञ्च्ये सुरदुर्लभे  ॥ १०४.७९ ॥  
मातृहा गुरुहा यो हि आत्महा तु विशेषतः  ।  
द्रुपदाद्यं जपेन्नित्यं प्राणायामं तथा नृप  ॥ १०४.८० ॥  
गायत्रीं वैष्णवीं चैव सौरीं शैवीं यदृच्छया  ।  
सोऽपि पापैः प्रमुच्येत इत्येवं शङ्करोऽब्रवीत् ॥ १०४.८१ ॥  
यः कुर्यात्सोमनाथस्य तत्र कर्ता प्रदक्षिणम्  ।  
प्रदक्षिणीकृतं तेन जम्बूद्वीपं नरेश्वर  ॥ १०४.८२ ॥  
ब्रह्महत्या सुरापानं गुरुदारनिषेवणम्  ।  
भ्रूणहा शुध्यते तत्र एवमेव न संशयः  ॥ १०४.८३ ॥  
तीर्थाख्यानमिदं पुण्यं यः शृणोति जितेन्द्रियः  ।  
व्याधितो राजरोगेन अतुलां श्रियमाप्नुयात् ॥ १०४.८४ ॥  
पुत्रार्थी लभते पुत्रं निष्कामः स्वर्गमाप्नुयात् ।  
मुच्यते सर्वपापेभ्यस्तीर्थं श्रुत्वा वरं नृप  ॥ १०४.८५ ॥  
एतत्ते सर्वमाख्यातं सोमनाथस्य यत्फलम्  ॥ १०४.८६ ॥  

इति श्रीस्कन्दपुराणे रेवाखण्डे सोमनाथतीर्थमहिमानुवर्णनो नाम चतुरधिकशततमोऽध्यायः ॥  


अध्याय १०५  

मार्कण्डेय उवाच -   
ततो गच्छेत्तु राजेन्द्र पिङ्गलावर्तकं नृप  ।  
सङ्गमस्य समीपस्थं रेवाया उत्तरे तटे  ॥ १०५.१ ॥  
हव्यवाहेन राजेन्द्र स्थापितः पिङ्गलेश्वरः  ।  

युधिष्ठिर उवाच -   
हव्यवाहेन विप्रेन्द्र स्थापितश्चेश्वरः कथम्  ॥ १०५.२ ॥  

मार्कण्डेय उवाच -   
रेतसा यदि रुद्रेण तर्पितो हव्यवाहनः  ।  
प्राप्तो रुद्रेण सौम्येन देहं प्राप्य जगाम सः  ॥ १०५.३ ॥  
हव्यवाहमुखे क्षिप्ते रुद्रेणामिततेजसा  ।  
रुद्रस्य तेजसा दग्धः तीर्थयात्रां करोति सः  ॥ १०५.४ ॥  
चचार परया भक्त्या ध्यानमुग्रं हुताशनः  ।  
वायुभक्षः शतं साग्रं यावदासीथुताशनः  ॥ १०५.५ ॥  
तावत्तुष्टो महादेवो हुताशनमुवाच ह  ।  
हव्यवाह वरं ब्रूहि यत्ते मनसि वर्तते  ॥ १०५.६ ॥  

हुताशन उवाच -   
नमस्ते सर्वलोकेश उग्ररूप नमोऽस्तु ते  ।  
युष्मद्रेतेन सम्प्लुष्टः कुब्जो जातो महेश्वर  ॥ १०५.७ ॥  
शरीरार्तो ह्यहं कृष्णः संस्थितो नर्मदातटे  ।  
इत्युक्त्वान्तर्दधे देवो नीरुजस्त्वं भविष्यसि  ॥ १०५.८ ॥  
हव्यवाहेन राजेन्द्र स्थापितः पिङ्गलेश्वरः  ।  
जितक्रोधोऽपि यस्तत्र उपवासं समाचरेत् ॥ १०५.९ ॥  
अतिरात्रफलं तत्र अन्ते रुद्रमवाप्नुयात् ।  
गुणान्विताय दीनाय कपिलां तत्र भारत  ॥ १०५.१० ॥  
अलङ्कृत्वा सवस्त्रां च सवत्सां रूपसंयुताम्  ।  
यः प्रयच्छति विप्राय स गच्छेत्परमं पदम्  ॥ १०५.११ ॥  
ततो गच्छेत्तु राजेन्द्र तीर्थं परमशोभनम्  ।  
स्थापितं ह्यृषिसङ्घैश्च ब्रह्मवंशोद्भवैर्द्विजैः  ॥ १०५.१२ ॥  
ऋणमोचनविख्यातं रेवातटसमाश्रितम्  ।  
षण्मासं मनुजो भक्त्या तत्र यस्तर्पयेत्पितॄन्  ॥ १०५.१३ ॥  
दिव्यैः पित्र्यैर्मनुष्यैश्च ऋणैरात्मकृतैः सह  ।  
मुच्यते तत्क्षणात्सोऽथ स्नात्वा वै नर्मदाजले  ॥ १०५.१४ ॥  
प्रत्यक्षं पातकं तत्र दृश्यते चैव रूपि च  ।  
तत्र तीर्थे तु यो राजन्नेकचित्तो जितेन्द्रियः  ॥ १०५.१५ ॥  
स्नानं दानं नरो धीमान् कारयेद्भक्तितत्परः  ।  
ऋणत्रयविमुक्तस्तु वीर्यवान्मोदते दिवि  ॥ १०५.१६ ॥  

मार्कण्डेय उवाच -   
तस्यैवानन्तरं पार्थ कपिलातीर्थमुत्तमम्  ।  
स्थापितं कपिलेनैव सर्वपापप्रणाशनम्  ॥ १०५.१७ ॥  
अष्टम्यां च सिते पक्षे चतुर्दश्यां नरेश्वर  ।  
स्नापयेत्परया भक्त्या कपिलाक्षीरसर्पिषा  ॥ १०५.१८ ॥  
मधुना खण्डयुक्तेन दध्यक्षतफलेन च  ।  
कपिलेशं नृपश्रेष्ठ निशीथे तं जगत्प्रभुम्  ॥ १०५.१९ ॥  
श्रीखण्डेन सुगन्धेन गुण्ठयेच्च महेश्वरम्  ।  
ततः सुगन्धपुष्पैश्च श्वेतैश्च नृपनन्दन  ॥ १०५.२० ॥  
अर्चयन्ति जितक्रोधा न ते यान्ति यमालयम्  ।  
असिपत्रवनं घोरं यमवल्लीं सुदारुणाम्  ॥ १०५.२१ ॥  
ते व्रजन्ति सुखं पार्थ कपिलेशे सुपूजिते  ।  
स्नात्वा रेवाजले पुण्ये पूजयेद्ब्राह्मणं शुभम्  ॥ १०५.२२ ॥  
गोप्रदानेन वस्त्रेण अन्नेन किल भारता  ।  
छत्रशय्याप्रदानेन भूमौ राजा भवेत्तु सः  ॥ १०५.२३ ॥  
नीरोगस्तीव्रतेजाश्च जीवत्पुत्रः प्रियंवदः  ।  
शत्रवो मित्रतां यान्ति जायते नात्र संशयः  ॥ १०५.२४ ॥  

इति श्रीस्कन्दपुराणे रेवाखण्डे कपिलेश्वरमहिमानुवर्णनो नाम पञ्चाधिकशतमोऽध्यायः ॥  


अध्याय १०६  

मार्कण्डेय उवाच -   
ततो गच्छेत्तु राजेन्द्र पूतकेश्वरमुत्तमम्  ।  
नर्मदादक्षिणे कूले सर्वपापक्षयङ्करम्  ॥ १०६.१ ॥  
सुस्थापितः शिवस्तत्र लोकानां हितकाम्यया  ।  
यस्तत्र मनुजः शम्भुं पूजयेत्पाण्डुनन्दन  ॥ १०६.२ ॥  
सर्वान् कामानवाप्नोति न स याति यमालयम्  ।  
कृष्णाष्टम्यां चतुर्दश्यां सर्वकामा नराधिप  ॥ १०६.३ ॥  
येऽर्चयन्ति महाकालं न ते यान्ति यमालयम्  ॥ १०६.४ ॥  
जलशायीति नाम्ना वै विख्यातं वसुधातले  ।  
दानवानां वधं कृत्वा सुप्तस्तत्र जनार्दनः  ॥ १०६.५ ॥  
चक्रं च क्षालितं तत्र देवदेवेन शौरिणा  ।  
सुदर्शनं च निष्पापं रेवातोयप्रभावतः  ॥ १०६.६ ॥  

युधिष्ठिर उवाच -   
चक्रतीर्थं समाचक्ष्व ऋषिसङ्घैर्निषेवितम्  ।  
विष्णोः प्रभावमतुलं रेवायाश्चैव यत्फलम्  ॥ १०६.७ ॥  

मार्कण्डेय उवाच -   
साधु साधु महाभाग विष्णुना च युधिष्ठिर  ।  
गृह्याद्गुह्यतरं तीर्थं निर्मितं चक्रिणा स्वयम्  ॥ १०६.८ ॥  
तत्तेऽहं सम्प्रवक्ष्यामि कथां पापप्रणाशिनीम्  ।  
आसीत्पुरा महादैत्यो नलमेघ इति श्रुतः  ॥ १०६.९ ॥  
तेन देवा जिताः सर्वे हृतराज्या नराधिप  ।  
नलमेघभयात्पार्थ विष्णुरुद्राः सवासवाः  ॥ १०६.१० ॥  
यमस्कन्दजलेशाग्निवायवो वै धनेश्वरः  ।  
वसुवाक्पतिसिद्धाश्च प्रचेताश्च पितामहः  ॥ १०६.११ ॥  
गता देवाः परं लोकं विष्णुरुद्रनमस्कृतम्  ।  
स्तुवन्ति विविधैः स्तोत्रैर्वागीशप्रमुखा सुराः  ॥ १०६.१२ ॥  
नमः शिवमूर्तये तुभ्यं प्राक्सृष्टेः केवलात्मने  ।  
गुणत्रयविभागाय पश्चाद्भेदमुपेयुषे  ॥ १०६.१३ ॥  
इन्द्रादिप्रमुखान् देवान् विवर्णानवनीपते  ।  
प्रसादाभिमुखो देवः प्रत्युवाच दिवौकसः  ॥ १०६.१४ ॥  
स्वागतं सुरसङ्घाश्च कान्तिर्नष्टा पुरातनी  ।  
हिमप्लुष्टप्रभाणीव ज्योतिषां च मुखानि वै  ॥ १०६.१५ ॥  
प्रसभादर्चिषामेतदनुद्गीर्णं सुरायुधम्  ।  
वृत्रस्य हन्तुः कुलिशं कुण्ठितश्रीव लक्षते  ॥ १०६.१६ ॥  
किञ्चायमरिदुर्वारः पाणौ पाशः प्रचेतसः  ।  
मन्त्रोपहृतवीर्यस्य फणिनो दैन्यमागतः  ॥ १०६.१७ ॥  
कुबेरस्य मनः शल्यं शंसतीव पराभवम्  ।  
अपविद्धाङ्गदो बाहुर्भग्नशाख इव द्रुमः  ॥ १०६.१८ ॥  
यमोऽपि व्यलिखद्भूमिं दण्डेनापि हतत्विषा  ।  
कुरु तस्मै नमो देहनिर्विण्णो याति लाघवम्  ॥ १०६.१९ ॥  
अमी च द्वादशादित्याः प्रतापक्षयशीतलाः  ।  
चित्रन्यस्ता इव गताः प्रकामालोकनीयताम्  ॥ १०६.२० ॥  
मयि सृष्टिश्च लोकानां रक्षा युष्मास्ववस्थिता  ।  
ततो मन्दानिलोद्भूतकमलाकरशोभिना  ॥ १०६.२१ ॥  
गुरुनेत्रसहस्रेण प्रेरयामास वृत्रहा  ।  
सद्विनेत्रो हरस्त्र्यक्षः सहस्रनयनाधिकौ  ॥ १०६.२२ ॥  
वाचस्पतिरुवाचेदं प्राञ्जलिर्हंसवाहनम्  ।  
युष्मद्वंशोद्भवस्तात नलमेघो महाबलः  ॥ १०६.२३ ॥  
तेन देवगणाः सर्वे निरस्ता दानवेन च  ।  
नलमेघो न वध्योऽतश्चलितेन मया सुरैः  ॥ १०६.२४ ॥  
विना माधवदेवेन साध्यो भवति नैव हि  ।  
शङ्खपद्मगदापाणे जय चक्रधर प्रभो  ॥ १०६.२५ ॥  
इति देवस्तुतिं श्रुत्वा प्रबुद्धो जलशायिकः  ।  
उवाच मधुरां वाणीं मेघगम्भीरया गिरा  ॥ १०६.२६ ॥  
किमर्थं बोधितो ब्रह्मन् समस्तैश्च सुरासुरैः  ।  

ब्रह्मोवाच -   
नलमेघभयेनेह सम्प्राप्तास्तव मन्दिरम्  ॥ १०६.२७ ॥  
न वध्यः कस्यचित्पापो नलमेघो जनार्दन  ।  
तव हस्तेन दुष्टात्मा मृत्युं प्राप्स्यति नान्यथा  ॥ १०६.२८ ॥  

जनार्दन उवाच -   
स्वस्थानं यान्तु गीर्वाणा वधिष्यामि महाबलम्  ।  
स्थानं शंसन्तु मे देवा वसते यत्र दुर्मतिः  ॥ १०६.२९ ॥  

देवा ऊचुः॒  
हिमालयगुहां कृष्ण वसते दानवेश्वरः  ।  
चतुर्विंशत्सहस्रैस्तु कन्याभिस्तु समावृतः  ॥ १०६.३० ॥  
तुरङ्गैः स्यन्दनैश्चैव सङ्ख्या तेषां न विद्यते  ।  
भवनानि विचित्राणि असङ्ख्यानि बहून्यपि  ॥ १०६.३१ ॥  
द्विरदाः पर्वताकारा हयाश्च द्विरदोपमाः  ।  
महाबलोऽवसत्तत्र गीर्वाणभयदायकः  ॥ १०६.३२ ॥  
श्रुत्वा देवो वचस्तेषां देवानामातुरात्मनाम्  ।  
गरुडं चिन्तयामास शत्रुसङ्घविदारणम्  ॥ १०६.३३ ॥  
चक्रं करेण सङ्गृह्य गदां शङ्खं ततः प्रभुः  ।  
शार्ङ्गं च मुशलं सीरं गृहीत्वा हि जनार्दनः  ॥ १०६.३४ ॥  
आरूढः पक्षिराजं तु वधार्थं दानवस्य च  ।  
दानवस्य गृहे पार्थ उत्पाता घोरदर्शनाः  ॥ १०६.३५ ॥  
गोमायुर्गृहमध्ये तु कपोतो गृहमाविशत् ।  
विना वातेन तस्यैव ध्वजदण्डं पपात ह  ॥ १०६.३६ ॥  
सर्पमूषकयोर्बुद्धं तथा केशरिनागयोः  ।  
उन्मार्गाः सरितस्तत्र वहन्ते चक्रमाश्रिताः  ॥ १०६.३७ ॥  
अकाले तरुपुष्पाणि दृश्यन्ते तत्र पर्वते  ।  
ततः प्राप्तो जगन्नाथो हिमवन्तं नगेश्वरम्  ॥ १०६.३८ ॥  
पाञ्चजन्यं च कृष्णेन पूरितं पुरसन्निधौ  ।  
पाञ्चजन्यस्य शब्देन आरूढो दानवेश्वरः  ॥ १०६.३९ ॥  

नलमेघ उवाच -   
कोऽयं मृत्युवशं प्राप्तस्त्वज्ञानेन समावृतः  ।  
धुन्धुमार व्रज शीघ्रं स्वसैन्यपरिवारितः  ॥ १०६.४० ॥  
बलादानय तं बद्ध्वा ममाग्रे बलशालिनम्  ।  

धुन्धुमार उवाच -   
आनयामि न सन्देहः सुरपक्षांश्च साम्प्रतम्  ॥ १०६.४१ ॥  
स्यन्दनैश्च समायुक्तो गजवाजिभटैः सह  ।  
दृष्टस्तातो जगद्योनिः सुपर्णस्थो महाबलः  ॥ १०६.४२ ॥  
गृह्यतां गृह्यतामेष इत्युक्तास्ते च किङ्कराः  ।  
चतुर्दिक्षु च वर्तन्ते किङ्कराः केशवस्य च  ॥ १०६.४३ ॥  
सुपर्णेनाग्निबाणेन हन्यन्ते शलभा इव  ।  
धुन्धुमारोऽपि कृष्णेन शरघातेन ताडितः  ॥ १०६.४४ ॥  
हतो वक्षस्थलोपान्ते पतितः स्यन्दनोपरि  ।  
हाहाकारं ततः सर्वे दानवाश्चक्रुरुद्यताः  ॥ १०६.४५ ॥  
नलमेघस्ततः क्रुद्धो रथारूढो विनिर्गतः  ।  
ददर्श केशवं पार्थ शङ्खचक्रगदाधरम्  ॥ १०६.४६ ॥  

नलमेघ उवाच -   
हन्यतां दानवाः कृष्णो निहतो येन दानवः  ।  
हत्वा च मे चमूमुख्यमधुना च क्व यास्यति  ॥ १०६.४७ ॥  
इत्युक्त्वा दानवः पार्थ धर्षयामास सायकैः  ।  
दानवस्य शरांस्तत्र छेदयामास केशवः  ॥ १०६.४८ ॥  
गरुत्मान् भक्षयामास तत्सैन्यमतिभीषणम्  ।  
कृष्णेन द्विगुणास्तत्र प्रेषिता हि शिलीमुखाः  ॥ १०६.४९ ॥  
द्विगुणाद्द्विगुणीकृत्य प्रेषयामास दानवः  ।  
तेऽपि चाष्टगुणाः कृष्णं छादयामासुरोजसा  ॥ १०६.५० ॥  
ततः क्रुद्धेन देवेन आग्नेयं प्रेषितं तदा  ।  
वारुणं प्रतिवायव्यं नलमेघो व्यसर्जयत् ॥ १०६.५१ ॥  
नारसिंहं नृसिंहोऽयं प्रेषयामास पाण्डव  ।  
नारसिंहं ततो दृष्ट्वा नलमेघो महाबलः  ॥ १०६.५२ ॥  
उत्तीर्णः स्यन्दनाच्छीघ्रं खड्गं गृह्य करेण तु  ।  
प्रेषयामास कृष्णाय तं हन्तुं बलवत्तरः  ॥ १०६.५३ ॥  
क्रुद्धोऽथ दानवः पार्थ आगतः केशवं प्रति  ।  
खड्गेन घातयामास गदापाणिं जनार्दनम्  ॥ १०६.५४ ॥  
मण्डलाग्रं ततो गृह्य केशवो हृष्टमानसः  ।  
हतो वक्षस्थले दैत्यो नलमेघो महाबलः  ॥ १०६.५५ ॥  
जनार्दनं तदा दैत्यो नाराचेन जघान ह  ।  
जनार्दनस्ततः क्रुद्धो नलमेघं मृधे नृप  ॥ १०६.५६ ॥  
अमोघं चक्रमादाय शिरस्तस्य न्यपातयत् ।  
पतता शिरसा तस्य वसुधा च प्रकम्पिता  ॥ १०६.५७ ॥  
समुद्राः क्षुभिताः पार्थ भयादुन्मार्गगामिनः  ।  
पुष्पवष्टिं ततो देवा ववृषुः केशवोपरि  ॥ १०६.५८ ॥  
अवध्यः सुरसङ्घानां स हतः केशवेन तु  ।  
स्वस्थानश्च गतो देवो नलमेघे निपातिते  ॥ १०६.५९ ॥  
जनार्दनोऽपि कौन्तेय नर्मदातटमाश्रितः  ।  
लक्ष्मीसमन्वितः कृष्णो विलीनो नर्मदातटे  ॥ १०६.६० ॥  
चक्रं विमोचितं पापक्षालनाय मलान्वितम्  ।  
पतितं नर्मदातोये जलशायि समन्वितम्  ॥ १०६.६१ ॥  
निर्धूतकल्मषं जातं नर्मदायाः प्रभावतः  ।  
नलमेघवधोत्पन्नं यत्पापं मनुजाधिप  ॥ १०६.६२ ॥  
तत्सर्वं क्षालितं शीघ्रं रेवायाम्भसि भारत  ।  
तदा प्रभृति लोकेऽस्मिन् जलशायी महीतले  ॥ १०६.६३ ॥  
चक्रतीर्थं वदन्त्यन्ये अनेकाघौघनाशनम्  ॥ १०६.६४ ॥  
तत्तीर्थस्य प्रभावं वै शृणुष्वैकमना नृप  ।  
नागानां च यथानन्तो गीर्वाणानां जनार्दन  ॥ १०६.६५ ॥  
मासानां मार्गशीर्षोऽपि नदीपुण्या हि नर्मदा  ।  
मासि मार्गे सिते पक्षे एकादश्यां शुभे दिने  ॥ १०६.६६ ॥  
गत्वा ये मनुजास्तत्र कामक्रोधविवर्जिताः  ।  
स्नापयन्ति श्रियः कान्तं नागपर्यङ्कशायिनम्  ॥ १०६.६७ ॥  
राजेन्द्र परया भक्त्या क्षौद्रसागरसर्पिषा  ।  
गुडेन तोयमिश्रेण जगद्योनिं जनार्दनम्  ॥ १०६.६८ ॥  
स्नाप्यमानाश्च पश्यन्ति ये लोकागतपातकाः  ।  
ते यान्ति परमं लोकं सुरासुरनमस्कृतम्  ॥ १०६.६९ ॥  
घृतेन बोधयेद्दीपमथवा तैलमिश्रितम्  ।  
रात्रौ जागरणं कृत्वा देवः स्यान्नात्र संशयः  ॥ १०६.७० ॥  
कथां च वैष्णवीं भक्त्या ये शृण्वन्ति नरोत्तमाः  ।  
ब्रह्महत्यादिपापेभ्यो मुच्यन्ते नात्र संशयः  ॥ १०६.७१ ॥  
ये कुर्वन्ति प्रदक्षिणं जलशायि जगद्गुरुम्  ।  
प्रदक्षिणीकृतं तेन जम्बूद्वीपं नरेश्वर  ॥ १०६.७२ ॥  
ततः प्रभाते विमले पितॄन् सन्तर्प्य यत्नतः  ।  
श्राद्धं वै ब्राह्मणैस्तत्र पूज्यैः पाण्डवसत्तम  ॥ १०६.७३ ॥  
स्वदारनिरतैः शान्तैः परदारविवर्जितैः  ।  
वेदाभ्यसनशीलैश्च स्वकर्मनिरतैः शुभैः  ॥ १०६.७४ ॥  
नित्यं सज्जनशीलैश्च त्रिसन्ध्यापरिपालकैः  ।  
तादृशैः कारयेच्छ्राद्धमिच्छेयुः श्रेय आत्मनाम्  ॥ १०६.७५ ॥  
ते धन्या मानुषे लोके पुण्याश्चैवात्र मानुषाः  ।  
ये वसन्ति सदा कालं पदे ब्रह्माश्रये ह्रदे  ॥ १०६.७६ ॥  
जलशायिनं च पश्यन्ति प्रत्यक्षं सुरनायकम्  ।  
पक्षोपवासं ये केचिद्व्रतं चान्द्रायणं शुभम्  ॥ १०६.७७ ॥  
मासोपवासमुग्रं च तथान्यत्परमं व्रतम्  ।  
तत्र तीर्थे तु यः पार्थ कुर्यात्स्वर्गमवाप्नुयात् ॥ १०६.७८ ॥  
अतः परं प्रवक्ष्यामि तिलधेनोस्तु यत्फलम्  ।  
तथा यस्मिन् यथा देयं दानं तस्य श्रुतं फलम्  ॥ १०६.७९ ॥  
एतत्कथान्तरे पुण्ये मुनीन्द्रैः पापनाशनम्  ।  
श्रुतं हि नैमिषारण्ये नारदाद्यैरनेकधा  ॥ १०६.८० ॥  
इदमाख्यानमायुष्यं पुण्यं कीर्तिविवर्धनम्  ।  
विप्राणां श्रावयेद्यस्तु सर्वं तत्फलमाप्नुयात् ॥ १०६.८१ ॥  
बहूनां न प्रदेयानि गोगृहं शयनं किल  ।  
विभक्तदक्षिणा ह्येषा दातारं नोपतिष्ठति  ॥ १०६.८२ ॥  
एकस्मै सा प्रदातव्या बहूनां न युधिष्ठिर  ।  
सा च विक्रयमापन्ना दहेदासप्तमं कुलम्  ॥ १०६.८३ ॥  
तिलाः श्वेतास्तथा कृष्णास्तिलाः प्रोक्ताश्च वर्णतः  ।  
तिलानां च प्रमाणानि धेनोर्वत्सस्य कारयेत् ॥ १०६.८४ ॥  
दातव्या वत्सकेनाथ बहूनां कामिनां न तु  ।  
यस्मिन् देशे च यन्मानं तिलानां च विचारतः  ॥ १०६.८५ ॥  
तेन मानेन सा कार्या अक्षयं फलमिच्छता  ।  
अर्चनीया प्रयत्नेन गन्धपुष्पाक्षतैर्विभो  ॥ १०६.८६ ॥  
नासायां सर्वगन्धाश्च जिह्वायां षड्रसा धृताः  ।  
मुक्ताफलानि वा दन्तजङ्घापुच्छेषु योजयेत् ॥ १०६.८७ ॥  
कुक्षौ कार्पासकं देयं नाभ्यां पद्मं सकाञ्चनम्  ।  
ओष्ठे मधुघृतं दद्यात्कुर्यात्सर्पिश्च रोमके  ॥ १०६.८८ ॥  
कम्बले कम्बलं दद्याल्ललाटे ताम्रभाजनम्  ।  
स्कन्धे तु शकला देया लोहदण्डं च सङ्कटे  ॥ १०६.८९ ॥  
गुडं चैव गुदे दद्याच्छ्रोण्यां मधुघृते तथा  ।  
यवसे पायसं दद्याद्घृतक्षौद्रसमन्वितम्  ॥ १०६.९० ॥  
स्वर्णशृङ्गी रौप्यखुरी मुक्तालाङ्गुलभूषणा  ।  
वस्त्रं सदन्नं दातव्यं कांस्यपात्रसुदोहना  ॥ १०६.९१ ॥  
यत्तु बालकृतं पापं यद्वा कृतमजानता  ।  
वाचा कृतं कर्मकृतं मनसा यच्च चिन्तितम्  ॥ १०६.९२ ॥  
जलमात्रे ष्ठीवने च मुशले वा विलङ्घिते  ।  
वृषलीगमने चैव गुरुदारनिषेवणे  ॥ १०६.९३ ॥  
कन्यायां गमने चैव सुव्रर्णस्तेय एव च  ।  
सुरापानं च यच्चापि तिलधेनुः पुनाति हि  ॥ १०६.९४ ॥  
अहोरात्रोपवासेन विधिवत्सा मयोदिता  ।  
यासौ यमपुरे चैव नदी वैतरणी स्मृता  ॥ १०६.९५ ॥  
बालुकायाः स्थले चैव पच्यते यत्र दुष्कृती  ।  
अवीचिनरकोपेतौ यौ वै युगलपर्वतौ  ॥ १०६.९६ ॥  
यत्र लोहमुखाः काका यत्र स्थानं भयानकम्  ।  
असिपत्रवनं यत्र तप्तं च बालुकम्  ॥ १०६.९७ ॥  
तत्सुखेन व्यतिक्रम्य धर्मराजाऽश्रमं व्रजेत् ।  
धर्मराजस्तु तं दृष्ट्वा सूनृतं वाक्यमब्रवीत् ॥ १०६.९८ ॥  
वितानं विततं योग्यं मणिरलविभूषितम्  ।  
अत्रागच्छ नृपश्रेष्ठ गच्छ त्वं परमां गतिम्  ॥ १०६.९९ ॥  
मा च पापरते दानं न तद्दानं परं हितम्  ।  
मा विकाले विरूपे च न व्यङ्गे तु तथैव च  ॥ १०६.१०० ॥  
अवेदविदुषे चैव ब्राह्मणे मदविक्लवे  ।  
मित्रघ्ने च कृतघ्ने च व्रतहीने तथैव च  ॥ १०६.१०१ ॥  
वेदान्तगाय दातव्या तस्य तत्त्वं विजानते  ।  
वेदान्तगे तु सा देया श्रोत्रियेऽभूतबालका  ॥ १०६.१०२ ॥  
सर्वाङ्गरुचिरे देया पवित्रे च प्रियंवदे  ।  
पौर्णमास्याममावास्यां कार्तिक्यां चापि भारत  ॥ १०६.१०३ ॥  
वैशाख्यां मार्गशीर्षे च ग्रहणे चन्द्रसूर्ययोः  ।  
अयने विषुवे चैव व्यतीपाते च सर्वथा  ॥ १०६.१०४ ॥  
षडशीतिमुखे चैव गजछायासु सर्वदा  ।  
एष ते कथितः कल्पस्तिलधेनोर्मयानघ  ॥ १०६.१०५ ॥  
भित्त्वा च भास्करं लोकं हरिलोकं व्रजन्ति ते  ।  
एतत्ते सर्वमाख्यातं चक्रतीर्थफलं नृप  ॥ १०६.१०६ ॥  
श्रवणात्कीर्तनाद्वाऽपि गोसहस्रफलं लभेत् ॥ १०६.१०७ ॥  

इति श्रीस्कन्दपुराणे रेवाखण्डे चक्रतीर्थमाहात्म्यवर्णनो नाम षडधिकशततमोऽध्यायः ॥  


अध्याय १०७  

मार्कण्डेय उवाच -   
ततो गच्छेत्तु राजेन्द्र तीर्थं परमशोभनम्  ।  
चन्द्रादित्यं नृपश्रेष्ठ स्थापितं चण्डमुण्डयोः  ॥ १०७.१ ॥  
आसीत्पुरा महाभागौ चण्डमुण्डौ तु दानवौ  ।  
तपश्च चेरतुस्तत्र नर्मदायां युधिष्ठिर  ॥ १०७.२ ॥  
ध्यायतो भास्करं देवं तमो नाशं जगद्गुरुम्  ।  
ताभ्यां च तोषितः सोऽपि सहस्रांशुरुवाच ह  ॥ १०७.३ ॥  
साधुसाध्विति तौ पार्थ नर्मदायास्तटे शूभे  ।  
चण्डमुण्डौ वरं ब्रूतं विशिष्टं मनसेप्सितम्  ॥ १०७.४ ॥  

चण्डमुण्डावूचतुः॒  
अजेयौ चैव देवेश सर्वेषां देवतानृणाम्  ।  
रोगैश्चेव परित्यक्तौ सविकाशं दिवाकर  ॥ १०७.५ ॥  
तत्तथेति शुभं वाक्यं भास्करस्ताववीदत् ।  
ततश्चान्तर्दधे भानुर्दानवाभ्यां च भास्करम्  ॥ १०७.६ ॥  
स्थापितं परया भक्त्या पूजयेद्यो जितेन्द्रियः  ।  
गीर्वाणता मनुष्यस्य प्राप्ता तत्रैव वर्तते  ॥ १०७.७ ॥  
वसते भास्करे लोके वैरञ्चे देवसन्निधौ  ।  
घृतेन बोधयेद्दीपं षष्ठ्यां षष्ठ्यां नरेश्वर  ॥ १०७.८ ॥  
मुच्यते सर्वपापेभ्यो मृतो याति पुरं रवेः  ।  
चन्द्रादित्यमिति ख्यातं तत्र तीर्थं नरोत्तम  ॥ १०७.९ ॥  
विजयन्ते सदा कालं चन्द्रादित्यं व्रजन्ति ये  ॥ १०७.१० ॥  

इति श्रीस्कन्दपुराणे रेवाखण्डे चन्द्रादित्येश्वरमहिमानुवर्णनो नाम सप्ताधिकशततमोऽध्यायः ॥  


अध्याय १०८  

मार्कण्डेय उवाच -   
ततो गच्छेत्तु राजेन्द्र यमहासमनुत्तमम्  ।  
सर्वपापहरं पार्थ रेवायास्तटमाश्रितम्  ॥ १०८.१ ॥  

युधिष्ठिर उवाच -   
यमहासं कथं जातं पृथिव्यां मुनिपुङ्गव  ।  
एतत्सर्वं समाख्याहि मम कौतूहलं परम्  ॥ १०८.२ ॥  

मार्कण्डेय उवाच -   
साधु साधु महाभाग पृष्टं ते धर्मनन्दन  ।  
स्नानार्थं नर्मदायां तु आगतस्ते पिता पुरा  ॥ १०८.३ ॥  
रजकेन यथा धौतं निर्मलं वसनं भवेत् ।  
तथैव पश्यता राजन् रेवाजलमनुत्तमम्  ॥ १०८.४ ॥  
हास्यं कृतं यमेनाथ उत्थितं लिङ्गमुत्तमम्  ।  
ततस्तदा हि राजेन्द्र वागुवाचाऽशरीरिणी  ॥ १०८.५ ॥  
यमहासमिदं तीर्थं ख्यातिं यास्यति सर्वदा  ।  
स्नापयित्वा शिवं तत्र यमः स्वर्गं जगाम ह  ॥ १०८.६ ॥  
यमहासे तु राजेन्द्र जितक्रोधो जितेन्द्रियः  ।  
विशेषादाश्विने मासि कृष्णपक्षे चतुर्दशीम्  ॥ १०८.७ ॥  
उपोष्य परया भक्त्या सर्वपापैः प्रमुच्यते  ।  
रात्रौ जागरणं कृत्वा दीपं देवस्य बोधयेत् ॥ १०८.८ ॥  
घृतेन चैव राजेन्द्र शृणु तस्यैव यत्फलम्  ।  
मुच्यते सर्वपापैस्तु अगम्यागमनोद्भवैः  ॥ १०८.९ ॥  
अभक्ष्यभक्षणैः पापैः पापैर्वा पेयसम्भवैः  ।  
अवाह्यवाहनेयच्च अद्रोह्य द्रोहणे तथा  ॥ १०८.१० ॥  
स्नानमात्रेण तच्चैव नश्येत्पापमनेकधा  ।  
यमलोकं न पश्येच्च न त्यजेत्पाण्डुनन्दन  ॥ १०८.११ ॥  
बहूनां परमं गुप्तं तीर्थं भूम्यां नृपात्मज  ।  
तदक्षयफलं तेषां यमहासे प्रदायिनाम्  ॥ १०८.१२ ॥  
अमावास्यां जितक्रोधो यस्तु पूजयते द्विजान्  ।  
भूमिदानेन यो भक्त्या तिलदानेन भारत  ॥ १०८.१३ ॥  
कृष्णाजिनप्रदानेन तिलधेनुप्रदानतः  ।  
वसुभे वृद्धियोगे च ये प्रदास्यन्ति भक्तितः  ॥ १०८.१४ ॥  
ओदनं वारि धूर्वाहं हयं चापि महाबलम्  ।  
कन्यां वस्त्रमजां गां वै महिषीमथवाश्विनीम्  ॥ १०८.१५ ॥  
ये यच्छन्ति नृपश्रेष्ठ नोपसर्पन्ति ते यमम्  ।  
यमोऽपि भवति प्रीतो जन्मजन्म युधिष्ठिर  ॥ १०८.१६ ॥  
यमस्य वाहनं स्त्रीं च महिषीं तत्र भारत  ।  
तस्य दानेन सततं यमः प्रीतो भवेन्नृप  ॥ १०८.१७ ॥  
न स याति यमे लोके यदि पापैः समाश्रितः  ।  
एतस्मात्कारणात्पार्थ महिषीदानं उत्तमम्  ॥ १०८.१८ ॥  
और्णवस्त्रद्वयं कार्यं लोहवर्णं च वेष्टितम्  ।  
दापयेद्धर्मराजाय प्रीयतां मे द्विजोत्तम  ॥ १०८.१९ ॥  
अनेनैव तु दानेन यमः प्रीतोऽस्तु मे सदा  ।  
इत्युच्चार्य द्विजस्याग्रे यमलोकं भयावहम्  ॥ १०८.२० ॥  
असिपत्रवने घोरे यमवल्ली सुदारुणा  ।  
रौद्रा वैतरणी चेति कुम्भीपाकः सुदारुणः  ॥ १०८.२१ ॥  
कालसूत्रं महाभीमं तथा यमलपर्वतौ  ।  
क्रकचं तैलयन्त्रं च स्थाने गृध्राः सुदारुणाः  ॥ १०८.२२ ॥  
अनिश्वासो महारौद्रो भीषणो रौरवस्तथा  ।  
एते घोराश्च नरकाः श्रूयन्ते द्विजसत्तम  ॥ १०८.२३ ॥  
तत्प्रसादेन ते सौम्यास्तीर्थस्यास्य प्रभावतः  ।  
दानस्यास्य प्रभावेण यमहासप्रभावतः  ॥ १०८.२४ ॥  
यमलोकं न वै याति नरकं नैव पश्यति  ॥ १०८.२५ ॥  

इति श्रीस्कन्दपुराणे रेवाखण्डे यमहासमहिमानुवर्णनो नामाष्टाधिकशततमोऽध्यायः ॥  


अध्याय १०९  

मार्कण्डेय उवाच -   
ततो गच्छेत्तु राजेन्द्र कोटीश्वरमनुत्तमम्  ।  
ऋषिकोटिः समायाता तत्र वै कुरुनन्दन  ॥ १०९.१ ॥  
कृष्णद्वैपायनस्तत्र मोक्षार्थं मुनिपुङ्गवः  ।  
मन्त्रयित्वा द्विजैः सर्वैर्वेदमण्डलपारगैः  ॥ १०९.२ ॥  
पञ्चामृतेन गव्येन तिलमिश्रेण तत्पर  ।  
पितृणां तर्पणं कृत्वा पिण्डदानं यथाविधि  ॥ १०९.३ ॥  
श्रावणस्य तु मासस्य पूर्णिमायां विशेषतः  ।  
प्राप्यते चाक्षया तृप्तिर्यावदाहूतसम्प्लवम्  ॥ १०९.४ ॥  
पितॄणां परमं गुह्यं रेवाजलमुपाश्रितम्  ।  
मोक्षदं सर्वभूतानां निर्मितं मुनिपुङ्गवैः  ॥ १०९.५ ॥  

मार्कण्डेय उवाच -   
ततो गच्छेत्तु राजेन्द्र व्यासतीर्थमनुत्तमम्  ।  
दुर्लभं मनुजैः पार्थ अन्तरिक्षे व्यवस्थितम्  ॥ १०९.६ ॥  

युधिष्ठिर उवाच -   
कस्माद्वै व्यासतीर्थं तु अन्तरिक्षे व्यवस्थितम्  ।  
एतदाचक्ष्व सङ्क्षेपान्न च ग्रन्थस्य विस्तरः  ॥ १०९.७ ॥  

मार्कण्डेय उवाच -   
साधु साधु महाबाहो धर्मवान् गुरुवत्सलः  ।  
स्वधर्मनिरतः पार्थ तीर्थयात्राकृतादरः  ॥ १०९.८ ॥  
दुर्लभं सर्वजन्तूनां व्यासतीर्थं नरेश्वर  ।  
धर्षितो वृद्धभावेन वैकल्येन नराधिप  ॥ १०९.९ ॥  
गतचेतास्तु सञ्जातस्तथा भोः पाण्डुनन्दन  ।  
गुह्याद्गुह्यतरं तीर्थं नाख्यातं कस्यचिन्मया  ॥ १०९.१० ॥  
कालस्तत्रैव राजेन्द्र न वसेद्वासवाज्ञया  ।  
अन्तरिक्षे च सञ्जातं रेवायाश्चेष्टितं यतः  ॥ १०९.११ ॥  
विरञ्चिर्नैव शक्नोति रेवाया गुणकीर्तनम्  ।  
व्यासतीर्थं विशेषेण श्रुतमात्रं वदाम्यहम्  ॥ १०९.१२ ॥  
प्रत्यक्षः प्रत्ययो यत्र दृश्यते हि कलौ युगे  ।  
विहङ्गो गच्छते नैव भित्त्वा शूलं सुदारुणम्  ॥ १०९.१३ ॥  
तस्योत्पत्तिं समासेन कथयामि नृपात्मज  ।  
आसीत्पूर्वं महाराज ऋषिश्चैव पराशरः  ॥ १०९.१४ ॥  
तेन चोग्रं तपस्तप्तं गङ्गाम्भसि तु भारत  ।  
प्राणायामेन चातिष्ठत्प्रविष्टो जाह्नवीजले  ॥ १०९.१५ ॥  
पूर्णे च द्वादशे वर्षे निष्क्रान्तो जलमध्यतः  ।  
भिक्षार्थे चागतो ग्रामं नावि तत्रैव तिष्ठती  ॥ १०९.१६ ॥  
तत्र दृष्टा परोत्सृष्टा बाला तेन मनोरमा  ।  
तां च दृष्ट्वा स कामार्त उवाच मधुराक्षरम्  ॥ १०९.१७ ॥  
मां रमस्वाद्य त्वं कासि कामुकं मृगलोचने  ।  
नावारूढे नदीतीरे मम चित्तप्रमाथिनी  ॥ १०९.१८ ॥  
एवमुक्ता तु सा तेन प्रणम्य ऋषिसत्तमम्  ।  
नावं रक्षाम्यहं विप्र जानामि स्वामिनं न तु  ॥ १०९.१९ ॥  
ममेदं च वयो ब्रह्मञ्च्छेषं त्वं ज्ञातुमर्हसि  ।  
एवमुक्तस्तया सोऽपि क्षणं ध्यात्वाब्रवीदिदम्  ॥ १०९.२० ॥  
अहं ज्ञानबलाद्भद्रे जानामि तव सम्भवम्  ।  
कैवर्तपुत्रिका न त्वं राजपुत्री हि सुन्दरी  ॥ १०९.२१ ॥  

कन्योवाच -   
कः पिता कथ्यतां ब्रह्मन् कस्याहमुदरोद्भवा  ।  
कस्मिन् वंशे प्रजाताहं कैवर्ततनया कथम्  ॥ १०९.२२ ॥  

पराशर उवाच -   
कथयामि च ते तातं यं त्वं मां परिपृच्छसि  ।  
वसु नामा च राजाभूत्सोमवंशे प्रतापवान्  ॥ १०९.२३ ॥  
जम्बूद्वीपाधिपो भद्रे शत्रुसन्त्रासनस्तथा  ।  
शतानि सप्त भार्याणां पुत्राणां तु दशैव हि  ॥ १०९.२४ ॥  
धर्मेण पालिता लोकाः शिवपूजारतः सदा  ।  
म्लेच्छास्तस्य विरोधेन शाकद्वीपनिवासिनः  ॥ १०९.२५ ॥  
तेषां च साधनार्थाय गतोल्लङ्घ्य महोदधिम्  ।  
संयुक्तः पुत्रभृत्यैश्च पौरुषे महति स्थितः  ॥ १०९.२६ ॥  
सग्रामस्तैः समारब्धश्चार्वङ्गि वसुना सह  ।  
जिता म्लेच्छाः समस्ताश्च वसुना ह्यवनीभृता  ॥ १०९.२७ ॥  
करदास्ते कृतास्तेन सभृत्यबलवाहनाः  ।  
प्रधाना तस्य महिषी तव माता मृगेक्षणा  ॥ १०९.२८ ॥  
प्रवासस्थे च भूपाले सञ्जाता च रजस्वला  ।  
नारीणां तु सदा काले मन्मथो ह्यधिको भवेत् ॥ १०९.२९ ॥  
विशेषेण ऋतौ काले भिद्यते कामसायकैः  ।  
मन्मथेन तु सन्तप्ताचिन्तयत्सा शुभेक्षणा  ॥ १०९.३० ॥  
दूतं सम्प्रेषयाम्यद्य वसुराजसमीपतः  ।  
व्याहृतः सत्वरो दूतो गच्छ त्वं नृपसन्निधौ  ॥ १०९.३१ ॥  

दूत उवाच -   
परराज्ये वसुर्देवि गतो राजा द्विडन्तकृत् ।  
तत्र गन्तुं न शक्येत जलयन्त्रैर्विना शुभे  ॥ १०९.३२ ॥  
जलयानानि सर्वाणि नेयानि च परे तटे  ।  
तस्य वाक्येन सा नारी विषण्णा मदपीडिता  ॥ १०९.३३ ॥  
राज्ञीं दृष्ट्वा सखी ब्रूते कस्मात्त्वं परिखिद्यसे  ।  
लेखोऽयं प्रेष्यतां देवि शुकहस्ते यथा तथा  ॥ १०९.३४ ॥  
समुद्रं लङ्घयित्वा तु शकुन्तो याति सुन्दरि  ।  
व्याहृतो लेखकस्तत्र लिख लेखंऽममाज्ञया  ॥ १०९.३५ ॥  
त्वां विना पट्टराज्ञी सा वसुराज न जीवति  ।  
ऋतुकालश्च सम्प्राप्तः समस्तं चावधार्यताम्  ॥ १०९.३६ ॥  
लिखितो भूर्जपत्रे च वृत्तः स लेखकेन तु  ।  
शूकः पञ्जरमध्यस्थ आनीतस्तत्र सन्निधौ  ॥ १०९.३७ ॥  
राज्ञी उवाच तं तत्र गृह्यलेखं शुक व्रज  ।  
गतः पक्षी ततः शीघ्रं वसुराजसमीपतः  ॥ १०९.३८ ॥  
क्षिप्तो लेखः शुकेनैव सत्यभामा विसर्जितः  ।  
लेखार्थं चिन्तयामास वीर्यं गृह्य नरेश्वरः  ॥ १०९.३९ ॥  
अमोघपुटिकां कृत्वा प्रतिलोकेन विश्रुतः  ।  
शूकस्य चार्पयामास गच्छ राज्ञी समीपतः  ॥ १०९.४० ॥  
वसुराजं प्रणम्याथ बीजं गृह्य पपात ह  ।  
समुद्रोपरि सम्प्राप्तः शुको याति यथेच्छया  ॥ १०९.४१ ॥  
सामिषं च शुकं ज्ञात्वा श्येनस्तत्रापि धावितः  ।  
हतश्चञ्चुप्रहारेण शुकः श्येनेन भारत  ॥ १०९.४२ ॥  
मूर्छापन्नस्य तद्वीर्य पतितं जलमध्यतः  ।  
मत्स्येन गिलितं तत्र तद्वीर्यं पार्थिवस्य च  ॥ १०९.४३ ॥  
दाशैर्मत्स्यो गहीतश्च आनीतः स्वगृहं प्रति  ।  
यावत्तं पाटयामासूर्यमलं ददृशे तदा  ॥ १०९.४४ ॥  
शशिमण्डलसङ्काशं सूर्यतेजः समप्रभम्  ।  
दृष्ट्वा ते धर्षिताः सर्वे कैवर्ता जाह्नवीतटे  ॥ १०९.४५ ॥  
हर्षितास्ते गताः सर्वे प्रधानस्य च मन्दिरम्  ।  
पुत्रं राज्ञे प्रदायैव पुत्रीं च प्रत्यपालयत् ॥ १०९.४६ ॥  
तत्त्वं देवि वरारोहे कैवर्तकन्यका नहि  ।  
ततः सा चिन्तयामास पराशरवचस्तदा  ॥ १०९.४७ ॥  
एवमुक्ता तु सा तेन दत्त्वात्मानं नरेश्वर  ।  
उवाच साध्वी भो ब्रह्मन्मत्स्यगन्धो निवर्त्यताम्  ॥ १०९.४८ ॥  
ततस्तेन तु सा बाला दिव्यगन्धाभिवासिता  ।  
कृता योगबलेनैव ज्वालयित्वा विभावसुम्  ॥ १०९.४९ ॥  
कृत्वा प्रदक्षिणं वह्नेरुद्धृता तेन सा तदा  ।  
ज्वलमानस्य मध्ये तु कामस्थानानि सोऽस्पृशत् ॥ १०९.५० ॥  
ज्ञात्वा कामोत्सुकं विप्रं भीता सा नृपनन्दन  ।  
उवाच सहसा बाला दिवा च लोकसन्निधौ  ॥ १०९.५१ ॥  
ततस्तेन क्षणं ध्याता पूरयन्ती दिगम्बरम्  ।  
आगता तामसी तात यया व्याप्तं समन्ततः  ॥ १०९.५२ ॥  
ततः सविस्मयं तेन रहोबाला मृगेक्षणा  ।  
कामेनैव हि तप्तेन स्त्रीसौख्यं क्रीडता तदा  ॥ १०९.५३ ॥  
ततस्तेन मुहूर्तेनापत्यभारेण पीडिता  ।  
बालकं तत्र जटिलं सुभगं दण्डधारकम्  ॥ १०९.५४ ॥  
कमण्डलुधरं शान्तं मेखलाकटिभूषणम्  ।  
धृतोपवीतकं स्कन्धे विष्णुमायाविवार्जितम्  ॥ १०९.५५ ॥  
माता हि शङ्किता तत्र दृष्ट्वा पुत्रस्य चापलम्  ।  
वेपमाना ततो बाला गता सा शरणं मुनेः  ॥ १०९.५६ ॥  
रक्ष रक्ष मुनिश्रेष्ठ पराशर महामुने  ।  
जातमत्यद्भुतं विप्रं कौपीनाम्बरमेखलम्  ॥ १०९.५७ ॥  
दण्डहस्तं जटायुक्तमुत्तरीयविभूषितम्  ।  

पराशर उवाच -   
मा भैषीस्त्वं सुतो जातः कन्यैव त्वं भविष्यसि  ॥ १०९.५८ ॥  
नाम्ना सत्यवती चेति द्वितीया गन्धयोजना  ।  
शन्तनुर्नाम राजा वै स ते भर्ता भविष्यति  ॥ १०९.५९ ॥  
प्रथमा महिषी तस्य सोमवंशविभूषणा  ।  
गच्छ त्वं स्वाश्रमं भद्रे पूर्वरूपेण संस्थिता  ॥ १०९.६० ॥  
मा वैकल्यं कुरुष्वेदं दृष्टं ज्ञानस्य मे बलम्  ।  
इत्युक्त्वा प्रययौ विप्रः सा बाला स्थलमाश्रिता  ॥ १०९.६१ ॥  
नत्वा पुत्रं पराभक्त्या साष्टाङ्गं प्रणयेन च  ।  
तं प्रयान्तमथालोक्य सत्यवत्यब्रवीत्सुतम्  ॥ १०९.६२ ॥  
कामो देयस्त्वयाभीष्टः स्नेहो वै यदि मातरि  ।  
किमप्युपादिश त्वं मां येन सिद्धिमवाप्नुयाम्  ॥ १०९.६३ ॥  

व्यास उवाच -   
ईश्वराराधने यत्नं कुरुष्व त्वं सदाम्बिके  ।  
ततः सा पुत्रवाक्येन विषण्णा पाण्डुनन्दन  ॥ १०९.६४ ॥  

योजनगन्धोवाच -   
त्वद्वियोगादहं पुत्र पञ्चत्वं यामि नान्यथा  ।  
नास्ति पुत्रसमः स्नेहो नास्ति भ्रातृसमं बलम्  ॥ १०९.६५ ॥  

पुत्र उवाच -   
मा विषादं कुरुं त्वं हि सत्यं वै पितृभाषितम्  ।  
आपत्काले त्वयाहं वै स्मर्तव्यः कार्यसिद्धये  ॥ १०९.६६ ॥  
आपदस्तारयिष्यामि क्षम्यतां मातरात्मजे  ।  
इत्युक्त्वा तु ययौ व्यासः कन्या साऽपि पितुर्गृहम्  ॥ १०९.६७ ॥  
पराशरसुतस्तत्र निषण्णो वनमध्यतः  ।  
त्रेतायुगावसाने तु द्वापरादौ नरेश्वर  ॥ १०९.६८ ॥  
व्यासो विरञ्चये जात आख्यातो नारदेन च  ।  
ऋषिर्महानुभावस्तु पुत्रः पाराशरस्य च  ॥ १०९.६९ ॥  
कैवर्तकन्यकाजातो जानीहि जाह्नवी तटे  ।  
वाक्योक्त्या नारदस्यैव आगताः सुरसत्तमाः  ॥ १०९.७० ॥  
भानुः पितामहः शक्र ऋषिसङ्घैः समावृतः  ।  
आशीर्वादं पृथग्दत्त्वा साधु साध्विति भाषितः  ॥ १०९.७१ ॥  
पितामहेन बालोऽसौ जातमकर्मादि संस्कृतः  ।  
द्वैपायनो द्वीपजन्मा पाराशर्यः पराशरात् ॥ १०९.७२ ॥  
कृष्णगात्रात्कृष्णनामा हव्यादातुर्विशिष्यति  ।  
विरञ्चिनाभिषिक्तोऽसौ ऋषिसङ्घैः पुनः पुनः  ॥ १०९.७३ ॥  
व्यासस्त्वं सर्वलोकानामित्युक्त्वा प्रययुः पुनः  ।  
तीर्थयात्रा समारब्धा कृष्णद्वैपायनेन तु  ॥ १०९.७४ ॥  
गङ्गावगाहिता तेन केदारं पुष्करं तथा  ।  
गया च नैमिषं तीर्थं कुरुक्षेत्रे सरस्वती  ॥ १०९.७५ ॥  
उज्जयिन्यां महाकालं सोमनाथं ययौ ततः  ।  
पृथिव्यां सागरान्तायां स्नातो व्यासो महामुनिः  ॥ १०९.७६ ॥  
अटन् वै नर्मदां प्राप्तो रुद्रदेहोद्भवां नदीम्  ।  
साह्लादं नर्मदां दृष्ट्वा चित्तं विश्राम्यपार्थिव  ॥ १०९.७७ ॥  
तपश्चचार विपुलं नर्मदातटमाश्रितः  ।  
ग्रीष्मे पञ्चाग्निमध्यस्थो वर्षासु स्थण्डिलेशयः  ॥ १०९.७८ ॥  
सार्द्रवासास्तु हेमन्ते ध्यायमानो महेश्वरम्  ।  
सृष्टिसंहारकर्तारमच्छेद्यं च सदाशिवम्  ॥ १०९.७९ ॥  
नित्यं सिद्धेश्वरं लिङ्गं पूजयन् पाण्डुनन्दन  ।  
अर्चनात्सिद्धलिङ्गस्य ध्यानयोगप्रभावतः  ॥ १०९.८० ॥  
प्रत्यक्ष ईश्वरो जातः कृष्णद्वैपायनस्य तु  ।  
तोषितोऽहं त्वया विप्र वरं प्रार्थय शोभनम्  ॥ १०९.८१ ॥  

व्यास उवाच -   
यदि तुष्टोऽसि मे देव यदि देयो वरो मम  ।  
प्रत्यक्षो नर्मदातीरे स्वयं भवाद्य मे विभो  ॥ १०९.८२ ॥  
अतीतानागतज्ञानं त्वत्प्रसादान्महेश्वर  ।  

ईश्वर उवाच -   
एवं भवतु ते विप्र मत्पसादात्न संशयः  ॥ १०९.८३ ॥  
त्वया भक्तिगृहीतोऽहं प्रत्यक्षो नर्मदातटे  ।  
इत्युक्त्वा प्रययौ देवः कैलासं नगमुत्तमम्  ॥ १०९.८४ ॥  
पत्नीसङ्ग्रहणं जातं पुत्रो जातो यदास्य च  ।  
देवैरध्यासितः सर्वैः सेन्द्रब्रह्मपुरोगमैः  ॥ १०९.८५ ॥  
पुत्रजन्मततोज्ञात्वा आगता ऋषिसत्तमाः  ।  
तीर्थयात्राप्रसङ्गेन पराशरपुरोगमाः  ॥ १०९.८६ ॥  
मन्वत्रिविष्णुहारीतयाज्ञवल्क्योशनोऽङ्गिराः  ।  
यमापस्तम्बसंवर्ता कात्यायनबृहस्पती  ॥ १०९.८७ ॥  
एवमादि सहस्राणि लक्षकोटिरनेकधा  ।  
व्यासाश्रमे शुभे पुण्ये प्राप्ताः सर्वे द्विजोत्तमाः  ॥ १०९.८८ ॥  
दृष्ट्वा व्यासस्तु विप्रेन्द्रानभ्युत्थाय कृतोद्यमः  ।  
पितृपूर्वं प्रणम्यादौ तेषां वार्तां प्रदापयन्  ॥ १०९.८९ ॥  
कृताञ्जलिपुटो भूत्वा इदं वाक्यमुवाच ह  ।  
उद्धृतं तु ममानन्दं युष्मत्सम्भाषदर्शनात् ॥ १०९.९० ॥  
आरण्यानि च शाकानि फलान्यारण्यकानि च  ।  
तानि दास्यामि सर्वेषां युष्माकं पितृपूर्वकम्  ॥ १०९.९१ ॥  
नियमैः संयुतान् सर्वान् प्रत्येकं प्रणनाम च  ।  
ततस्तं प्रणतं दृष्ट्वा तत्र द्वैपायनं द्विजम्  ॥ १०९.९२ ॥  
वर्धयित्वा जयाशीर्भिस्ततो वीक्ष परस्परम्  ।  
पराशरः समस्तैश्च वीक्षितो मुनिपुङ्गवैः  ॥ १०९.९३ ॥  
उत्तरं दीयतां तात कृष्णद्वैपायनस्य च  ।  
एवमुक्तस्तु तैः सर्वैर्भगवांश्च पराशरः  ॥ १०९.९४ ॥  
उवाच स्वात्मजं व्यासमृषिभिर्यच्चिकीर्षितम्  ।  
नेच्छन्ति दक्षिणे कूले व्रतभङ्गभयात्सुत  ॥ १०९.९५ ॥  
परं वै भोक्तुकामाश्च तव श्रद्धाविशेषतः  ।  

व्यास उवाच -   
करोमि भवतां युक्तमत्रैव स्थीयतां क्षणम्  ॥ १०९.९६ ॥  
यावदासाद्य सरितं करोमि विधिपूर्वकम्  ।  
एवमुक्त्वा शुचिर्भूत्वा नर्मदातटमाश्रितः  ॥ १०९.९७ ॥  
स्तोत्रं जगाद सहसा तं निबोध जनेश्वर  ॥ १०९.९८ ॥  

व्यास उवाच -   
जय देवि नमो वरदे शिवदे जय पापविमर्दिनि शूलकरे  ।  
जय भैरवदेहविलीनकरे जय देवि पितामहसन्नमिते  ॥ १०९.९९ ॥  
जय भास्करशक्रसदानमिते जय षण्मुखतातसुते वरदे  ।  
जय देवशरीरसमूहमये जय सागरगामिनि भूमिसुते  ॥ १०९.१०० ॥  
जय जय लोकसमस्तकृताभरणे जय दुःखदरिद्रविनाशकरे  ।  
जय पुत्र कलत्रविवृद्धिकरे जय देवि सुदर्शनपापहरे  ॥ १०९.१०१ ॥  
एतद्व्यासकृत स्तोत्रं यः पठेच्छिवसन्निधौ  ।  
गृहे वा शुद्धभावेन कामक्रोधविवर्जितः  ।  
व्यासस्तस्य भवेत्प्रीतः प्रीतोऽयं वृषवाहनः  ॥ १०९.१०२ ॥  
स्तुता च नर्मदादेवी ततो वचनमब्रवीत् ।  

नर्मदोवाच -   
स्तुतिवादेन तुष्टास्मि भो भो व्यासमहामुने  ॥ १०९.१०३ ॥  
यमिच्छसि वरं सम्यक्तं ते सर्वं ददाम्यहम्  ।  

व्यास उवाच -   
यदि तुष्टासि मे देवि यदि देयो वरो मम  ॥ १०९.१०४ ॥  
आतिथ्यमुत्तरे कूले मम दातुं त्वमर्हसि  ।  

नर्मदोवाच -   
अयुक्तं चिन्तितं व्यास अमार्गे त्वं प्रवर्तसे  ॥ १०९.१०५ ॥  
इन्द्रचन्द्रयमाः शक्ता उन्मार्गेण न वाहितुम्  ।  
अन्यं याचस्व हे वत्स यत्किञ्चिद्भुवि दुर्लभम्  ॥ १०९.१०६ ॥  
एव श्रुत्वा वचो देव्या व्यासो मूर्च्छां गतस्तदा  ।  
वृथा क्लेशश्च सञ्जातः पतितो धरणीतले  ॥ १०९.१०७ ॥  
धरणी कम्पिता सर्वा सशैलवनकानना  ।  
मूर्छापन्नं ततो व्यासं ज्ञात्वा देवाः पराशरम्  ॥ १०९.१०८ ॥  
आयाता देवताः सर्वे हाहाकारं प्रकुर्वतः  ।  
उत्थापयन्तस्ते व्यासमूचुश्च सरितां वराम्  ॥ १०९.१०९ ॥  
ब्राह्मणार्थं तु सङ्क्लिष्टा नामहेतोः सरिद्वरे  ।  
गवार्थे ब्राह्मणार्थे च प्राणान् परित्यजेत् ॥ १०९.११० ॥  
एवं सा नर्मदा प्रोक्ता ब्रह्माद्यैश्च सुरैर्द्रुतम्  ।  
विकूलतां वै प्रददौ समन्ताद्रेवाभिषिक्तः स जलेन पूतः  ॥ १०९.१११ ॥  
सचेतनः सत्यवती सुतोऽयं ननाम देवैः सह नर्मदान्तैः  ।  

व्यास उवाच -   
तीर्थं समस्तं त्वयि देवतानां फलं प्रदिष्टं मम मन्दभाग्यम्  ॥ १०९.११२ ॥  

नर्मदोवाच -   
यतो यतो व्यासमहानुभाव सुमेरुनाम्नो धरणीधरस्य  ।  
विन्ध्यस्य चान्यस्य च ते हि मार्गं यास्यामि वै धर्मधरस्य धन्या  ॥ १०९.११३ ॥  
एवमुक्तो महातेजा व्यासः सत्यवतीयुतः  ।  
दक्षिणे चालयामास स्वाश्रमान्मुनिपुङ्गवान्  ॥ १०९.११४ ॥  
दण्डहस्तो महातेजा हुङ्कारैर्नृपनन्दन  ।  
व्यासहुङ्कारभीता च चलिता रुद्रनन्दिनी  ॥ १०९.११५ ॥  
दण्डेन दर्शयन्मार्गं देवी तत्र प्रवर्तिता  ।  
व्यासमार्गगतां देवीं दृष्ट्वा चेन्द्रपुरोगमाः  ॥ १०९.११६ ॥  
पुष्पवृष्टिं ददुर्व्यासे स्तुतिं कुर्वन्ति किन्नराः  ।  
प्रफुल्लनयना जाताः पराशरमुखा द्विजाः  ॥ १०९.११७ ॥  
किं कुर्मोऽत्र महिम्ना ते कर्मणा ते वरं जिताः  ।  

व्यास उवाच -   
तपः कृत्वा सुविपुलं दानं दत्त्वा महत्फलम्  ॥ १०९.११८ ॥  
एतदेव नरैः कार्यं साधूनां परितोषणम्  ।  
सुविभक्ता महाभागा अनुग्राह्यस्य सम्प्रति  ॥ १०९.११९ ॥  
तस्मान्ममाश्रमे पुण्ये स्थीयतां नात्र संशयः  ।  
आतिथ्यं शाकपर्णैश्च उदकेन विमिश्रितैः  ॥ १०९.१२० ॥  
प्रतिपन्नं समस्तैश्च पराशरमुखैर्द्विजैः  ।  
श्रयध्वमाश्रमं पुण्यं नर्मदायोत्तरे तटे  ॥ १०९.१२१ ॥  

मार्कण्डेय उवाच -   
स्नानतर्पणकृत्यानि कृतानि च द्विजोत्तमैः  ।  
व्यासकुण्डं ततो गत्वा होमं सम्यगकारयन्  ॥ १०९.१२२ ॥  
श्रीफलैर्बिल्वपत्रैश्च ध्यानयुक्ताश्च जुह्वति  ।  
गौतमो भृगुमाण्डव्यौ नारदो लोमशस्तथा  ॥ १०९.१२३ ॥  
पराशरस्तथा शङ्खः कौशिकश्च्यवनो मुनिः  ।  
पिप्पलादो वशिष्ठश्च नाशिकेतुर्महातपाः  ॥ १०९.१२४ ॥  
विश्वामित्रो ह्यगस्त्यश्च उद्दालकयमौ तथा  ।  
शाण्डिल्यो जैमिनिः काव्यो याज्ञवल्क्योशनाङ्गिराः  ॥ १०९.१२५ ॥  
अत्रिः शातातपश्चैव भरतो मुद्गलस्तथा  ।  
वात्स्यायनो महातेजाः संवर्तः शक्तिरेव च  ॥ १०९.१२६ ॥  
जातूकर्णो भरद्वाजो बालखिल्यादयस्तथा  ।  
एकचित्ता द्विजा राजन्मन्त्रतन्त्रं प्रकुर्वतः  ॥ १०९.१२७ ॥  
ततः समुत्थितं लिङ्गं ज्वलत्कालानलप्रभम्  ।  
साष्टाङ्गं प्रणतो व्यासो देवं दृष्ट्वा त्रिलोचनम्  ॥ १०९.१२८ ॥  
आशीर्वादं पुनर्विप्रा दत्त्वा व्यासं तदा ययुः  ।  
ततः प्रभृति तत्त्वज्ञ तीर्थं ख्यातं तु पाण्डव  ॥ १०९.१२९ ॥  
स्नानदानविधानं च यस्मिन् काले प्रतिष्ठितम्  ।  
कथयामि समस्तं ते भ्रातॄणां चैव पाण्डव  ॥ १०९.१३० ॥  
कार्त्तिकस्यासिते पक्षे चतुर्दश्यां नृपोत्तम  ।  
उपोष्य यो नरो भक्त्या रात्रौ कुर्वीत जागरम्  ॥ १०९.१३१ ॥  
स्नापयेदीश्वरं भक्त्या क्षौद्रेण क्षीरसर्पिषा  ॥ १०९.१३२ ॥  
दध्ना च खण्डयुक्तेन कुशतोयेन वा पुनः  ।  
श्रीखण्डेन सुगन्धेन पूजयेत महेश्वरम्  ॥ १०९.१३३ ॥  
ततः सुगन्धपुष्पैश्च बिल्वपत्रैश्च पूजयेत् ।  
कुमुदेन च कुन्देन कुशपुष्पाक्षतादिभिः  ॥ १०९.१३४ ॥  
उन्मत्तपुष्पैश्च रसैः सौम्यैश्चैवाप्यनुत्तमैः  ।  
अर्चयेत्परया भक्त्या द्वीपेश्वरमनुत्तमम्  ॥ १०९.१३५ ॥  
मन्दारादिकपुष्पैश्च पूजयेत्परमेश्वरम्  ।  
गुडमण्डप्रदानेन पातकं दिवसार्जितम्  ॥ १०९.१३६ ॥  
मासार्जितं च नश्येत गुडमण्डशतेन च  ।  
षण्मासं च सहस्रेण अर्काब्दं द्विगुणेन तु  ॥ १०९.१३७ ॥  
आजन्मजनितं पापमयुतेन प्रणश्यति  ।  
पौर्णमास्यां नृपश्रेष्ठ स्नानं कुर्वीत भक्तितः  ॥ १०९.१३८ ॥  
मन्त्रोक्तेन विधानेन कृत्वा पापक्षयङ्करम्  ।  
वारुणं च तथा ज्ञेयं सर्वपापक्षयं करम्  ॥ १०९.१३९ ॥  
देवान् पितॄन्मनुष्यांश्च विधिवत्तर्पयेन्नृप  ।  
ऋचमेकां जपेत्स्नातः सामवेदफलं लभेत् ॥ १०९.१४० ॥  
यजुर्वेदमथर्वाणं गायत्र्या सर्वमाप्नुयात् ।  
जपेदष्टाक्षरं मन्त्रं सौरं वा शैवमेव च  ॥ १०९.१४१ ॥  
अथवा वैष्णवं मन्त्रं द्वादशाक्षरमेव च  ।  
पूजयेद्ब्राह्मणान् भक्त्या सर्वलक्षणलक्षितान्  ॥ १०९.१४२ ॥  
स्वधर्मनिरतान् विप्रान् दम्भलोभविवर्जितान्  ।  
हीनाङ्गानधिकाङ्गांश्च पतिताञ्छूद्रसेवितान्  ॥ १०९.१४३ ॥  
शूद्रान्नेन च संयुक्ता वृषली यस्य मन्दिरे  ।  
पौनर्भवास्तथा दुष्टा गुरुनिन्दापरायणाः  ॥ १०९.१४४ ॥  
वेदाध्ययनहीनाश्च हेतुकाः काकवृत्तयः  ।  
ईदृशान् वर्जयेच्छ्राद्धे दाने चैव व्रते तथा  ॥ १०९.१४५ ॥  
गायत्री पाठमात्रेण वरं विप्रः सुपण्डितः  ।  
नायं भृतचतुर्विद्यः सर्वाशीसर्वविक्रयी  ॥ १०९.१४६ ॥  
ईदृशान् वर्जयेच्छ्राद्धे व्रते दाने हिरण्मये  ।  
उपानहौ च वस्त्रं च शय्यां वा छत्रमासनम्  ॥ १०९.१४७ ॥  
यो दद्याद्ब्राह्मणे भक्त्या सोऽपि स्वर्गे महीयते  ।  
प्रत्यक्षा सुरभी तत्र तिलधेनुस्तथा मता  ॥ १०९.१४८ ॥  
तिलधेनुप्रदातारः स्वस्वदातार एव च  ।  
कृष्णाजिनप्रदातारो दातारः कुञ्जरस्य च  ॥ १०९.१४९ ॥  
कन्याविद्याप्रदातारोऽक्षयं लोकमवाप्नुयुः  ।  
धूर्वहौ दक्षिणायुक्तौ धान्योपस्करसंयुतौ  ॥ १०९.१५० ॥  
दापयेत्सर्वकामाय इति मे सत्यभाषितम्  ।  
सूत्रेण वेष्टयेदीशमथवा जगतीरुहम्  ॥ १०९.१५१ ॥  
मन्दिरं परया भक्त्या अथवा परमेश्वरम्  ।  
अथ प्रदक्षिणा कार्या विना शूद्रेण मानवैः  ॥ १०९.१५२ ॥  
जम्बूप्लक्षाह्वयौ द्वीपौ शाल्मलिश्च भवेन्नृप  ।  
कुशः क्रौञ्चस्तथा शाकः पुष्करश्चेति सप्तमः  ॥ १०९.१५३ ॥  
सप्तसागरपर्यन्ता वेष्टिता तेन भारत  ।  
द्वीपेश्वरे तु राजेन्द्र वृषोत्सर्गो जितेन्द्रियैः  ॥ १०९.१५४ ॥  
वृषस्य मोक्षणे नैव ऐश्वरं लोकमाप्नुयात् ।  
यस्तु वै पाण्डुरो वक्त्रे ललाटे चरणे तथा  ॥ १०९.१५५ ॥  
लाङ्गूले च मुखे शुभ्रः स वै नाकस्य दर्शनः  ।  
नीलोऽयमीदृशः प्रोक्तो दद्याद्द्वीपेश्वरे शूभे  ॥ १०९.१५६ ॥  
पामरास्तेऽप्यसङ्ख्याता नाके गच्छन्ति पार्थिव  ।  
सौरे चण्डेश्वरे लोके पुरे वै चक्रपाणिनः  ॥ १०९.१५७ ॥  
स भुङ्क्ते स्वेच्छया लोकं व्यासतीर्थप्रभावतः  ।  
सपत्नीकांस्ततो विप्रान् पूजयेत्तत्र भक्तितः  ॥ १०९.१५८ ॥  
सितरत्नानि वस्त्राणि प्रदद्यादग्रजन्मने  ।  
कृत्वा प्रदक्षिणायुग्मं प्रीयतां मे जगद्गुरुः  ॥ १०९.१५९ ॥  
नास्ति विप्रसमो बन्धुरिह लोके परत्र च  ।  
यमलोके महाघोरे पतितं योऽभिरक्षति  ॥ १०९.१६० ॥  
पुरुषाः परया भक्त्या वेदशास्त्रार्थचिन्तकाः  ।  
द्वीपेश्वरं महादेवं संस्मरन्ति गृहे स्थिताः  ॥ १०९.१६१ ॥  
तेषां न जायते शोको न हानिर्न च दुष्कृतम्  ।  
प्रथमं पूजयेत्तत्र लिङ्गं सिद्धेश्वरं नृप  ॥ १०९.१६२ ॥  
यत्र सिद्धो महाभागः सत्यवत्याश्च नन्दनः  ।  
अस्यैवार्चनतः सिद्धः पाराशर्यो मुनिस्ततः  ॥ १०९.१६३ ॥  
तस्मिंस्तीर्थे तु ये राजन् प्राणत्यागं प्रकुर्वते  ।  
ते यान्ति परमं लोकं नात्र कार्या विचारणा  ॥ १०९.१६४ ॥  
समा सहस्राणि मृतो जले हि यो वै निमग्नः पतने च षोडश  ।  
महाहवे षष्टिरशीतिगोगृहे त्वनाशके भारत चाक्षया गतिः  ॥ १०९.१६५ ॥  
अथ योगेन तेनैव प्राप्यते चाक्षया गतिः  ।  
सूर्यलोकं ततो गत्वा शिवलोकं व्रजन्ति ते  ॥ १०९.१६६ ॥  
पितापितामहश्चैव तथैव प्रपितामहः  ।  
अनुभूता निरीक्षन्ते आगच्छन्तं स्वगोत्रजम्  ॥ १०९.१६७ ॥  
तिष्ठते चैव गोत्रेषु यो दद्याच्च तिलोदकम्  ।  
कार्तिक्यां च तथा माघ्यां वैशाख्यां च विशेषतः  ॥ १०९.१६८ ॥  
स्वर्गं च ते प्रयान्त्यन्ते स्वस्वपुत्रप्रभावतः  ।  
एतत्ते कथितं सर्वं द्वीपेश्वरफलं शुभम्  ॥ १०९.१६९ ॥  
यः पठेत्प्रातरुत्थाय यः शृणोति नरो नृप  ।  
सोऽपि पापैर्विनिर्मुक्तो मोदते शिवमन्दिरे  ॥ १०९.१७० ॥  
ईश्वरं सर्वतीर्थानां निर्मितं ऋषिपुङ्गवैः  ।  
कामदं सर्वजन्तूनां रेवायां च नृपोत्तम  ॥ १०९.१७१ ॥  

इति श्रीस्कन्दपुराणे रेवाखण्डे द्वीपेश्वरव्यासतीर्थवर्णनो नाम नवाधिकशततमोऽध्यायः ॥  


अध्याय ११०  

मार्कण्डेय उवाच -   
ततो गच्छेत्तु राजेन्द्र प्रभासेश्वरमुत्तमम्  ।  
विख्यातां त्रिषु लोकेषु स्वर्गसोपानमुत्तमम्  ॥ ११०.१ ॥  

युधिष्ठिर उवाच -   
प्रभासं नाम तीर्थं तु यथाजातं महाफलम्  ।  
स्वर्गसोपानमार्गं च सङ्क्षेपात्कथयस्व मे  ॥ ११०.२ ॥  

मार्कण्डेय उवाच -   
दुर्भगा रविपत्नी च प्रभा नामेति विश्रुता  ।  
तया चाराधितः शम्भुरुग्रेण तपसा पुरा  ॥ ११०.३ ॥  
वायुभक्षा स्थिता वर्षं शिवध्यानपरायणा  ।  
ततस्तुष्टो महादेवः प्रभां तां पाण्डुनन्दन  ॥ ११०.४ ॥  
उवाच क्लिश्यते कस्माद्बाले त्वं ब्रूहि चेष्टितम्  ।  
अहं च भास्करोपेतश्चान्तरं नैव विद्यते  ॥ ११०.५ ॥  

प्रभोवाच -   
नान्यो देवस्तथा शम्भो भर्ता पुष्यति न क्वचित् ।  
सगुणो वापि चाख्यातो निर्गुणो द्रव्यवर्जितः  ॥ ११०.६ ॥  
प्रियो वा यदि वा द्वेष्यः स्त्रीणां भर्ता हि देवता  ।  
दुर्भगा त्वेन दग्धाहं लोकमध्ये महेश्वर  ॥ ११०.७ ॥  
अलब्धसौख्या भर्तुश्च तेन क्लिश्ये महेश्वर  ।  

देव उवाच -   
वल्लभा भास्करस्य त्वं मत्प्रभावाद्भविष्यसि  ॥ ११०.८ ॥  

पार्वत्युवाच -   
वल्लभा तव वाक्येन भास्करे न भविष्यति  ।  
वृथा क्लेशो भवेदेव प्रभायास्तत्र का कथा  ॥ ११०.९ ॥  
देवीवाक्येन रुद्रेण ध्यातस्तिमिरनाशनः  ।  
आगतो गगनाद्भानुर्नर्मदायोत्तरे तटे  ॥ ११०.१० ॥  

भानुरुवाच -   
कस्मादाह्वानितो देव अन्धकासुरनाशन  ।  

देव उवाच -   
प्रभां पालय हे भानो सन्तोषेण परेण च  ॥ ११०.११ ॥  
प्रभाया मन्दिरे नित्यं स्थीयतां हिमनाशन  ।  
एवं लब्धवरा देवात्प्रभा स्थाप्याह शङ्करम्  ॥ ११०.१२ ॥  
स्वांशेन स्थीयतामत्र तीर्थमुन्मीलयानघ  ।  

मार्कण्डेय उवाच -   
सर्वदेवमयं लिङ्गं स्थापितं पाण्डुनन्दन  ॥ ११०.१३ ॥  
प्रभासेश्वरनामेदं सर्वलोके च दुर्लभम्  ।  
अन्यानि यानि तीर्थानि काले तेऽपि फलन्ति वै  ॥ ११०.१४ ॥  
प्रभासञ्चापि राजेन्द्र सद्यः पुण्यफलप्रदम्  ।  
माघमासे च सप्तम्यां विशेषफलदं भवेत् ॥ ११०.१५ ॥  
अश्वं यो दापयेत्तत्र यथोक्तं ब्राह्मणे नृप  ।  
इन्द्रस्य प्राप्यते लोकमथवा भास्करं व्रजेत् ॥ ११०.१६ ॥  
दौर्भाग्यं नश्यते तत्र स्नानमात्रेण पाण्डव  ।  
तत्र तीर्थे तु यो भक्त्या कन्यादानं प्रयच्छति  ॥ ११०.१७ ॥  
ब्राह्मणाय विवाहार्थे दापेयत्पाण्डुनन्दन  ।  
समानवयसे विप्रे कुलीने धनिने तथा  ॥ ११०.१८ ॥  
यो ददाति महाराज महापातकसंयुतः  ।  
तस्य पापं च नश्येत उदके लवणं यथा  ॥ ११०.१९ ॥  
स्वामिद्रोहोद्भवं पापं यत्पापं स्तेयसम्भवम्  ।  
कूटसाक्ष्यप्रदं पापं चाण्डालव्रतचारिणाम्  ॥ ११०.२० ॥  
दाम्भिकं वृक्षकच्छेदमगम्यागमनोद्भवम्  ।  
ग्रामकूटोद्भवं यच्च गरदं वा प्रवारकम्  ॥ ११०.२१ ॥  
विद्याविक्रयणे यच्च संसर्गोद्भवपातकम्  ।  
पत्नीद्रोहोद्भवं घोरं सर्वद्रोहोद्भवं नृप  ॥ ११०.२२ ॥  
ब्रह्महत्या च यत्पापं यत्पापं भूमिहारिणः  ।  
गोवधे चैव यत्पापं गुर्वग्निब्राह्मणेषु च  ॥ ११०.२३ ॥  
जम्बूप्लक्षाह्वयौ द्वीपौ शाल्मलिश्च भवेन्नृप  ।  
कुशक्रौञ्चस्तथा शाकः पुष्करश्चैव सप्तमः  ॥ ११०.२४ ॥  
तत्पापं विलयं याति कन्यादानेन पाण्डव  ।  
भित्त्वाथ भास्करं लोकं शुभं व्रजेत् ॥ ११०.२५ ॥  
क्रीडते रुद्रलोकस्थो यावदिन्द्राश्चतुर्दश  ।  
सर्वपापक्षये जाते शिवो भवति भावतः  ॥ ११०.२६ ॥  
तावद्भ्रमति तत्तीर्थं प्रभासं पाण्डुनन्दन  ।  
सोऽश्वमेधफलं प्राप्य सत्यमीश्वरभाषितम्  ॥ ११०.२७ ॥  
गोदानं च महत्पुण्यं सर्वपापक्षयङ्करम्  ।  
प्रत्यक्षं सुरभीं तत्र जलधेनुं तथादृतः  ॥ ११०.२८ ॥  
तिलधेनुप्रदाता च अश्वदाता तथैव च  ।  
कन्याविद्याप्रदाता च अक्षयं लोकमाप्नुयात् ॥ ११०.२९ ॥  
भूरिवस्त्रां क्षीरयुक्तां धान्योपस्करसंयुताम्  ।  
दापयेत्सर्वकामोऽथ सुरभीं नृपसत्तम  ॥ ११०.३० ॥  
सप्तसागरपर्यन्ता वेष्टिता तेन भारत  ।  
द्वीपेश्वरे तु राजेन्द्र वृषोत्सर्गं जितेन्द्रियैः  ॥ ११०.३१ ॥  
सर्वकालं तु कर्तव्यं चतुर्दश्यां विशेषतः  ॥ ११०.३२ ॥  

इति श्रीस्कन्दपुराणे प्रभासतीर्थमहिमानुवर्णनो नाम दशाधिकशततमोऽध्यायः ॥  


अध्याय १११  

मार्कण्डेय उवाच -   
ततो गच्छेत्तु राजेन्द्र नर्मदादक्षिणे तटे  ।  
स्थापितं वासुकेर्नाम्ना अशेषाघौघनाशनम्  ॥ १११.१ ॥  

युधिष्ठिर उवाच -   
आः कस्मात्कारणात्तात स्थापितं दक्षिणे तटे  ।  
तत्त्वं सर्वं ममाख्याहि त्वशेषं धर्मकारणम्  ॥ १११.२ ॥  

मार्कण्डेय उवाच -   
शृणु त्वं कुरुशार्दूल यः प्रश्नः क्रियते त्वया  ।  
भैरवं रूपमास्थाय नृत्यं शम्भुश्चकार ह  ॥ १११.३ ॥  
तच्छ्रमाज्जायते स्वेदो गङ्गातोयविमिश्रितः  ।  
तत्रैव पन्नगः स्नातो हरतोयविमिश्रिते  ॥ १११.४ ॥  
मन्दाकिनी ततः क्रुद्धा व्यालस्योपरि भारत  ।  
अजगरत्वमाप्नोषि उरगं चाब्रवीत्तदा  ॥ १११.५ ॥  

वासुकिरुवाच -   
अनुग्राह्योऽस्म्यहं पापो भवत्या हरसम्भृते  ।  
त्रैलोक्यपावनी पुण्या सरित्त्वं शुभलक्षणे  ॥ १११.६ ॥  
संसारच्छेदनकरी आर्ता नामार्तिनाशिनी  ।  
स्वर्गद्वारस्थिते देवि दयां कुरु ममोपरि  ॥ १११.७ ॥  

गङ्गोवाच -   
चर त्वं विपुलं नाग तपो वै शङ्करं प्रति  ।  
ततस्तपश्चचारासावीश्वराराधनं परम्  ॥ १११.८ ॥  
ततश्च ध्यायतो देवं दमयुक्तोऽभवत्स च  ।  
ततो वर्षशते पूर्णे उपरुद्धो जगद्गुरुः  ॥ १११.९ ॥  
आगत्य तत्समीपस्थः श्लक्ष्णां वाणीमुदाहरत् ।  
वरं वरयतु श्रेष्ठं पन्नग त्वं महाबल  ॥ १११.१० ॥  

पन्नग उवाच -   
यदि तुष्टोऽसि मे देव वरं दातुं त्रिशूलभृत् ।  
तदा मे दीयतां स्थानं स्वकीयं वृषवाहन  ॥ १११.११ ॥  

ईश्वर उवाच -   
प्रसन्नोऽहं महाबाहो रेवां गच्छ शुभां त्वरम्  ।  
याम्ये चैव तटे पुण्ये स्नानं कृत्वा विधानतः  ॥ १११.१२ ॥  
इत्युक्त्वाऽन्तर्दधे देवो वासुकिस्त्वरितान्वितः  ।  
रूपेणाजगरेणाथ विवेश नर्मदाजले  ॥ १११.१३ ॥  
मार्गेण तस्य तज्जातं जाह्नव्याः स्रोत उत्तमम्  ।  
निर्धूतकल्मषः सर्पः स जातो नर्मदाजले  ॥ १११.१४ ॥  
स्थापितश्चेश्वरस्तत्र नर्मदाया युधिष्ठिर  ।  
तेन नागेश्वरो भूम्यां सर्वपापविनाशनः  ॥ १११.१५ ॥  
अष्टम्यां च चतुर्दश्यां मधुना स्नापयेच्छिवम्  ।  
विमुक्तः सर्वपापेभ्यो जायते ह्यनलो यथा  ॥ १११.१६ ॥  
अपुत्रा ये नराः पार्थ स्नानं कुर्वन्ति सङ्गमे  ।  
ते लभन्ते शुभान् पुत्रान् कार्तवीर्योपमानपि  ॥ १११.१७ ॥  
श्राद्धं तत्रैव ये भक्त्या उपवासपरायणाः  ।  
कुर्वन्ति तारयन्ति स्वान्नरकान्नृपनन्दन  ॥ १११.१८ ॥  
एवमाख्यातवानस्मि तव स्नेहाद्विशेषतः  ।  

मार्कण्डेय उवाच -   
ततो गच्छेच्च राजेन्द्र मार्कण्डेश्वरमुत्तमम्  ॥ १११.१९ ॥  
नर्मदादक्षिणे कूले गीर्वाणैर्वन्दितं शुभम्  ।  
गुह्याद्गुह्यतरं तीर्थं नाख्यातं कस्यचिन्मया  ॥ १११.२० ॥  
स्थापितं च मया पुण्यं स्वर्गभोगं च मुक्तिदम्  ।  
ज्ञानं तत्रैव मे जातं प्रसादाच्छङ्करस्य च  ॥ १११.२१ ॥  
अन्यसूक्तं च यो ध्यायेद्द्रुपदं च जले जपेत् ।  
सोऽपि घोरादघौघाच्च मुच्यते पाण्डुनन्दन  ॥ १११.२२ ॥  
वाचिकैर्मानसैश्चापि कर्मजैरपि पाण्डव  ।  
पञ्चेन्द्रियाण्यवष्टभ्य याम्यामाशां च संस्थितः  ॥ १११.२३ ॥  
यो जपेत्सलिले भक्त्या इत्येवं शङ्करोऽब्रवीत् ।  
श्राद्धं तत्रैव यो भक्त्या कुरुते नृपनन्दन  ॥ १११.२४ ॥  
पितरस्तस्य वै तृप्ता यावदाहूतसम्प्लवम्  ।  
आमलैर्बदरैर्बिल्वैरक्षतैर्वा जलेन वा  ॥ १११.२५ ॥  
तर्पयेत्तत्र यः प्रेतान् प्रेता यान्ति शुभां गतिम्  ॥ १११.२६ ॥  

इति श्रीस्कन्दपुराणे रेवाखण्डे मार्कण्डेश्वरमहिमानुवर्णनो नामैकादशाधिकशततमोऽध्यायः ॥  


अध्याय ११२  

मार्कण्डेय उवाच -   
ततो गच्छेत्तु राजेन्द्र तीर्थं परमशोभनम्  ।  
उत्तरे नर्मदाकूले यज्ञवाटस्य मध्यतः  ॥ ११२.१ ॥  
सङ्कर्षणं च विख्यातं पृथिव्यां पापनाशनम्  ।  
तपश्चीर्णं पुरा राजन्नर्मदायास्तटे शुभे  ॥ ११२.२ ॥  
बलभद्रेण राजेन्द्र प्राणिनामुपकारकम्  ।  
गीर्वाणैश्चैव तत्रैव सन्निधौ नृपनन्दन  ॥ ११२.३ ॥  
उमया सहितः शम्भुः स्थितस्तत्रैव केशवः  ।  
यस्तत्र स्नापयेद्भक्त्या जितक्रोधो जितेन्द्रियः  ॥ ११२.४ ॥  
एकादश्यां सिते पक्षे मन्त्रेण स्नापयेच्छिवम्  ।  
श्राद्धं तत्र च यो भक्त्या प्रेतानां वै प्रदापयेत् ॥ ११२.५ ॥  
स याति परमं स्थानं बलभद्रवचो यथा  ।  
ततो गच्छेच्च राजेन्द्र मन्मथेश्वरमुत्तमम्  ॥ ११२.६ ॥  
स्नानमात्रो नरो राजन् यमलोकं न पश्यति  ।  
अनपत्या तु या नारी स्नापयेत्पाण्डुनन्दन  ॥ ११२.७ ॥  
पुत्रं सा लभते पार्थ सत्यवन्तं दृढव्रतम्  ।  
तत्र स्नात्वा नरो राजन्मुनिः प्रयतमानसः  ॥ ११२.८ ॥  
उपोष्य परया भक्त्या गोसहस्रफलं लभेत् ।  
तत्र नृत्यं प्रकुर्वन्ति ये नरा भक्तिमानसाः  ॥ ११२.९ ॥  
गीतवादित्रसंयुक्तं रात्रौ जागरणं शुभम्  ।  
सहाम्बिको महादेवस्तुष्टो वै मन्मथेश्वरः  ॥ ११२.१० ॥  
किं करिष्यति संरुष्टो यमस्तं न च पश्यति  ।  
कामेन स्थापितं तत्र एतस्मात्कारणात्नृप  ॥ ११२.११ ॥  
अन्नदानेन भो राजन् कीर्तितं फलमुत्तमम्  ।  
सोपानं स्वर्गमार्गस्य पृथिव्यां मन्मथेश्वरः  ॥ ११२.१२ ॥  
विशेषात्तत्र सङ्ख्यातं श्राद्धदानेन भारत  ।  
अन्नदानेन भो राजन् कीर्तितं फलमुत्तमम्  ॥ ११२.१३ ॥  
एतत्ते सर्वमाख्यातं तव भक्त्या तु भारत  ॥ ११२.१४ ॥  

इति श्रीस्कन्दपुराणे रेवाखण्डे मन्मथेश्वरमहिमानुवर्णनोनाम द्वादशाधिकशततमोऽध्यायः ॥  


अध्याय ११३  

मार्कण्डेय उवाच -   
ततो गच्छेत्तु राजेन्द्र एरण्डीसङ्गमेश्वरम्  ।  
प्रख्यातं सर्वलोकेषु ब्रह्महत्याप्रणाशनम्  ॥ ११३.१ ॥  

युधिष्ठिर उवाच -   
कारणं नैव जानेऽहं तत्सर्वं कथयस्व मे  ।  
एवमुक्तस्तु धर्मात्मा धर्मपुत्रेण धीमता  ॥ ११३.२ ॥  
कथयामास तत्सर्वमृषिसङ्घैः समावृतः  ।  

मार्कण्डेय उवाच -   
कथितं चोमया पूर्वं शम्भुना परमेष्ठिना  ॥ ११३.३ ॥  
तत्तेऽहं सम्प्रवक्ष्यामि श्रूयतां भ्रातृभिः सह  ।  

महेश्वर उवाच -   
अत्रिर्नामाह्वयो देव मानसो ब्रह्मणः सुतः  ॥ ११३.४ ॥  
अग्निहोत्ररतो नित्यं देवताऽतिथिपूजकः  ।  
सोमः संस्थापितोऽत्रैव कृतो विप्रेण पर्वते  ॥ ११३.५ ॥  
अनसूयेति नाम्ना वै तस्य भार्या गुणान्विता  ।  
पतिव्रता पतिप्राणा पत्युः कार्यहिते रता  ॥ ११३.६ ॥  
एवं जातः सदा कालो न पुत्रो न च पुत्रिका  ।  
अपराह्णे महाबाहो सुखासीनौ तु तौ क्वचित् ॥ ११३.७ ॥  
वदतः सुखदुःखानि दैवदत्तानि यानि च  ।  

अत्रिरुवाच -   
सौम्ये शुभे प्रिये कान्ते सुरूपे प्रियभाषिणि  ॥ ११३.८ ॥  
पूर्णचन्द्रनिभाकारे प्रियकामे निरालसे  ।  
न त्वया सदृशी लोके त्रैलोक्ये सचराचरे  ॥ ११३.९ ॥  
पतिपुत्रप्रिया नारी सुहृज्जनहिते रता  ।  
पुत्रेण लोकाज्जयति पुत्रेण परमा गतिः  ॥ ११३.१० ॥  
नास्ति पुत्रसमो बन्धुः पृथिव्यां चैव दृश्यते  ।  
असिपत्रवने घोरे पतन्तं योऽभिरक्षति  ॥ ११३.११ ॥  
दुर्भिक्षेष्वपि दैन्यादौ वृद्धकालेऽपि पुत्रकः  ।  
पुत्रं विना च किं भद्रे जीवितैः सधनैरपि  ॥ ११३.१२ ॥  
व्याधिभिः परिभूतोऽपि निर्विण्णोऽपि यदा सुतः  ।  
लोकलज्जानयत्रस्तः पवित्रं कर्तुमर्हति  ॥ ११३.१३ ॥  
एतद्गुणसमायुक्तो निर्गुणः सगुणः सुतः  ।  
पुत्रहीने कुतः सौख्यमिह लोके परत्र च  ॥ ११३.१४ ॥  
अहश्च मध्यरात्रे च चिन्त्यमानश्च सर्वदा  ।  
शुष्यन्ति मम गात्राणि ग्रीष्मे कुसरितो यथा  ॥ ११३.१५ ॥  

अनसूयोवाच -   
यत्त्वया सूचितं विप्र तत्सर्वं शोचयाम्यहम्  ।  
तवोद्वेगकरं कार्यं तन्मे दहति चेतसि  ॥ ११३.१६ ॥  
ये च पुत्रा भविष्यन्ति दीर्घायुर्गुणसंयुताः  ।  
तत्कार्यं च समीक्षेऽहं येन तुष्टः प्रजापतिः  ॥ ११३.१७ ॥  

अत्रिरुवाच -   
तपस्तप्तं मया भद्रे जन्मप्रभृतिदुष्करम्  ।  
व्रतोपवासैर्नियमैः शाकाहारेण सुन्दरि  ॥ ११३.१८ ॥  
क्षीणं देहं तु पश्यामि अशक्तोऽहं शुभानने  ।  
स्थातुं शोचामि चात्मानं रहस्यं कथितं मया  ॥ ११३.१९ ॥  

अनसूयोवाच -   
भर्तः पतिव्रता नारी पतिपुत्रविवर्द्धिनी  ।  
त्रिवर्गसाधना सा च सेव्या सा विपुले जने  ॥ ११३.२० ॥  
जपस्तपस्तीर्थयात्रा पुत्रेज्यामन्त्रसाधनम्  ।  
वदन्ति गुरवः सर्वे यथोक्तं गुरुभाषितम्  ॥ ११३.२१ ॥  
अनुज्ञाता च दुःखेऽहं तपस्तप्स्यामि दुष्करम्  ।  
पुत्रार्थिनी बहुदिनान्यहं यामि सुरोत्तमम्  ॥ ११३.२२ ॥  

अत्रिरुवाच -   
साधु साधु महाप्राज्ञे मम सन्तोषकारिणि  ।  
अनुज्ञाता मया भद्रे पुत्रार्थं तप आचर  ॥ ११३.२३ ॥  
देवानां च मनुष्याणां पितॄणामनृणं कुरु  ।  
न भार्या सदृशो बन्धुस्त्रिषु लोकेषु विद्यते  ॥ ११३.२४ ॥  
नहि देवाः प्रशंसन्ति भार्यया रहितं सुखम्  ।  
सम्मुखे सम्मुखा याति विलोमे च पराङ्मुखी  ॥ ११३.२५ ॥  
तेन भार्या प्रशंसन्ति सदेवासुरमानुषाः  ।  
महाव्रते महाप्रज्ञे सत्यरूपे शुभे क्षणे  ॥ ११३.२६ ॥  
तपश्चरस्व शीघ्रं त्वं पुत्रार्थं च ममाज्ञया  ।  
एतद्वाक्यावसाने सा साष्टाङ्गं प्रणताऽब्रवीत् ॥ ११३.२७ ॥  
त्वत्प्रसादेन विप्रेन्द्र सर्वमेतदवाप्नुयाम्  ।  
हंसलीलागतिर्यान्ती लोलाक्षी वरवर्णिनी  ॥ ११३.२८ ॥  
विषमस्थानसूया तु प्राप्तासौ नर्मदां नदीम्  ।  
सोमनाथेन तत्तुल्यं नात्र कार्या विचारणा  ॥ ११३.२९ ॥  
ये स्मरन्ति दिवा रात्रौ योजनानां शतैरपि  ।  
मुच्यन्ते सर्वपापेभ्यो रुद्रलोके वसन्ति ते  ॥ ११३.३० ॥  
नर्मदायाः समीपे तु द्वे तटे द्वे च योजने  ।  
प्रविशन्ती तपस्तत्र रेवायां वरवर्णिनी  ॥ ११३.३१ ॥  
यस्या दर्शनमात्रेण नश्यते पापसञ्चयम्  ।  
ततः तस्योत्तरे तीरे परे पर्णाशना शुभा  ॥ ११३.३२ ॥  
नियमस्था विशालाक्षी शाकाहारेण सुन्दरी  ।  
स्तुवन्ती तु ततो देवाञ्छुभैः स्तोत्रैश्च संयता  ॥ ११३.३३ ॥  
ग्रीष्मेषु च महादेवी पञ्चाग्निं साधयेत्ततः  ।  
वर्षाकाले सार्द्रवासाचरच्चान्द्रायणं व्रतम्  ॥ ११३.३४ ॥  
हेमन्ते च ततः प्राप्ते तोयवासाभवत्ततः  ।  
प्रातः स्नानं ततः सान्ध्यं कुर्याद्देवादितर्पणम्  ॥ ११३.३५ ॥  
देवानामर्चनं कृत्वा होमं कृत्वा यथा विधि  ।  
एवं वर्षशते प्राप्ते विष्णुरुद्रपितामहाः  ॥ ११३.३६ ॥  
सम्प्राप्ता द्विजरूपेण एरण्ड्याः सङ्गमं प्रति  ।  
संस्थिता अग्रतस्तस्या वेदमभ्युच्चरन्ति ते  ॥ ११३.३७ ॥  
अनसूया जपं त्यक्त्वा निरीक्षन्ती मुहुर्मुहुः  ।  
उत्थिता सा विशालाक्षी अर्घं दत्त्वा यथाविधि  ॥ ११३.३८ ॥  
अद्य मे सफलं जन्म अद्य मे सफलं तपः  ।  
दर्शनेन तु विप्राणां सर्वपापैः प्रमुच्यते  ॥ ११३.३९ ॥  
प्रदक्षिणां ततः कृत्वा साष्टाङ्गं प्रणताऽब्रवीत् ।  
कन्दमूलफलैर्दिव्यैरद्याहं तर्पयामि वः  ॥ ११३.४० ॥  

विप्रा ऊचुः॒  
तपसा तु विचित्रेण तव सत्येन सुव्रते  ।  
तृप्ता वै सर्वकामैस्तु तपस्विन्याश्च दर्शनात् ॥ ११३.४१ ॥  
अस्माकं कौतुकं जातं किमर्थं तप्यते त्वया  ।  
स्वर्गमोक्षं तु रक्षार्थं तपस्तप्यसि दुष्करम्  ॥ ११३.४२ ॥  

अनसूयोवाच -   
तपसा सिध्यते स्वर्गस्तपसा परमा गतिः  ।  
तपसा चैव भो विप्राः सर्वकाममवाप्नुयात् ॥ ११३.४३ ॥  

ब्राह्मणा ऊचुः॒  
तन्वी श्यामा विशालाक्षी स्निग्धाङ्गी रूपसंयुता  ।  
हंसलीलागतिस्त्वं हि किं चात्मानं विशोषसि  ॥ ११३.४४ ॥  

अनसूयोवाच -   
युवत्वे च तपः कार्यं युवत्वे परमा गति  ।  
युवत्वे च सुतोत्पत्तिर्वृद्धत्वे सर्वमप्रियम्  ॥ ११३.४५ ॥  

विप्रा ऊचुः॒  
साधु साधु महाप्राज्ञे वरं प्रार्थय सुव्रते  ।  
यत्त्वया चाभिलषितं तत्सर्वं प्रददाम्यहम्  ॥ ११३.४६ ॥  
अहं विष्णुरहं रुद्रो ह्यहं साक्षात्पितामहः  ।  
गूढरूपधरा लोके स्वचिह्नैरुपलक्षिताः  ॥ ११३.४७ ॥  
तस्या वाक्यावसाने तु स्वरूपं दर्शयन्ति ते  ।  
स्वैः स्वै रूपैः स्थिता देवाः सूर्यकोटिसमप्रभाः  ॥ ११३.४८ ॥  
चतुर्भुजो वासुदेवः शङ्खचक्रगदाधरः  ।  
अतसीपुष्पवर्णस्तु पीतवासा जनार्दनः  ॥ ११३.४९ ॥  
गरुत्मान् वाहनं यस्य श्रिया च सहितो हरिः  ।  
प्रसन्नवदनः श्रीमाञ्छिवरूपो व्यवस्थितः  ॥ ११३.५० ॥  
सितवासा महाभागश्चतुर्वदनसंयुतः  ।  
हंसोपरिसमारूढो ह्यक्षमालाकरोऽनघ  ॥ ११३.५१ ॥  
आगतो नर्मदातीरे ब्रह्मा लोकपितामहः  ।  
वृषभं तु समारूढो दशबाहुसमन्वितः  ॥ ११३.५२ ॥  
भस्मोद्धूलितगात्रस्तु पञ्चवक्त्रस्त्रिलोचनः  ।  
जटामुकुटसंयुक्तश्चन्द्रार्धकृतशेखरः  ॥ ११३.५३ ॥  
एतद्रूपधरो देवः सर्वव्यापी महेश्वरः  ।  
अनसूया तु तत्रैव देवानां दर्शनात्परम्  ॥ ११३.५४ ॥  
वेपमाना रहस्ये तु तान् पश्यन्ती मुहुर्मुहुः  ।  
अहं ब्रह्मा ह्यहं विष्णुरहं रुद्रः प्रकीर्तितः  ॥ ११३.५५ ॥  
आनन्दिता तु सा देवी दृष्ट्वैतान्महाव्रत  ।  

अनसूयोवाच -   
किं व्यापाराश्च के यूयं विष्णुरुद्रपितामहाः  ॥ ११३.५६ ॥  
तदहं श्रोतुमिच्छामीमं प्रश्नं कथयन्तु ते  ।  

ब्रह्मोवाच -   
प्रावृट्कालो ह्यहं प्रोक्त आपश्चैव प्रकीर्तितः  ॥ ११३.५७ ॥  
मेघरूपो ह्यहं प्रोक्तो वर्षामि वसुधातले  ।  
अहं सर्वाणि भूतानि प्राक्सन्ध्या ह्युदिते रवौ  ॥ ११३.५८ ॥  
एतस्मात्कारणाद्भावरहस्यं कथितं मया  ।  

विष्णुरुवाच -   
हेमन्तत्वाच्च विहितं विष्णुरूपं चराचरम्  ॥ ११३.५९ ॥  
पालनीयं जगत्सर्वं विष्णोर्माहात्म्यमुत्तमम्  ।  

रुद्र उवाच -   
ग्रीष्मकालो ह्यहं प्रोक्तः सर्वभूतक्षयङ्करः  ॥ ११३.६० ॥  
शोषयामि जगत्सर्वं रुद्ररूपस्तपस्विनि  ।  
एवं ब्रह्मा च विष्णुश्च रुद्रश्चैव महीपते  ॥ ११३.६१ ॥  
तिस्रः सन्ध्यास्त्रयो देवास्त्रयः कालास्त्रयोऽग्नयः  ।  
तथा ब्रह्मा च विष्णुश्च रुद्रश्चैकत्वमागताः  ॥ ११३.६२ ॥  
वरं ददामि ते भद्रे यत्ते मनसि वर्तते  ।  

अनसूयोवाच -   
वन्ध्या लोकैरहं लोके ख्याप्यमाना च सर्वदा  ॥ ११३.६३ ॥  
ब्रह्मा विष्णुश्च रुद्रश्च प्रसादात्सुमुखा यतः  ।  
परितुष्टास्त्रयो देवा दुर्धर्षाऽपि ममोपरि  ॥ ११३.६४ ॥  
अस्मिंस्तीर्थे तु सान्निध्यं वरं ददतु मेऽधुना  ।  

देवा ऊचुः॒  
एवं भवतु ते वाक्यं यत्त्वया प्रार्थितं शुभे  ॥ ११३.६५ ॥  
प्रत्यक्षा वैष्णवी माया एरण्डी चैव नामतः  ।  

अनसूयोवाच -   
यदि तुष्टास्त्रयो देवा मम भक्तिप्रबोधिताः  ॥ ११३.६६ ॥  
मम पुत्रा भवन्त्वत्र हरिरुद्रपितामहाः  ।  

विष्णुरुवाच -   
अर्थदाः पुत्रतां यान्ति न कदाचिच्छ्रुतं मया  ॥ ११३.६७ ॥  
भद्रे ददामि तान् पुत्रान् देवतुल्यपराक्रमान्  ।  
पितृतुल्यगुणोपेतान् सोमयाजि बहुश्रुतान्  ॥ ११३.६८ ॥  

अनसूयोवाच -   
ईप्सितं तु प्रदातव्यं यन्मया प्रार्थितं हरे  ।  
नान्यथा तच्च कर्तव्यं निवसन्तु ममोदरे  ॥ ११३.६९ ॥  

श्रीभगवानुवाच -   
पूर्वं तु भृगुसंवादे गर्भवास उपार्जितः  ।  
तस्याहं चैव पारं तु न च पश्यामि शोभने  ॥ ११३.७० ॥  
स्मरमाणः पुरावृत्तं चिन्तयामि पुनः पुनः  ।  
एवं सञ्चिन्त्यमानौ हि पितामहमहेश्वरौ  ॥ ११३.७१ ॥  
अयोनिजा भविष्यामस्तव पुत्राः सुशोभने  ।  
योनिवासं च वै देवा नैव यान्ति वरानने  ॥ ११३.७२ ॥  
इत्युक्त्वा च तया सार्धं प्रत्यक्षास्तेऽभवंस्तदा  ।  
त्रयो देवा गताः पार्थ नर्मदायोत्तरे तटे  ॥ ११३.७३ ॥  
प्राप्ता वरं तु सा देवी प्रियं माहेन्द्रपर्वते  ।  
क्षीणदेहा च सा नारी शुष्कदेहा सुदारुणा  ॥ ११३.७४ ॥  
कृतयज्ञोपवीता सा तपोनिष्ठा शुभेक्षणा  ।  
शिलातले निषण्णा साऽपश्यत्कान्ता महाव्रतम्  ॥ ११३.७५ ॥  
हृष्टा तुष्टा महादेवी तिष्ठ कान्तेति चाब्रवीत् ।  
तां दृष्ट्वा स मुनिर्धीमान् पुनः कान्तामुवाच ह  ॥ ११३.७६ ॥  

अत्रिरुवाच -   
साधु साधु महाप्राज्ञे अनसूये महाव्रते  ।  
असाध्यं सर्वनारीणां वरं प्राप्तासि दुर्लभम्  ॥ ११३.७७ ॥  

अनसूयोवाच -   
त्वत्प्रसादान्महर्षेऽहं वरं प्राप्ता च दुर्लभम्  ।  
तेनाहं ते प्रयच्छामि पुत्रानृषितपोधनान्  ॥ ११३.७८ ॥  
एवमुक्त्वा ततो देवी हर्षेण महता युता  ।  
अलोकयत्तदा कान्तं तेनापि शुभदर्शना  ॥ ११३.७९ ॥  
दर्शनादेव सञ्जातं ललाटे मण्डलं शुभम्  ।  
नवयोजनसाहस्ररश्मि जालसमावृतम्  ॥ ११३.८० ॥  
कदम्बगोलकाकारं त्रिगणं परिमण्डलम्  ।  
तस्य मध्ये तु देवेशः पुरुषो दिव्यरूपधृक् ॥ ११३.८१ ॥  
हेमवर्णः स वै देवः सूर्यकोटिसमप्रभः  ।  
पूर्वपुत्रोऽनसूयायाः साक्षाद्देवः पितामहः  ॥ ११३.८२ ॥  
चन्द्रमा इति विख्यातः सोमः पुत्रो नृपात्मज  ।  
इष्टः पुत्रो वरीयांस्तु कलाषोडशसंयुतः  ॥ ११३.८३ ॥  
प्रतिपच्च द्वितीया च तृतीया च तथा नृप  ।  
चतुर्थी पञ्चमी षष्ठी सप्तमी चाष्टमी तथा  ॥ ११३.८४ ॥  
नवमी दशमी चैव तथा चैकादशी परा  ।  
द्वादशी च त्रयोदशी चतुर्दशी ततः परम्  ॥ ११३.८५ ॥  
ततः पञ्चदशी देवी पूर्णमासी प्रकीर्तिता  ।  
अमावास्या तु विख्याता अथ सा षोडशी कला  ॥ ११३.८६ ॥  
चतुर्विधस्य लोकस्य सूक्ष्मो भूत्वा वरानने  ।  
आप्यायते जगत्सर्वं सोमोऽयं सचराचरम्  ॥ ११३.८७ ॥  
सुरासुराश्च गन्धर्वा राक्षसाः पन्नगास्तथा  ।  
पिशाचाश्च तथादित्याः पितरश्च पितामहः  ॥ ११३.८८ ॥  
सर्वे तमुपजीवन्ति हुतं द्रव्यं तु तत्स्थितम्  ।  
वनस्पतिगते सोमे यच्छिन्द्याच्च वनस्पतिम्  ॥ ११३.८९ ॥  
भुङ्क्ते दुःखं च वै मूढो दहत्यब्दकृतं शुभम्  ।  
वनस्पतिगते सोमे यो भक्षेद्दन्तधावनम्  ॥ ११३.९० ॥  
चन्द्रमा भक्षितस्तेन पितृवंशस्तु घातितः  ।  
अमावास्यां तु राजेन्द्र स्नानं कुर्याद्यथाविधि  ॥ ११३.९१ ॥  
अब्दमेकं विशालाक्षि पितॄणां परमा गतिः  ।  
हिरण्यं रजतं वस्त्रं यो ददति द्विजातिषु  ॥ ११३.९२ ॥  
सर्वं लक्षगुणं राजंल्लभते नात्र संशयः  ।  
एतद्गुणविशिष्टोऽसौ सोमरूपः प्रजापतिः  ॥ ११३.९३ ॥  
सञ्जातः प्रथमः पुत्रोऽनसूयायास्तु नन्दनः  ।  
द्वितीयस्तु महाभाग दुर्वासा नाम नामतः  ॥ ११३.९४ ॥  
सृष्टिसंहारकर्ता च स्वयं साक्षान्महेश्वरः  ।  
इन्द्रोऽपि शापितस्तेन द्वितीयेन वरानने  ॥ ११३.९५ ॥  
द्वितीयस्य तु पुत्रस्य सम्भवः कथितो मया  ।  
दत्तात्रेयस्तु नाम्ना वै तृतीयो मधुसूदनः  ॥ ११३.९६ ॥  
जगद्व्यापी जगन्नाथः स्वयं देवो जनार्दनः  ।  
अवतीर्णो महाभागब्रह्मशम्भुसमन्वितः  ॥ ११३.९७ ॥  
पुत्रप्राप्तिपदं तीर्थं नर्मदायोत्तरे तटे  ।  
अनसूयाकृतं पार्थ सर्वपापक्षयं करम्  ॥ ११३.९८ ॥  

इति श्रीस्कन्दपुराणे रेवाखण्डे एरण्डीतीर्थमहिमानुवर्णनो नाम त्रयोदशाधिकशततमोऽध्यायः ॥  


अध्याय ११४  

मार्कण्डेय उवाच -   
एतस्यानन्तरं पार्थ सौवर्णं तीर्थमुत्तमम्  ।  
विख्यातं त्रिषु लोकेषु सर्वपापक्षयङ्करम्  ॥ ११४.१ ॥  
रेवायां दुर्लभं स्नानं सङ्गमस्य समीपतः  ।  
विभक्तं हस्तमात्रं च पुण्यक्षेत्रे नराधिप  ॥ ११४.२ ॥  
सुवर्णशिलके स्नात्वा शान्तिं याति परां शुभाम्  ।  
निर्मित्वा भास्करं देवं होतव्यं तु हुताशने  ॥ ११४.३ ॥  
बिल्वेन घृतमिश्रेण बिल्वपत्रेण भूरिणा  ।  
प्रीयतां हि जगन्नाथो व्याधिर्नश्यतु मे सदा  ॥ ११४.४ ॥  
द्विजेभ्यश्चेत्प्रयुक्तं स्याद्यागस्य फलमाप्नुयात् ।  
तत्र दानेन प्रीतात्मा मृतः स्वर्गमवाप्नुयात् ॥ ११४.५ ॥  
शुक्लपक्षे तथाष्टम्यां सोपवासो जितेन्द्रियः  ।  
यस्तत्र कुरुते श्राद्धं नृदेवभक्तितो नरः  ॥ ११४.६ ॥  
समुद्धरेत्कुले तत्र दशपूर्वान् दशापरान्  ।  
काञ्चनं वापि यो दद्याद्धेनुं चैव सुशोभनाम्  ॥ ११४.७ ॥  
स याति परमं स्थानं यत्र देवो महेश्वरः  ।  
पूजयित्वा शिवं तत्र शत्रूणां विजयो भवेत् ॥ ११४.८ ॥  
पुत्रवान् गुणवांश्चैव सर्वव्याधि विवर्जितः  ।  
इत्येवं कथितं राजन् सौवर्णं तीर्थमुत्तमम्  ॥ ११४.९ ॥  

मार्कण्डेय उवाच -   
एतस्मिन्नन्तरे तीर्थं करण्डेश्वरमुत्तमम्  ।  
प्रख्यातं सर्वलोकेषु नर्मदायोत्तरे तटे  ॥ ११४.१० ॥  
सर्वपापहरं प्रोक्तं सर्वदुःखघ्नमुत्तमम्  ।  
ततो गच्छेच्च राजेन्द्र तीर्थं परमशोभनम्  ॥ ११४.११ ॥  
सौभाग्यकरणं दिव्यं नराणां पापनाशनम्  ।  
तत्र या दुर्भगा नारी नरो वा नृपनन्दन  ॥ ११४.१२ ॥  
स्नात्वाऽर्चयेदुमां रुद्रं सौभाग्यं तस्य जायते  ।  
तृतीयायामहोरात्रं सोपवासो जितेन्द्रियः  ॥ ११४.१३ ॥  
निमन्त्रयेद्द्विजं तत्र सपत्नीकं सुरूपिणम्  ।  
गन्धमाल्यैरलङ्कृत्य पुष्पधूपाधिवासितम्  ॥ ११४.१४ ॥  
भोजयेत्पायसान्नेन कृशरेणाथ भक्तितः  ।  
भोजयित्वा यथा न्यायं प्रदक्षिणमथाचरेत् ॥ ११४.१५ ॥  
त्वं तु देवो महादेव सपत्नीको वृषध्वज  ।  
यथा ते देव देवेश न वियोगः कदाचन  ॥ ११४.१६ ॥  
सोमनाथाख्यकार्पण्यात्तं ध्यायामीह चिन्तयन्  ।  
ज्येष्ठे शुक्ले तृतीयायां सौभाग्ये नर्मदाजले  ॥ ११४.१७ ॥  
स्नात्वा दत्त्वा च सुभगा न प्रियेण वियुज्यते  ।  

युधिष्ठिर उवाच -   
न दौर्भाग्यं न दारिद्र्यं न शोको न च दुर्गतिः  ॥ ११४.१८ ॥  
एतत्सर्वं भवेद्येन तत्सर्वं कथयस्व मे  ।  

मार्कण्डेय उवाच -   
दौर्भाग्यं दुर्गतिं चैव दारिद्र्यं शोकवर्धनम्  ॥ ११४.१९ ॥  
वैधव्यं सप्तजन्मनि जायते न युधिष्ठिर  ।  
कर्मणा येन पापानां क्षयस्तच्च वदामि ते  ॥ ११४.२० ॥  
ज्येष्ठे मासे सिते पक्षे ततीयायां विशेषतः  ।  
तत्र स्नात्वा तु यो भक्त्या पञ्चाग्निं साधयेत्तपः  ॥ ११४.२१ ॥  
सोऽपि पापैरशेषैस्तु मुच्यते नात्र संशयः  ।  
गुग्गुलुं दाहयेद्यस्तु गौरी शिवसमीपतः  ॥ ११४.२२ ॥  
तस्मिन् कर्मणि विप्रस्य उक्तानि भवते ततः  ।  
देहपाते कृते स्वर्गमित्येवं शङ्करोऽब्रवीत् ॥ ११४.२३ ॥  
श्वेतैरक्तैस्तथा पीतैर्वस्त्रैश्च विविधैः शुभैः  ।  
ब्राह्मणीर्ब्राह्मणांश्चैव पूजयित्वा यथाविधि  ॥ ११४.२४ ॥  
पुष्पैर्नानाविधैश्चैव गन्धधूपैः सुशोभनैः  ।  
कण्ठे सूत्रं समाधाय कुङ्कुमेन विलेपयेत् ॥ ११४.२५ ॥  
कल्पयित्वा स्त्रियं गौरीं ब्राह्मणं शिवरूपिणम्  ।  
ताभ्यां दद्यात्समादृत्य दानमुत्सृज्य वारिणा  ॥ ११४.२६ ॥  
कर्णवेष्टं त्वङ्गदं च काञ्चनीं मुद्रिकां तथा  ।  
सप्तधान्यं तथा देयं भोजनं नृपसत्तम  ॥ ११४.२७ ॥  
अन्यानि चैव दानानि तस्मिंस्तीर्थे नरोत्तम  ।  
सर्वदानैश्च यत्पुण्यं तत्पुण्यं त्रिगुणं भवेत् ॥ ११४.२८ ॥  
तत्र साहस्रगुणितं नात्र कार्या विचारणा  ।  
शङ्करेण समं तत्र भुङ्क्ते भोगाननुत्तमान्  ॥ ११४.२९ ॥  
सौभाग्यं तस्य विपुलं जायते नात्र संशयः  ।  
अपुत्रो लभते पुत्रं निर्धनो धनमाप्नुयात् ॥ ११४.३० ॥  
कामदं तीर्थराजं तु नर्मदायां व्यवस्थितम्  ॥ ११४.३१ ॥  

इति श्रीस्कन्दपुराणे रेवाखण्डे सौभाग्यतीर्थमहिमानुवर्णनो नाम चतुर्दशाधिकशततमोऽध्यायः ॥  


अध्याय ११५  

मार्कण्डेय उवाच -   
ततो गच्छेत्तु राजेन्द्र भाण्डारं तीर्थमुत्तमम्  ।  
दारिद्र्यभेदकरणं पुरुषांश्चैकविंशतिम्  ॥ ११५.१ ॥  
धनदेन तपस्तप्तं प्रसन्नः पद्मसम्भवः  ।  
तत्रैव स्वस्वदानेन प्राप्तं वित्तमनन्तकम्  ॥ ११५.२ ॥  
तत्र गत्वा तु यो भक्त्या स्नात्वा वित्तं प्रयच्छति  ।  
तस्य वित्तपरिच्छेदो न भवेच्च कदाचन  ॥ ११५.३ ॥  
तस्यैवानन्तरं राजन् रोहिणीतीर्थमुत्तमम्  ।  
विख्यातं त्रिषु लोकेषु सर्वपापहरं परम्  ॥ ११५.४ ॥  

युधिष्ठिर उवाच -   
रोहिणीतीर्थमाहात्म्यं सर्वपापप्रणाशनम्  ।  
श्रोतुमिच्छामि तत्त्वेन तन्मे त्वं वक्तुमर्हसि  ॥ ११५.५ ॥  

मार्कण्डेय उवाच -   
तस्मिन्नेकार्णवे घोरे नष्टे स्थावरजङ्गमे  ।  
तस्योदरे शयानस्य देवदेवस्य पाण्डव  ॥ ११५.६ ॥  
नाभ्यामभून्महत्पद्मं रविमण्डलसन्निभम्  ।  
कीर्णकाकेसरयुतं पत्रैश्च समलङ्कृतम्  ॥ ११५.७ ॥  
तत्र ब्रह्मा समुत्पन्नश्चतुर्वदनपङ्कजः  ।  
किं करोमीति देवेश चिन्त्यमानः स्वदेहतः  ॥ ११५.८ ॥  
भगवानभवत्तत्र मरीचिर्भरताधिप  ।  
मरीचेः कश्यपो जातः सर्वसृष्टिकरस्ततः  ॥ ११५.९ ॥  
दक्षस्यापि तदा जाताः पञ्चाशत्कन्यकास्तु वै  ।  
ददौ स दश धर्माय कश्यपाय त्रयोदश  ॥ ११५.१० ॥  
तथैव च पराः कन्याः सप्तविंशतिमिन्दवे  ।  
रोहिणी नाम या तासां मध्ये ताराधिपानना  ॥ ११५.११ ॥  
अभीष्टा सर्वनारीणां भर्तुश्चापि विशेषतः  ।  
पुनः सा निश्चयीभूता तपसे भो नराधिप  ॥ ११५.१२ ॥  
ततः सा नर्मदातीरे चचार विपुलं तपः  ।  
एकरात्रं द्विरात्रं च षड्द्वादश तथापरैः  ॥ ११५.१३ ॥  
पक्षमासोपवासैश्च कर्षयन्ती कलेवरम्  ।  
आराधयन्ती सततं महिषासुरमार्दिनीम्  ॥ ११५.१४ ॥  
स्नात्वा स्नात्वा जले नित्यं नर्मदायाः शुचिः स्मिता  ।  
ततस्तुष्टा महाभागा देवी नारायणी नृप  ॥ ११५.१५ ॥  
प्रसन्ना ते महाभागे व्रतेन नियमेन च  ।  
ददामि ते न सन्देहो वरं वृणु यथेप्सितम्  ॥ ११५.१६ ॥  
एवं श्रुत्वा तु वचनं रोहिणी शशिनः प्रिया  ।  
वरं वव्रे ततो देवीमिदं वचनमब्रवीत् ॥ ११५.१७ ॥  
सर्वासां च सपत्नीनामधिका शशिनः प्रिया  ।  
यथा भवानि ह्यचिरात्त्वत्प्रसादात्तथा कुरु  ॥ ११५.१८ ॥  
एवमस्त्विति सा प्रोक्ता भवान्या भक्तितत्परैः  ।  
स्तूयमाना सुरगणैस्तत्रैवान्तरधीयत  ॥ ११५.१९ ॥  
तदा प्रभृति सा देवी रोहिणी शशिनः प्रिया  ।  
सञ्जाता सर्वलोकस्य वल्लभा नृपसत्तम  ॥ ११५.२० ॥  
तत्र तीर्थे तु या नारी नरो वा स्नाति भक्तितः  ।  
वल्लभा भवते सा तु भर्तुर्वै रोहिणी यथा  ॥ ११५.२१ ॥  
तत्र तीर्थेषु यः कश्चित्प्राणत्यागं करोति च  ।  
सप्तजन्मनि तस्यैव वियोगो नैव जायते  ॥ ११५.२२ ॥  

मार्कण्डेय उवाच -   
ततो गच्छेत्तु राजेन्द्र चक्रतीर्थमनुत्तमम्  ।  
सेनापुरेति विख्यातं सर्वपापक्षयकरम्  ॥ ११५.२३ ॥  
सैनापत्येऽभिषिक्तेन देवदेवेन चक्रिणा  ।  
अभिषिक्तो महासेनः स देवेन्द्रपुरोगमैः  ॥ ११५.२४ ॥  
दानवस्य वधार्थाय विजयाय दिवौकसाम्  ।  
भूमिदानेन विप्रेन्द्रांस्तर्पयित्वा यथा विधि  ॥ ११५.२५ ॥  
शङ्खभेरीनिनादेन पटहानां च निःस्वनैः  ।  
वीणाभिश्च मृदण्गैश्च झल्लरीकांस्यतालकैः  ॥ ११५.२६ ॥  
तच्छ्रुत्वा निनदं घोरं दानवो बलदर्पितः  ।  
सुराणामाविघातार्थमभिषेकस्य चाग्रतः  ॥ ११५.२७ ॥  
हस्त्यश्वरथपत्त्याद्यैः परिपूर्णो रवाकुलैः  ॥ ११५.२८ ॥  
ततस्तु तां रौद्रवस्य वाहिनीं शरैः सुशार्ङ्गोज्झितकैः सुतीक्ष्णैः  ।  
विध्वस्य हस्त्यश्वरथान्महात्मा चक्रं विमुक्तं मधुघातिना च  ॥ ११५.२९ ॥  
दृष्ट्वा तु भीषणं चक्रमभिव्याप्तं षडाननः  ।  
त्यक्त्वा तत्राप्यवस्थानं चकार विपुलं तपः  ॥ ११५.३० ॥  
चक्रं मुक्तं विनाशाय हरिणा लोकधारिणा  ।  
विह्वलां दाहयामास पपात विमले जले  ॥ ११५.३१ ॥  
निष्पापं तच्च सञ्जातं नर्मदायाः प्रभावतः  ।  
प्रावृट्काले शुभे पक्षे द्वादश्यां चैव भारत  ॥ ११५.३२ ॥  
यश्च याति जितक्रोधश्चक्रतीर्थं हरिप्रियम्  ।  
सोऽपि पापैः प्रमुच्येत यमं घोरं न पश्यति  ॥ ११५.३३ ॥  
रात्रौ जागरणं कृत्वा दीपं देवस्य दापयेत् ।  
कथां च वैष्णवीं तत्र देवदेवं समाहितः  ॥ ११५.३४ ॥  
भीमव्रतं च पाराकं कृच्छ्रं चान्द्रायणं तथा  ।  
व्रतं सान्तपनं देव त्रिरात्रव्रतकं भृशम्  ॥ ११५.३५ ॥  
तरेद्वैतरणीमन्ते भीमं चक्रमहर्निशम्  ।  
कूटशाल्मलिवृक्षांश्च कदाचिन्नैव पश्यति  ॥ ११५.३६ ॥  
एतत्ते कथितं सर्वं चक्रतीर्थस्य यत्फलम्  ॥ ११५.३७ ॥  

इति श्रीस्कन्दपुराणे रेवाखण्डे चक्रतीर्थमहिमानुवर्णनो नाम पञ्चदशाधिक शततमोऽध्यायः ॥  


अध्याय ११६  

मार्कण्डेय उवाच -   
धूमपातं ततो गच्छेन्महापातकनाशनम्  ।  
समीपे चक्रतीर्थस्या विष्णुना निर्मितं पुरा  ॥ ११६.१ ॥  
मेकलां परमां देवीमिमां त्रैलोक्यपावनीम्  ।  
कदाचित्पयसां राजा सान्तःपुरपरिच्छदः  ॥ ११६.२ ॥  
शिष्टैरिष्टैर्बन्धुभिश्च अर्घपात्रेण संयुतैः  ।  
हस्ताभरणसंयुक्तैः पुण्यैरमलकान्तिभिः  ॥ ११६.३ ॥  
चन्द्रमण्डलमानैश्च युक्तैर्मुक्ताफलैस्तथा  ।  
प्रवाललतिकाभिश्च इन्द्रनीलसमन्वितैः  ॥ ११६.४ ॥  
अर्घं ददौ तदा तस्यै वरुणः सरितां पतिः  ।  
गङ्गाद्याः सरितः सर्वास्तापी चापि पयोष्णिका  ॥ ११६.५ ॥  
नन्दिनी नलिनी पुण्या सर्वमर्घं ददुस्तदा  ।  

नर्मदोवाच -   
मदीये सङ्गमे दिव्ये स्नात्वा सन्तर्पयन्ति ये  ॥ ११६.६ ॥  
तस्य सप्तकुलोत्पन्नांस्तारयामि न संशयः  ।  
जलाञ्जलिं ततो दत्त्वा समुद्रो वाक्यमब्रवीत् ॥ ११६.७ ॥  
धन्योऽहं कृतकृत्योऽहं त्वया देवि वरानने  ।  
समायातासि भद्रं ते मां चात्र पावनं कुरु  ॥ ११६.८ ॥  

नर्मदोवाच -   
पवित्रोऽसि महाभाग एकाकी त्वं महोदधे  ।  

मार्कण्डेय उवाच -   
एवं भगवती राजन्नर्मदा मेकला शुभा  ॥ ११६.९ ॥  
पूजिता सागरेणापि शुभे सिंहासने स्थिता  ।  
पाणिग्रहं गृहीता सा पुरुकुत्सेन भारत  ॥ ११६.१० ॥  
पुरुकुत्सस्य भार्या सा गृहधर्मेण संयुता  ।  
सदा वै वर्तते राजंस्तत्रैव सङ्गमे शुभे  ॥ ११६.११ ॥  
पुष्पवृष्टिस्तदा ह्यासीत्त्रिदशानां महोत्सवे  ।  
तत्र स्वयंवरश्चासीत्सरितः पृथिवीपते  ॥ ११६.१२ ॥  
तत्र यः कुरुते श्राद्धं स्थानं च पितृतर्पणम्  ।  
लक्षयज्ञफलं प्राप्य स मुक्तो नात्र संशयः  ॥ ११६.१३ ॥  
एवं त्रैलोक्यपूज्या ते नर्मदा लोकपावनी  ।  
तस्या माहात्म्यमतुलं कीर्तितं हि महाभुज  ॥ ११६.१४ ॥  
भक्त्या श्रुत्वा महाभाग रुद्रलोके महीयते  ।  
आदिमध्यावसानेषु रेवामाहात्म्यमुत्तमम्  ॥ ११६.१५ ॥  
यः कश्चिच्छृणुयाद्भक्त्या तस्य स्याद्वाञ्छितं फलम्  ।  
श्रुत्वा माहात्म्यमतुलं यो नरो हि जितेन्द्रियः  ॥ ११६.१६ ॥  
दानं कुर्यात्तदा तस्य सर्वकामार्थसिद्धयः  ।  
पुस्तकं पूजयित्वा तु धूपदीपकचन्दनैः  ॥ ११६.१७ ॥  
दानं तत्र प्रकर्तव्यं ब्राह्मणांश्चापि पूजयेत् ।  
श्रवणेन तु दानेन सुप्रीता नर्मदा भवेत् ॥ ११६.१८ ॥  
तीर्थे तीर्थे च कथितं तत्पूर्वं पाण्डुनन्दन  ।  
पुण्यं श्रुत्वा तु माहात्म्यं तद्दानेनैव पाण्डव  ॥ ११६.१९ ॥  
एतस्मात्कारणाद्दानं श्रुत्वा दानं हि कारणम्  ।  
तच्छ्रुत्वा राजशार्दूलो मार्कण्डेयस्य भाषितम्  ॥ ११६.२० ॥  
अर्घं दत्त्वा यथान्यायं पूजयित्वा ऋषीन् सदा  ।  
अश्वैर्गजैस्तथा रथैर्भ्रातृभिः सह धर्मराट् ॥ ११६.२१ ॥  
तीर्थयात्रां चकाराशु नर्मदायां युधिष्ठिर  ।  
उत्तरे दक्षिणे तीरे स्नानपानावगाहनम्  ॥ ११६.२२ ॥  
इति श्रीस्कन्दपुराणे रेवाखण्डे युधिष्ठिरमार्कण्डेयसंवादे नर्मदाचरित्रवर्णनो नाम षोडशाधिकशततमोऽध्यायः ॥  

इति श्रीस्कन्दपुराणस्य रेवाखण्डः ॥  

