मत्स्यपुराण १  

प्रचण्डताण्डवाटोपे प्रक्षिप्ता येन दिग्गजाः  ।  
भवन्तु विघ्नभङ्गाय भवस्य चरणाम्बुजाः  ॥ म.१ ॥  
पातालादुत्पतिष्णोर्मकरवसतयो यस्य पुच्छाभिघातादूर्ध्वं ब्रह्माण्डखण्डव्यतिकरविहितव्यत्ययेनापतन्ति  ।  
विष्णोर्मत्स्यावतारे सकलवसुमतीमण्डलं व्यश्नुवानास्तस्यास्योदीरितानां ध्वनिरपहरतादश्रियं वः श्रुतीनाम्  ॥ १.१ ॥  
नारायणं नमस्कृत्य नरं चैव नरोत्तमम्  ।  
देवीं सरस्वतीं चैव ततो जयमुदीरयेत् ॥ १.२ ॥  
अजोऽपि यः क्रियायोगान्नारायण इति स्मृतः  ।  
त्रिगुणाय त्रिवेदाय नमस्तस्मै स्वयम्भुवे  ॥ १.३ ॥  
सूतमेकाग्रमासीनं नैमिषारण्यवासिनः  ।  
मुनयो दीर्घसत्त्रान्ते पप्रच्छुर्दीर्घसंहिताम्  ॥ १.४ ॥  
प्रवृत्तासु पुराणीषु धर्म्यासु ललितासु च  ।  
कथासु शौनकाद्यास्तु अभिनन्द्य मुहुर्मुहुः  ॥ १.५ ॥  
कथितानि पुराणानि यान्यस्माकं त्वयानघ  ।  
तान्येवामृतकल्पानि श्रोतुमिच्छामहे पुनः  ॥ १.६ ॥  
कथं ससर्ज भगवंल्लोकनाथश्चराचरम्  ।  
कस्माच्च भगवान् विष्णुर्मत्स्यरूपत्वमाश्रितः  ॥ १.७ ॥  
भैरवत्वं भवस्यापि पुरारित्वं च केन हि  ।  
कस्य हेतोः कपालित्वं जगाम वृषभध्वजः  ॥ १.८ ॥  
सर्वमेतत्समाचक्ष्व सूत विस्तरशः क्रमात् ।  
त्वद्वाक्येनामृतस्येव न तृप्तिरिह जायते  ॥ १.९ ॥  

*सूत उवाच  
पुण्यं पवित्रमायुष्यमिदानीं शृणुत द्विजाः  ।  
मात्स्यं पुराणमखिलं यज्जगाद गदाधरः  ॥ १.१० ॥  
पुरा राजा मनुर्नाम चीर्णवान् विपुलं तपः  ।  
पुत्रे राज्यं समारोप्य क्षमावान् रविनन्दनः  ॥ १.११ ॥  
मलयस्यैकदेशे तु सर्वात्मगुणसंयुतः  ।  
समदुःखसुखो वीरः प्राप्तवान् योगमुत्तमम्  ॥ १.१२ ॥  
बभूव वरदश्चास्य वर्षायुतशते गते  ।  
वरं वृणीष्व प्रोवाच प्रीतः स कमलासनः  ॥ १.१३ ॥  
एवमुक्तोऽब्रवीद्राजा प्रणम्य स पितामहम्  ।  
एकमेवाहमिच्छामि त्वत्तो वरमनुत्तमम्  ॥ १.१४ ॥  
भूतग्रामस्य सर्वस्य स्थावरस्य चरस्य च  ।  
भवेयं रक्षणायालं प्रलये समुपस्थिते  ॥ १.१५ ॥  
एवमस्त्विति विश्वात्मा तत्रैवान्तरधीयत  ।  
पुष्पवृष्टिः सुमहती खात्पपात सुरार्पिता  ॥ १.१६ ॥  
कदाचिदाश्रमे तस्य कुर्वतः पितृतर्पणम्  ।  
पपात पाण्योरुपरि शफरी जलसंयुता  ॥ १.१७ ॥  
दृष्ट्वा तच्छफरीरूपं स दयालुर्महीपतिः  ।  
रक्षणायाकरोद्यत्नं स तस्मिन्करकोदरे  ॥ १.१८ ॥  
अहोरात्रेण चैकेन षोडशाङ्गुलविस्तृतः  ।  
सोऽभवन्मत्स्यरूपेण पाहि पाहीति चाब्रवीत् ॥ १.१९ ॥  
स तमादाय मणिके प्राक्षिपज्जलचारिणम्  ।  
तत्रापि चैकरात्रेण हस्तत्रयमवर्धत  ॥ १.२० ॥  
पुनः प्राहार्तनादेन सहस्रकिरणात्मजम्  ।  
स मत्स्यः पाहि पाहीति त्वामहं शरणं गतः  ॥ १.२१ ॥  
ततः स कूपे तं मत्स्यं प्राहिणोद्रविनन्दनः  ।  
यदा न माति तत्रापि कूपे मत्स्यः सरोवरे  ॥ १.२२ ॥  
क्षिप्तोऽसौ पृथुतामागात्पुनर्योजनसम्मिताम्  ।  
तत्राप्याह पुनर्दीनः पाहि पाहि नृपोत्तम  ॥ १.२३ ॥  
ततः स मनुना क्षिप्तो गङ्गायामप्यवर्धत  ।  
यदा तदा समुद्रे तं प्राक्षिपन्मेदिनीपतिः  ॥ १.२४ ॥  
यदा समुद्रमखिलं व्याप्यासौ समुपस्थितः  ।  
तदा प्राह मनुर्भीतः कोऽपि त्वमसुरेश्वरः  ॥ १.२५ ॥  
अथवा वासुदेवस्त्वमन्य ईदृक्कथं भवेत् ।  
योजनायुतविंशत्या कस्य तुल्यं भवेद्वपुः  ॥ १.२६ ॥  
ज्ञातस्त्वं मत्स्यरूपेण मां खेदयसि केशव  ।  
हृषीकेश जगन्नाथ जगद्धाम नमोऽस्तु ते  ॥ १.२७ ॥  
एवमुक्तः स भगवान्मत्स्यरूपी जनार्दनः  ।  
साधु साध्विति चोवाच सम्यग्ज्ञातस्त्वयानघ  ॥ १.२८ ॥  
अचिरेणैव कालेन मेदिनी मेदिनीपते  ।  
भविष्यति जले मग्ना सशैलवनकानना  ॥ १.२९ ॥  
नौरियं सर्वदेवानां निकायेन विनिर्मिता  ।  
महाजीवनिकायस्य रक्षणार्थं महीपते  ॥ १.३० ॥  
स्वेदाण्डजोद्भिदो ये वै ये च जीवा जरायुजाः  ।  
अस्यां निधाय सर्वांस्ताननाथान् पाहि सुव्रत  ॥ १.३१ ॥  
युगान्तवाताभिहता यदा भवति नौर्नृप  ।  
शृङ्गेऽस्मिन्मम राजेन्द्र तदेमां संयमिष्यसि  ॥ १.३२ ॥  
ततो लयान्ते सर्वस्य स्थावरस्य चरस्य च  ।  
प्रजापतिस्त्वं भविता जगतः पृथिवीपते  ॥ १.३३ ॥  
एवं कृतयुगस्यादौ सर्वज्ञो धृतिमान्नृपः  ।  
मन्वन्तराधिपश्चापि देवपूज्यो भविष्यसि  ॥ १.३४ ॥  

______________________________________________________  


मत्स्यपुराण २  

*सूत उवाच  
एवमुक्तो मनुस्तेन पप्रच्छ मधुसूदनम्  ।  
भगवन्कियद्भिर्वर्षैर्भविष्यत्यन्तरक्षयः  ॥ २.१ ॥  
सत्त्वानि च कथं नाथ रक्षिष्ये मधुसूदन  ।  
त्वया सह पुनर्योगः कथं वा भविता मम  ॥ २.२ ॥  

*मत्स्य उवाच  
अद्यप्रभृत्यनावृष्टिर्भविष्यति महीतले  ।  
यावद्वर्षशतं साग्रं दुर्भिक्षमशुभावहम्  ॥ २.३ ॥  
ततोऽल्पसत्त्वक्षयदा रश्मयः सप्त दारुणाः  ।  
सप्तसप्तेर्भविष्यन्ति प्रतप्ताङ्गारवर्षिणः  ॥ २.४ ॥  
और्वानलोऽपि विकृतिं गमिष्यति युगक्षये  ।  
विषाग्निश्चापि पातालात्सङ्कर्षणमुखच्युतः  ।  
भवस्यापि ललाटोत्थस्तृतीयनयनानलः  ॥ २.५ ॥  
त्रिजगन्निर्दहन् क्षोभं समेष्यति महामुने  ।  
एवं दग्धा मही सर्वा यदा स्याद्भस्मसन्निभा  ॥ २.६ ॥  
आकाशमूष्मणा तप्तं भविष्यति परन्तप  ।  
ततः सदेवनक्षत्रं जगद्यास्यति सङ्क्षयम्  ॥ २.७ ॥  
संवर्तो भीमनादश्च द्रोणश्चण्डो बलाहकः  ।  
विद्युत्पताकः शोणस्तु सप्तैते लयवारिदाः  ॥ २.८ ॥  
अग्निप्रस्वेदसम्भूताः प्लावयिष्यन्ति मेदिनीम्  ।  
समुद्राः क्षोभमागत्य चैकत्वेन व्यवस्थिताः  ॥ २.९ ॥  
एतदेकार्णवं सर्वं करिष्यन्ति जगत्त्रयम्  ।  
वेदनावमिमां गृह्य सत्त्वबीजानि सर्वशः  ॥ २.१० ॥  
आरोप्य रज्जुयोगेन मत्प्रदत्तेन सुव्रत  ।  
संयम्य नावं मच्छृङ्गे मत्स्यभावाभिरक्षितः  ॥ २.११ ॥  
एकः स्थास्यसि देवेषु दग्धेष्वपि परन्तप  ।  
सोमसूर्यावहं ब्रह्मा चतुर्लोकसमन्वितः  ॥ २.१२ ॥  
नर्मदा च नदी पुण्या मार्कण्डेयो महानृषिः  ।  
भवो वेदाः पुराणानि विद्याभिः सर्वतोवृतम्  ॥ २.१३ ॥  
त्वया सार्धमिदं विश्वं स्थास्यत्यन्तरसङ्क्षये  ।  
एवमेकार्णवे जाते चाक्षुषान्तरसङ्क्षये  ॥ २.१४ ॥  
वेदान्प्रवर्तयिष्यामि त्वत्सर्गादौ महीपते  ।  
एवमुक्त्वा स भगवांस्तत्रैवान्तरधीयत  ॥ २.१५ ॥  
मनुरप्यास्थितो योगं वासुदेवप्रसादजम्  ।  
अभ्यसन् यावदाभूतसम्प्लवं पूर्वसूचितम्  ॥ २.१६ ॥  
काले यथोक्ते सञ्जाते वासुदेवमुखोद्गते  ।  
शृङ्गी प्रादुर्बभूवाथ मत्स्यरूपी जनार्दनः  ॥ २.१७ ॥  
भुजङ्गो रज्जुरूपेण मनोः पार्श्वमुपागमत् ।  
भूतान्सर्वान्समाकृष्य योगेनारोप्य धर्मवित् ॥ २.१८ ॥  
भुजङ्गरज्ज्वा मत्स्यस्य शृङ्गे नावमयोजयत् ।  
उपर्युपस्थितस्तस्याः प्रणिपत्य जनार्दनम्  ॥ २.१९ ॥  
आभूतसम्प्लवे तस्मिन्नतीते योगशायिना  ।  
पृष्टेन मनुना प्रोक्तं पुराणं मत्स्यरूपिणा  ।  
तदिदानीं प्रवक्ष्यामि शृणुध्वमृषिसत्तमाः  ॥ २.२० ॥  
यद्भवद्भिः पुरा पृष्टः सृष्ट्यादिकमहं द्विजाः  ।  
तदेवैकार्णवे तस्मिन्मनुः पप्रच्छ केशवम्  ॥ २.२१ ॥  

*मनुरुवाच  
उत्पत्तिं प्रलयं चैव वंशान्मन्वन्तराणि च  ।  
वंश्यानुचरितं चैव भुवनस्य च विस्तरम्  ॥ २.२२ ॥  
दानधर्मविधिं चैव श्राद्धकल्पं च शाश्वतम्  ।  
वर्णाश्रमविभागं च तथेष्टापूर्तसञ्ज्ञितम्  ॥ २.२३ ॥  
देवतानां प्रतिष्ठादि यच्चान्यद्विद्यते भुवि  ।  
तत्सर्वं विस्तरेण त्वं धर्मं व्याख्यातुमर्हसि  ॥ २.२४ ॥  

*मत्स्य उवाच  
महाप्रलयकालान्त एतदासीत्तमोमयम्  ।  
प्रसुप्तमिव चातर्क्यमप्रज्ञातमलक्षणम्  ॥ २.२५ ॥  
अविज्ञेयमविज्ञातं जगत्स्थास्नु चरिष्णु च  ।  
ततः स्वयम्भूरव्यक्तः प्रभवः पुण्यकर्मणाम्  ॥ २.२६ ॥  
व्यञ्जयन्नेतदखिलं प्रादुरासीत्तमोनुदः  ।  
योऽतीन्द्रियः परो व्यक्तादणुर्ज्यायान् सनातनः  ।  
नारायण इति ख्यातः स एकः स्वयमुद्बभौ  ॥ २.२७ ॥  
यः शरीरादभिध्याय सिसृक्षुर्विविधं जगत् ।  
अप एव ससर्जादौ तासु वीर्यमवासृजत् ॥ २.२८ ॥  
तदेवाण्डं समभवद्धेमरूप्यमयं महत् ।  
संवत्सरसहस्रेण सूर्यायुतसमप्रभम्  ॥ २.२९ ॥  
प्रविश्यान्तर्महातेजाः स्वयमेवात्मसम्भवः  ।  
प्रभावादपि तद्व्याप्त्या विष्णुत्वमगमत्पुनः  ॥ २.३० ॥  
तदन्तर्भगवानेष सूर्यः समभवत्पुरा  ।  
आदित्यश्चादिभूतत्वाद्ब्रह्मा ब्रह्म पठन्नभूत् ॥ २.३१ ॥  
दिवं भूमिं समकरोत्तदण्डशकलद्वयम्  ।  
स चाकरोद्दिशः सर्वा मध्ये व्योम च शाश्वतम्  ॥ २.३२ ॥  
जरायुर्मेरुमुख्याश्च शैलास्तस्याभवंस्तदा  ।*  
यदौल्बं तदभून्मेघस्तडित्सङ्घातमण्डलम्  ॥ २.३३ ॥*  
नद्योऽण्डनाम्नः सम्भूताः पितरो मनवस्तथा  ।  
सप्त येऽमी समुद्राश्च तेऽपि चान्तर्जलोद्भवाः  ।  
लवणेक्षुसुराद्याश्च नानारत्नसमन्विताः  ॥ २.३४ ॥  
स सिसृक्षुरभूद्देवः प्रजापतिररिन्दम  ।  
तत्तेजसश्च तत्रैष मार्तण्डः समजायत  ॥ २.३५ ॥  
मृतेऽण्डे जायते यस्मान्मार्तण्डस्तेन संस्मृतः  ।  
रजोगुणमयं यत्तद्रूपं तस्य महात्मनः  ।  
चतुर्मुखः स भगवानभूल्लोकपितामहः  ॥ २.३६ ॥  
येन सृष्टं जगत्सर्वं सदेवासुरमानुषम्  ।  
तमवेहि रजोरूपं महत्सत्त्वमुदाहृतम्  ॥ २.३७ ॥  


______________________________________________________  


मत्स्यपुराण ३  

*मनुरुवाच  
चतुर्मुखत्वमगमत्कस्माल्लोकपितामहः  ।  
कथं तु लोकानसृजद्ब्रह्मा ब्रह्मविदां वरः  ॥ ३.१ ॥  

*मत्स्य उवाच  
तपश्चचार प्रथमममराणां पितामहः  ।  
आविभूतास्तथा वेदाः साङ्गोपाङ्गपदक्रमाः  ॥ ३.२ ॥  
पुराणसर्वशास्त्राणां प्रथमं ब्रह्मणा स्मृतम्  ।  
नित्यं शब्दमयं पुण्यं शतकोटिप्रविस्तरम्  ॥ ३.३ ॥  
अनन्तरं च वक्त्रेभ्यो वेदास्तस्य विनिःसृताः  ।  
मीमांसान्यायविद्याश्च प्रमाणाष्टकसंयुताः  ॥ ३.४ ॥  
वेदाभ्यासरतस्यास्य प्रजाकामस्य मानसाः  ।  
मनसः पूर्वसृष्टा वै जाता यत्तेन मानसाः  ॥ ३.५ ॥  
मरीचिरभवत्पूर्वं ततोऽत्रिर्भगवानृषिः  ।  
अङ्गिरश्चाभवत्पश्चात्पुलस्त्यस्तदनन्तरम्  ॥ ३.६ ॥  
ततः पुलहनामा वै ततः क्रतुरजायत  ।  
प्रचेताश्च ततः पुत्रो वसिष्ठश्चाभवत्पुनः  ॥ ३.७ ॥  
पुत्रो भृगुरभूत्तद्वन्नारदोऽप्यचिरादभूत् ।  
दशेमान्मानसान् ब्रह्मा मुनीन् पुत्रानजिजनत् ॥ ३.८ ॥  
शारीरानथ वक्ष्यामि मातृहीनान् प्रजापतेः  ।  
अङ्गुष्ठाद्दक्षिणाद्दक्षः प्रजापतिरजायत  ॥ ३.९ ॥  
धर्मः स्तनान्तादभवद्धृदयात्कुसुमायुधः  ।  
भ्रूमध्यादभवत्क्रोधो लोभश्चाधरसम्भवः  ॥ ३.१० ॥  
बुद्धेर्मोहः समभवदहङ्कारादभून्मदः  ।  
प्रमोदश्चाभवत्कण्ठान्मृत्युर्लोचनतो ण्र्प  ।  
भरतः करमध्यात्तु ब्रह्मसूनुरभूत्ततः  ॥ ३.११ ॥  
एते नव सुता राजन् कन्या च दशमी पुनः  ।  
अङ्गजा इति विख्याता दशमी ब्रह्मणः सुता  ॥ ३.१२ ॥  

*मनुरुवाच  
बुद्धेर्मोहः समभवदिति यत्परिकीर्तितम्  ।  
अहङ्कारः स्मृतः क्रोधो बुद्धिर्नाम किमुच्यते  ॥ ३.१३ ॥  

*मत्स्य उवाच  
सत्त्वं रजस्तमश्चैव गुणत्रयमुदाहृतम्  ।  
साम्यावस्थितिरेतेषां प्रकृतिः परिकीर्तिता  ॥ ३.१४ ॥  
केचित्प्रधानमित्याहुरव्यक्तमपरे जगुः  ।  
एतदेव प्रजासृष्टिं करोति विकरोति च  ॥ ३.१५ ॥  
गुणेभ्यः क्षोभमाणेभ्यस्त्रयो देवा विजज्ञिरे  ।  
एका मूर्तिस्त्रयो भागा ब्रह्मविष्णुमहेश्वराः  ॥ ३.१६ ॥  
सविकारात्प्रधानात्तु महत्तत्त्वं प्रजायते  ।  
महानिति यतः ख्यातिर्लोकानां जायते सदा  ॥ ३.१७ ॥  
अहङ्कारश्च महतो जायते मानवर्धनः  ।  
इन्द्रियाणि ततः पञ्च वक्ष्ये बुद्धिवशानि तु  ।  
प्रादुर्भवन्ति चान्यानि तथा कर्मवशानि तु  ॥ ३.१८ ॥  
श्रोत्रं त्वक्चक्षुषी जिह्वा नासिका च यथाक्रमम्  ।  
पायूपस्थं हस्तपादं वाक्क चेन्द्रियसङ्ग्रहः  ॥ ३.१९ ॥  
शब्दः स्पर्शश्च रूपं च रसो गन्धश्च पञ्चमः  ।  
उत्सर्गानन्दनादानगत्यालापाश्च तत्क्रियाः  ॥ ३.२० ॥  
मन एकादशं तेषां कर्मबुद्धिगुणान्वितम्  ।  
इन्द्रियावयवाः सूक्ष्मास्तस्य मूर्तिं मनीषिणः  ॥ ३.२१ ॥  
श्रयन्ति यस्मात्तन्मात्राः शरीरं तेन संस्मृतम्  ।  
शरीरयोगाज्जीवोऽपि शरीरी गद्यते बुधैः  ॥ ३.२२ ॥  
मनः सृष्टिं विकुरुते चोद्यमानं सिसृक्षया  ।  
आकाशं शब्दतन्मात्रादभूच्छब्दगुणात्मकम्  ॥ ३.२३ ॥  
आकाशविकृतेर्वायुः शब्दस्पर्शगुणोऽभवत् ।  
वायोश्च स्पर्शतन्मात्रात्तेजश्चाविरभूत्ततः  ॥ ३.२४ ॥  
त्रिगुणं तद्विकारेण तच्छब्दस्पर्शरूपवत् ।  
तेजोविकारादभवद्वारि राजंश्चतुर्गुणम्  ॥ ३.२५ ॥  
रसतन्मात्रसम्भूतं प्रायो रसगुणात्मकम्  ।  
भूमिस्तु गन्धतन्मात्रादभूत्पञ्चगुणान्विता  ॥ ३.२६ ॥  
प्रायो गन्धगुणा सा तु बुद्धिरेषा गरीयसी  ।  
एभिः सम्पादितं भुङ्क्ते पुरुषः पञ्चविंशकः  ॥ ३.२७ ॥  
ईश्वरेच्छावशः सोऽपि जीवात्मा कथ्यते बुधैः  ।  
एवं षड्विंशकं प्रोक्तं शरीरमिह मानवे  ॥ ३.२८ ॥  
साङ्ख्यं सङ्ख्यात्मकत्वाच्च कपिलादिभिरुच्यते  ।  
एतत्तत्त्वात्मकं कृत्वा जगद्वेधा अजीजनत् ॥ ३.२९ ॥  
सावित्रीं लोकसृष्ट्यर्थे हृदि कृत्वा समास्थितः  ।  
ततः सञ्जपतस्तस्य भित्वा देहमकल्मषम्  ॥ ३.३० ॥  
स्त्रीरूपमर्धमकरोदर्धं पुरुषरूपवत् ।  
शतरूपा च सा ख्याता सावित्री च निगद्यते  ॥ ३.३१ ॥  
सरस्वत्यथ गायत्री ब्रह्माणी च परन्तप  ।  
ततः स्वदेहसम्भूतामात्मजामित्यकल्पयत् ॥ ३.३२ ॥  
दृष्ट्वा तां व्यथितस्तावत्कामबाणार्दितो विभुः  ।  
अहो रूपमहो रूपमिति चाह प्रजापतिः  ॥ ३.३३ ॥  
ततो वासिष्ठप्रमुखा भगिनीमिति चुक्रुशुः  ।  
ब्रह्मा न किञ्चिद्ददृशे तन्मुखालोकनादृते  ॥ ३.३४ ॥  
अहो रूपमहो रूपमिति प्राह पुनः पुनः  ।  
ततः प्रणामनम्रां तां पुनरेवाभ्यलोकयत् ॥ ३.३५ ॥  
अथ प्रदक्षिणं चक्रे सा पितुर्वरवर्णिनी  ।  
पुत्रेभ्यो लज्जितस्यास्य तद्रूपालोकनेच्छया  ॥ ३.३६ ॥  
आविर्भूतं तत्रो वक्त्रं दक्षिणं पाण्डुगण्डवत् ।  
विस्मयस्फुरदोष्ठं च पाश्चात्यमुदगात्ततः  ॥ ३.३७ ॥  
चतुर्थमभवत्पश्चाद्वामं कामशरातुरम्  ।  
ततोऽन्यदभवत्तस्य कामातुरतया तथा  ॥ ३.३८ ॥  
उत्पतन्त्यास्तदाकारा आलोकनकुतूहलात् ।  
सृष्ट्यर्थं यत्कृतं तेन तपः परमदारुणम्  ॥ ३.३९ ॥  
तत्सर्वं नाशमगमत्स्वसुतोपगमेच्छया  ।  
तेनोर्ध्वं वक्त्रमभवत्पञ्चमं तस्य धीमतः  ।  
आविर्भवज्जटाभिश्च तद्वक्त्रं चावृणोत्प्रभुः  ॥ ३.४० ॥  
ततस्तानब्रवीद्ब्रह्मा पुत्रानात्मसमुद्भवान्  ।  
प्रजाः सृजध्वमभितः सदेवासुरमानुषीः  ॥ ३.४१ ॥  
एवमुक्तास्ततः सर्वे ससृजुर्विविधाः प्रजाः  ।  
गतेषु तेषु सृष्ट्यर्थं प्रणामावनतामिमाम्  ॥ ३.४२ ॥  
उपयेमे स विश्वात्मा शतरूपामनिन्दिताम्  ।  
सम्बभूव तया सार्धमतिकामातुरो विभुः  ।  
सलज्जां चकमे देवः कमलोदरमन्दिरे  ॥ ३.४३ ॥  
यावदब्दशतं दिव्यं यथान्यः प्राकृतो जनः  ।  
ततःकालेन महता तस्याः पुत्रोऽभवन्मनुः  ॥ ३.४४ ॥  
स्वायम्भुवो इति ख्यातः स विराडिति नः श्रुतम्  ।  
तद्रूपगुणसामान्यादधिपुरुष उच्यते  ॥ ३.४५ ॥  
वैराजा यत्र ते जाता बहवः शंसितव्रताः  ।  
स्वायम्भुवा महाभागाः सप्त सप्त तथापरे  ॥ ३.४६ ॥  
स्वारोचिषाद्याः सर्वे ते ब्रह्मतुल्यस्वरूपिणः  ।  
औत्तमिप्रमुखास्तद्वद्येसां त्वं सप्तमोऽधुना  ॥ ३.४७ ॥  


______________________________________________________  


मत्स्यपुराण ४  

*मनुरुवाच  
अहो कष्टतरं चैतदङ्गजागमनं विभो  ।  
कथं न दोषमगमत्कर्मणानेन पद्मभूः  ॥ ४.१ ॥  
परस्परं च सम्बन्धः सगोत्राणामभूत्कथम्  ।  
वैवाहिकस्तत्सुतानां छिन्द्धि मे संशयं विभो  ॥ ४.२ ॥  

*मत्स्य उवाच  
दिव्येयमादिसृष्टिस्तु रजोगुणसमुद्भवा  ।  
अतीन्द्रियेन्द्रिया तद्वदतीन्द्रियशरीरिका  ॥ ४.३ ॥  
दिव्यतेजोमयी भूप दिव्यज्ञानसमुद्भवा  ।  
न मर्त्यैरभितः शक्या वक्तुं वै मांसचक्षुभिः  ॥ ४.४ ॥  
यथा भुजङ्गाः सर्पाणामाकाशं विश्वपक्षिणाम्  ।  
विदन्ति मार्गं दिव्यानां दिव्या एव न मानवाः  ॥ ४.५ ॥  
कार्याकार्ये न देवानां शुभाशुभफलप्रदे  ।  
यस्मात्तस्मान्न राजेन्द्र तद्विचारो नृणां शुभः  ॥ ४.६ ॥  
अन्यच्च सर्ववेदानामधिष्ठाता चतुर्मुखः  ।  
गायत्री ब्रह्मणस्तद्वदङ्गभूता निगद्यते  ॥ ४.७ ॥  
अमूर्तं मूर्तिमद्वापि मिथुनं तत्प्रचक्षते  ।  
विरिञ्चिर्यत्र भगवांस्तत्र देवी सरस्वती  ।  
भारती यत्र यत्रैव तत्र तत्र प्रजापतिः  ॥ ४.८ ॥  
यथातपो न रहितश्छायया दृश्यते क्वचित् ।  
गायत्री ब्रह्मणःपार्श्वं तथैव न विमुञ्चति  ॥ ४.९ ॥  
वेदराशिः स्मृतो ब्रह्मा सावित्री तदधिष्ठिता  ।  
तस्मान्न कश्चिद्दोषः स्यात्सावित्रीगमने विभो  ॥ ४.१० ॥  
तथापि लज्जावनतः प्रजापतिरभूत्पुरा  ।  
स्वसुतोपगमाद्ब्रह्मा शशाप कुसुमायुधम्  ॥ ४.११ ॥  
यस्मान्ममाभिभवता मनः सङ्क्षोभितं शरैः  ।  
तस्मात्त्वद्देहमचिराद्रुद्रो भस्मीकरिष्यति  ॥ ४.१२ ॥  
ततः प्रसादयामास कामदेवश्चतुर्मुखम्  ।  
न मामकारणे शप्तुं त्वमिहार्हसि मानद  ॥ ४.१३ ॥  
अहमेवंविधः सृष्टस्त्वयैव चतुरानन  ।  
इन्द्रियक्षोभजनकः सर्वेषामेव देहिनाम्  ॥ ४.१४ ॥  
स्त्रीपुंसोरविचारेण मया सर्वत्र सर्वदा  ।  
क्षोभ्यं मनः प्रयत्नेन त्वयैवोक्तं पुरा विभो  ॥ ४.१५ ॥  
तस्मादनपराधोऽहं त्वया शप्तस्तथा विभो  ।  
कुरु प्रसादं भगवन् स्वशरीराप्तये पुनः  ॥ ४.१६ ॥  

*ब्रह्मोवाच  
वैवस्वतेऽन्तरे प्राप्ते यादवान्वयसम्भवः  ।  
रामो नाम यदा मर्त्यो मत्सत्त्वबलमाश्रितः  ॥ ४.१७ ॥  
अवतीर्यासुरध्वंसी द्वारकामधिवत्स्यति  ।  
तद्भ्रातुस्तत्समस्य त्वं तदा पुत्रत्वमेष्यसि  ॥ ४.१८ ॥  
एवं शरीरमासाद्य भुक्त्वा भोगानशेषतः  ।  
ततो भरतवंशान्ते भूत्वा वत्सनृपात्मजः  ॥ ४.१९ ॥  
विद्याधराधिपत्यं च यावदाभूतसम्प्लवम्  ।  
सुखानि धर्मतः प्राप्य मत्समीपं गमिष्यसि  ॥ ४.२० ॥  
एवं शापप्रसादाभ्यामुपेतः कुसुमायुधः  ।  
शोकप्रमोदाभियुतो जगाम स यथागतम्  ॥ ४.२१ ॥  

*मनुरुवाच  
कोऽसौ यदुरिति प्रोक्तो यद्वंशे कामसम्भवः  ।  
कथं च दग्धो रुद्रेण किमथ कुसुमायुधः  ॥ ४.२२ ॥  
भरतस्यान्वये कस्य का च सृष्टिः पुराभवत् ।  
एतत्सर्वं समाचक्ष्व मूलतः संशयो हि मे  ॥ ४.२३ ॥  

*मत्स्य उवाच  
या सा देहार्धसम्भूता गायत्री ब्रह्मवादिनी  ।  
जननी या मनोर्देवी शतरूपा शतेन्द्रिया  ॥ ४.२४ ॥  
रतिर्मनस्तपो बुद्धिर्महान् दिक्सम्भ्रमस्तथा  ।  
ततः स शतरूपायां सप्तापत्यान्यजीजनत् ॥ ४.२५ ॥  
ये मरीच्यादयः पुत्रा मानसास्तस्य धीमतः  ।  
तेषामयमभूल्लोकः सर्वज्ञानात्मकः पुरा  ॥ ४.२६ ॥  
ततोऽसृजद्वामदेवं त्रिशूलवरधारिणम्  ।  
सनत्कुमारं च विभुं पूर्वेषामपि पूर्वजम्  ॥ ४.२७ ॥  
वामदेवस्तु भगवानसृजन्मुखतो द्विजान्  ।  
राजन्यानसृजद्बाह्वोर्विट्छूद्रानूरुपादयोः  ॥ ४.२८ ॥  
विद्युतोऽशनिमेघांश्च रोहितेन्द्रधनूंषि च  ।  
छन्दांसि च ससर्जादौ पर्जन्यं च ततः परम्  ॥ ४.२९ ॥  
ततः साध्यगणानीशस्त्रिनेत्रानसृजत्पुनः  ।  
कोटीश्च चतुरशीतिं जरामरणवर्जिताः  ॥ ४.३० ॥  
वामोऽसृजन्नमर्त्यांस्तान् ब्रह्मणा विनिवारितः  ।  
नैवंविधा भवेत्सृष्टिर्जरामरणवर्जिता  ॥ ४.३१ ॥  
शुभाशुभात्मिका या तु सैव सृष्टिः प्रशस्यते  ।  
एवं स्थितः स तेनादौ सृष्टेः स्थाणुरतोऽभवत् ॥ ४.३२ ॥  
स्वायम्भुवो मनुर्धीमांस्तपस्तप्त्वा सुदुश्चरम्  ।  
पत्नीमेवाप रूपाढ्यामनन्ता नाम नामतः  ॥ ४.३३ ॥  
प्रियव्रतोत्तानपादौ मनुस्तस्यामजीजनत् ।  
धर्मस्य कन्या चतुरा सूनृता नाम भामिनी  ॥ ४.३४ ॥  
उत्तानपादात्तनयान् प्राप मन्थरगामिनी  ।  
अपस्यतिमपस्यन्तं कीर्तिमन्तं ध्रुवं तथा  ॥ ४.३५ ॥  
उत्तानपादोऽजनयत्सूनृतायां प्रजापतिः  ।  
ध्रुवो वर्षसहस्राणि त्रीणि कृत्वा तपः पुरा  ॥ ४.३६ ॥  
दिव्यमाप ततः स्थानमचलं ब्रह्मणो वरात् ।  
तमेव पुरतः कृत्वा ध्रुवं सप्तर्षयः स्थिताः  ॥ ४.३७ ॥  
धन्या नाम मनोः कन्या ध्रुवाच्छिष्टमजीजनत् ।  
अग्निकन्या तु सुच्छाया शिष्टात्सा सुषुवे सुतान्  ॥ ४.३८ ॥  
कृपं रिपुं जयं वृत्तं वृकं च वृकतेजसम्  ।  
चक्षुषं ब्रह्मदौहित्र्यां वीरिण्यां स रिपुञ्जयः  ॥ ४.३९ ॥  
वीरणस्यात्मजायां तु चक्षुर्मनुमजीजनत् ।  
मनुर्वै राजकन्यायां नड्वलायां स चाक्षुषः  ॥ ४.४० ॥  
जनयामास तनयान् दश शूरानकल्मषान्  ।  
ऊरुः पूरुः शतद्युम्नस्तपस्वी सत्यवाग्घविः  ॥ ४.४१ ॥  
अग्निष्टुदतिरात्रश्च सुद्युम्नश्चापराजितः  ।  
अभिमन्युस्तु दशमो नड्वलायामजायत  ॥ ४.४२ ॥  
ऊरोरजनयत्पुत्रान् षडाग्नेयी तु सुप्रभान्  ।  
अग्निं सुमनसं ख्यातिं क्रतुमङ्गिरसं गयम्  ॥ ४.४३ ॥  
पितृकन्या सुनीथा तु वेनमङ्गादजीजनत् ।  
वेनमन्यायिनं विप्रा ममन्थुस्तत्करादभूत् ।  
पृथुर्नाम महातेजाः स पुत्रौ द्वावजीजनत् ॥ ४.४४ ॥  
अन्तर्धानस्तु मारीचं शिखण्डिन्यामजीजनत् ।  
हविर्धानात्षडाग्नेयी धिषणाजनयत्सुतान्  ।  
प्राचीनबर्हिषं साङ्गं यमं शुक्रं बलं शुभम्  ॥ ४.४५ ॥  
प्राचीनबर्हिर्भगवान्महानासीत्प्रजापतिः  ।  
हविर्धानाः प्रजास्तेन बहवः सम्प्रवर्तिताः  ॥ ४.४६ ॥  
सवर्णायां तु सामुद्र्यां दशाधत्त सुतान्प्रभुः  ।  
सर्वे प्रचेतसो नाम धनुर्वेदस्य पारगाः  ॥ ४.४७ ॥  
तत्तपोरक्षिता वृक्षा बभुर्लोके समन्ततः  ।  
देवादेशाच्च तानग्निरदहद्रविनन्दन  ॥ ४.४८ ॥  
सोमकन्याभवत्पत्नी मारीषा नाम विश्रुता  ।  
तेभ्यस्तु दक्षमेकं सा पुत्रमग्र्यमजीजनत् ॥ ४.४९ ॥  
दक्षादनन्तरं वृक्षानौषधानि च सर्वशः  ।  
अजीजनत्सोमकन्या नदीं चन्द्रवतीं तथा  ॥ ४.५० ॥  
सोमांशस्य च तस्यापि दक्षस्याशीतिकोटयः  ।  
वक्ष्ये तासां तु विस्तारं लोके यः सुप्रतिष्ठितः  ॥ ४.५१ ॥  
द्विपदश्चाभवन् केचित्केचिद्बहुपदा नराः  ।  
वलीमुखाः शङ्कुकर्णाः कर्णप्रावरणास्तथा  ॥ ४.५२ ॥  
अश्वऋक्षमुखाः केचित्केचित्सिंहाननास्तथा  ।  
श्वसूकरमुखाः केचित्केचिदुष्ट्रमुखास्तथा  ॥ ४.५३ ॥  
जनयामास धर्मात्मा म्लेच्छान्सर्वाननेकशः  ।  
स सृष्ट्वा मनसा दक्षः स्त्रियः पश्चादजीजनत् ॥ ४.५४ ॥  
ददौ स दश धर्माय कश्यपाय त्रयोदश  ।  
सप्तविंशतिं सोमाय ददौ नक्षत्रसञ्ज्ञिताः  ।  
देवासुरमनुष्यादि ताभ्यः सर्वमभूज्जगत् ॥ ४.५५ ॥  



______________________________________________________  


मत्स्यपुराण ५  

*ऋषय ऊचुः  
देवानां दानवानां च गन्धर्वोरगरक्षसाम्  ।  
उत्पत्तिं विस्तरेणैव सूत ब्रूहि यथातथम्  ॥ ५.१ ॥  

*सूत उवाच  
सङ्कल्पाद्दर्शनात्स्पर्शात्पूर्वेषां सृष्टिरुच्यते  ।  
दक्षात्प्राचेतसादूर्ध्वं सृष्टिर्मैथुनसम्भवा  ॥ ५.२ ॥  
प्रजाः सृजेति व्यादिष्टः पूर्वं दक्षः स्वयम्भुवा  ।  
यथा ससर्ज चैवादौ तथैव शृणुत द्विजाः  ॥ ५.३ ॥  
यदा तु सृजतस्तस्य देवर्षिगणपन्नगान्  ।  
न वृद्धिमगमल्लोकस्तदा मैथुनयोगतः  ।  
दक्षः पुत्रसहस्राणि पाञ्चजन्यामजीजनत् ॥ ५.४ ॥  
तांस्तु दृष्ट्वा महाभागः सिसृक्षुर्विविधाः प्रजाः  ।  
नारदः प्राह हर्यश्वान् दक्षपुत्रान्समागतान्  ॥ ५.५ ॥  
भुवः प्रमाणं सर्वत्र ज्ञात्वोर्ध्वमध एव च  ।  
ततः सृष्टिं विशेषेण कुरुध्वमृषिसत्तमाः  ॥ ५.६ ॥  
ते तु तद्वचनं श्रुत्वा प्रयाताः सर्वतो दिशम्  ।  
अद्यापि न निवर्तन्ते समुद्रादिव सिन्धवः  ॥ ५.७ ॥  
हर्यश्वेषु प्रनष्टेषु पुनर्दक्षः प्रजापतिः  ।  
वैरिण्यामेव पुत्राणां सहस्रमसृजत्प्रभुः  ॥ ५.८ ॥  
शबला नाम ते विप्राः समेताः सृष्टिहेतवः  ।  
नारदोऽनुगतान्प्राह पुनस्तान्पूर्ववत्स तान्  ॥ ५.९ ॥  
भुवः प्रमाणं सर्वत्र ज्ञात्वा भ्रातॄनथो पुनः  ।  
आगत्य चाथ सृष्टिं च करिष्यथ विशेषतः  ॥ ५.१० ॥  
तेऽपि तेनैव मार्गेण जग्मुर्भ्रातृपथा तदा  ।  
ततः प्रभृति न भ्रातुः कनीयान्मार्गमिच्छति  ।  
अन्विष्यन्दुःखमाप्नोति तेन तत्परिवर्जयेत् ॥ ५.११ ॥  
ततस्तेषु विनष्टेषु षष्टिं कन्याः प्रजापतिः  ।  
वैरिण्यां जनयामास दक्षः प्राचेतसस्तथा  ॥ ५.१२ ॥  
प्रादात्स दश धर्माय कश्यपाय त्रयोदश  ।  
सप्तविंशतिं सोमाय चतस्रोऽरिष्टनेमये  ॥ ५.१३ ॥  
द्वे चैव भृगुपुत्राय द्वे कृशाश्वाय धीमते  ।  
द्वे चैवाङ्गिरसे तद्वत्तासां नामानि विस्तरात् ॥ ५.१४ ॥  
शृणुध्वं देवमातॄणां प्रजाविस्तारमादितः  ।  
मरुत्वती वसुर्यामी लम्बा भानुररुन्धती  ॥ ५.१५ ॥  
सङ्कल्पा च मुहूर्ता च साध्या विश्वा च भामिनी  ।  
धर्मपत्न्यः समाख्यातास्तासां पुत्रान्निबोधत  ॥ ५.१६ ॥  
विश्वे देवास्तु विश्वायाः साध्या साध्यानजीजनत् ।  
मरुत्वत्यां मरुत्वन्तो वसोस्तु वसवस्तथा  ॥ ५.१७ ॥  
भानोस्तु भानवस्तद्वन्मुहूर्तायां मुहूर्तकाः  ।  
लम्बायां घोषनामानो नागवीथी तु यामिजा  ॥ ५.१८ ॥  
पृथिवीतलसम्भूतमरुन्धत्यामजायत  ।  
सङ्कल्पायास्तु सङ्कल्पो वसुसृष्टिं निबोधत  ॥ ५.१९ ॥  
ज्योतिष्मन्तस्तु ये देवा व्यापकाः सर्वतो दिशम्  ।  
वसवस्ते समाख्यातास्तेषां सर्गं निबोधत  ॥ ५.२० ॥  
आपो ध्रुवश्च सोमश्च धरश्चैवानिलोऽनलः  ।  
प्रत्यूषश्च प्रभासश्च वसवोऽष्टौ प्रकीर्तिताः  ॥ ५.२१ ॥  
आपस्य पुत्राश्चत्वारः शान्तो वै दण्ड एव च  ।  
शाम्बोऽथ मणिवक्त्रश्च यज्ञरक्षाधिकारिणः  ॥ ५.२२ ॥  
ध्रुवस्य कालः पुत्रस्तु वर्चाः सोमादजायत  ।  
द्रविणो हव्यवाहश्च धरपुत्रावुभौ स्मृतौ  ॥ ५.२३ ॥  
कल्याणिन्यां ततः प्राणो रमणः शिशिरोऽपि च  ।  
मनोहरा धरात्पुत्रानवापाथ हरेः सुता  ॥ ५.२४ ॥  
शिवा मनोजवं पुत्रमविज्ञातगतिं तथा  ।  
अवाप चानलात्पुत्रावग्निप्रायगुणौ पुनः  ॥ ५.२५ ॥  
अग्निपुत्रः कुमारस्तु शरस्तम्बे व्यजायत  ।  
तस्य शाखो विशाखश्च नैगमेयश्च पृष्ठजाः  ॥ ५.२६ ॥  
अपत्यं कृत्तिकानां तु कार्त्तिकेयस्ततः स्मृतः  ।  
प्रत्यूषस ऋषिः पुत्रो विभुर्नाम्नाथ देवलः  ।  
विश्वकर्मा प्रभासस्य पुत्रः शिल्पी प्रजापतिः  ॥ ५.२७ ॥  
प्रासादभवनोद्यानप्रतिमाभूषणादिषु  ।  
तडागारामकूपेषु स्मृतः सोऽमरवर्धकिः  ॥ ५.२८ ॥  
अजैकपादहिर्बुध्न्यो विरूपाक्षोऽथ रैवतः  ।  
हरश्च बहुरूपश्च त्र्यम्बकश्च सुरेश्वरः  ॥ ५.२९ ॥  
सावित्रश्च जयन्तश्च पिनाकी चापराजितः  ।  
एते रुद्राः समाख्याता एकादश गणेश्वराः  ॥ ५.३० ॥  
एतेषां मानसानां तु त्रिशूलवरधारिणाम्  ।  
कोटयश्चतुरशीतिस्तत्पुत्राश्चाक्षया मताः  ॥ ५.३१ ॥  
दिक्षु सर्वासु ये रक्षां प्रकुर्वन्ति गणेश्वराः  ।  
पुत्रपौत्रसुताश्चैते सुरभीगर्भसम्भवाः  ॥ ५.३२ ॥  


______________________________________________________  


मत्स्यपुराण ६  

कश्यपस्य प्रवक्ष्यामि पत्नीभ्यः पुत्रपौत्रकान्  ।  
अदितिर्दितिर्दनुश्चैव अरिष्टा सुरसा तथा  ॥ ६.१ ॥  
सुरभिर्विनता तद्वत्ताम्रा क्रोधवशा इरा  ।  
कद्रूर्विश्वा मुनिस्तद्वत्तासां पुत्रान्निबोधत  ॥ ६.२ ॥  
तुषिता नाम ये देवाश्चाक्षुषस्यान्तरे मनोः  ।  
वैवस्वतेऽन्तरे चैते आदित्या द्वादश स्मृताः  ॥ ६.३ ॥  
इन्द्रो धाता भगस्त्वष्टा मित्रोऽथ वरुणो यमः  ।  
विवस्वान्सविता पूषा अंशुमान् विष्णुरेव च  ॥ ६.४ ॥  
एते सहस्रकिरणा आदित्या द्वादश स्मृताः  ।  
मारीचात्कश्यपादाप पुत्रानदितिरुत्तमान्  ॥ ६.५ ॥  
भृशाश्वस्य ऋषेः पुत्रा देवप्रहरणाः स्मृताः  ।  
एते देवगणा विप्राः प्रतिमन्वन्तरेषु च  ॥ ६.६ ॥  
उत्पद्यन्ते प्रलीयन्ते कल्पे कल्पे तथैव च  ।  
दितिः पुत्रद्वयं लेभे कश्यपादिति नः श्रुतम्  ॥ ६.७ ॥  
हिरण्यकशिपुं चैव हिरण्याक्षं तथैव च  ।  
हिरण्यकशिपोस्तद्वज्जातं पुत्रचतुष्टयम्  ॥ ६.८ ॥  
प्रह्लादश्चानुह्लादश्च संह्लादो ह्लाद एव च  ।  
प्रह्लादपुत्र आयुष्मान् शिबिर्बाष्कल एव च  ॥ ६.९ ॥  
विरोचनश्चतुर्थश्च स बलिं पुत्रमाप्तवान्  ।  
बलेः पुत्रशतं त्वासीद्बाणज्येष्ठं ततो द्विजाः  ॥ ६.१० ॥  
धृतराष्ट्रस्तथा सूर्यश्चन्द्रश्चन्द्रांशुतापनः  ।  
निकुम्भनाभो गुर्वक्षः कुक्षिभीमो विभीषणः  ॥ ६.११ ॥  
एवमाद्यास्तु बहवो बाणज्येष्ठा गुणाधिकाः  ।  
बाणः सहस्रबाहुश्च सर्वास्त्रगणसंयुतः  ॥ ६.१२ ॥  
तपसा तोषितो यस्य पुरे वसति शूलभृत् ।  
महाकालत्वमगमत्साम्यं यश्च पिनाकिनः  ॥ ६.१३ ॥  
हिरण्याक्षस्य पुत्रोऽभूदुलूकः शकुनिस्तथा  ।  
भूतसन्तापनश्चैव महानाभस्तथैव च  ॥ ६.१४ ॥  
एतेभ्यः पुत्रपौत्राणां कोटयः सप्तसप्ततिः  ।  
महाबला महाकाया नानारूपा महौजसः  ॥ ६.१५ ॥  
दनुः पुत्रशतं लेभे कश्यपाद्बलदर्पितम्  ।  
विप्रचित्तिः प्रधानोऽभूद्येषां मध्ये महाबलः  ॥ ६.१६ ॥  
द्विमूर्धा शकुनिश्चैव तथा शङ्कुशिरोधरः  ।  
अयोमुखः शम्बरश्च कपिशो नामतस्तथा  ॥ ६.१७ ॥  
मारीचिर्मेघवांश्चैव इरा गर्भशिरास्तथा  ।  
विद्रावणश्च केतुश्च केतुवीर्यः शतह्रदः  ॥ ६.१८ ॥  
इन्द्रजित्सप्तजिच्चैव वज्रनाभस्तथैव च  ।  
एकचक्रो महाबाहुर्वज्राक्षस्तारकस्तथा  ॥ ६.१९ ॥  
असिलोमा पुलोमा च बिन्दुर्बाणो महासुरः  ।  
स्वर्भानुर्वृषपर्वा च एवमाद्या दनोः सुताः  ॥ ६.२० ॥  
स्वर्भानोस्तु प्रभा कन्या शची चैव पुलोमजा  ।  
उपदानवी मयस्यासीत्तथा मन्दोदरी कुहूः  ॥ ६.२१ ॥  
शर्मिष्ठा सुन्दरी चैव चन्द्रा च वृषपर्वणः  ।  
पुलोमा कालका चैव वैश्वानरसुते हि ते  ॥ ६.२२ ॥  
बह्वपत्ये महासत्त्वे मारीचस्य परिग्रहे  ।  
तयोः षष्टिसहस्राणि दानवानामभूत्पुरा  ॥ ६.२३ ॥  
पौलोमान्कालकेयांश्च मारीचोऽजनयत्पुरा  ।  
अवध्या येऽमराणां वै हिरण्यपुरवासिनः  ॥ ६.२४ ॥  
चतुर्मुखाल्लब्धवरास्ते हता विजयेन तु  ।  
विप्रचित्तिः सैंहिकेयान् सिंहिकायामजीजनत् ॥ ६.२५ ॥  
हिरण्यकशिपोर्ये वै भागिनेयास्त्रयोदश  ।  
व्यंसः कल्पश्च राजेन्द्र नलो वातापिरेव च  ॥ ६.२६ ॥  
इल्वलो नमुचिश्चैव श्वसृपश्चाजनस्तथा  ।  
नरकः कालनाभश्च सरमाणस्तथैव च  ॥ ६.२७ ॥  
कालवीयेश्च विख्यातो दनुवंशविवर्धनाः  ।  
संह्रादस्य तु दैत्यस्य निवातकवचाः स्मृताः  ॥ ६.२८ ॥  
अवध्याः सर्वदेवानां गन्धर्वोरगरक्षसाम्  ।  
ये हता भर्गमाश्रित्य त्वर्जुनेन रणाजिरे  ॥ ६.२९ ॥  
षट्कन्या जनयामास ताम्रा मारीचबीजतः  ।  
शुकी श्येनी च भासी च सुग्रीवी गृध्रिका शुचिः  ॥ ६.३० ॥  
शुकी शुकानुलूकांश्च जनयामास धर्मतः  ।  
श्येनी श्येनांस्तथा भासी कुररानप्यजीजनत् ॥ ६.३१ ॥  
गृध्री गृध्रान्कपोतांश्च पारावतविहङ्गमान्  ।  
हंससारसक्रौञ्चांश्च प्लवाञ्छुचिरजीजनत् ॥ ६.३२ ॥  
अजाश्वमेषोष्ट्रखरान् सुग्रीवी चाप्यजीजनत् ।  
एष ताम्रान्वयः प्रोक्तो विनतायां निबोधत  ॥ ६.३३ ॥  
गरुडः पततां नाथः अरुणश्च पतत्रिणाम्  ।  
सौदामनी तथा कन्या येयं नभसि विश्रुता  ॥ ६.३४ ॥।  
सम्पातिश्च जटायुश्च अरुणस्य सुतावुभौ  ।  
सम्पातिपुत्रो बभ्रुश्च शीघ्रगश्चापि विश्रुतः  ॥ ६.३५ ॥  
जटायुषः कर्णिकारः शतगामी च विश्रुतौ  ।  
सारसो रज्जुवालश्च भेरुण्डश्चापि तत्सुताः  ॥ ६.३६ ॥  
तेषामनन्तमभवत्पक्षिणां पुत्रपौत्रकम्  ।  
सुरसायाः सहस्रं तु सर्पाणामभवत्पुरा  ॥ ६.३७ ॥  
सहस्रशिरसां कद्रूः सहस्रं चापि सुव्रत  ।  
प्रधानास्तेषु विख्याताः षड्विंशतिररिन्दम  ॥ ६.३८ ॥  
शेषवासुकिकर्कोटशङ्खैरावतकम्बलाः  ।  
धनञ्जयमहानीलपद्माश्वतरतक्षकाः  ॥ ६.३९ ॥  
एलापत्त्रमहापद्मधृतराष्ट्रबलाहकाः  ।  
शङ्खपालमहाशङ्खपुष्पदंष्ट्रशुभाननाः  ॥ ६.४० ॥  
शङ्कुरोमा च बहुलो वामनः पाणिनस्तथा  ।  
कपिलो दुर्मुखश्चापि पतञ्जलिरिति स्मृताः  ॥ ६.४१ ॥  
एषामनन्तमभवत्सर्वेषां पुत्रपौत्रकम्  ।  
प्रायशो यत्पुरा दग्धं जनमेजयमन्दिरे  ॥ ६.४२ ॥  
रक्षोगणं क्रोधवशा स्वनामानमजीजनत् ।  
दंष्ट्रिणां नियुतं तेषां भीमसेनादगात्क्षयम्  ॥ ६.४३ ॥  
रुद्राणां च गणं तद्वद्गोमहिष्यो वराङ्गनाः  ।  
सुरभिर्जनयामास कश्यपात्संयतव्रता  ॥ ६.४४ ॥  
मुनिर्मुनीनां च गणं गणमप्सरसां तथा  ।  
तथा किन्नरगन्धर्वानरिष्टाजनयद्बहून्  ॥ ६.४५ ॥  
तृणवृक्षलतागुल्ममिरा सर्वमजीजनत् ।  
विश्वा तु यक्षरक्षांसि जनयामास कोटिशः  ॥ ६.४६ ॥  
तत एकोनपञ्चाशन्मरुतः कश्यपाद्दितिः  ।  
जनयामास धर्मज्ञान् सर्वानमरवल्लभान्  ॥ ६.४७ ॥  


______________________________________________________  


मत्स्यपुराण ७  

*ऋषय ऊचुः  
दितेः पुत्राः कथं जाता मरुतो देववल्लभाः  ।  
देवैर्जग्मुश्च सापत्नैः कस्मात्ते सख्यमुत्तमम्  ॥ ७.१ ॥  

*सूत उवाच  
पुरा देवासुरे युद्धे हृतेषु हरिणा सुरैः  ।  
पुत्रपौत्रेषु शोकार्ता गत्वा भूलोकमुत्तमम्  ॥ ७.२ ॥  
स्यमन्तपञ्चके क्षेत्रे सरस्वत्यास्तटे शुभे  ।  
भर्तुराराधनपरा तप उग्रं चचार ह  ॥ ७.३ ॥  
तदा दितिर्दैत्यमाता ऋषिरूपेण सुव्रता  ।  
फलाहारा तपस्तेपे कृच्छ्रं चान्द्रायणादिकम्  ॥ ७.४ ॥  
यावद्वर्षशतं साग्रं जराशोकसमाकुला  ।  
ततः सा तपसा तप्ता वसिष्ठादीनपृच्छत  ॥ ७.५ ॥  
कथयन्तु भवन्तो मे पुत्रशोकविनाशनम्  ।  
व्रतं सौभाग्यफलदमिहलोके परत्र च  ॥ ७.६ ॥  
ऊचुर्वसिष्ठप्रमुखा मदनद्वादशीव्रतम्  ।  
यस्याः प्रभावादभवत्सुतशोकविवर्जिता  ॥ ७.७ ॥  

*ऋषय ऊचुः  
श्रोतुमिच्छामहे सूत मदनद्वादशीव्रतम्  ।  
सुतानेकोनपञ्चाशद्येन लेभे दितिः पुनः  ॥ ७.८ ॥  

*सूत उवाच  
यद्वसिष्ठादिभिः पूर्वं दितेः कथितमुत्तमम्  ।  
विस्तरेण तदेवेदं मत्सकाशान्निबोधत  ॥ ७.९ ॥  
चैत्रे मासि सिते पक्षे द्वादश्यां नियतव्रतः  ।  
स्थापयेदव्रणं कुम्भं सिततण्डुलपूरितम्  ॥ ७.१० ॥  
नानाफलयुतं तद्वदिक्षुदण्डसमन्वितम्  ।  
सितवस्त्रयुगच्छन्नं सितचन्दनचर्चितम्  ॥ ७.११ ॥  
नानाभक्ष्यसमोपेतं सहिरण्यं तु शक्तितः  ।  
ताम्रपात्रं गुडोपेतं तस्योपरि निवेशयेत् ॥ ७.१२ ॥  
तस्मादुपरि कामं तु कदलीदलसंस्थितम्  ।  
कुर्याच्छर्करयोपेतां रतिं तस्य च वामतः  ॥ ७.१३ ॥  
गन्धं धूपं ततो दद्याद्गीतं वाद्यं च कारयेत् ।  
तदभावे कथां कुर्यात्कामकेशवयोर्नरः  ॥ ७.१४ ॥  
कामनाम्ना हरेरर्चां स्नापयेद्गन्धवारिणा  ।  
शुक्लपुष्पाक्षततिलैरर्चयेन्मधुसूदनम्  ॥ ७.१५ ॥  
कामाय पादौ सम्पूज्य जङ्घे सौभाग्यदाय च  ।  
ऊरू स्मरायेति पुनर्मन्मथायेति वै कटिम्  ॥ ७.१६ ॥  
स्वच्छोदरायेत्युदरमनङ्गायेत्युरो हरेः  ।  
मुखं पद्ममुखायेति बाहू पञ्चशराय वै  ॥ ७.१७ ॥  
नमः सर्वात्मने मौलिमर्चयेदिति केशवम्  ।  
ततः प्रभाते तं कुम्भं ब्राह्मणाय निवेदयेत् ॥ ७.१८ ॥  
ब्राह्मणान्भोजयेद्भक्त्या स्वयं च लवणादृते  ।  
भुक्त्या तु दक्षिणां दद्यादिमं मन्त्रमुदीरयेत् ॥ ७.१९ ॥  
प्रीयतामत्र भगवान् कामरूपी जनार्दनः  ।  
हृदये सर्वभूतानां य आनन्दोऽभिधीयते  ॥ ७.२० ॥  
अनेन विधिना सर्वं मासि मासि व्रतं चरेत् ।  
उपवासी त्रयोदश्यामर्चयेद्विष्णुमव्ययम्  ॥ ७.२१ ॥  
फलमेकं च सम्प्राश्य द्वादश्यां भूतले स्वपेत् ।  
ततस्त्रयोदशे मासि धृतधेनुसमन्विताम्  ॥ ७.२२ ॥  
शय्यां दद्यादनङ्गाय सर्वोपस्करसंयुताम्  ।  
काञ्चनं कामदेवं च शुक्लां गां च पयस्विनीम्  ॥ ७.२३ ॥  
वासोभिर्द्विजदाम्पत्यं पूज्यं शक्त्या विभूषणैः  ।  
शय्यागन्धादिकं दद्यात्प्रीयतामित्युदीरयेत् ॥ ७.२४ ॥  
होमः शुक्लतिलैः कार्यः कामनामानि कीर्तयेत् ।  
गव्येन हविषा तद्वत्पायसेन च धर्मवित् ॥ ७.२५ ॥  
विप्रेभ्यो भोजनं दद्याद्वित्तशाठ्यं विवर्जयेत् ।  
इक्षुदण्डानथो दद्यात्पुष्पमालाश्च शक्तितः  ॥ ७.२६ ॥  
यः कुर्याद्विधिनानेन मदनद्वादशीमिमाम्  ।  
स सर्वपापनिर्मुक्तः प्राप्नोति हरिसाम्यताम्  ॥ ७.२७ ॥  
इहलोके वरान् पुत्रान् सौभाग्यफलमश्नुते  ।  
यः स्मरः संस्मृतो विष्णुरानन्दात्मा महेश्वरः  ॥ ७.२८ ॥  
सुखार्थी कामरूपेण स्मरेदङ्गजमीश्वरम्  ।  
एतच्छ्रुत्वा चकारासौ दितिः सर्वमशेषतः  ॥ ७.२९ ॥  
कश्यपो व्रतमाहात्म्यादागत्य परया मुदा  ।  
चकार कर्कशां भूयो रूपयौवनशालिनीम्  ॥ ७.३० ॥  
वरैराछन्दयामास सा तु वव्रे ततो वरम्  ।  
पुत्रं शक्रवधार्थाय समर्थममितौजसम्  ॥ ७.३१ ॥  
वरयामि महात्मानं सर्वामरनिषूदनम्  ।  
उवाच कश्यपो वाक्यमिन्द्रहन्तारमूर्जितम्  ॥ ७.३२ ॥  
प्रदास्याम्यहमेवेह किं त्वेतत्क्रियतां शुभे  ।  
आपस्तम्बः करोत्विष्टिं पुत्रीयामद्य सुव्रते  ॥ ७.३३ ॥  
विधास्यामि ततो गर्भमिन्द्रशत्रुनिषूदनम्  ।  
आपस्तम्बस्ततश्चक्रे पुत्रेष्टिं द्रविणाधिकाम्  ॥ ७.३४ ॥  
इन्द्रशत्रुर्भवस्वेति जुहाव च सविस्तरम्  ।  
देवा मुमुदिरे दैत्या विमुखाः स्युश्च दानवाः  ॥ ७.३५ ॥  
दित्यां गर्भमथाधत्त कश्यपः प्राह तां पुनः  ।  
त्वया यत्नो विधातव्यो ह्यस्मिन्गर्भे वरानने  ॥ ७.३६ ॥  
संवत्सरशतं त्वेकमस्मिन्नेव तपोवने  ।  
सङ्ख्यायां नैव भोक्तव्यं गर्भिण्या वरवर्णिनि  ॥ ७.३७ ॥  
न स्थातव्यं न गन्तव्यं वृक्षमूलेषु सर्वदा  ।  
नोपस्करेषूपविशेन्मुसलोलूखलादिषु  ॥ ७.३८ ॥  
जले च नावगाहेत शून्यागारं च वर्जयेत् ।  
वल्मीकायां न तिष्ठेत न चोद्विग्नमना भवेत् ॥ ७.३९ ॥  
विलिखेन्न नखैर्भूमिं नाङ्गारेण न भस्मना  ।  
न शयालुः सदा तिष्ठेद्व्यायामं च विवर्जयेत् ॥ ७.४० ॥  
न तुषाङ्गारभस्मास्थिकपालेषु समाविशेत् ।  
वर्जयेत्कलहं लोकैर्गात्रभङ्गं तथैव च  ॥ ७.४१ ॥  
न मुक्तकेशा तिष्ठेत नाशुचिः स्यात्कदाचन  ।  
न शयीतोत्तरशिरा न चापरशिराः क्वचित् ॥ ७.४२ ॥  
न वस्त्रहीना नोद्विग्ना न चार्द्रचरणा सती  ।  
नामङ्गल्यां वदेद्वाचं न च हास्याधिका भवेत् ॥ ७.४३ ॥  
कुर्यात्तु गुरुशुश्रूषां नित्यं माङ्गल्यतत्परा  ।  
सर्वौषधीभिः कोष्णेन वारिणा स्नानमाचरेत् ॥ ७.४४ ॥  
कृतरक्षा सुभूषा च वास्तुपूजनतत्परा  ।  
तिष्ठेत्प्रसन्नवदना भर्तुः प्रियहिते रता  ॥ ७.४५ ॥  
दानशीला तृतीयायां पार्वण्यं नक्तमाचरेत् ।  
इतिवृत्ता भवेन्नारी विशेषेण तु गर्भिणी  ॥ ७.४६ ॥  
यस्तु तस्या भवेत्पुत्रः शीलायुर्वृद्धिसंयुतः  ।  
अन्यथा गर्भपतनमवाप्नोति न संशयः  ॥ ७.४७ ॥  
तस्मात्त्वमनया वृत्त्या गर्भेऽस्मिन्यत्नमाचर  ।  
स्वस्त्यस्तु ते गमिष्यामि तथेत्युक्तस्तया पुनः  ॥ ७.४८ ॥  
पश्यतां सर्वभूतानां तत्रैवान्तरधीयत  ।  
ततः सा कश्यपोक्तेन विधिना समतिष्ठत  ॥ ७.४९ ॥  
अथ भीतस्तथेन्द्रोऽपि दितेः पार्श्वमुपागमत् ।  
विहाय देवसदनं तच्छुश्रूषुरवस्थितः  ॥ ७.५० ॥  
दितेश्छिद्रान्तरप्रेप्सुरभवत्पाकशासनः  ।  
विनीतोऽभवदव्यग्रः प्रशान्तवदनो बहिः  ॥ ७.५१ ॥  
अजानन्किल तत्कार्यमात्मनः शुभमाचरन्  ।  
ततो वर्षशतान्ते सा न्यूने तु दिवसैस्त्रिभिः  ॥ ७.५२ ॥  
मेने कृतार्थमात्मानं प्रीत्या विस्मितमानसा  ।  
अकृत्वा पादयोः शौचं प्रसुप्ता मुक्तमूर्धजा  ॥ ७.५३ ॥  
निद्राभरसमाक्रान्ता दिवापरशिराः क्वचित् ।  
ततस्तदन्तरं लब्ध्वा प्रविष्टस्तु शचीपतिः  ॥ ७.५४ ॥  
वज्रेण सप्तधा चक्रे तं गर्भं त्रिदशाधिपः  ।  
ततः सप्तैव ते जाताः कुमाराः सूर्यवर्चसः  ॥ ७.५५ ॥  
रुदन्तः सप्त ते बाला निषिद्धा गिरिदारिणा  ।  
भूयोऽपि रुदतश्चैतानेकैकं सप्तधा हरिः  ॥ ७.५६ ॥  
चिछेद वृत्रहन्ता वै पुनस्तदुदरे स्थितः  ।  
एवमेकोनपञ्चाशद्भूत्वा ते रुरुदुर्भृशम्  ॥ ७.५७ ॥  
इन्द्रो निवारयामास मां रोदिष्ट पुनः पुनः  ।  
ततः स चिन्तयामास किमेतदिति वृत्रहा  ॥ ७.५८ ॥  
धर्मस्य कस्य माहात्म्यात्पुनः सञ्जीवितास्त्वमी  ।  
विदित्वा ध्यानयोगेन मदनद्वादशीफलम्  ॥ ७.५९ ॥  
नूनमेतत्परिणतमधुना कृष्णपूजनात् ।  
वज्रेणापि हताः सन्तो न विनाशमवाप्नुयुः  ॥ ७.६० ॥  
एकोऽप्यनेकतामाप यस्मादुदरगोऽप्यलम्  ।  
अवध्या नूनमेते वै तस्माद्देवा भवन्त्विति  ॥ ७.६१ ॥  
यस्मान्मा रुदतेत्युक्ता रुदन्तो गर्भसंस्थिताः  ।  
मरुतो नाम ते नाम्ना भवन्तु मखभागिनः  ॥ ७.६२ ॥  
ततः प्रसाद्य देवेशः क्षमस्वेति दितिं पुनः  ।  
अर्थशास्त्रं समास्थाय मयैतद्दुष्कृतं कृतम्  ॥ ७.६३ ॥  
कृत्वा मरुद्गणं देवैः समानममराधिपः  ।  
दितिं विमानमारोप्य ससुतामनयद्दिवम्  ॥ ७.६४ ॥  
यज्ञभागभुजो जाता मरुतस्ते ततो द्विजाः  ।  
न जग्मुरैक्यमसुरैरतस्ते सुरवल्लभाः  ॥ ७.६५ ॥  


______________________________________________________  


मत्स्यपुराण ८  

*ऋषय ऊचुः  
आदिसर्गश्च यः सूत कथितो विस्तरेण तु  ।  
प्रतिसर्गश्च ये येषामधिपास्तान्वदस्व नः  ॥ ८.१ ॥  

*सूत उवाच  
यदाभिषिक्तः सकलाधिराज्ये पृथुर्धरित्र्यामधिपो बभूव  ।  
तदौषधीनामधिपं चकार यज्ञव्रतानां तपसां च चन्द्रम्  ॥ ८.२ ॥  
नक्षत्रताराद्विजवृक्षगुल्मलतावितानस्य च रुक्मगर्भः  ।  
अपामधीशं वरुणं धनानां राज्ञां प्रभुं वैश्रवणं च तद्वत् ॥ ८.३ ॥  
विष्णुं रवीणामधिपं वसूनामग्निं च लोकाधिपतिश्चकार  ।  
प्रजापतीनामधिपं च दक्षं चकार शक्रं मरुतामधीशम्  ॥ ८.४ ॥  
दैत्याधिपानामथ दानवानां प्रह्लादमीशं च यमं पितॄणाम्  ।  
पिशाचरक्षःपशुभूतयक्षवेतालराजं त्वथ शूलपाणिम्  ॥ ८.५ ॥  
प्रालेयशैलं च पतिं गिरीणामीशं समुद्रं ससरिन्नदानाम्  ।  
गन्धर्वविद्याधरकिन्नराणामीशं पुनश्चित्ररथं चकार  ॥ ८.६ ॥  
नागाधिपं वासुकिमुग्रवीर्यं सर्पाधिपं तक्षकमादिदेश  ।  
दिशां गजानामधिपं चकार गजेन्द्रमैरावतनामधेयम्  ॥ ८.७ ॥  
सुपर्णमीशं पततामथाश्वराजानमुच्चैःश्रवसं चकार  ।  
सिंहं मृगाणां वृषभं गवां च प्लक्षं पुनः सर्ववनस्पतीनाम्  ॥ ८.८ ॥  
पितामहः पूर्वमथाभ्यषिञ्चच्चैतान्पुनः सर्वदिशाधिनाथान्  ।  
पूर्वेण दिक्पालमथाभ्यषिञ्चन्नाम्ना सुधर्माणमरातिकेतुम्  ॥ ८.९ ॥  
ततोऽधिपं दक्षिणतश्चकार सर्वेश्वरं शङ्खपदाभिधानम्  ।  
स केतुमन्तं च दिगीशमीशश्चकार पश्चाद्भुवनाण्डगर्भः  ॥ ८.१० ॥  
हिरण्यरोमाणमुदग्दिगीशं प्रजापतिर्देवसुतं चकार  ।  
अद्यापि कुर्वन्ति दिशामधीशाः शत्रून् दहन्तस्तु भुवोऽभिरक्षाम्  ॥ ८.११ ॥  
चतुर्भिरेभिः पृथुनामधेयो नृपोऽभिषिक्तः प्रथमं पृथिव्याम्  ।  
गतेऽन्तरे चाक्षुषनामधेये वैवस्वताख्ये च पुनः प्रवृत्ते  ।  
प्रजापतिः सोऽस्य चराचरस्य बभूव सूर्यान्वयवंशचिह्नः  ॥ ८.१२ ॥  


______________________________________________________  


मत्स्यपुराण ९  

*सूत उवाच  
एवं श्रुत्वा मनुः प्राह पुनरेव जनार्दनम्  ।  
पूर्वेषां चरितं ब्रूहि मनूनां मधुसूदन  ॥ ९.१ ॥  

*मत्स्य उवाच  
मन्वन्तराणि राजेन्द्र मनूनां चरितं च यत् ।  
प्रमाणं चैव कालस्य तां सृष्टिं च समासतः  ॥ ९.२ ॥  
एकचित्तः प्रशान्तात्मा शृणु मार्तण्डनन्दन  ।  
यामा नाम पुरा देवा आसन् स्वायम्भुवान्तरे  ॥ ९.३ ॥  
सप्तैव ऋषयः पूर्वे ये मरीच्यादयः स्मृताः  ।  
आग्नीध्रश्चाग्निबाहुश्च सहः सवन एव च  ॥ ९.४ ॥  
ज्योतिष्मान् द्युतिमान् हव्यो मेधा मेधातिथिर्वसुः  ।  
स्वायम्भुवस्यास्य मनोर्दशैते वंशवर्धनाः  ॥ ९.५ ॥  
प्रतिसर्गमिमे कृत्वा जग्मुर्यत्परमम्पदम्  ।  
एतत्स्वायम्भुवं प्रोक्तं स्वारोचिषमतः परम्  ॥ ९.६ ॥  
स्वारोचिषस्य तनयाश्चत्वारो देववर्चसः  ।  
नभोनभस्यप्रसृतिभानवः कीर्तिवर्धनाः  ॥ ९.७ ॥  
दत्तो निश्च्यवनस्तम्बः प्राणः कश्यप एव च  ।  
और्वो बृहस्पतिश्चैव सप्तैते ऋषयः स्मृताः  ॥ ९.८ ॥  
देवाश्च तुषिता नाम स्मृताः स्वारोचिषेऽन्तरे  ।  
हस्तीन्द्रः सुकृतो मूर्तिरापो ज्योतिरयः स्मयः  ॥ ९.९ ॥  
वसिष्ठस्य सुताः सप्त ये प्रजापतयः स्मृताः  ।  
द्वितीयमेतत्कथितं मन्वन्तरमतः परम्  ॥ ९.१० ॥  
औत्तमीयं प्रवक्ष्यामि तथा मन्वन्तरं शुभम्  ।  
मनुर्नामौत्तमिर्यत्र दश पुत्रानजीजनत् ॥ ९.११ ॥  
ईष ऊर्जश्च तर्जश्च शुचिः शुक्रस्तथैव च  ।  
मधुश्च माधवश्चैव नभस्योऽथ नभास्तथा  ॥ ९.१२ ॥  
सहः कनीयानेतेषामुदारः कीर्तिवर्धनः  ।  
भावनास्तत्र देवाः स्युरूर्जाः सप्तर्षयः स्मृताः  ॥ ९.१३ ॥  
कौकुरुण्डिश्च दाल्भ्यश्च शङ्गः प्रवहणः शिवः  ।  
सितश्च सस्मितश्चैव सप्तैते योगवर्धनाः  ॥ ९.१४ ॥  
मन्वन्तरं चतुर्थं तु तामसं नाम विश्रुतम्  ।  
कविः पृथुस्तथैवाग्निरकपिः कपिरेव च  ॥ ९.१५ ॥  
तथैव जल्पधीमानौ मुनयः सप्त तामसे  ।  
साध्या देवगणा यत्र कथितास्तामसेऽन्तरे  ॥ ९.१६ ॥  
अकल्मषस्तथा धन्वी तपोमूलस्तपोधनः  ।  
तपोरतिस्तपस्यश्च तपोद्युतिपरन्तपौ  ॥ ९.१७ ॥  
तपोभागी तपोयोगी धर्माचाररताः सदा  ।  
तामसस्य सुताः सर्वे दश वंशविवर्धनाः  ॥ ९.१८ ॥  
पञ्चमस्य मनोस्तद्वद्रैवतस्यान्तरं शृणु  ।  
देवबाहुः सुबाहुश्च पर्जन्यः सोमपो मुनिः  ॥ ९.१९ ॥  
हिरण्यरोमा सप्ताश्वः सप्तैते ऋषयः स्मृताः  ।  
देवाश्चाभूतरजसस्तथा प्रकृतयः शुभाः  ॥ ९.२० ॥  
अरुणस्तत्त्वदर्शी च वित्तवान्हव्यपः कपिः  ।  
युक्तो निरुत्सुकः सत्त्वो निर्मोहोऽथ प्रकाशकः  ॥ ९.२१ ॥  
धर्मवीर्यबलोपेता दशैते रैवतात्मजाः  ।  
भृगुः सुधामा विरजाः सहिष्णुर्नाद एव च  ॥ ९.२२ ॥  
विवस्वानतिनामा च षष्ठे सप्तर्षयोऽपरे  ।  
चाक्षुषस्यान्तरे देवा लेखा नाम परिश्रुताः  ॥ ९.२३ ॥  
ऋभवोऽथ ऋभाद्याश्च वारिमूला दिवौकसः  ।  
चाक्षुषस्यान्तरे प्रोक्ता देवानां पञ्च योनयः  ॥ ९.२४ ॥  
रुरुप्रभृतयस्तद्वच्चाक्षुषस्य सुता दश  ।  
प्रोक्ताः स्वायम्भुवे वंशे ये मया पूर्वमेव तु  ॥ ९.२५ ॥  
अन्तरं चाक्षुषं चैतन्मया ते परिकीर्तितम्  ।  
सप्तमं तत्प्रवक्ष्यामि यद्वैवस्वतमुच्यते  ॥ ९.२६ ॥  
अत्रिश्चैव वसिष्ठश्च कश्यपो गौतमस्तथा  ।  
भरद्वाजस्तथा योगी विश्वामित्रः प्रतापवान्  ॥ ९.२७ ॥  
जमदग्निश्च सप्तैते साम्प्रतं ये महर्षयः  ।  
कृत्वा धर्मव्यवस्थानं प्रयान्ति परमं पदम्  ॥ ९.२८ ॥  
साध्या विश्वे च रुद्राश्च मरुतो वसवोऽश्विनौ  ।  
आदित्याश्च सुरास्तद्वत्सप्त देवगणाः स्मृताः  ॥ ९.२९ ॥  
इक्ष्वाकुप्रमुखाश्चास्य दश पुत्राः स्मृता भुवि  ।  
मन्वन्तरेषु सर्वेषु सप्त सप्त महर्षयः  ॥ ९.३० ॥  
कृत्वा धर्मव्यवस्थानं प्रयान्ति परमं पदम्  ।  
सावर्ण्यस्य प्रवक्ष्यामि मनोर्भावि तथान्तरम्  ॥ ९.३१ ॥  
अश्वत्थामा शरद्वांश्च कौशिको गालवस्तथा  ।  
शतानन्दः काश्यपश्च रामश्च ऋषयः स्मृताः  ॥ ९.३२ ॥  
धृतिर्वरीयान् यवसः सुवर्णो वष्टिरेव च  ।  
चरिष्णुरीड्यः सुमतिर्वसुः शुक्रश्च वीर्यवान्  ॥ ९.३३ ॥  
भविष्या दश सावर्णेर्मनोः पुत्राः प्रकीर्तिताः  ।  
रौच्यादयस्तथान्येऽपि मनवः सम्प्रकीर्तिताः  ॥ ९.३४ ॥  
रुचेः प्रजापतेः पुत्रो रौच्यो नाम भविष्यति  ।  
मनुर्भूतिसुतस्तद्वद्भौत्यो नाम भविष्यति  ॥ ९.३५ ॥  
ततस्तु मेरुसावर्णिर्ब्रह्मसूनुर्मनुः स्मृतः  ।  
ऋतश्च ऋतधामा च विष्वक्सेनो मनुस्तथा  ॥ ९.३६ ॥  
अतीतानागताश्चैते मनवः परिकीर्तिताः  ।  
षडूनं युगसाहस्रमेभिर्व्याप्तं नराधिप  ॥ ९.३७ ॥  
स्वे स्वेऽन्तरे सर्वमिदमुत्पाद्य सचराचरम्  ।  
कल्पक्षये विनिर्वृत्ते मुच्यन्ते ब्रह्मणा सहा  ॥ ९.३८ ॥  
एते युगसहस्रान्ते विनश्यन्ति पुनः पुनः  ।  
ब्रह्माद्या विष्णुसायुज्यं याता यास्यन्ति वै द्विजाः  ॥ न्त्स्_९.३९ ॥  
______________________________________________________  

मत्स्यपुराण १०  

*ऋषय ऊचुः  
बहुभिर्धारिणी भुक्ता भूपालैः श्रूयते पुरा  ।  
पार्थिवाः पृथिवीयोगात्पृथिवी कस्य योगतः  ॥ १०.१ ॥  
किमर्थं च कृता सञ्ज्ञा भूमेः किं पारिभाषिकी  ।  
गौरितीयं च विख्याता सूत कस्माद्ब्रवीहि नः  ॥ १०.२ ॥  

*सूत उवाच  
वंशे स्वायम्भुवस्यासीदङ्गो नाम प्रजापतिः  ।  
मृत्योस्तु दुहिता तेन परिणीता सुदुर्मुखा  ॥ १०.३ ॥  
सुनीथा नाम तस्यास्तु वेनो नाम सुतः पुरा  ।  
अधर्मनिरतश्चासीद्बलवान् वसुधाधिपः  ॥ १०.४ ॥  
लोकेऽप्यधर्मकृज्जातः परभार्यापहारकः  ।  
धर्माचारस्य सिद्ध्यर्थं जगतोऽथ महर्षिभिः  ॥ १०.५ ॥  
अनुनीतोऽपि न ददावनुज्ञां स यदा ततः  ।  
शापेन मारयित्वैनमराजकमयार्दिताः  ॥ १०.६ ॥  
ममन्थुर्ब्राह्मणास्तस्य बलाद्देहमकल्मषाः  ।  
तत्कायान्मथ्यमानात्तु निपेतुर्म्लेच्छजातयः  ॥ १०.७ ॥  
शरीरे मातुरंशेन कृष्णाञ्जनसमप्रभाः  ।  
पितुरंशस्य चांशेन धार्मिको धर्मचारिणः  ॥ १०.८ ॥  
उत्पन्नो दक्षिणाद्धस्तात्सधनुः सशरो गदी  ।  
दिव्यतेजोमयवपुः सरत्नकवचाङ्गदः  ॥ १०.९ ॥  
पृथोरेवाभवद्यत्नात्ततः पृथुरजायत  ।  
स विप्रैरभिषिक्तोऽपि तपः कृत्वा सुदारुणम्  ॥ १०.१० ॥  
विष्णोर्वरेण सर्वस्य प्रभुत्वमगमत्पुनः  ।  
निःस्वाध्यायवषट्कारं निर्धर्मं वीक्ष्य भूतलम्  ॥ १०.११ ॥  
दग्धुमेवोद्यतः कोपाच्छरेणामितविक्रमः  ।  
ततो गोरूपमास्थाय भूः पलायितुमुद्यता  ॥ १०.१२ ॥  
पृष्ठतोऽनुगतस्तस्याः पृथुर्दीप्तशरासनः  ।  
ततः स्थित्वैकदेशे तु किं करोमीति चाब्रवीत् ॥ १०.१३ ॥  
पृथुरप्यवदद्वाक्यमीप्सितं देहि सुव्रते  ।  
सर्वस्य जगतः शीघ्रं स्थावरस्य चरस्य च  ॥ १०.१४ ॥  
तथैव साब्रवीद्भूमिर्दुदोह स नराधिपः  ।  
स्वके पाणौ पृथुर्वत्सं कृत्वा स्वायम्भुवं मनुम्  ॥ १०.१५ ॥  
तदन्नमभवच्छुद्धं प्रजा जीवन्ति येन वै  ।  
ततस्तु ऋषिभिर्दुग्धा वत्सः सोमस्तदाभवत् ॥ १०.१६ ॥  
दोग्धा बृहस्पतिरभूत्पात्रं वेदस्तपो रसः  ।  
देवैश्च वसुधा दुग्धा दोग्धा मित्रस्तदाभवत् ॥ १०.१७ ॥  
इन्द्रो वत्सः समभवत्क्षीरमूर्जस्करं बलम्  ।  
देवानां काञ्चनं पात्रं पितॄणां राजतं तथा  ॥ १०.१८ ॥  
अन्तकश्चाभवद्दोग्धा यमो वत्सः स्वधा रसः  ।  
अलाबुपात्रं नागानां तक्षको वत्सकोऽभवत् ॥ १०.१९ ॥  
विषं क्षीरं ततो दोग्धा धृतराष्ट्रोऽभवत्पुनः  ।  
असुरैरपि दुग्धेयमायसे शक्रपीडिनीम्  ॥ १०.२० ॥  
पात्रे मायामभूद्वत्सः प्राह्लादिस्तु विरोचनः  ।  
दोग्धा द्विमूर्धा तत्रासीन्माया येन प्रवर्तिता  ॥ १०.२१ ॥  
यक्षैश्च वसुधा दुग्धा पुरान्तर्धानमीप्सुभिः  ।  
कृत्वा वैश्रवणं वत्समामपात्रे महीपते  ॥ १०.२२ ॥  
प्रेतरक्षोगणैर्दुग्धा धरा रुधिरमुल्बणम्  ।  
रौप्यनाभोऽभवद्दोग्धा सुमाली वत्स एव तु  ॥ १०.२३ ॥  
गन्धर्वैश्च पुरा दुग्धा वसुधा साप्सरोगणैः  ।  
वत्सं चैत्ररथं कृत्वा गन्धान्पद्मदले तथा  ॥ १०.२४ ॥  
दोग्धा वररुचिर्नाम नाट्यवेदस्य पारगः  ।  
गिरिभिर्वसुधा दुग्धा रत्नानि विविधानि च  ॥ १०.२५ ॥  
औषधानि च दिव्यानि दोग्धा मेरुर्महाचलः  ।  
वत्सोऽभूद्धिमवांस्तत्र पात्रं शैलमयं पुनः  ॥ १०.२६ ॥  
वृक्षैश्च वसुधा दुग्धा क्षीरं छिन्नप्ररोहणम्  ।  
पालाशपात्रे दोग्धा तु शालः पुष्पलताकुलः  ॥ १०.२७ ॥  
प्लक्षोऽभवत्ततो वत्सः सर्ववृक्षो धनाधिपः  ।  
एवमन्यैश्च वसुधा तदा दुग्धा यथेप्सितम्  ॥ १०.२८ ॥  
आयुर्धनानि सौख्यं च पृथौ राज्यं प्रशासति  ।  
न दरिद्रस्तदा कश्चिन्न रोगी न च पापकृत् ॥ १०.२९ ॥  
नोपसर्गभयं किञ्चित्पृथौ राजनि शासति  ।  
नित्यं प्रमुदिता लोका दुःखशोकविवर्जिताः  ॥ १०.३० ॥  
धनुष्कोट्या च शैलेन्द्रानुत्सार्य स महाबलः  ।  
भुवस्तलं समं चक्रे लोकानां हितकाम्यया  ॥ १०.३१ ॥  
न पुरग्रामदुर्गाणि न चायुधधरा नराः  ।  
क्षयातिशयदुःखं च नार्थशास्त्रस्य चादरः  ॥ १०.३२ ॥  
धर्मैकवासना लोकाः पृथौ राज्यं प्रशासति  ।  
कथितानि च पात्राणि यत्क्षीरं च मया तव  ॥ १०.३३ ॥  
येषां यत्र रुचिस्तत्तद्देयं तेभ्यो विजानता  ।  
यज्ञश्राद्धेषु सर्वेषु मया तुभ्यं निवेदितम्  ॥ १०.३४ ॥  
दुहितृत्वं गता यस्मात्पृथोर्धर्मवतो मही  ।  
तदानुरागयोगाच्च पृथिवी विश्रुता बुधैः  ॥ १०.३५ ॥  


______________________________________________________  


मत्स्यपुराण ११  

*ऋषय ऊचुः  
आदित्यवंशमखिलं वद सूत यथाक्रमम्  ।  
सोमवंशं च तत्त्वज्ञ यथावद्वक्तुमर्हसि  ॥ ११.१ ॥  

*सूत उवाच  
विवस्वान्कश्यपात्पूर्वमदित्यामभवत्सुतः  ।  
तस्य पत्नीत्रयं तद्वत्सञ्ज्ञा राज्ञी प्रभा तथा  ॥ ११.२ ॥  
रैवतस्य सुता राज्ञी रेवतं सुषुवे सुतम्  ।  
प्रभा प्रभातं सुषुवे त्वाष्ट्री सञ्ज्ञा तथा मनुम्  ॥ ११.३ ॥  
यमश्च यमुना चैव यमलौ तु बभूवतुः  ।  
ततस्तेजोमयं रूपमसहन्ती विवस्वतः  ॥ ११.४ ॥  
नारीमुत्पादयामास स्वशरीरादनिन्दिताम्  ।  
त्वाष्ट्री स्वरूपरूपेण नाम्ना छायेति भामिनी  ॥ ११.५ ॥  
पुरतः संस्थितां दृष्ट्वा सञ्ज्ञा तां प्रत्यभाषत  ।  
छाये तं भज भर्तारमस्मदीयं वरानने  ॥ ११.६ ॥  
अपत्यानि मदीयानि मातृस्नेहेन पालय  ।  
तथेत्युक्त्वा तु सा देवमगमत्क्वापि सुव्रता  ॥ ११.७ ॥  
कामयामास देवोऽपि सञ्ज्ञेयमिति चादरात् ।  
जनयामास तस्यां तु पुत्रं च मनुरूपिणम्  ॥ ११.८ ॥  
सवर्णत्वाच्च सावर्णिर्मनोर्वैवस्वतस्य च  ।  
ततः शनिं च तपतीं विष्टिं चैव क्रमेण तु  ॥ ११.९ ॥  
छायायां जनयामास सञ्ज्ञेयमिति भास्करः  ।  
छाया स्वपुत्रेऽभ्यधिकं स्नेहं चक्रे मनौ तथा  ॥ ११.१० ॥  
पूर्वो मनुस्तु चक्षाम न यमः क्रोधमूर्छितः  ।  
सन्तर्जयामास तदा पादमुद्यम्य दक्षिणम्  ॥ ११.११ ॥  
शशाप च यमं छाया सक्षतः कृमिसंयुतः  ।  
पादोऽयमेको भविता पूयशोणितविस्रवः  ॥ ११.१२ ॥  
निवेदयामास पितुर्यमः शापादमर्षितः  ।  
निष्कारणमहं शप्तो मात्रा देव सकोपया  ॥ ११.१३ ॥  
बालभावान्मया किञ्चिदुद्यतश्चरणः सकृत् ।  
मनुना वार्यमाणापि मम शापमदाद्विभो  ॥ ११.१४ ॥  
प्रायो न माता सास्माकं शापेनाहं यतो हतः  ।  
देवोऽप्याह यमं भूयः किं करोमि महामते  ॥ ११.१५ ॥  
मौर्ख्यात्कस्य न दुःखं स्यादथवा कर्मसन्ततिः  ।  
अनिवार्या भवस्यापि का कथान्येषु जन्तुषु  ॥ ११.१६ ॥  
कृकवाकुर्मया दत्तो यः कृमीन्भक्षयिष्यति  ।  
क्लेदं च रुधिरं चैव वत्सायमपनेष्यति  ॥ ११.१७ ॥  
एवमुक्तस्तपस्तेपे यमस्तीव्रं महायशाः  ।  
गोकर्णतीर्थे वैराग्यात्फलपत्त्रानिलाशनः  ॥ ११.१८ ॥  
आराधयन्महादेवं यावद्वर्षायुतायुतम्  ।  
वरं प्रादान्महादेवः सन्तुष्टः शूलभृत्तदा  ॥ ११.१९ ॥  
वव्रे स लोकपालत्वं पितृलोके नृपालयम्  ।  
धर्माधर्मात्मकस्यापि जगतस्तु परीक्षणम्  ॥ ११.२० ॥  
एवं स लोकपालत्वमगमच्छूलपाणिनः  ।  
पितॄणां चाधिपत्यं च धर्माधर्मस्य चानघ  ॥ ११.२१ ॥  
विवस्वानथ तज्ज्ञात्वा सञ्ज्ञायाः कर्मचेष्टितम्  ।  
त्वष्टुः समीपमगमदाचचक्षे च रोषवान्  ॥ ११.२२ ॥  
तमुवाच ततस्त्वष्टा सान्त्वपूर्वं द्विजोत्तमाः  ।  
तवासहन्ती भगवन्महस्तीव्रं तमोनुदम्  ॥ ११.२३ ॥  
वडबारूपमास्थाय मत्सकाशमिहागता  ।  
निवारिता मया सा नु त्वया चैव दिवाकर  ॥ ११.२४ ॥  
यस्मादविज्ञाततया मत्सकाशमिहागता  ।  
तस्मान्मदीयं भवनं प्रवेष्टुं न त्वमर्हसि  ॥ ११.२५ ॥  
एवमुक्ता जगामाथ मरुदेशमनिन्दिता  ।  
वडबारूपमास्थाय भूतले सम्प्रतिष्ठिता  ॥ ११.२६ ॥  
तस्मात्प्रसादं कुरु मे यद्यनुग्रहभागहम्  ।  
अपनेष्यामि ते तेजो यन्त्रे कृत्वा दिवाकर  ॥ ११.२७ ॥  
रूपं तव करिष्यामि लोकानन्दकरं प्रभो  ।  
तथेत्युक्तः स रविणा भ्रमौ कृत्वा दिवाकरम्  ॥ ११.२८ ॥  
पृथक्चकार तत्तेजश्चक्रं विष्णोरकल्पयत् ।  
त्रिशूलं चापि रुद्रस्य वज्रमिन्द्रस्य चाधिकम्  ॥ ११.२९ ॥  
दैत्यदानवसंहर्तुः सहस्रकिरणात्मकम्  ।  
रूपं चाप्रतिमं चक्रे त्वष्टा पद्भ्यामृते महत् ॥ ११.३० ॥  
न शशाकाथ तद्द्रष्टुं पादरूपं रवेः पुनः  ।  
अर्चास्वपि ततः पादौ न कश्चित्कारयेत्क्वचित् ॥ ११.३१ ॥  
यः करोति स पापिष्ठां गतिमाप्नोति निन्दिताम्  ।  
कुष्ठरोगमवाप्नोति लोकेऽस्मिन्दुःखसंयुतः  ॥ ११.३२ ॥  
तस्माच्च धर्मकामार्थी चित्रेष्वायतनेषु च  ।  
न क्वचित्कारयेत्पादौ देवदेवस्य धीमतः  ॥ ११.३३ ॥  
ततः स भगवान्गत्वा भूर्लोकममराधिपः  ।  
कामयामास कामार्तो मुख एव दिवाकरः  ॥ ११.३४ ॥  
अश्वरूपेण महता तेजसा च समावृतः  ।  
सञ्ज्ञा च मनसा क्षोभमगमद्भयविह्वला  ॥ ११.३५ ॥  
नासापुटाभ्यामुत्सृष्टं परोऽयमिति शङ्कया  ।  
तद्रेतसस्ततो जातावश्विनाविति निश्चितम्  ॥ ११.३६ ॥  
दस्रौ सुतत्वात्सञ्जातौ नासत्यौ नासिकाग्रतः  ।  
ज्ञात्वा चिराच्च तं देवं सन्तोषमगमत्परम्  ॥ ११.३७ ॥  
विमानेनागमत्स्वर्गं पत्या सह मुदान्विता  ।  
सावर्णोऽपि मनुर्मेरावद्याप्यास्ते तपोधनः  ।  
शनिस्तपोबलादाप ग्रहसाम्यं ततः पुनः  ॥ ११.३८ ॥  
यमुना तपती चैव पुनर्नद्यौ बभूवतुः  ।  
विष्टिर्घोरात्मिका तद्वत्कालत्वेन व्यवस्थिता  ॥ ११.३९ ॥  
मनोर्वैवस्वतस्यासन् दश पुत्रा महाबलाः  ।  
इलस्तु प्रथमस्तेषां पुत्रेष्ट्यां समजायत  ॥ ११.४० ॥  
इक्ष्वाकुः कुशनाभश्च अरिष्टो धृष्ट एव च  ।  
नरिष्यन्तः करूषश्च शर्यातिश्च महाबलाः  ।  
पृषध्रश्चाथ नाभागः सर्वे ते दिव्यमानुषाः  ॥ ११.४१ ॥  
अभिषिच्य मनुः पुत्रमिलं ज्येष्ठं स धार्मिकः  ।  
जगाम तपसे भूयः स महेन्द्रवनालयम्  ॥ ११.४२ ॥  
अथ दिग्जयसिद्ध्यर्थमिलः प्रायान्महीमिमाम्  ।  
भ्रमन्द्वीपानि सर्वाणि क्ष्माभृतः सम्प्रधर्षयन्  ॥ ११.४३ ॥  
जगामोपवनं शम्भोरश्वाकृष्टः प्रतापवान्  ।  
कल्पद्रुमलताकीर्णं नाम्ना शरवणं महत् ॥ ११.४४ ॥  
रमते यत्र देवेशः शम्भुः सोमार्धशेखरः  ।  
उमया समयस्तत्र पुरा शरवणे कृतः  ॥ ११.४५ ॥  
पुन्नाम सत्त्वं यत्किञ्चिदागमिष्यति ते वने  ।  
स्त्रीत्वमेष्यति तत्सर्वं दशयोजनमण्डले  ॥ ११.४६ ॥  
अज्ञातसमयो राजा इलः शरवणे पुरा  ।  
स्त्रीत्वमाप विशन्नेव वडबात्वं हयस्तदा  ॥ ११.४७ ॥  
पुरुषत्वं हृतं सर्वं स्त्रीरूपे विस्मितो नृपः  ।  
इलेति साभवन्नारी पीनोन्नतघनस्तनी  ॥ ११.४८ ॥  
उन्नतश्रोणिजघना पद्मपत्त्रायतेक्षणा  ।  
पूर्णेन्दुवदना तन्वी विलासोल्लासितेक्षणा  ॥ ११.४९ ॥  
मूलोन्नतायतभुजा नीलकुञ्चितमूर्धजा  ।  
तनुलोमा सुदशना मृदुगम्भीरभाषिणी  ॥ ११.५० ॥  
श्यामगौरेण वर्णेन हंसवारणगामिनी  ।  
कार्मुकभ्रूयुगोपेता तनुताम्रनखाङ्कुरा  ॥ ११.५१ ॥  
भ्रमन्ती च वने तस्मिंश्चिन्तयामास भामिनी  ।  
को मे पिताथवा भ्राता का मे माता भवेदिह  ॥ ११.५२ ॥  
कस्य भर्तुरहं दत्ता कियद्वत्स्यामि भूतले  ।  
चिन्तयन्तीति ददृशे सोमपुत्रेण साङ्गना  ॥ ११.५३ ॥  
इला रूपसमाक्षिप्तमनसा वरवर्णिनी  ।  
बुधस्तदाप्तये यत्नमकरोत्कामपीडितः  ॥ ११.५४ ॥  
विशिष्टाकारवान्दण्डी सकमण्डलुपुस्तकः  ।  
वेणुदण्डकृतानेकपवित्रकगणत्रिकः  ॥ ११.५५ ॥  
द्विजरूपः शिखी ब्रह्मा निगदन्कर्णकुण्डलः  ।  
बटुभिश्चान्वितो युक्तैः समित्पुष्पकुशोदकैः  ॥ ११.५६ ॥  
किलान्विषन् वने तस्मिन्नाजुहाव स तामिलाम्  ।  
बहिर्वनस्यान्तरितः किल पादपमण्डले  ॥ ११.५७ ॥  
ससम्भ्रममकस्मात्तां सोपालम्भमिवावदत् ।  
त्यक्त्वाग्निहोत्रशुश्रूषां क्व गता मन्दिरान्मम  ॥ ११.५८ ॥  
इयं विहारवेला ते ह्यतिक्रामति साम्प्रतम्  ।  
एह्येहि पृथुसुश्रोणि सम्भ्रान्ता केन हेतुना  ॥ ११.५९ ॥  
इयं सायन्तनी वेला विहारस्येह वर्तते  ।  
कृत्वोपलेपनं पुष्पैरलङ्कुरु गृहं मम  ॥ ११.६० ॥  
सा त्वब्रवीद्विरमृताहं सर्वमेतत्तपोधन  ।  
आत्मानं त्वां च भर्तारं कुलं च वद मेऽनघ  ॥ ११.६१ ॥  
बुधः प्रोवाच तां तन्वीमिला त्वं वरवर्णिनी  ।  
अहं च कामुको नाम बहुविद्यो बुधः स्मृतः  ॥ ११.६२ ॥  
तेजस्विनः कुले जातः पिता मे ब्राह्मणाधिपः  ।  
इति सा तस्य वचनात्प्रविष्टा बुधमन्दिरम्  ॥ ११.६३ ॥  
रत्नस्तम्भसमायुक्तं दिव्यमायाविनिर्मितम्  ।  
इला कृतार्थमात्मानं मेने तद्भवनस्थिता  ॥ ११.६४ ॥  
अहो वृत्तमहो रूपमहो धनमहो कुलम्  ।  
मम चास्य च मे भर्तुरहो लावण्यमुत्तमम्  ॥ ११.६५ ॥  
रेमे च सा तेन सममतिकालमिला ततः  ।  
सर्वभोगमये गेहे यथेन्द्रभवने तथा  ॥ ११.६६ ॥  

______________________________________________________  


मत्स्यपुराण १२  

*सूत उवाच  
अथान्विषन्तो राजानं भ्रातरस्तस्य मानवाः  ।  
इक्ष्वाकुप्रमुखा जग्मुस्तदा शरवणान्तिकम्  ॥ १२.१ ॥  
ततस्ते ददृशुः सर्वे वडबामग्रतः स्थिताम्  ।  
रत्नपर्याणकिरणदीप्तकायामनुत्तमाम्  ॥ १२.२ ॥  
पर्याणप्रत्यभिज्ञानात्सर्वे विस्मयमागताः  ।  
अयं चन्द्रप्रभो नाम वाजी तस्य महात्मनः  ॥ १२.३ ॥  
अगमद्वडबारूपमुत्तमं केन हेतुना  ।  
ततस्तु मैत्रावरुणिं पप्रच्छुस्ते पुरोधसम्  ॥ १२.४ ॥  
किमित्येतदभूच्चित्रं वद योगविदां वर  ।  
वसिष्ठश्चाब्रवीत्सर्वं दृष्ट्वा तद्ध्यानचक्षुषा  ॥ १२.५ ॥  
समयः शम्भुदयिताकृतः शरवणे पुरा  ।  
यः पुमान्प्रविशेदत्र स नारीत्वमवाप्स्यति  ॥ १२.६ ॥  
अयमश्वोऽपि नारीत्वमगाद्राज्ञा सहैव तु  ।  
पुनः पुरुषतामेति यथासौ धनदोपमः  ॥ १२.७ ॥  
तथैव यत्नः कर्तव्यश्चाराध्यैव पिनाकिनम्  ।  
ततस्ते मानवा जग्मुर्यत्र देवो महेश्वरः  ॥ १२.८ ॥  
तुष्टुवुर्विविधैः स्तोत्रैः पार्वतीपरमेश्वरौ  ।  
तावूचतुरलङ्घ्योऽयं समयः किन्तु साम्प्रतम्  ॥ १२.९ ॥  
इक्ष्वाकोरश्वमेधेन यत्फलं स्यात्तदावयोः  ।  
दत्त्वा किम्पुरुषो वीरः स भविष्यत्यसंशयम्  ॥ १२.१० ॥  
तथेत्युक्तास्ततस्ते तु जग्मुर्वैवस्वतात्मजाः  ।  
इक्ष्वाकोश्चाश्वमेधेन चेलः किम्पुरुषोऽभवत् ॥ १२.११ ॥  
मासमेकं पुमान्वीरः स्त्री च मासमभूत्पुनः  ।  
बुधस्य भवने तिष्ठन्निलो गर्भधरोऽभवत् ॥ १२.१२ ॥  
अजीजनत्पुत्रमेकमनेकगुणसंयुतम्  ।  
बुधश्चोत्पाद्य तं पुत्रं स्वर्लोकमगमत्ततः  ॥ १२.१३ ॥  
इलस्य नाम्ना तद्वर्षमिलावृतमभूत्तदा  ।  
सोमार्कवंशयोरादाविलोऽभून्मनुनन्दनः  ॥ १२.१४ ॥  
एवं पुरूरवाः पुंसोरभवद्वंशवर्धनः  ।  
इक्ष्वाकुरर्कवंशस्य तथैवोक्तस्तपोधनाः  ॥ १२.१५ ॥  
इलः किम्पुरुषत्वे च सुद्युम्न इति चोच्यते  ।  
पुनः पुत्रत्रयमभूत्सुद्युम्नस्यापराजितम्  ॥ १२.१६ ॥  
उत्कलो वै गहस्तद्वद्धरिताश्वश्च वीर्यवान्  ।  
उत्कलस्योत्कला नाम गयस्य तु गया मता  ॥ १२.१७ ॥  
हरिताश्वस्य दिक्पूर्वा विश्रुता कुरुभिः सह  ।  
प्रतिष्ठानेऽभिषिच्याथ स पुरूरवसं सुतम्  ॥ १२.१८ ॥  
जगामेलावृतं भोक्तुं वर्षं दिव्यफलाशनम्  ।  
इक्ष्वाकुर्ज्येष्ठदायादो मध्यदेशमवाप्तवान्  ॥ १२.१९ ॥  
नरिष्यन्तस्य पुत्रोऽभूच्छुचो नाम महाबलः  ।  
नाभागस्याम्बरीषस्तु धृष्टस्य च सुतत्रयम्  ॥ १२.२० ॥  
धृतकेतुश्चित्रनाथो रणधृष्टश्च वीर्यवान्  ।  
आनर्तो नाम शर्यातेः सुकन्या चैव दारिका  ॥ १२.२१ ॥  
आनर्तस्याभवत्पुत्रो रोचमानः प्रतापवान्  ।  
आनर्तो नाभ देशोऽभून्नगरी च कुशस्थली  ॥ १२.२२ ॥  
रोचमानस्य पुत्रोऽभूद्रेवो रैवत एव च  ।  
ककुद्मी चापरं नाम ज्येष्ठः पुत्रशतस्य च  ॥ १२.२३ ॥  
रेवती तस्य सा कन्या भार्या रामस्य विश्रुता  ।  
करूषस्य तु कारूषा बहवः प्रथिता भुवि  ॥ १२.२४ ॥  
पृषध्रो गोवधाच्छूद्रो गुरुशापादजायत  ।  
इक्ष्वाकुवंशं वक्ष्यामि शृणुध्वमृषिसत्तमाः  ॥ १२.२५ ॥  
इक्ष्वाकोः पुत्रतामाप विकुक्षिर्नाम देवराट् ।  
ज्येष्ठः पुत्रशतस्यासीद्दश पञ्च च तत्सुताः  ॥ १२.२६ ॥  
मेरोरुत्तरतस्ते तु जाताः पार्थिवसत्तमाः  ।  
चतुर्दशोत्तरं चान्यच्छतमस्य तथाभवत् ॥ १२.२७ ॥  
मेरोर्दक्षिणतो ये ये राजानः सम्प्रकीर्तिताः  ।  
ज्येष्ठः ककुत्स्थो नाम्नाभूत्तत्सुतस्तु सुयोधनः  ॥ १२.२८ ॥  
तस्य पुत्रः पृथुर्नाम विश्वगश्चपृथोः सुतः  ।  
इन्दुस्तस्य च पुत्रोऽभूद्युवनाश्वस्ततोऽभवत् ॥ १२.२९ ॥  
श्रावस्तश्च महातेजा वत्सकस्तत्सुतोऽभवत् ।  
निर्मिता येन श्रावस्ती गौडदेशे द्विजोत्तमाः  ॥ १२.३० ॥  
श्रावस्ताद्बृहदश्वोऽभूत्कुवलाश्वस्ततोऽभवत् ।  
धुन्धुमारत्वमगमद्धुन्धुनाम्ना हतः पुरा  ॥ १२.३१ ॥  
तस्य पुत्रास्त्रयो जाता दृढाश्वो दण्ड एव च  ।  
कपिलाश्वश्च विख्यातो धौन्धुमारिः प्रतापवान्  ॥ १२.३२ ॥  
दृढाश्वस्य प्रमोदश्च हर्यश्वस्तस्य चात्मजः  ।  
हर्यश्वस्य निकुम्भोऽभूत्संहताश्वस्ततोऽभवत् ॥ १२.३३ ॥  
अकृताश्वो रणाश्वश्च संहताश्वसुतावुभौ  ।  
युवनाश्वो रणाश्वस्य मान्धाता च ततोऽभवत् ॥ १२.३४ ॥  
मान्धातुः पुरुकुत्सोऽभूद्धर्मसेनश्च पार्थिवः  ।  
मुचुकुन्दश्च विख्यातः शत्रुजिच्च प्रतापवान्  ॥ १२.३५ ॥  
पुरुकुत्सस्य पुत्रोऽभूद्वसुदो नर्मदापतिः  ।  
सम्भूतिस्तस्य पुत्रोऽभूत्त्रिधन्वा च ततोऽभवत् ॥ १२.३६ ॥  
त्रिधन्वनः सुतो जातस्त्रय्यारुण इति स्मृतः  ।  
तस्मात्सत्यव्रतो नाम तस्मात्सत्यरथः स्मृतः  ॥ १२.३७ ॥  
तस्य पुत्रो हरिश्चन्द्रो हरिश्चन्द्राच्च रोहितः  ।  
रोहिताच्च वृको जातो वृकाद्बाहुरजायत  ॥ १२.३८ ॥  
सगरस्तस्य पुत्रोऽभूद्राजा परमधार्मिकः  ।  
द्वे भार्ये सगरस्यापि प्रभा भानुमती तथा  ॥ १२.३९ ॥  
ताभ्यामाराधितः पूर्वमौर्वोऽग्निः पुत्रकाम्यया  ।  
और्वस्तुष्टस्तयोः प्रादाद्यथेष्टं वरमुत्तमम्  ॥ १२.४० ॥  
एका षष्टिसहस्राणि सुतमेकं तथापरा  ।  
गृह्णातु वंशकर्तारं प्रभागृह्णाद्बहूंस्तदा  ॥ १२.४१ ॥  
एकं भानुमती पुत्रमगृह्णादसमञ्जसम्  ।  
ततः षष्टिसहस्राणि सुषुवे यादवी प्रभा  ॥ १२.४२ ॥  
खनन्तः पृथिवीं दग्धा विष्णुना येऽश्वमार्गणे  ।  
असमञ्जसस्तु तनयो योऽंशुमान्नाम विश्रुतः  ॥ १२.४३ ॥  
तस्य पुत्रो दिलीपस्तु दिलीपात्तु भगीरथः  ।  
येन भागीरथी गङ्गा तपः कृत्वावतारिता  ॥ १२.४४ ॥  
भगीरथस्य तनयो नाभाग इति विश्रुतः  ।  
नाभागस्याम्बरीषोऽभूत्सिन्धुद्वीपस्ततोऽभवत् ॥ १२.४५ ॥  
तस्यायुतायुः पुत्रोऽभूदृतुपर्णस्ततोऽभवत् ।  
तस्य कल्माषपादस्तु सर्वकर्मा ततः स्मृतः  ॥ १२.४६ ॥  
तस्यानरण्यः पुत्रोऽभून्निघ्नस्तस्य सुतोऽभवत् ।  
निघ्नपुत्रावुभौ जातावनमित्ररघू नृपौ  ॥ १२.४७ ॥  
अनामित्रो वनमगाद्भविता स कृते नृपः  ।  
रघोरभूद्दिलीपस्तु दिलीपादजकस्तथा  ॥ १२.४८ ॥  
दीर्घबाहुरजाज्जातश्चाजपालस्ततो नृपः  ।  
तस्माद्दशरथो जातस्तस्य पुत्रचतुष्टयम्  ॥ १२.४९ ॥  
नारायणात्मकाः सर्वे रामस्तेष्वग्रजोऽभवत् ।  
रावणान्तकरस्तद्वद्रघूणां वंशवर्धनः  ॥ १२.५० ॥  
वाल्मीकिस्तस्य चरितं चक्रे भार्गवसत्तमः  ।  
तस्य पुत्रौ कुशलवाविक्ष्वाकुकुलवर्धनौ  ॥ १२.५१ ॥  
अतिथिस्तु कुशाज्जज्ञे निषधस्तस्य चात्मजः  ।  
नलस्तु नैषधस्तस्मान्नभास्तस्मादजायत  ॥ १२.५२ ॥  
नभसः पुण्डरीकोऽभूत्क्षेमधन्वा ततः स्मृतः  ।  
तस्य पुत्रोऽभवद्वीरो देवानीकः प्रतापवान्  ॥ १२.५३ ॥  
अहीनगुस्तस्य सुतः सहस्राश्वस्ततः परः  ।  
ततश्चन्द्रावलोकस्तु तारापीडस्ततोऽभवत् ॥ १२.५४ ॥  
तस्यात्मजश्चन्द्रगिरिर्भानुश्चन्द्रस्ततोऽभवत् ।  
श्रुतायुरभवत्तस्माद्भारते यो निपातितः  ॥ १२.५५ ॥  
नलौ द्वावेव विख्यातौ वंशे कश्यपसम्भवे  ।  
वीरसेनसुतस्तद्वन्नैषधश्च नराधिपः  ॥ १२.५६ ॥  
एते वैवस्वते वंशे राजानो भूरिदक्षिणाः  ।  
इक्ष्वाकुवंशप्रभवाः प्राधान्येन प्रकीर्तिताः  ॥ १२.५७ ॥  


______________________________________________________  


मत्स्यपुराण १३  

*मनुरुवाच  
भगवञ्श्रोतुमिच्छामि पितॄणां वंशमुत्तमम्  ।  
रवेश्च श्राद्धदेवत्वं सोमस्य च विशेषतः  ॥ १३.१ ॥  

*मत्स्य उवाच  
हन्त ते कथयिष्यामि पितॄणां वंशमुत्तमम्  ।  
स्वर्गे पितृगणाः सप्त त्रयस्तेषाममूर्तयः  ॥ १३.२ ॥  
मूर्तिमन्तोऽथ चत्वारः सर्वेषाममितौजसः  ।  
अमूर्तयः पितृगणा वैराजस्य प्रजापतेः  ॥ १३.३ ॥  
जयन्ति यान्देवगणा वैराजा इति विश्रुताः  ।  
ये चैते योगविभ्रष्टाः प्राप्य लोकान्सनातनान्  ॥ १३.४ ॥  
पुनर्ब्रह्मदिनान्ते तु जायन्ते ब्रह्मवादिनः  ।  
सम्प्राप्य तां स्मृतिं भूयो योगं साङ्ख्यमनुत्तमम्  ॥ १३.५ ॥  
सिद्धिं प्रयान्ति योगेन पुनरावृत्तिदुर्लभाम्  ।  
योगिनामेव देयानि तस्माच्छ्राद्धानि दातृभिः  ॥ १३.६ ॥  
एतेषां मानसी कन्या पत्नी हिमवतो मता  ।  
मैनाकस्तस्य दायादः क्रौञ्चस्तस्याग्रजोऽभवत् ।  
क्रौञ्चद्वीपः स्मृतो येन चतुर्थो घृतसंवृतः  ॥ १३.७ ॥  
मेना च सुषुवे तिस्रः कन्या योगवतीस्ततः  ।  
उमैकपर्णापर्णा च तीव्रव्रतपरायणाः  ॥ १३.८ ॥  
रुद्रस्यैका सितस्यैका जैगीषव्यस्य चापरा  ।  
दत्ता हिमवता बालाः सर्वा लोके तपोऽधिकाः  ॥ १३.९ ॥  

*ऋषय ऊचुः  
कस्माद्दाक्षायणी पूर्वं ददाहात्मानमात्मना  ।  
हिमवद्दुहिता तद्वत्कथं जाता महीतले  ॥ १३.१० ॥  
संहरन्ती किमुक्तासौ सुता वा ब्रह्मसूनुना  ।  
दक्षेण लोकजननी सूत विस्तरतो वद  ॥ १३.११ ॥  

*सूत उवाच  
दक्षस्य यज्ञे वितते प्रभूतवरदक्षिणे  ।  
समाहूतेषु देवेषु प्रोवाच पितरं सती  ॥ १३.१२ ॥  
किमर्थं तात भर्ता मे यज्ञेऽस्मिन्नाभिमन्त्रितः  ।  
अयोग्य इति तामाह दक्षो यज्ञेषु शूलभृत् ॥ १३.१३ ॥  
उपसंहारकृद्रुद्रस्तेनामङ्गलभागयम्  ।  
चुकोपाथ सती देहं त्यक्ष्यामीति त्वदुद्भवम्  ॥ १३.१४ ॥  
दशानां त्वं च भविता पितॄणामेकपुत्रकः  ।  
क्षत्रियत्वेऽश्वमेधे च रुद्रात्त्वं नाशमेष्यसि  ॥ १३.१५ ॥  
इत्युक्त्वा योगमास्थाय स्वदेहोद्भवतेजसा  ।  
निर्दहन्ती तदात्मानं सदेवासुरकिन्नरैः  ॥ १३.१६ ॥  
किं किमेतदिति प्रोक्ता गन्धर्वगणगुह्यकैः  ।  
उपगम्याब्रवीद्दक्षः प्रणिपत्याथ दुःखितः  ॥ १३.१७ ॥  
त्वमस्य जगतो माता जगत्सौभाग्यदेवता  ।  
दुहितृत्वं गता देवि ममानुग्रहकाम्यया  ॥ १३.१८ ॥  
न त्वया रहितं किञ्चिद्ब्रह्माण्डे सचराचरम्  ।  
प्रसादं कुरु धर्मज्ञे न मां त्यक्तुमिहार्हसि  ॥ १३.१९ ॥  
प्राह देवी यदारब्धं तत्कार्यं मे न संशयः  ।  
किन्त्ववश्यं त्वया मर्त्ये हतयज्ञेन शूलिना  ॥ १३.२० ॥  
प्रसादे लोकसृष्ट्यर्थं तपः कार्यं ममान्तिके  ।  
प्रजापतिस्त्वं भविता दशानामङ्गजोऽप्यलम्  ॥ १३.२१ ॥  
मदंशेनाङ्गना षष्टिर्भविष्यन्त्यङ्गजास्तव  ।  
मत्सन्निधौ तपः कुर्वन् प्राप्स्यसे योगमुत्तमम्  ॥ १३.२२ ॥  
एवमुक्तोऽब्रवीद्दक्षः केषु केषु मयानघे  ।  
तीर्थेषु च त्वं द्रष्टव्या स्तोतव्या कैश्च नामभिः  ॥ १३.२३ ॥  

*देव्युवाच  
सर्वदा सर्वभूतेषु द्रष्टव्या सर्वतो भुवि  ।  
सर्वलोकेषु यत्किञ्चिद्रहितं न मया विना  ॥ १३.२४ ॥  
तथापि येषु स्थानेषु द्रष्टव्या सिद्धिमीप्सुभिः  ।  
स्मर्तव्या भूतिकामैर्वा तानि वक्ष्यामि तत्त्वतः  ॥ १३.२५ ॥  
वाराणस्यां विशालाक्षी नैमिषे लिङ्गधारिणी  ।  
प्रयागे ललिता देवी कामाक्षी गन्धमादने  ।  
मानसे कुमुदा नाम विश्वकाया तथाम्बरे  ॥ १३.२६ ॥  
गोमन्ते गोमती नाम मन्दरे कामचारिणी  ।  
मदोत्कटा चैत्ररथे जयन्ती हस्तिनापुरे  ॥ १३.२७ ॥  
कान्यकुब्जे तथा गौरी रम्भा मलयपर्वते  ।  
एकाम्भके कीर्तिमती विश्वां विश्वेश्वरे विदुः  ॥ १३.२८ ॥  
पुष्करे पुरुहूतेति केदारे मार्गदायिनी  ।  
नन्दा हिमवतः पृष्ठे गोकर्णे भद्रकर्णिका  ॥ १३.२९ ॥  
स्थानेश्वरे भवानी तु बिल्वले बिल्वपत्त्रिका  ।  
श्रीशैले माधवी नाम भद्रा भद्रेश्वरे तथा  ॥ १३.३० ॥  
जया वराहशैले तु कामला कमलालये  ।  
रुद्रकोट्यां च रुद्राणी काली कालञ्जरे गिरौ  ॥ १३.३१ ॥  
महालिङ्गे तु कपिला मर्कोटे मुकुटेश्वरी  ।  
शालग्रामे महादेवी शिवलिङ्गे जलप्रिया  ॥ १३.३२ ॥  
मायापुर्यां कुमारी तु सन्ताने ललिता तथा  ।  
उत्पलाक्षी सहस्राक्षे कमलाक्षे महोत्पला  ॥ १३.३३ ॥  
गङ्गायां मङ्गला नाम विमिला पुरुषोत्तमे  ।  
विपाशायाममोघाक्षी पाटला पुण्ड्रवर्धने  ॥ १३.३४ ॥  
नारायणी सुपार्श्वे तु विकूटे भद्रसुन्दरी  ।  
विपुले विपुला नाम कल्याणी मलयाचले  ॥ १३.३५ ॥  
कोटवी कोटितीर्थे तु सुगन्धा माधवे वने  ।  
गोदाश्रमे त्रिसन्ध्या तु गङ्गाद्वारे रतिप्रिया  ॥ १३.३६ ॥  
शिवकुण्डे शिवानन्दा नन्दिनी देविकातटे  ।  
रुक्मिणी द्वारवत्यां तु राधा वृन्दावने वने  ॥ १३.३७ ॥  
देवकी मथुरायां तु पाताले परमेश्वरी  ।  
चित्रकूटे तथा सीता विन्ध्ये विन्ध्याधिवासिनी  ॥ १३.३८ ॥  
सह्याद्रावेकवीरा तु हरिश्चन्द्रे तु चन्द्रिका  ।  
रमणा रामतीर्थे तु यमुनायां मृगावती  ॥ १३.३९ ॥  
करवीरे महालक्ष्मीरुमा देवी विनायके  ।  
अरोगा वैद्यनाथे तु महाकाले महेश्वरी  ॥ १३.४० ॥  
अभयेत्युष्णतीर्थेषु चामृता विन्ध्यकन्दरे  ।  
माण्डव्ये माण्डवी नाम स्वाहा माहेश्वरे पुरे  ॥ १३.४१ ॥  
छागलाण्डे प्रचण्डा तु चण्डिका मकरन्दके  ।  
सोमेश्वरे वरारोहा प्रभासे पुष्करावती  ॥ १३.४२ ॥  
देवमाता सरस्वत्यां पारावारतटे मता  ।  
महालये महाभागा पयोष्ण्यां पिङ्गलेश्वरी  ॥ १३.४३ ॥  
सिंहिका कृतशौचे तु कार्त्तिकेये यशस्करी  ।  
उत्पलावर्तके लोला सुभद्रा शोणसङ्गमे  ॥ १३.४४ ॥  
माता सिद्धपुरे लक्ष्मीरङ्गना भरताश्रमे  ।  
जालन्धरे विश्वमुखी तारा किष्किन्धपर्वते  ॥ १३.४५ ॥  
देवदारुवने पुष्टिर्मेधा काश्मीरमण्डले  ।  
भीमा देवी हिमाद्रौ तु पुष्टिर्विश्वेश्वरे तथा  ॥ १३.४६ ॥  
कपालमोचने शुद्धिर्माता कायावरोहणे  ।  
शङ्खोद्धारे ध्वनिर्नाम धृतिः पिण्डारके तथा  ॥ १३.४७ ॥  
काला तु चन्द्रभागायामच्छोदे शिवकारिणी  ।  
वेणायाममृता नाम बदर्यामुर्वशी तथा  ॥ १३.४८ ॥  
ओषधी चोत्तरकुरौ कुशद्वीपे कुशोदका  ।  
मन्मथा हेमकूटे तु मुकुटे सत्यवादिनी  ॥ १३.४९ ॥  
अश्वत्थे वन्दनीया तु निधिर्वैश्रवणालये  ।  
गायत्री वेदवदने पार्वती शिवसन्निधौ  ॥ १३.५० ॥  
देवलोके तथेन्द्राणी ब्रह्मास्येषु सरस्वती  ।  
सूर्यबिम्बे प्रभा नाम मातॄणां वैष्णवी मता  ॥ १३.५१ ॥  
अरुन्धती सतीनां तु रामासु च तिलोत्तमा  ।  
चित्ते ब्रह्मकला नाम शक्तिः सर्वशरीरिणाम्  ॥ १३.५२ ॥  
एतदुद्देशतः प्रोक्तं नामाष्टशतमुत्तमम्  ।  
अष्टोत्तरं च तीर्थानां शतमेतदुदाहृतम्  ॥ १३.५३ ॥  
यः स्मरेच्छृणुयाद्वापि सर्वपापैः प्रमुच्यते  ।  
एषु तीर्थेषु यः कृत्वा स्नानं पश्यति मां नरः  ॥ १३.५४ ॥  
सर्वपापविनिर्मुक्तः कल्पं शिवपुरे वसेत् ।  
यस्तु मत्परमं कालं करोत्येतेषु मानवः  ॥ १३.५५ ॥  
स भित्त्वा ब्रह्मसदनं पदमभ्येति शाङ्करम्  ।  
नाम्नामष्टशतं यस्तु श्रावयेच्छिवसन्निधौ  ॥ १३.५६ ॥  
तृतीयायामथाष्टम्यां बहुपुत्रो भवेन्नरः  ।  
गोदाने श्राद्धदाने वा अहन्यहनि वा बुधः  ॥ १३.५७ ॥  
देवार्चनविधौ विद्वान् पठन् ब्रह्माधिगच्छति  ।  
एवं वदन्ती सा तत्र ददाहात्मानमात्मना  ॥ १३.५८ ॥  
स्वायम्भुवोऽपि कालेन दक्षः प्राचेतसोऽभवत् ।  
पार्वती साभवद्देवी शिवदेहार्धधारिणी  ॥ १३.५९ ॥  
मेनागर्भसमुत्पन्ना भुक्तमुक्तिफलप्रदा  ।  
अरुन्धती जपन्त्येतत्प्राप योगमनुत्तमम्  ॥ १३.६० ॥  
पुरूरवाश्च राजर्षिलोके व्यजेयतामगात् ।  
ययातिः पुत्रलाभं च धनलाभं च भार्गवः  ॥ १३.६१ ॥  
तथान्ये देवदैत्याश्च ब्राह्मणाः क्षत्रियास्तथा  ।  
वैश्याः शूद्राश्च बहवः सिद्धिमीयुर्यथेप्सिताम्  ॥ १३.६२ ॥  
यत्रैतल्लिखितं तिष्ठेत्पूज्यते देवसन्निधौ  ।  
न तत्र शोको दौर्गत्यं कदाचिदपि जायते  ॥ १३.६३ ॥  


______________________________________________________  


मत्स्यपुराण १४  

*सूत उवाच  
लोकाः सोमपथा नाम यत्र मारीचनन्दनाः  ।  
वर्तन्ते देव पितरो देवा यान्भावयन्त्यलम्  ॥ १४.१ ॥  
अग्निष्वात्ता इति ख्याता यज्वानो यत्र संस्थिताः  ।  
अच्छोदा नाम तेषां तु मानसी कन्यका नदी  ॥ १४.२ ॥  
अच्छोदं नाम च सरः पितृभिर्निर्मितं पुरा  ।  
अच्छोदा तु तपश्चक्रे दिव्यं वर्षसहस्रकम्  ॥ १४.३ ॥  
आजग्मुः पितरस्तुष्टाः किल दातुं च तां वरम्  ।  
दिव्यरूपधराः सर्वे दिव्यमाल्यानुलेपनाः  ॥ १४.४ ॥  
सर्वे युवानो बलिनः कुसुमायुधसन्निभाः  ।  
तन्मध्येऽमावसुं नाम पितरं वीक्ष्य साङ्गना  ॥ १४.५ ॥  
वव्रे वरार्थिनी सङ्गं कुसुमायुधपीडिता  ।  
योगाद्भ्रष्टा तु सा तेन व्यभिचारेण भामिनी  ॥ १४.६ ॥  
धरां तु नास्पृशत्पूर्वं पपाताथ भुवस्तले  ।  
तिथावमावसुर्यस्यामिच्छां चक्रे न तां प्रति  ॥ १४.७ ॥  
धैर्येण तस्य सा लोकैरमावास्येति विश्रुता  ।  
पितॄणां वल्लभा तस्मात्तस्यामक्षयकारकम्  ॥ १४.८ ॥  
अच्छोदाधोमुखी दीना लज्जिता तपसः क्षयात् ।  
सा पितॄन् प्रार्थयामास पुरे चात्मप्रसिद्धये  ॥ १४.९ ॥  
विलप्यमाना पितृभिरिदमुक्ता तपस्विनी  ।  
भविष्यमर्थमालोक्य देवकार्यं च ते तदा  ॥ १४.१० ॥  
इदमूचुर्महाभागाः प्रसादशुभया गिरा  ।  
दिवि दिव्यशरीरेण यत्किञ्चित्क्रियते बुधैः  ॥ १४.११ ॥  
तेनैव तत्कर्मफलं भुज्यते वरवर्णिनी  ।  
सद्यः फलन्ति कर्माणि देवत्वे प्रेत्य मानुषे  ॥ १४.१२ ॥  
तस्मात्त्वं पुत्रि तपसः प्राप्स्यसे प्रेत्य तत्फलम्  ।  
अष्टाविंशे भवित्री त्वं द्वापरे मत्स्ययोनिजा  ॥ १४.१३ ॥  
व्यतिक्रमात्पितॄणां त्वं कष्टं कुलमवाप्स्यसि  ।  
तस्माद्राज्ञो वसोः कन्या त्वमवश्यं भविष्यसि  ॥ १४.१४ ॥  
कन्या भूत्वा च लोकान्स्वान् पुनराप्स्यसि दुर्लभान्  ।  
पराशरस्य वीर्येण पुत्रमेकमवाप्स्यसि  ॥ १४.१५ ॥  
द्वीपे तु बदरीप्राये बादरायणमच्युतम्  ।  
स वेदमेकं बहुधा विभजिष्यति ते सुतः  ॥ १४.१६ ॥  
पौरवस्यात्मजौ द्वौ तु समुद्रांशस्य शन्तनोः  ।  
विचित्रवीर्यस्तनयस्तथा चित्राङ्गदो नृपः  ॥ १४.१७ ॥  
इमावुत्पाद्य तनयौ क्षेत्रजावस्य धीमतः  ।  
प्रौष्ठपद्यष्टकारूपा पितृलोके भविष्यसि  ॥ १४.१८ ॥  
नाम्ना सत्यवती लोके पितृलोके तथाष्टका  ।  
आयुरारोग्यदा नित्यं सर्वकामफलप्रदा  ॥ १४.१९ ॥  
भविष्यसि परे काले नदीत्वं च गमिष्यसि  ।  
पुण्यतोषा सरिच्छ्रेष्ठा लोके ह्यच्छोदनामिका  ॥ १४.२० ॥  
इत्युक्त्वा स गणस्तेषां तत्रैवान्तरधीयत  ।  
साप्यवाप च तत्सर्वं फलं यदुदितं पुरा  ॥ १४.२१ ॥  


______________________________________________________  


मत्स्यपुराण १५  

*सूत उवाच  
विभ्राजा नाम चान्ये तु दिवि सन्ति सुवर्चसः  ।  
लोका बर्हिषदो यत्र पितरः सन्ति सुव्रताः  ॥ १५.१ ॥  
यत्र बर्हिणयुक्तानि विमानानि सहस्रशः  ।  
सङ्कल्प्या बर्हिषो यत्र तिष्ठन्ति फलदायिनः  ॥ १५.२ ॥  
यत्राभ्युदयशालासु मोदन्ते श्राद्धदायिनः  ।  
यांश्च देवासुरगणा गन्धर्वाप्सरसां गणाः  ॥ १५.३ ॥  
यक्षरक्षोगणाश्चैव यजन्ति दिवि देवताः  ।  
पुलस्त्यपुत्राः शतशस्तपोयोगसमन्विताः  ॥ १५.४ ॥  
महात्मानो महाभागा भक्तानामभयप्रदाः  ।  
एतेषां पीवरी कन्या मानसी दिवि विश्रुता  ॥ १५.५ ॥  
योगिनी योगमाता च तपश्चक्रे सुदारुणम्  ।  
प्रसन्नो भगवांस्तस्या वरं वव्रे तु सा हरेः  ॥ १५.६ ॥  
योगवन्तं सुरूपं च भर्तारं विजितेन्द्रियम्  ।  
देहि देव प्रसन्नस्त्वं पतिं मे वदतां वरम्  ॥ १५.७ ॥  
उवाच देवो भविता व्यासपुत्रो यदा शुकः  ।  
भविता तस्य भार्या त्वं योगाचार्यस्य सुव्रते  ॥ १५.८ ॥  
भविष्यति च ते कन्या कृत्वी नाम च योगिनी  ।  
पाञ्चालाधिपतेर्देया मानुषस्य त्वया तदा  ॥ १५.९ ॥  
जननी ब्रह्मदत्तस्य योगसिद्धा च गौः स्मृता  ।  
कृष्णो गौरः प्रभुः शम्भुर्भविष्यन्ति च ते सुताः  ॥ १५.१० ॥  
महात्मानो महाभागा गमिष्यन्ति परं पदम्  ।  
तानुत्पाद्य पुनर्योगात्सवरा मोक्षमेष्यसि  ॥ १५.११ ॥  
सुमूर्तिमन्तः पितरो वसिष्ठस्य सुताः स्मृताः  ।  
नाम्ना तु मानसाः सर्वे सर्वे ते धर्ममूर्तयः  ॥ १५.१२ ॥  
ज्योतिर्भासिषु लोकेषु ये वसन्ति दिवः परम्  ।  
विराजमानाः क्रीडन्ति यत्र ते श्राद्धदायिनः  ॥ १५.१३ ॥  
सर्वकामसमृद्धेषु विमानेष्वपि पादजाः  ।  
किं पुनः श्राद्धदा विप्रा भक्तिमन्तः क्रियान्विताः  ॥ १५.१४ ॥  
गौर्नाम कन्या येषां तु मानसी दिवि राजते  ।  
शुक्रस्य दयिता पत्नी साध्यानां कीर्तिवर्धिनी  ॥ १५.१५ ॥  
मरीचिगर्भा नाम्ना तु लोका मार्तण्डमण्डले  ।  
पितरो यत्र तिष्ठन्ति हविष्मन्तोऽङ्गिरःसुताः  ॥ १५.१६ ॥  
तीर्थश्राद्धप्रदा यान्ति ये च क्षत्रियसत्तमाः  ।  
राज्ञां तु पितरस्ते वै स्वर्गमोक्षफलप्रदाः  ॥ १५.१७ ॥  
एतेषां मानसी कन्या यशोदा लोकविश्रुता  ।  
पत्नी ह्यंशुमतः श्रेष्ठा स्नुषा पञ्चजनस्य च  ॥ १५.१८ ॥  
जनन्यथ दिलीपस्य भगीरथपितामही  ।  
लोकाः कामदुघा नाम कामभोगफलप्रदाः  ॥ १५.१९ ॥  
सुस्वधा नाम पितरो यत्र तिष्ठन्ति सुव्रताः  ।  
आज्यपा नाम लोकेषु कर्दमस्य प्रजापतेः  ॥ १५.२० ॥  
पुलहाङ्गजदायादा वैश्यास्तान्भावयन्ति च  ।  
यत्र श्राद्धकृतः सर्वे पश्यन्ति युगपद्गताः  ॥ १५.२१ ॥  
मातृभ्रातृपितृस्वसृसखिसम्बन्धिबान्धवान्  ।  
अपि जन्मायुतैर्दृष्टाननुभूतान्सहस्रशः  ॥ १५.२२ ॥  
एतेषां मानसी कन्या विरजा नाम विश्रुता  ।  
या पत्नी नहुषस्यासीद्ययातेर्जननी तथा  ॥ १५.२३ ॥  
एकाष्टकाभवत्पश्चाद्ब्रह्मलोके गता सती  ।  
त्रय एते गणाः प्रोक्ताश्चतुर्थं तु वदाम्यतः  ॥ १५.२४ ॥  
लोकास्तु मानसा नाम ब्रह्माण्डोपरि संस्थिताः  ।  
येषां तु मानसी कन्या नर्मदा नाम विश्रुता  ॥ १५.२५ ॥  
सोमपा नाम पितरो यत्र तिष्ठन्ति शाश्वताः  ।  
धर्ममूर्तिधराः सर्वे परतो ब्रह्मणः स्मृताः  ॥ १५.२६ ॥  
उत्पन्नाः स्वधया ते तु ब्रह्मत्वं प्राप्य योगिनः  ।  
कृत्वा सृष्ट्यादिकं सर्वं मानसे साम्प्रतं स्थिताः  ॥ १५.२७ ॥  
नर्मदा नाम तेषां तु कन्या तोयवहा सरित् ।  
भूतानि या पावयति दक्षिणापथगामिनी  ॥ १५.२८ ॥  
तेभ्यः सर्वे तु मनवः प्रजाः सर्गेषु निर्मिताः  ।  
ज्ञात्वा श्राद्धानि कुर्वन्ति धर्माभावेऽपि सर्वदा  ॥ १५.२९ ॥  
तेभ्य एव पुनः प्राप्तुं प्रसादाद्योगसन्ततिम्  ।  
पितॄणामादिसर्गे तु श्राद्धमेव विनिर्मितम्  ॥ १५.३० ॥  
सर्वेषां राजतं पात्रमथवा रजतान्वितम्  ।  
दत्तं स्वधा पुरोधाय पितॄन् प्रीणाति सर्वदा  ॥ १५.३१ ॥  
अग्नीषोमयमानां तु कार्यमाप्यायनं बुधः  ।  
अग्न्यभावेऽपि विप्रस्य प्राणावपि जलेऽथवा  ॥ १५.३२ ॥  
अजाकर्णेऽश्वकर्णे वा गोष्ठे वा सलिलान्तिके  ।  
पितॄणामम्बरं स्थानं दक्षिणा दिक्प्रशस्यते  ॥ १५.३३ ॥  
प्राचीनावीतमुदकं तिलाः सव्याङ्गमेव च  ।  
दर्भा मांसं च पाठीनं गोक्षीरं मधुरा रसाः  ॥ १५.३४ ॥  
खड्गलोहामिषमधुकुशश्यामाकशालयः  ।  
यवनीवारमुद्गेक्षुशुक्लपुष्पघृतानि च  ॥ १५.३५ ॥  
वल्लभानि प्रशस्तानि पितॄणामिह सर्वदा  ।  
द्वेष्याणि सम्प्रवक्ष्यामि श्राद्धे वर्ज्यानि यानि तु  ॥ १५.३६ ॥  
मसूरशणनिष्पावराजमाषकुसुम्भिकाः  ।  
पद्मबिल्वार्कधत्तूरपारिभद्राटरूषकाः  ॥ १५.३७ ॥  
न देयाः पितृकार्येषु पयश्चाजाविकं तथा  ।  
कोद्रवोदारचणकाः कपित्थं मधुकातसी  ॥ १५.३८ ॥  
एतान्यपि न देयानि पितृभ्यः प्रियमिच्छता  ।  
पितॄन् प्रीणाति यो भक्त्या ते पुनः प्रीणयन्ति तम्  ॥ १५.३९ ॥  
यच्छन्ति पितरः पुष्टिं स्वर्गारोग्यं प्रजाफलम्  ।  
देवकार्यादपि पुनः पितृकार्यं विशिष्यते  ॥ १५.४० ॥  
देवतानां च पितरः पूर्वमाप्यायनं स्मृतम्  ।  
शीघ्रप्रसादास्त्वक्रोधा निःशस्त्राः स्थिरसौहृदाः  ॥ १५.४१ ॥  
शान्तात्मानः शौचपराः सततं प्रियवादिनः  ।  
भक्तानुरक्ताः सुखदाः पितरः पूर्वदेवताः  ॥ १५.४२ ॥  
हविष्मतामाधिपत्ये श्राद्धदेवः स्मृतो रविः  ।  
एतद्वः सर्वमाख्यातं पितृवंशानुकीर्तनम्  ।  
पुण्यं पवित्रमायुष्यं कीर्तनीयं सदा नृभिः  ॥ १५.४३ ॥  


______________________________________________________  

मत्स्यपुराण १६  

*सूत उवाच  
श्रुत्वैतत्सर्वमखिलं मनुः पप्रच्छ केशवम्  ।  
श्राद्धकालं च विविधं श्राद्धभेदं तथैव च  ॥ १६.१ ॥  
श्राद्धेषु भोजनीया ये ये च वर्ज्या द्विजातयः  ।  
कस्मिन्वासरभागे वा पितृभ्यः श्राद्धमाचरेत् ॥ १६.२ ॥  
कस्मिन्दत्तं कथं याति श्राद्धं तु मधुसूदन  ।  
विधिना केन कर्तव्यं कथं प्रीणाति तत्पितॄन्  ॥ १६.३ ॥  

*मत्स्य उवाच  
कुर्यादहरहः श्राद्धमन्नाद्येनोदकेन वा  ।  
पयोमूलफलैर्वापि पितृभ्यः प्रीतिमावहन्  ॥ १६.४ ॥  
नित्यं नैमित्तिकं काम्यं त्रिविधं श्राद्धमुच्यते  ।  
नित्यं तावत्प्रवक्ष्यामि अर्घ्यावाहनवर्जितम्  ॥ १६.५ ॥  
अदैवं तद्विजानीयात्पार्वणं पर्वसु स्मृतम्  ।  
पार्वणं त्रिविधं प्रोक्तं शृणु तावन्महीपते  ॥ १६.६ ॥  
पार्वणे ये नियोज्यास्तु ताञ्शृणुष्व नराधिप  ।  
पञ्चाग्निः स्नातकश्चैव त्रिसुपर्णः षडङ्गवित् ॥ १६.७ ॥  
श्रोत्रियः श्रोत्रियसुतो विधिवाक्यविशारदः  ।  
सर्वज्ञो वेदविन्मन्त्री ज्ञातवंशः कुलान्वितः  ॥ १६.८ ॥  
पुराणवेत्ता धर्मज्ञः स्वाध्यायजपतत्परः  ।  
शिवभक्तः पितृपरः सूर्यभक्तोऽथ वैष्णवः  ॥ १६.९ ॥  
ब्रह्मण्यो योगविच्छान्तो विजितात्मा च शीलवान्  ।  
भोजयेच्चापि दौहित्रं यत्नतः स्वसुहृद्गुरून्  ॥ १६.१० ॥  
विट्पीतं मातुलं बन्धुमृत्विगाचार्यसोमपान्  ।  
यश्च व्याकुरुते वाक्यं यश्च मीमांसतेऽध्वरम्  ॥ १६.११ ॥  
सामस्वरविधिज्ञश्च पङ्क्तिपावनपावनः  ।  
सामगो ब्रह्मचारी च वेदयुक्तोऽथ ब्रह्मवित् ॥ १६.१२ ॥  
यत्रैते भुञ्जते श्राद्धे तदेव परमार्थवत् ।  
एते भोज्याः प्रयत्नेन वर्जनीयान्निबोध मे  ॥ १६.१३ ॥  
पतितोऽभिशस्तः क्लीबः पिशुनव्यङ्गरोगिणः  ।  
कुनखी श्यावदन्तश्च कुण्डगोलाश्वपालकाः  ॥ १६.१४ ॥  
परिवित्तिर्नियुक्तात्मा प्रमत्तोन्मत्तदारुणाः  ।  
बैडाली बकवृत्तिश्च दम्भी देवलकादयः  ॥ १६.१५ ॥  
कृतघ्नान्नास्तिकांस्तद्वन्म्लेच्छदेशनिवासिनः  ।  
त्रिशङ्कुर्बर्बरद्राववीतद्रविडकोङ्कणान्  ॥ १६.१६ ॥  
वर्जयेल्लिङ्गिनः सर्वाञ्श्राद्धकाले विशेषतः  ।  
पूर्वेद्युरपरेद्युर्वा विनीतात्मा निमन्त्रयेत् ॥ १६.१७ ॥  
निमन्त्रितान्हि पितर उपतिष्ठन्ति तान्द्विजान्  ।  
वायुभूता नु गच्छन्ति तथासीनानुपासते  ॥ १६.१८ ॥  
दक्षिणं जानुमालभ्य त्वं मया तु निमन्त्रितः  ।  
एवं निमन्त्र्य नियमं श्रावयेत्पितृबान्धवान्  ॥ १६.१९ ॥  
अक्रोधनैः शौचपरैः सततं ब्रह्मचारिभिः  ।  
भवितव्यं भवद्भिश्च मया च श्राद्धकारिणा  ॥ १६.२० ॥  
पितृयज्ञं विनिर्वर्त्य तर्पणाख्यं तु योऽग्निमान्  ।  
पिण्डान्वाहार्यकं कुर्याच्छ्राद्धमिन्दुक्षये सदा  ॥ १६.२१ ॥  
गोमयेनोपलिप्ते तु दक्षिणप्रवणे स्थले  ।  
श्राद्धं समाचरेद्भक्त्या गोष्ठे वा जलसन्निधौ  ॥ १६.२२ ॥  
अग्निमान्निर्वपेत्पित्र्यं चरुं च सममुष्टिभिः  ।  
पितृभ्यो निर्वपामीति सर्वं दक्षिणतो न्यसेत् ॥ १६.२३ ॥  
अभिघार्यं ततः कुर्यान्निर्वापत्रयमग्रतः  ।  
तेऽपि तस्यायताः कार्याश्चतुरङ्गुलविस्तृताः  ॥ १६.२४ ॥  
दर्वीत्रयं तु कुर्वीत खादिरं रजतान्वितम्  ।  
रत्निमात्रं परिश्लक्ष्णं हस्ताकाराग्रमुत्तमम्  ॥ १६.२५ ॥  
उदपात्रं च कांस्यं च मेक्षणं च समित्कुशान्  ।  
तिलाः पात्राणि सद्वासो गन्धधूपानुलेपनम्  ॥ १६.२६ ॥  
आहरेदपसव्यं तु सर्वं दक्षिणतः शनैः  ।  
एवमासाद्य तत्सर्वं भवनस्याग्रतो भुवि  ॥ १६.२७ ॥  
गोमयेनोपलिप्तायां गोमूत्रेण तु मण्डलम्  ।  
अक्षताभिः सपुष्पाभिस्तदभ्यर्च्यापसव्यवत् ॥ १६.२८ ॥  
विप्राणां क्षालयेत्पादावभिनन्द्य पुनः पुनः  ।  
आसनेषूपकॢप्तेषु दर्भवत्सु विधानवत् ॥ १६.२९ ॥  
उपस्पृष्टोदकान्विप्रानुपवेश्यानुमन्त्रयेत् ।  
द्वौ दैवे पितृकृत्ये त्रीनेकैकमुभयत्र च  ॥ १६.३० ॥  
भोजयेदीश्वरोऽपीह न कुर्याद्विस्तरं बुधः  ।  
दैवपूर्वं नियोज्याथ विप्रानर्घ्यादिना बुधः  ॥ १६.३१ ॥  
अग्नौ कुर्यादनुज्ञातो विप्रैर्विप्रो यथाविधि  ।  
स्वगृह्योक्तविधानेन कांस्ये कृत्वा चरुं ततः  ॥ १६.३२ ॥  
अग्नीषोमयमाभ्यां तु कुर्यादाप्यायनं बुधः  ।  
दक्षिणाग्नौ प्रतीते वा य एकाग्निर्द्विजोत्तमः  ॥ १६.३३ ॥  
यज्ञोपवीती निर्वर्त्य ततः पर्युक्षणादिकम्  ।  
प्राचीनावीतिना कार्यमतः सर्वं विजानता  ॥ १६.३४ ॥  
षट्च तस्माद्धविःशेषात्पिण्डान्कृत्वा ततोदकम्  ।  
दद्यादुदकपात्रैस्तु सतिलं सव्यपाणिना  ॥ १६.३५ ॥  
जान्वाच्य सव्यं यत्नेन दर्भयुक्तो विमत्सरः  ।  
विधाय लेखा यत्नेन निर्वापेष्ववनेजनम्  ॥ १६.३६ ॥  
दक्षिणाभिमुखः कुर्यात्करे दर्वीं निधाय वै  ।  
निधाय पिण्डमेकैकं सर्वदर्भेष्वनुक्रमात् ॥ १६.३७ ॥  
निनयेदथ दर्भेषु नामगोत्रानुकीर्तनैः  ।  
तेषु दर्भेषु तं हस्तं विमृज्याल्लेपभागिनाम्  ॥ १६.३८ ॥  
तथैव च ततः कुर्यात्पुनः प्रत्यवनेजनम्  ।  
षडप्यृतून्नमस्कृत्य गन्धधूपार्हणादिभिः  ॥ १६.३९ ॥  
एवमावाह्य तत्सर्वं वेदमन्त्रैर्यथोदितैः  ।  
एकाग्नेरेक एव स्यान्निर्वापो दर्विका तथा  ॥ १६.४० ॥  
ततः कृत्वान्तरे दद्यात्पत्नीभ्योऽन्नं कुशेषु सः  ।  
तद्वत्पिण्डादिके कुर्यादावाहनविसर्जनम्  ॥ १६.४१ ॥  
ततो गृहीत्वा पिण्डेभ्यो मात्राः सर्वाः क्रमेण तु  ।  
तानेव विप्रान्प्रथमं प्राशयेद्यत्नतो नरः  ॥ १६.४२ ॥  
यस्मादन्नाद्धृता मात्रा भक्षयन्ति द्विजातयः  ।  
अन्वाहार्यकमित्युक्तं तस्मात्तच्चन्द्रसङ्क्षये  ॥ १६.४३ ॥  
पूर्वं दत्त्वा तु तद्धस्ते सपवित्रं तिलोदकम्  ।  
तत्पिण्डाग्रं प्रयच्छेत स्वधैषामस्त्विति ब्रुवन्  ॥ १६.४४ ॥  
वर्णयन्भोजयेदन्नं मिष्टं पूतं च सर्वदा  ।  
वर्जयेत्क्रोधपरतां स्मरन्नारायणं हरिम्  ॥ १६.४५ ॥  
तृप्ताञ्ज्ञात्वा ततः कुर्याद्विकिरन्सार्ववर्णिकम्  ।  
सोदकं चान्नमुद्धृत्य सलिलं प्रक्षिपेद्भुवि  ॥ १६.४६ ॥  
आचान्तेषु पुनर्दद्याज्जलपुष्पाक्षतोदकम्  ।  
स्वस्तिवाचनकं सर्वं पिण्डोपरि समाहरेत् ॥ १६.४७ ॥  
देवाद्यन्तं प्रकुर्वीत श्राद्धनाशोऽन्यथा भवेत् ।  
विसृज्य ब्राह्मणांस्तद्वत्तेषां कृत्वा प्रदक्षिणम्  ॥ १६.४८ ॥  
दक्षिणां दिशमाकाङ्क्षन् पितॄन् याचेत मानवः  ।  
दातारो नोऽभिवर्धन्तां वेदाः सन्ततिरेव च  ॥ १६.४९ ॥  
श्रद्धा च नो मा व्यगमद्बहु देयं च नोऽस्त्विति  ।  
अन्नं च नो बहु भवेदतिथींश्च लभेमहि  ॥ १६.५० ॥  
याचितारश्च नः सन्तु मा च याचिष्म कञ्चन  ।  
एतदस्त्विति तत्प्रोक्तमन्वाहार्यं तु पार्वणम्  ॥ १६.५१ ॥  
यथेन्दुसङ्क्षये तद्वदन्यत्रापि निगद्यते  ।  
पिण्डांस्तु गोजविप्रेभ्यो दद्यादग्नौ जलेऽपि वा  ॥ १६.५२ ॥  
विप्राग्रतो वा विकिरेद्वयोभिरभिवाशयेत् ।  
पत्नी तु मध्यमं पिण्डं प्राशयेद्विनयान्विता  ॥ १६.५३ ॥  
आधत्त पितरो गर्भमत्र सन्तानवर्धनम्  ।  
तावदुच्छेषणं तिष्ठेद्यावद्विप्रा विसर्जिताः  ॥ १६.५४ ॥  
वैश्वदेवं ततः कुर्यान्निवृत्ते पितृकर्मणि  ।  
इष्टैः सह ततः शान्तो भुञ्जीत पितृसेवितम्  ॥ १६.५५ ॥  
पुनर्भोजनमध्वानं यानमायासमैथुनम्  ।  
श्राद्धकृच्छ्राद्धभुक्चैव सर्वमेतद्विवर्जयेत् ॥ १६.५६ ॥  
स्वाध्यायकलहं चैव दिवास्वप्नं च सर्वदा  ।  
अनेन विधिना श्राद्धं निरुद्वास्येह निर्वपेत् ॥ १६.५७ ॥  
कन्याकुम्भवृषस्थेऽर्के कृष्णपक्षेषु सर्वदा  ।  
यत्र यत्र प्रदातव्यं सपिण्डीकरणात्परम्  ।  
तत्रानेन विधानेन देयमग्निमता सदा  ॥ १६.५८ ॥  


______________________________________________________  


मत्स्यपुराण १७  

*सूत उवाच  
अतः परं प्रवक्ष्यामि विष्णुना यदुदीरितम्  ।  
श्राद्धं साधारणं नाम भुक्तिमुक्तिफलप्रदम्  ॥ १७.१ ॥  
अयने विषुवे युग्मे सामान्ये चार्कसङ्क्रमे  ।  
अमावास्याष्टकाकृष्णपक्षे पञ्चदशीषु च  ॥ १७.२ ॥  
आर्द्रामघारोहिणीषु द्रव्यब्राह्मणसङ्गमे  ।  
गजच्छायाव्यतीपाते विष्टिवैधृतिवासरे  ॥ १७.३ ॥  
वैशाखस्य तृतीयायां नवमी कार्त्तिकस्य च  ।  
पञ्चदशी च माघस्य नभस्ये च त्रयोदशी  ॥ १७.४ ॥  
युगादयः स्मृता ह्येता दत्तस्याक्षय्यकारिकाः  ।  
तथा मन्वन्तरादौ च देयं श्राद्धं विजानता  ॥ १७.५ ॥  
अश्वयुक्छुक्लनवमी द्वादशी कार्त्तिके तथा  ।  
तृतीया चैत्रमासस्य तथा भाद्रपदस्य च  ॥ १७.६ ॥  
फाल्गुनस्य ह्यमावास्या पौषस्यैकादशी तथा  ।  
आषाढस्यापि दशमी माघमासस्य सप्तमी  ॥ १७.७ ॥  
श्रावणस्याष्टमी कृष्णा तथाषाढी च पूर्णिमा  ।  
कार्त्तिकी फाल्गुनी चैत्री ज्येष्ठपञ्चदशी सिता  ।  
मन्वन्तरादयश्चैता दत्तस्याक्षय्यकारिकाः  ॥ १७.८ ॥  
यस्यां मन्वन्तरस्यादौ रथमास्ते दिवाकरः  ।  
माघमासस्य सप्तम्यां सा तु स्याद्रथसप्तमी  ॥ १७.९ ॥  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  ।  
श्राद्धं कृतं तेन समाः सहस्रं रहस्यमेतत्पितरो वदन्ति  ॥ १७.१० ॥  
वैशाख्यामुपरागेषु तथोत्सवमहालये  ।  
तीर्थायतनगोष्ठेषु दीपोद्यानगृहेषु च  ॥ १७.११ ॥  
विविक्तेषूपलिप्तेषु श्राद्धं देयं विजानता  ।  
विप्रान्पूर्वे परे चाह्नि विनीतात्मा निमन्त्रयेत् ॥ १७.१२ ॥  
शीलवृत्तगुणोपेतान् वयोरूपसमन्वितान्  ।  
द्वौ दैवे त्रींस्तथा पित्र्य एकैकमुभयत्र वा  ॥ १७.१३ ॥  
भोजयेत्सुसमृद्धोऽपि न प्रसज्जते विस्तरे  ।  
विश्वान्देवान्यवैः पुष्पैरभ्यर्च्यासनपूर्वकम्  ॥ १७.१४ ॥  
पूरयेत्पात्रयुग्मं तु स्थाप्य दर्भपवित्रकम्  ।  
शं नो देवीत्यपः कुर्याद्यवोऽसीति यवानपि  ॥ १७.१५ ॥  
गन्धपुष्पैश्च सम्पूज्य वैश्वदेवं प्रति न्यसेत् ।  
विश्वे देवास इत्याभ्यामावाह्य विकिरेद्यवान्  ॥ १७.१६ ॥  
गन्धपुष्पैरलङ्कृत्य या दिव्येत्यर्घ्यमुत्सृजेत् ।  
अभ्यर्च्य ताभ्यामुत्सृष्टं पितृकार्यं समारभेत् ॥ १७.१७ ॥  
दर्भासनं तु दत्त्वादौ त्रीणि पात्राणि पूरयेत् ।  
खपवित्राणि कृत्वादौ शं नो देवीत्यपः क्षिपेत् ॥ १७.१८ ॥  
तिलोऽसीति तिलान्कुर्याद्गन्धपुष्पादिकं पुनः  ।  
पात्रं वनस्पतिमयं तथा पर्णमयं पुनः  ॥ १७.१९ ॥  
जलजं वाथ कुर्वीत तथा सागरसम्भवम्  ।  
सौवर्णं राजतं वापि पितॄणां पात्रमुच्यते  ॥ १७.२० ॥  
रजतस्य कथा वापि दर्शनं दानमेव वा  ।  
राजतैर्भाजनैरेषामथवा रजतान्वितैः  ॥ १७.२१ ॥  
वार्यपि श्रद्धया दत्तमक्षयायोपकल्पते  ।  
तथार्घ्यपिण्डभोज्यादौ पितॄणां राजतं मतम्  ॥ १७.२२ ॥  
शिवनेत्रोद्भवं यस्मात्तस्मात्तत्पितृवल्लभम्  ।  
अमङ्गलं तद्यत्नेन देवकार्येषु वर्जयेत् ॥ १७.२३ ॥  
एवं पात्राणि सङ्कल्प्य यथालाभं विमत्सरः  ।  
या दिव्येति पितुर्नाम गोत्रैर्दर्भकरो न्यसेत् ॥ १७.२४ ॥  
पितॄनावाहयिष्यामि कुर्वित्युक्तस्तु तैः पुनः  ।  
उशन्तस्त्वा तथायन्तु ऋग्भ्यामावाहयेत्पितॄन्  ॥ १७.२५ ॥  
या दिव्येत्यर्घ्यमुत्सृज्य दद्याद्गन्धादिकांस्ततः  ।  
हस्तात्तदुदकं पूर्वं दत्त्वा संस्रवमादितः  ॥ १७.२६ ॥  
पितृपात्रे निधायाथ न्युब्जमुत्तरतो न्यसेत् ।  
पितृभ्यः स्थानमसीति निधाय परिषेचयेत् ॥ १७.२७ ॥  
तत्रापि पूर्ववत्कुर्यादग्निकार्यं विमत्सरः  ।  
उभाभ्यामपि हस्ताभ्यामाहृत्य परिवेषयेत् ॥ १७.२८ ॥  
प्रशान्तचित्तः सततं दर्भपाणिरशेषतः  ।  
गुणाढ्यैः सूपशाकैस्तु नानाभक्ष्यैर्विशेषतः  ॥ १७.२९ ॥  
अन्नं तु सदधिक्षीरं गोघृतं शर्करान्वितम्  ।  
मासं प्रीणाति वै सर्वान् पितॄनित्याह केशवः  ॥ १७.३० ॥  
द्वौ मासौ मत्स्यमांसेन त्रीन्मासान्हारिणेन तु  ।  
औरभ्रेणाथ चतुरः शाकुनेनाथ पञ्च वै  ॥ १७.३१ ॥  
षण्मासं छागमांसेन तृप्यन्ति पितरस्तथा  ।  
सप्त पार्षतमांसेन तथाष्टावेणजेन तु  ॥ १७.३२ ॥  
दश मासांस्तु तृप्यन्ति वराहमहिषामिषैः  ।  
शशकूर्मजमांसेन मासानेकादशैव तु  ॥ १७.३३ ॥  
संवत्सरं तु गव्येन पयसा पायसेन च  ।  
रौरवेण च तृप्यन्ति मासान्पञ्चदशैव तु  ॥ १७.३४ ॥  
वार्ध्रीणसस्य मांसेन तृप्तिर्द्वादशवार्षिकी  ।  
कालशाकेन चानन्ता खड्गमांसेन चैव हि  ॥ १७.३५ ॥  
यत्किञ्चिन्मधुसम्मिश्रं गोक्षीरं घृतपायसम्  ।  
दत्तमक्षयमित्याहुः पितरः पूर्वदेवताः  ॥ १७.३६ ॥  
स्वाध्यायं श्रावयेत्पित्र्यं पुराणान्यखिलानि च  ।  
ब्रह्मविष्ण्वर्करुद्राणां सूक्तानि विविधानि च  ॥ १७.३७ ॥  
इन्द्राग्निसोमसूक्तानि पावनानि स्वशक्तितः  ।  
बृहद्रथन्तरं तद्वज्ज्येष्ठसाम सरौहिणम्  ॥ १७.३८ ॥  
तथैव शान्तिकाध्यायं मधुब्राह्मणमेव च  ।  
मण्डलं ब्राह्मणं तद्वत्प्रीतिकारि तु यत्पुनः  ॥ १७.३९ ॥  
विप्राणामात्मनश्चैव तत्सर्वं समुदीरयेत् ।  
भुक्तवत्सु ततस्तेषु भोजनोपान्तिके नृप  ॥ १७.४० ॥  
सार्ववर्णिकमन्नाद्यं सन्नीयाप्लाव्य वारिणा  ।  
समुत्सृजेद्भुक्तवतामग्रतो विकिरेद्भुवि  ॥ १७.४१ ॥  
अग्निदग्धास्तु ये जीवा येऽप्यदग्धाः कुले मम  ।  
भूमौ दत्तेन तृप्यन्तु प्रयान्तु परमां गतिम्  ॥ १७.४२ ॥  
येषां न माता न पिता न बन्धुर्न गोत्रशुद्धिर्न तथान्नमस्ति  ।  
तत्तृप्तयेऽन्नं भुवि दत्तमेतत्प्रयान्तु लोकेषु सुखाय तद्वत् ॥ १७.४३ ॥  
असंस्कृतप्रमीतानां त्यक्तानां कुलयोषिताम्  ।  
उच्छिष्टभागधेयः स्याद्दर्भे विकिरयोश्च यः  ॥ १७.४४ ॥  
तृप्ताञ्ज्ञात्वोदकं दद्यात्सकृद्विप्रकरे तथा  ।  
उपलिप्ते महीपृष्ठे गोशकृन्मूत्रवारिणा  ॥ १७.४५ ॥  
निधाय दर्भान्विधिवद्दक्षिणाग्रान् प्रयत्नतः  ।  
सर्ववर्णेन चान्नेन पिण्डांस्तु पितृयज्ञवत् ॥ १७.४६ ॥  
अवनेजनपूर्वं तु नामगोत्रेण मानवः  ।  
गन्धधूपादिकं दद्यात्कृत्वा प्रत्यवनेजनम्  ॥ १७.४७ ॥  
जान्वाच्य सव्यं सव्येन पाणिनाथ प्रदक्षिणम्  ।  
पित्र्यमानीय तत्कार्यं विधिवद्दर्भपाणिना  ॥ १७.४८ ॥  
दीपप्रज्वालनं तद्वत्कुर्यात्पुष्पार्चनं बुधः  ।  
अथाचान्तेषु चाचम्य वारि दद्यात्सकृत्सकृत् ॥ १७.४९ ॥  
अथ पुष्पाक्षतान् पश्चादक्षय्योदकमेव च  ।  
सतिलं नामगोत्रेण दद्याच्छक्त्या च दक्षिणाम्  ॥ १७.५० ॥  
गोभूहिरण्यवासांसि भव्यानि शयनानि च  ।  
दद्याद्यदिष्टं विप्राणामात्मनः पितुरेव च  ॥ १७.५१ ॥  
वित्तशाठ्येन रहितः पितृभ्यः प्रीतिमावहन्  ।  
ततः स्वधावाचनकं विश्वदेवेषु चोदकम्  ॥ १७.५२ ॥  
दत्त्वाशीः प्रतिगृह्णीयाद्द्विजेभ्यः प्राङ्मुखो बुधः  ।  
अघोराः पितरः सन्तु सन्त्वित्युक्तः पुनर्द्विजैः  ॥ १७.५३ ॥  
गोत्रं तथा वर्धतां नस्तथेत्युक्तश्च तैः पुनः  ।  
दातारो नोऽभिवर्धन्तामिति चैवमुदीरयेत् ॥ १७.५४ ॥  
एताः सत्याशिषः सन्तु सन्त्वित्युक्तश्च तैः पुनः  ।  
स्वस्तिवाचनकं कुर्यात्पिण्डानुद्धृत्य भक्तितः  ॥ १७.५५ ॥  
उच्छेषणं तु तत्तिष्ठेद्यावद्विप्रा विसर्जिताः  ।  
ततो ग्रहबलिं कुर्यादिति धर्मव्यवस्थितिः  ॥ १७.५६ ॥  
उच्छेषणं भूमिगतमजिह्मस्यास्तिकस्य च  ।  
दासवर्गस्य तत्पित्र्यं भागधेयं प्रचक्षते  ॥ १७.५७ ॥  
पितृभिर्निर्मितं पूर्वमेतदाप्यायनं सदा  ।  
अपुत्राणां सपुत्राणां स्त्रीणामपि नराधिप  ॥ १७.५८ ॥  
ततस्तानग्रतः स्थित्वा परिगृह्योदपात्रकम्  ।  
वाजे वाज इति जपन् कुशाग्रेण विसर्जयेत् ॥ १७.५९ ॥  
बहिः प्रदक्षिणां कुर्यात्पदान्यष्टावनुव्रजन्  ।  
बन्धुवर्गेण सहितः पुत्रभार्यासमन्वितः  ॥ १७.६० ॥  
निवृत्य प्रणिपत्याथ पर्युक्ष्याग्निं समन्त्रवत् ।  
वैश्वदेवं प्रकुर्वीत नैत्यकं बलिमेव च  ॥ १७.६१ ॥  
ततस्तु वैश्वदेवान्ते सभृत्यसुतबान्धवः  ।  
भुञ्जीतातिथिसंयुक्तः सर्वं पितृनिषेवितम्  ॥ १७.६२ ॥  
एतच्चानुपनीतोऽपि कुर्यात्सर्वेषु पर्वसु  ।  
श्राद्धं साधारणं नाम सर्वकामफलप्रदम्  ॥ १७.६३ ॥  
भार्याविरहितोऽप्येतत्प्रवासस्थोऽपि भक्तिमान्  ।  
शूद्रोऽप्यमन्त्रवत्कुर्यादनेन विधिना बुधः  ॥ १७.६४ ॥  
तृतीयमाभ्युदयिकं वृद्धिश्राद्धं तदुच्यते  ।  
उत्सवानन्दसम्भारे यज्ञोद्वाहादिमङ्गले  ॥ १७.६५ ॥  
मातरः प्रथमं पूज्याः पितरस्तदनन्तरम्  ।  
ततो मातामहा राजन् विश्वे देवास्तथैव च  ॥ १७.६६ ॥  
प्रदक्षिणोपचारेण दध्यक्षतफलोदकैः  ।  
प्राङ्मुखो निर्वपेत्पिण्डान् दूर्वया च कुशैर्युतान्  ॥ १७.६७ ॥  
सम्पन्नमित्यभ्युदये दद्यादर्घ्यं द्वयोर्द्वयोः  ।  
युग्मा द्विजातयः पूज्या वस्त्रकार्तस्वरादिभिः  ॥ १७.६८ ॥  
तिलार्थस्तु यवैः कार्यो नान्दीशब्दानुपूर्वकः  ।  
माङ्गल्यानि च सर्वाणि वाचयेद्द्विजपुङ्गवैः  ॥ १७.६९ ॥  
एवं शूद्रोऽपि सामान्यवृद्धिश्राद्धेऽपि सर्वदा  ।  
नमस्कारेण मन्त्रेण कुर्यादामान्नतः सदा  ॥ १७.७० ॥  
दानप्रधानः शूद्रः स्यादित्याह भगवान्प्रभुः  ।  
दानेन सर्वकामाप्तिरस्य सञ्जायते यतः  ॥ १७.७१ ॥  


______________________________________________________  


मत्स्यपुराण १८  

*सूत उवाच  
एकोद्दिष्टमतो वक्ष्ये यदुक्तं चक्रपाणिना  ।  
मृते पुत्रैर्यथा कार्यमाशौचं च पितर्यपि  ॥ १८.१ ॥  
दशाहं शावमाशौचं ब्राह्मणेषु विधीयते  ।  
क्षत्रियेषु दश द्वे च पक्षं वैश्येषु चैव हि  ॥ १८.२ ॥  
शूद्रेषु मासमाशौचं सपिण्डेषु विधीयते  ।  
नैशं वाकृतचूडस्य त्रिरात्रं परतः स्मृतम्  ॥ १८.३ ॥  
जननेऽप्येवमेव स्यात्सर्ववर्णेषु सर्वदा  ।  
तथास्थिसञ्चयादूर्ध्वमङ्गस्पर्शो विधीयते  ॥ १८.४ ॥  
प्रेताय पिण्डदानं तु द्वादशाहं समाचरेत् ।  
पाथेयं तस्य तत्प्रोक्तं यतः प्रीतिकरं महत् ॥ १८.५ ॥  
तस्मात्प्रेतपुरं प्रेतो द्वादशाहं न नीयते  ।  
गृहं पुत्रं कलत्रं च द्वादशाहं प्रपश्यति  ॥ १८.६ ॥  
तस्मान्निधेयमाकाशे दशरात्रं पयस्तथा  ।  
सर्वदाहोपशान्त्यर्थमध्वश्रमविनाशनम्  ॥ १८.७ ॥  
तत एकादशाहे तु द्विजानेकादशैव तु  ।  
क्षत्रादिः सूतकान्ते तु भोजयेदयुजो द्विजान्  ॥ १८.८ ॥  
द्वितीयेऽह्नि पुनस्तद्वदेकोद्दिष्टं समाचरेत् ।  
आवाहनाग्नौकरणं दैवहीनं विधानतः  ॥ १८.९ ॥  
एकं पवित्रमेकोऽर्घ एकः पिण्डो विधीयते  ।  
उपतिष्ठतामित्येतद्देयं पश्चात्तिलोदकम्  ॥ १८.१० ॥  
स्वदितं विकिरेद्ब्रूयाद्विसर्गे चाभिरम्यताम्  ।  
शेषं पूर्ववदत्रापि कार्यं वेदविदा पितुः  ॥ १८.११ ॥  
अनेन विधिना सर्वमनुमासं समाचरेत् ।  
सूतकान्ताद्द्वितीयेऽह्नि शय्यां दद्याद्विलक्षणाम्  ॥ १८.१२ ॥  
काञ्चनं पुरुषं तद्वत्फलवस्त्रसमन्विताम्  ।  
सम्पूज्य द्विजदाम्पत्यं नानाभरणभूषणैः  ॥ १८.१३ ॥  
वृषोत्सर्गं प्रकुर्वीत देया च कपिला शुभा  ।  
उदकुम्भश्च दातव्यो भक्ष्यभोज्यसमन्वितः  ॥ १८.१४ ॥  
यावदब्दं नरश्रेष्ठ सतिलोदकपूर्वकम्  ।  
ततः संवत्सरे पूर्णे सपिण्डीकरणं भवेत् ॥ १८.१५ ॥  
सपिण्डीकरणादूर्ध्वं प्रेतः पार्वणभाग्भवेत् ।  
वृद्धिपूर्वेषु योग्यश्च गृहस्थश्च भवेत्ततः  ॥ १८.१६ ॥  
सपिण्डीकरणे श्राद्धे देवपूर्वं नियोजयेत् ।  
पितॄन्निवासयेत्तत्र पृथक्प्रेतं विनिर्दिशेत् ॥ १८.१७ ॥  
गन्धोदकतिलैर्युक्तं कुर्यात्पात्रचतुष्टयम्  ।  
अर्घार्थं पितृपात्रेषु प्रेतपात्रं प्रसेचयेत् ॥ १८.१८ ॥  
तद्वत्सङ्कल्प्य चतुरः पिण्डान्पिण्डप्रदस्तथा  ।  
ये समाना इति द्वाभ्यामन्त्यं तु विभजेत्त्रिधा  ॥ १८.१९ ॥  
चतुर्थस्य पुनः कार्यं न कदाचिदतो भवेत् ।  
ततः पितृत्वमापन्नः सर्वतस्तुष्टिमागतः  ॥ १८.२० ॥  
अग्निष्वात्तादिमध्यत्वं प्राप्नोत्यमृतमुत्तमम्  ।  
सपिण्डीकरणादूर्ध्वं तस्मै तस्मान्न दीयते  ॥ १८.२१ ॥  
पितृष्वेव तु दातव्यं तत्पिण्डो येषु संस्थितः  ।  
ततः प्रभृति सङ्क्रान्तावुपरागादिपर्वसु  ॥ १८.२२ ॥  
त्रिपिण्डमाचरेच्छ्राद्धमेकोद्दिष्टे मृतेऽहनि  ।  
एकोद्दिष्टं परित्यज्य मृताहे यः समाचरेत् ॥ १८.२३ ॥  
सदैव पितृहा स स्यान्मातृभ्रातृविनाशकः  ।  
मृताहे पार्वणं कुर्वन्नधोऽधो याति मानवः  ॥ १८.२४ ॥  
सम्पृक्तेष्वाकुलीभावः प्रेतेषु तु गतो भवेत् ।  
प्रतिसंवत्सरं तस्मादेकोद्दिष्टं समाचरेत् ॥ १८.२५ ॥  
यावदब्दं तु यो दद्यादुदकुम्भं विमत्सरः  ।  
प्रेतायान्नसमायुक्तं सोऽश्वमेधफलं लभेत् ॥ १८.२६ ॥  
आमश्राद्धं यदा कुर्याद्विधिज्ञः श्राद्धदस्तदा  ।  
तेनाग्नौकरणं कुर्यात्पिण्डांस्तेनैव निर्वपेत् ॥ १८.२७ ॥  
त्रिभिः सपिण्डीकरणे अशेषत्रितये पिता  ।  
यदा प्राप्स्यति कालेन तदा मुच्येत बन्धनात् ॥ १८.२८ ॥  
मुक्तोऽपि लेपभागित्वं प्राप्नोति कुशमार्जनात् ।  
लेपभाजश्चतुर्थाद्याः पित्राद्याः पिण्डभागिनः  ।  
पिण्डदः सप्तमस्तेषां सापिण्ड्यं साप्तपौरुषम्  ॥ १८.२९ ॥  


______________________________________________________  


मत्स्यपुराण १९  

*ऋषय ऊचुः  
कथं कव्यानि देयानि हव्यानि च जनैरिह  ।  
गच्छन्ति पितृलोकस्थान् प्रापकः कोऽत्र गद्यते  ॥ १९.१ ॥  
यदि मर्त्यो द्विजो भुङ्क्ते हूयते यदि वानले  ।  
शुभाशुभात्मकैः प्रेतैर्दत्तं तद्भुज्यते कथम्  ॥ १९.२ ॥  

*सूत उवाच  
वसून्वदन्ति च पितॄन् रुद्रांश्चैव पितामहान्  ।  
प्रपितामहांस्तथादित्यानित्येवं वैदिकी श्रुतिः  ॥ १९.३ ॥  
नाम गोत्रं पितॄणां तु प्रापकं हव्यकव्ययोः  ।  
श्राद्धस्य मन्त्राः श्रद्धा च उपयोज्यातिभक्तितः  ॥ १९.४ ॥  
अग्निष्वात्तादयस्तेषामाधिपत्ये व्यवस्थिताः  ।  
नामगोत्रकालदेशा भवान्तरगतानपि  ॥ १९.५ ॥  
प्राणिनः प्रीणयन्त्येते तदाहारत्वमागतान्  ।  
देवो यदि पिता जातः शुभकर्मानुयोगतः  ॥ १९.६ ॥  
तस्यान्नममृतं भूत्वा दिव्यत्वेऽप्यनुगच्छति  ।  
दैत्यत्वे भोगरूपेण पशुत्वे च तृणं भवेत् ॥ १९.७ ॥  
श्राद्धान्नं वायुरूपेण सर्पत्वेऽप्युपतिष्ठति  ।  
पानं भवति यक्षत्वे राक्षसत्वे तथामिषम्  ॥ १९.८ ॥  
दनुजत्वे तथा माया प्रेतत्वे रुधिरोदकम्  ।  
मनुष्यत्वेऽन्नपानानि नानाभोगरसं भवेत् ॥ १९.९ ॥  
रतिशक्तिः स्त्रियः कान्ता भोज्यं भोजनशक्तिता  ।  
दानशक्तिः सविभवा रूपमारोग्यमेव च  ॥ १९.१० ॥  
श्रद्धा पुष्पमिदं प्रोक्तं फलं ब्रह्मसमागमः  ।  
आयुः पुत्रान् धनं विद्यां स्वर्गं मोक्षं सुखानि च  ॥ १९.११ ॥  
राज्यं चैव प्रयच्छन्ति प्रीताः पितृगणा नृणाम्  ।  
श्रूयते च पुरा मोक्षं प्राप्ताः कौशिकसूनवः  ।  
पञ्चभिर्जन्मसम्बन्धैर्गता विष्णोः परं पदम्  ॥ १९.१२ ॥  


______________________________________________________  


मत्स्यपुराण २०  

*ऋषय ऊचुः  
कथं कौशिकदायादाः प्राप्तास्ते योगमुत्तमम्  ।  
पञ्चभिर्जन्मसम्बन्धैः कथं कर्मक्षयो भवेत् ॥ २०.१ ॥  

*सूत उवाच  
कौशिको नाम धर्मात्मा कुरुक्षेत्रे महानृषिः  ।  
नामतः कर्मतस्तस्य सुतान्सप्त निबोधत  ॥ २०.२ ॥  
श्वसृपः क्रोधनो हिंस्रः पिशुनः कविरेव च  ।  
वाग्दुष्टः पितृवर्ती च गर्गशिष्यास्तदाभवन्  ॥ २०.३ ॥  
पितर्युपरते तेषामभूद्दुर्भिक्षमुल्बणम्  ।  
अनावृष्टिश्च महती सर्वलोकभयङ्करी  ॥ २०.४ ॥  
गर्गादेशाद्वने दोग्ध्रीं रक्षन्तस्ते तपोधनाः  ।  
खादामः कपिलामेतां वयं क्षुत्पीडिता भृशम्  ॥ २०.५ ॥  
इति चिन्तयतां पापं लघुः प्राह तदानुजः  ।  
यद्यवश्यमियं वध्या श्राद्धरूपेण योज्यताम्  ॥ २०.६ ॥  
श्राद्धे नियोज्यमानेयं पापात्त्रास्यति नो ध्रुवम्  ।  
एव कुर्वित्यनुज्ञातः पितृवर्ती तदानुजैः  ॥ २०.७ ॥  
चक्रे समाहितः श्राद्धमुपयुज्य च तां पुनः  ।  
द्वौ दैवे भ्रातरौ कृत्वा पित्रे त्रीनप्यनुक्रमात् ॥ २०.८ ॥  
तथैकमतिथिं कृत्वा श्राद्धदः स्वयमेव तु  ।  
चकार मन्त्रवच्छ्राद्धं स्मरन्पितृपरायणः  ॥ २०.९ ॥  
विना गवा वत्सकोऽपि गुरवे विनिवेदितः  ।  
व्याघ्रेण निहता धेनुर्वत्सोऽयं प्रतिगृह्यताम्  ॥ २०.१० ॥  
एवं सा भक्षिता धेनुः सप्तभिस्तैस्तपोधनैः  ।  
वैदिकं बलमाश्रित्य क्रूरे कर्मणि निर्भयाः  ॥ २०.११ ॥  
ततः कालावकृष्टास्ते व्याधा दाशपुरेऽभवन्  ।  
जातिस्मरत्वं प्राप्तास्ते पितृभावेन भाविताः  ॥ २०.१२ ॥  
यत्कृतं क्रूरकर्मापि श्राद्धरूपेण तैस्तदा  ।  
तेन ते भवने जाता व्याधानां क्रूरकर्मिणाम्  ॥ २०.१३ ॥  
पितॄणां चैव माहात्म्याज्जाता जातिस्मरास्तु ते  ।  
ते तु वैराग्ययोगेन आस्थायानशनं पुनः  ॥ २०.१४ ॥  
जातिस्मराः सप्त जाता मृगाः कालञ्जरे गिरौ  ।  
नीलकण्ठस्य पुरतः पितृभावानुभाविताः  ॥ २०.१५ ॥  
तत्रापि ज्ञानवैराग्यात्प्राणानुत्सृज्य धर्मतः  ।  
लोकैरवेक्ष्यमाणास्ते तीर्थान्तेऽनशनेन तु  ॥ २०.१६ ॥  
मानसे चक्रवाकास्ते सञ्जाताः सप्त योगिनः  ।  
नामतः कर्मतः सर्वाञ्छृणुध्वं द्विजसत्तमाः  ॥ २०.१७ ॥  
सुमनाः कुमुदः शुद्धश्छिद्रदर्शी सुनेत्रकः  ।  
सुनेत्रश्चांशुमांश्चैव सप्तैते योगपारगाः  ॥ २०.१८ ॥  
योगभ्रष्टास्त्रयस्तेषां बभ्रमुश्चाल्पचेतनाः  ।  
दृष्ट्वा विभ्राजमानं तमुद्याने स्त्रीभिरन्वितम्  ॥ २०.१९ ॥  
क्रीडन्तं विविधैर्भावैर्महाबलपराक्रमम्  ।  
पञ्चालान्वयसम्भूतं प्रभूतबलवाहनम्  ॥ २०.२० ॥  
राज्यकामोऽभवच्चैकस्तेषां मध्ये जलौकसाम्  ।  
पितृवर्ती च यो विप्रः श्राद्धकृत्पितृवत्सलः  ॥ २०.२१ ॥  
अपरौ मन्त्रिणौ दृष्ट्वा प्रभूतबलवाहनौ  ।  
मन्त्रित्वे चक्रतुश्चेच्छामस्मिन्मर्त्ये द्विजोत्तमाः  ॥ २०.२२ ॥  
तन्मध्ये ये तु निष्कामास्ते बभूवुर्द्विजोत्तमाः  ।  
विभ्राजपुत्रस्त्वेकोऽभूद्ब्रह्मदत्त इति स्मृतः  ॥ २०.२३ ॥  
मन्त्रिपुत्रौ तथा चोभौ कण्डरीकसुबालकौ  ।  
ब्रह्मदत्तोऽभिषिक्तः सन् पुरोहितविपश्चिता  ॥ २०.२४ ॥  
पञ्चालराजो विक्रान्तः सर्वशास्त्रविशारदः  ।  
योगवित्सर्वजन्तूनां रुतवेत्ताभवत्तदा  ॥ २०.२५ ॥  
तस्य राज्ञोऽभवद्भार्या देवलस्यात्मजा शुभा  ।  
सन्नतिर्नाम विख्याता कपिला याभवत्पुरा  ॥ २०.२६ ॥  
पितृकार्ये नियुक्तत्वादभवद्ब्रह्मवादिनी  ।  
तया चकार सहितः स राज्यं राजनन्दनः  ॥ २०.२७ ॥  
कदाचिदुद्यानगतस्तया सह स पार्थिवः  ।  
ददर्श कीटमिथुनमनङ्गकलहाकुलम्  ॥ २०.२८ ॥  
पिपीलिकामनुनयन् परितः कीटकामुकः  ।  
पञ्चबाणाभितप्ताङ्गः सगद्गदमुवाच ह  ॥ २०.२९ ॥  
न त्वया सदृशी लोके कामिनी विद्यते क्वचित् ।  
मध्यक्षामातिजघना बृहद्वक्षोऽभिगामिनी  ॥ २०.३० ॥  
सुवर्णवर्णा सुश्रोणी मञ्जूक्ता चारुहासिनी  ।  
सुलक्ष्यनेत्ररसना गुडशर्करवत्सला  ॥ २०.३१ ॥  
भोक्ष्यसे मयि भुक्ते त्वं स्नासि स्नाते तथा मयि  ।  
प्रोषिते सति दीना त्वं क्रुद्धेऽपि भयचञ्चला  ॥ २०.३२ ॥  
किमर्थं वद कल्याणि सरोषवदना स्थिता  ।  
सा तमाह सकोपा तु किमालपसि मां शठ  ॥ २०.३३ ॥  
त्वया मोदकचूर्णं तु मां विहाय विनेष्यता  ।  
प्रदत्तं समतिक्रान्ते दिनेऽन्यस्याः समन्मथ  ॥ २०.३४ ॥  

*पिपीलिक उवाच  
त्वत्सादृश्यान्मया दत्तमन्यस्यै वरवर्णिनि  ।  
तदेकमपराधं मे क्षन्तुमर्हसि भामिनि  ॥ २०.३५ ॥  
नैतदेवं करिष्यामि पुनः क्वापीह सुव्रते  ।  
स्पृशामि पादौ सत्येन प्रसीद प्रणतस्य मे  ॥ २०.३६ ॥  

*सूत उवाच  
इति तद्वचनं श्रुत्वा सा प्रसन्नाभवत्ततः  ।  
आत्मानमर्पयामास मोहनाय पिपीलिका  ॥ २०.३७ ॥  
ब्रह्मदत्तोऽप्यशेषं तं ज्ञात्वा विस्मयमागमत् ।  
सर्वसत्त्वरुतज्ञत्वात्प्रसादाच्चक्रपाणिनः  ॥ २०.३८ ॥  


______________________________________________________  


मत्स्यपुराण २१  

*ऋषय ऊचुः  
कथं सत्त्वरुतज्ञोऽभूद्ब्रह्मदत्तो धरातले  ।  
तच्चाभवत्कस्य कुले चक्रवाकचतुष्टयम्  ॥ २१.१ ॥  

*ऋषय ऊचुः  
कथं सत्त्वरुतज्ञोऽभूद्ब्रह्मदत्तो धरातले  ।  
तच्चाभवत्कस्य कुले चक्रवाकचतुष्टयम्  ॥ २१.१ ॥  

*सूत उवाच  
तस्मिन्नेव पुरे जातास्ते च चक्राह्वयास्तदा  ।  
वृद्धद्विजस्य दायादा विप्रा जातिस्मराः पुरा  ॥ २१.२ ॥  
धृतिमांस्तत्त्वदर्शी च विद्याचण्डस्तपोत्सुकः  ।  
नामतः कर्मतश्चैते सुदरिद्रस्य ते सुताः  ॥ २१.३ ॥  
तपसे बुद्धिरभवत्तदा तेषां द्विजन्मनाम्  ।  
यास्यामः परमां सिद्धिमित्यूचुस्ते द्विजोत्तमाः  ॥ २१.४ ॥  
ततस्तद्वचनं श्रुत्वा सुदरिद्रो महातपाः  ।  
उवाच दीनया वाचा किमेतदिति पुत्रकाः  ॥ २१.५ ॥  
अधर्म एष इति वः पिता तानभ्यवारयत् ।  
वृद्धं पितरमुत्सृज्य दरिद्रं वनवासिनः  ॥ २१.६ ॥  
को नु धर्मोऽत्र भविता मत्त्यागाद्गतिरेव वा  ।  
ऊचुस्ते कल्पिता वृत्तिस्तव तात वदस्व तत् ॥ २१.७ ॥  
वित्तमेतत्पुरो राज्ञः स ते दास्यति पुष्कलम्  ।  
धनं ग्रामसहस्राणि प्रभाते पठतस्तव  ॥ २१.८ ॥  
ये विप्रमुख्याः कुरुजाङ्गलेषु दाशास्तथा दाशपुरे मृगाश्च  ।  
कालञ्जरे सप्त च चक्रवाका ये मानसे ते वयमत्र सिद्धाः  ॥ २१.९ ॥  
इत्युक्त्वा पितरं जग्मुस्ते वनं तपसे पुनः  ।  
वृद्धोऽपि राजभवनं जगामात्मार्थसिद्धये  ॥ २१.१० ॥  
अनघो नाम वैभ्राजः पाञ्चालाधिपतिः पुरा  ।  
पुत्रार्थी देवदेवेशं हरिं नारायणं प्रभुम्  ॥ २१.११ ॥  
आराधयामास विभुं तीव्रव्रतपरायणः  ।  
ततः कालेन महता तुष्टस्तस्य जनार्दनः  ॥ २१.१२ ॥  
वरं वृणीष्व भद्रं ते हृदयेनेप्सितं नृप  ।  
एवमुक्तस्तु देवेन वव्रे स वरमुत्तमम्  ॥ २१.१३ ॥  
पुत्रं मे देहि देवेश महाबलपराक्रमम्  ।  
पारगं सर्वशास्त्राणां धार्मिकं योगिनां परम्  ॥ २१.१४ ॥  
सर्वसत्त्वरुतज्ञं मे देहि योगिनमात्मजम्  ।  
एवमस्त्विति विश्वात्मा तमाह परमेश्वरः  ॥ २१.१५ ॥  
पश्यतां सर्वदेवानां तत्रैवान्तरधीयत  ।  
ततः स तस्य पुत्रोऽभूद्ब्रह्मदत्तः प्रतापवान्  ॥ २१.१६ ॥  
सर्वसत्त्वानुकम्पी च सर्वसत्त्वबलाधिकः  ।  
सर्वसत्त्वरुतज्ञश्च सर्वसत्त्वेश्वरेश्वरः  ॥ २१.१७ ॥  
अहसत्तेन योगात्मा स पिपीलिकरागतः  ।  
यत्र तत्कीटमिथुनं रममाणमवस्थितम्  ॥ २१.१८ ॥  
ततः सा सन्नतिर्दृष्ट्वा तं हसन्तं सुविस्मिता  ।  
किमप्याशङ्क्य मनसा तमपृच्छन्नरेश्वरम्  ॥ २१.१९ ॥  

*सन्नतिरुवाच  
अकस्मादतिहासस्ते किमर्थमभवन्नृप  ।  
हास्यहेतुं न जानामि यदकाले कृतं त्वया  ॥ २१.२० ॥  

*सूत उवाच  
अवदद्राजपुत्रोऽपि स पिपीलिकभाषितम्  ।  
रागवाग्भिः समुत्पन्नमेतद्धास्यं वरानने  ॥ २१.२१ ॥  
न चान्यत्कारणं किञ्चिद्धास्यहेतौ शुचिस्मिते  ।  
न सामन्यत्तदा देवी प्राहालीकमिदं वचः  ॥ २१.२२ ॥  
अहमेवाद्य हसिता न जीविष्ये त्वयाधुना  ।  
कथं पिपीलिकालापं मर्त्यो वेत्ति विना सुरान्  ॥ २१.२३ ॥  
तस्मात्त्वयाहमेवेह हसिता किमतः परम्  ।  
ततो निरुत्तरो राजा जिज्ञासुस्तत्पुरो हरेः  ॥ २१.२४ ॥  
आस्थाय नियमं तस्थौ सप्तरात्रमकल्मषः  ।  
स्वप्ने प्राह हृषीकेशः प्रभाते पर्यटन्पुरम्  ॥ २१.२५ ॥  
वृद्धद्विजो यस्तद्वाक्यात्सर्वं ज्ञास्यस्यशेषतः  ।  
इत्युक्त्वान्तर्दधे विष्णुः प्रभातेऽथ नृपः पुरात् ॥ २१.२६ ॥  
निर्गच्छन्मन्त्रिसहितः सभार्यो वृद्धमग्रतः  ।  
गदन्तं विप्रमायान्तं तं वृद्धं सन्ददर्श ह  ॥ २१.२७ ॥  

*ब्राह्मण उवाच  
ये विप्रमुख्याः कुरुजाङ्गलेषु दाशास्तथा दाशपुरे मृगाश्च  ।  
कालञ्जरे सप्त च चक्रवाका ये मानसे ते वयमत्र सिद्धाः  ॥ २१.२८ ॥  

*सूत उवाच  
इत्याकर्ण्य वचस्ताभ्यां स पपात शुचा ततः  ।  
जातिस्मरत्वमगमत्तौ च मन्त्रिवरावुभौ  ॥ २१.२९ ॥  
कामशास्त्रप्रणेता च बाभ्रव्यस्तु सुबालकः  ।  
पाञ्चाल इति लोकेषु विश्रुतः सर्वशास्त्रवित् ॥ २१.३० ॥  
कण्डरीकोऽपि धर्मात्मा वेदशास्त्रप्रवर्तकः  ।  
भूत्वा जातिस्मरौ शोकात्पतितावग्रतस्तदा  ॥ २१.३१ ॥  
हा वयं योगविभ्रष्टाः कामतः कर्मबन्धनाः  ।  
एवं विलप्य बहुशस्त्रयस्ते योगपारगाः  ॥ २१.३२ ॥  
विस्मयाच्छ्राद्धमाहात्म्यमभिनन्द्य पुनः पुनः  ।  
ततस्तस्मै धनं दत्त्वा प्रभूतग्रामसंयुतम्  ॥ २१.३३ ॥  
विसृज्य ब्राह्मणं तं च वृद्धं धनमुदान्वितम्  ।  
आत्मीयं नृपतिः पुत्रं नृपलक्षणसंयुतम्  ॥ २१.३४ ॥  
विष्वक्सेनाभिधानं तु राजा राज्येऽभ्यषेचयत् ।  
मानसे मिलिताः सर्वे ततस्ते योगिनां वराः  ॥ २१.३५ ॥  
ब्रह्मदत्तादयस्तस्मिन् पितृसक्ता विमत्सराः  ।  
सन्नतिश्चाभवद्भ्रष्टा मयैतत्किल कारितम्  ॥ २१.३६ ॥  
राज्यत्यागफलं सर्वं यदेतदभिलष्यते  ।  
तथेति प्राह राजा तु पुनस्तामभिनन्दयन्  ॥ २१.३७ ॥  
त्वत्प्रसादादिदं सर्वं मयैतत्प्राप्यते फलम्  ।  
ततस्ते योगमास्थाय सर्व एव वनौकसः  ॥ २१.३८ ॥  
ब्रह्मरन्ध्रेण परमं पदमापुस्तपोबलात् ।  
एवमायुर्धनं विद्यां स्वर्गं मोक्षं सुखानि च  ॥ २१.३९ ॥  
प्रयच्छन्ति सुतान्राज्यं नृणां प्रीताः पितामहाः  ।  
य इदं पितृमाहात्म्यं ब्रह्मदत्तस्य च द्विजाः  ॥ २१.४० ॥  
द्विजेभ्यः श्रावयेद्यो वा शृणोत्यथ पठेत्तु वा  ।  
कल्पकोटिशतं साग्रं ब्रह्मलोके महीयते  ॥ २१.४१ ॥  


______________________________________________________  


मत्स्यपुराण २२  

*ऋषय ऊचुः  
कस्मिन्काले च तच्छ्राद्धमनन्तफलदं भवेत् ।  
कस्मिन्वासरभागे तु श्राद्धकृच्छ्राद्धमाचरेत् ।  
तीर्थेषु केषु च कृतं श्राद्धं बहुफलं भवेत् ॥ २२.१ ॥  

*सूत उवाच  
अपराह्णे तु सम्प्राप्ते अभिजिद्रौहिणोदये  ।  
यत्किञ्चिद्दीयते तत्र तदक्षयमुदाहृतम्  ॥ २२.२ ॥  
तीर्थानि यानि शस्तानि पितॄणां वल्लभानि च  ।  
नामतस्तानि वक्ष्यामि सङ्क्षेपेण द्विजोत्तमाः  ॥ २२.३ ॥  
पितृतीर्थं गया नाम सर्वतीर्थवरं शुभम्  ।  
यत्रास्ते देवदेवेशः स्वयमेव पितामहः  ॥ २२.४ ॥  
तत्रैषा पितृभिर्गीता गाथा भागमभीप्सुभिः  ॥ २२.५ ॥  
एष्टव्या बहवः पुत्रा यद्येकोऽपि गयां व्रजेत् ।  
यजेत वाश्वमेधेन नीलं वा वृषमुत्सृजेत् ॥ २२.६ ॥  
तथा वाराणसी पुण्या पितॄणां वल्लभा सदा  ।  
यत्राविमुक्तसान्निध्यं भुक्तिमुक्तिफलप्रदम्  ॥ २२.७ ॥  
पितॄणां वल्लभं तद्वत्पुण्यं च विमलेश्वरम्  ।  
पितृतीर्थं प्रयागं तु सर्वकामफलप्रदम्  ॥ २२.८ ॥  
वटेश्वरस्तु भगवान्माधवेन समन्वितः  ।  
योगनिद्राशयस्तद्वत्सदा वसति केशवः  ॥ २२.९ ॥  
दशाश्वमेधिकं पुण्यं गङ्गाद्वारं तथैव च  ।  
नन्दाथ ललिता तद्वत्तीर्थं मायापुरी शुभा  ॥ २२.१० ॥  
तथा मित्रपदं नाम ततः केदारमुत्तमम्  ।  
गङ्गासागरमित्याहुः सर्वतीर्थमयं शुभम्  ॥ २२.११ ॥  
तीर्थं ब्रह्मसरस्तद्वच्छतद्रुसलिले ह्रदे  ।  
तीर्थं तु नैमिषं नाम सर्वतीर्थफलप्रदम्  ॥ २२.१२ ॥  
गङ्गोद्भेदस्तु गोमत्यां यत्रोद्भूतः सनातनः  ।  
तथा यज्ञवराहस्तु देवदेवश्च शूलभृत् ॥ २२.१३ ॥  
यत्र तत्काञ्चनं द्वारमष्टादशभुजो हरः  ।  
नेमिस्तु हरिचक्रस्य शीर्णा यत्राभवत्पुरा  ॥ २२.१४ ॥  
तदेतन्नैमिषारण्यं सर्वतीर्थनिषेवितम्  ।  
देवदेवस्य तत्रापि वाराहस्य तु दर्शनम्  ॥ २२.१५ ॥  
यः प्रयाति स पूतात्मा नारायणपदं व्रजेत् ।  
कृतशौचं महापुण्यं सर्वपापनिषूदनम्  ॥ २२.१६ ॥  
यत्रास्ते नारसिंहस्तु स्वयमेव जनार्दनः  ।  
तीर्थमिक्षुमती नाम पितॄणां वल्लभं सदा  ॥ २२.१७ ॥  
सङ्गमे यत्र तिष्ठन्ति गङ्गायाः पितरः सदा  ।  
कुरुक्षेत्रं महापुण्यं सर्वतीर्थसमन्वितम्  ॥ २२.१८ ॥  
तथा च सरयूः पुण्या सर्वदेवनमस्कृता  ।  
इरावती नदी तद्वत्पितृतीर्थाधिवासिनी  ॥ २२.१९ ॥  
यमुना देविका काली चन्द्रभागा दृषद्वती  ।  
नदी वेणुमती पुण्या परा वेत्रवती तथा  ॥ २२.२० ॥  
पितॄणां वल्लभा ह्येताः श्राद्धे कोटिगुणा मताः  ।  
जम्बूमार्गं महापुण्यं यत्र मार्गो हि लक्ष्यते  ॥ २२.२१ ॥  
अद्यापि पितृतीर्थं तत्सर्वकामफलप्रदम्  ।  
नीलकुण्डमिति ख्यातं पितृतीर्थं द्विजोत्तमाः  ॥ २२.२२ ॥  
तथा रुद्रसरः पुण्यं सरो मानसमेव च  ।  
मन्दाकिनी तथाच्छोदा विपाशाथ सरस्वती  ॥ २२.२३॒१ ॥  
पूर्वमित्रपदं तद्वद्वैद्यनाथं महाफलम्  ।  
क्षिप्रा नदी महाकालस्तथा कालञ्जरं शुभम्  ॥ २२.२३॒२ ॥  
वंशोद्भेदं हरोद्भेदं गङ्गोद्भेदं महाफलम्  ।  
भद्रेश्वरं विष्णुपदं नर्मदाद्वारमेव च  ॥ २२.२४ ॥  
गयापिण्डप्रदानेन समान्याहुर्महर्षयः  ।  
एतानि पितृतीर्थानि सर्वपापहराणि च  ॥ २२.२५ ॥  
स्मरणादपि लोकानां किमु श्राद्धकृतां नृणाम्  ।  
ओङ्कारं पितृतीर्थं च कावेरी कपिलोदकम्  ॥ २२.२६ ॥  
सम्भेदश्चण्डवेगायास्तथैवामरकण्टकम्  ।  
कुरुक्षेत्राच्छतगुणं तस्मिन्स्नानादिकं भवेत् ॥ २२.२७ ॥  
शुक्रतीर्थं च विख्यातं तीर्थं सोमेश्वरं परम्  ।  
सर्वव्याधिहरं पुण्यं शतकोटिफलाधिकम्  ॥ २२.२८ ॥  
श्राद्धे दाने तथा होमे स्वाध्याये जलसन्निधौ  ।  
कायावरोहणं नाम तथा चर्मण्वती नदी  ॥ २२.२९ ॥  
गोमती वरणा तद्वत्तीर्थमौशनसं परम्  ।  
भैरवं भृगुतुङ्गं च गौरीतीर्थमनुत्तमम्  ॥ २२.३० ॥  
तीर्थं वैनायकं नाम भद्रेश्वरमतः परम्  ।  
तथा पापहरं नाम पुण्याथ तपती नदी  ॥ २२.३१ ॥  
मूलतापी पयोष्णी च पयोष्णीसङ्गमस्तथा  ।  
महाबोधिः पाटला च नागतीर्थमवन्तिका  ॥ २२.३२ ॥  
तथा वेणा नदी पुण्या महाशालं तथैव च  ।  
महारुद्रं महालिङ्गं दशार्णा च नदी शुभा  ॥ २२.३३ ॥  
शतरुद्रा शताह्वा च तथा विश्वपदं परम्  ।  
अङ्गारवाहिका तद्वन्नदौ तौ शोणघर्घरौ  ॥ २२.३४ ॥  
कालिका च नदी पुण्या वितस्ता च नदी तथा  ।  
एतानि पितृतीर्थानि शस्यन्ते स्नानदानयोः  ॥ २२.३५ ॥  
श्राद्धमेतेषु यद्दत्तं तदनन्तफलं स्मृतम्  ।  
द्रोणी वाटनदी धारा सरित्क्षीरनदी तथा  ॥ २२.३६ ॥  
गोकर्णं गजकर्णं च तथा च पुरुषोत्तमः  ।  
द्वारका कृष्णतीर्थं च तथार्बुदसरस्वती  ॥ २२.३७ ॥  
नदी मणिमती नाम तथा च गिरिकर्णिका  ।  
धूतपापं तथा तीर्थं समुद्रो दक्षिणस्तथा  ॥ २२.३८ ॥  
एतेषु पितृतीर्थेषु श्राद्धमानन्त्यमश्नुते  ।  
तीर्थं मेघकरं नाम स्वयमेव जनार्दनः  ॥ २२.३९ ॥  
यत्र शार्ङ्गधरो विष्णुर्मेखलायामवस्थितः  ।  
तथा मन्दोदरीतीर्थं तीर्थं चम्पा नदी शुभा  ॥ २२.४० ॥  
तथा सामलनाथश्च महाशालनदी तथा  ।  
चक्रवाकं चर्मकोटं तथा जन्मेश्वरं महत् ॥ २२.४१ ॥  
अर्जुनं त्रिपुरं चैव सिद्धेश्वरमतः परम्  ।  
श्रीशैलं शाङ्करं तीर्थं नारसिंहमतः परम्  ॥ २२.४२ ॥  
महेन्द्रं च तथा पुण्यमथ श्रीरङ्गसञ्ज्ञितम्  ।  
एतेष्वपि सदा श्राद्धमनन्तफलदं स्मृतम्  ॥ २२.४३ ॥  
दर्शनादपि चैतानि सद्यः पापहराणि वै  ।  
तुङ्गभद्रा नदी पुण्या तथा भीमरथी सरित् ॥ २२.४४ ॥  
भीमेश्वरं कृष्णवेणा कावेरी कुड्मला नदी  ।  
नदी गोदावरी नाम त्रिसन्ध्या तीर्थमुत्तमम्  ॥ २२.४५ ॥  
तीर्थं त्रैयम्बकं नाम सर्वतीर्थनमस्कृतम्  ।  
यत्रास्ते भगवानीशः स्वयमेव त्रिलोचनः  ॥ २२.४६ ॥  
श्राद्धमेतेषु सर्वेषु कोटिकोटिगुणं भवेत् ।  
स्मरणादपि पापानि नश्यन्ति शतधा द्विजाः  ॥ २२.४७ ॥  
श्रीपर्णी ताम्रपर्णी च जया तीर्थमनुत्तमम्  ।  
तथा मत्स्यनदी पुण्या शिवधारं तथैव च  ॥ २२.४८ ॥  
भद्रतीर्थं च विख्यातं पम्पातीर्थं च शाश्वतम्  ।  
पुण्यं रामेश्वरं तद्वदेलापुरमलं पुरम्  ॥ २२.४९ ॥  
अङ्गभूतं च विख्यातमामर्दकमलम्भुषम्  ।  
आम्रातकेश्वरं तद्वदेकाम्भकमतः परम्  ॥ २२.५० ॥  
गोवर्धनं हरिश्चन्द्रं कृपुचन्द्रं पृथूदकम्  ।  
सहस्राक्षं हिरण्याक्षं तथा च कदली नदी  ॥ २२.५१ ॥  
रामाधिवासस्तत्रापि तथा सौमित्रिसङ्गमः  ।  
इन्द्रकीलं महानादं तथा च प्रियमेलकम्  ॥ २२.५२ ॥  
एतान्यपि सदा श्राद्धे प्रशस्तान्यधिकानि तु  ।  
एतेषु सर्वदेवानां सान्निध्यं दृश्यते यतः  ॥ २२.५३ ॥  
दानमेतेषु सर्वेषु दत्तं कोटिशताधिकम्  ।  
बाहुदा च नदीपुण्या तथा सिद्धवनं शुभम्  ॥ २२.५४ ॥  
तीर्थं पाशुपतं नाम नदी पार्वतिका शुभा  ।  
श्राद्धमेतेषु सर्वेषु दत्तं कोटिशतोत्तरम्  ॥ २२.५५ ॥  
तथैव पितृतीर्थं तु यत्र गोदावरी नदी  ।  
युता लिङ्गसहस्रेण सर्वान्तरजलावहा  ॥ २२.५६ ॥  
जामदग्न्यस्य तत्तीर्थं क्रमादायातमुत्तमम्  ।  
प्रतीकस्य भयाद्भिन्नं यत्र गोदावरी नदी  ॥ २२.५७ ॥  
तत्तीर्थं हव्यकव्यानामप्सरोयुगसञ्ज्ञितम्  ।  
श्राद्धाग्निकार्यदानेषु तथा कोटिशताधिकम्  ॥ २२.५८ ॥  
तथा सहस्रलिङ्गं च राघवेश्वरमुत्तमम्  ।  
सेन्द्रफेना नदी पुण्या यत्रेन्द्रः पतितः पुरा  ॥ २२.५९ ॥  
निहत्य नमुचिं शक्रस्तपसा स्वर्गमाप्तवान्  ।  
तत्र दत्तं नरैः श्राद्धमनन्तफलदं भवेत् ॥ २२.६० ॥  
तीर्थं तु पुष्करं नाम शालग्रामं तथैव च  ।  
सोमपानं च विख्यातं यत्र वैश्वानरालयम्  ॥ २२.६१ ॥  
तीर्थं सारस्वतं नाम स्वामितीर्थं तथैव च  ।  
मलन्दरा नदी पुण्या कौशिकी चन्द्रिका तथा  ॥ २२.६२ ॥  
वैदर्भा वाथ वैरा च पयोष्णी प्राङ्मुखा परा  ।  
कावेरी चोत्तरा पुण्या तथा जालन्धरो गिरिः  ॥ २२.६३ ॥  
एतेषु श्राद्धतीर्थेषु श्राद्धमानन्त्यमश्नुते  ।  
लोहदण्डं तथा तीर्थं चित्रकूटस्तथैव च  ॥ २२.६४ ॥  
विन्ध्ययोगश्च गङ्गायास्तथा नदीतटं शुभम्  ।  
कुब्जाभ्रं तु तथा तीर्थमुर्वशीपुलिनं तथा  ॥ २२.६५ ॥  
संसारमोचनं तीर्थं तथैव ऋणमोचनम्  ।  
एतेषु पितृतीर्थेषु श्राद्धमानन्त्यमश्नुते  ॥ २२.६६ ॥  
अट्टहासं तथा तीर्थं गौतमेश्वरमेव च  ।  
तथा वसिष्ठतीर्थं नु हारीतं तु ततः परम्  ॥ २२.६७ ॥  
ब्रह्मावर्तं कुशावर्तं हयतीर्थं तथैव च  ।  
पिण्डारकं च विख्यातं शङ्खोद्धारं तथैव च  ॥ २२.६८ ॥  
घण्टेश्वरं बिल्वकं च नीलपर्वतमेव च  ।  
तथा च धरणीतीर्थं रामतीर्थं तथैव च  ॥ २२.६९ ॥  
अश्वतीर्थं च विख्यातमनन्तं श्राद्धदानयोः  ।  
तीर्थं वेदशिरो नाम तथैवौघवती नदी  ॥ २२.७० ॥  
तीर्थं वसुप्रदं नाम छागलाण्डं तथैव च  ।  
एतेषु श्राद्धदातारः प्रयान्ति परमं पदम्  ॥ २२.७१ ॥  
तथाच बदरीतीर्थं गणतीर्थं तथैव च  ।  
जयन्तं विजयं चैव शक्रतीर्थं तथैव च  ॥ २२.७२ ॥  
श्रीपतेश्च तथा तीर्थं तीर्थं रैवतकं तथा  ।  
तथैव शारदातीर्थं भद्रकालेश्वरं तथा  ॥ २२.७३ ॥  
वैकुण्ठतीर्थं च परं भीमेश्वरमथापि वा  ।  
एतेषु श्राद्धदातारः प्रयान्ति परमां गतिम्  ॥ २२.७४ ॥  
तीर्थं मातृगृहं नाम करवीरपुरं तथा  ।  
कुशेशयं च विख्यातं गौरीशिखरमेव च  ॥ २२.७५ ॥  
नकुलेशस्य तीर्थं च कर्दमालं तथैव च  ।  
दिण्डिपुण्यकरं तद्वत्पुण्डरीकपुरं तथा  ॥ २२.७६ ॥  
सप्तगोदावरीतीर्थं सर्वतीर्थेश्वरेश्वरम्  ।  
तत्र श्राद्धं प्रदातव्यमनन्तफलमीप्सुभिः  ॥ २२.७७ ॥  
एष तूद्देशतः प्रोक्तस्तीर्थानां सङ्ग्रहो मया  ।  
वागीशोऽपि न शक्नोति विस्तरात्किमु मानुषः  ॥ २२.७८ ॥  
सत्यं तीर्थं दया तीर्थं तीर्थमिन्द्रियनिग्रहः  ।  
वर्णाश्रमाणां गेहेऽपि तीर्थं तु समुदाहृतम्  ॥ २२.७९ ॥  
एतत्तीर्थेषु यच्छ्राद्धं तत्कोटिगुणमिष्यते  ।  
यस्मात्तस्मात्प्रयत्नेन तीर्थे श्राद्धं समाचरेत् ॥ २२.८० ॥  
प्रातःकालो मुहूर्तांस्त्रीन् सङ्गवस्तावदेव तु  ।  
मध्याह्नस्त्रिमुहूर्तः स्यादपराह्णस्ततः परम्  ॥ २२.८१ ॥  
सायाह्नस्त्रिमुहूर्तः स्याच्छ्राद्धं तत्र न कारयेत् ।  
राक्षसी नाम सा वेला गर्हिता सर्वकर्मसु  ॥ २२.८२ ॥  
अह्नो मुहूर्ता विख्याता दश पञ्च च सर्वदा  ।  
तत्राष्टमो मुहूर्तो यः स कालः कुतपः स्मृतः  ॥ २२.८३ ॥  
मध्याह्ने सर्वदा यस्मान्मन्दीभवति भास्करः  ।  
तस्मादनन्तफलदस्तदारम्भो विशिष्यते  ॥ २२.८४ ॥  
मध्याह्नः खड्गपात्रं च तथा नेपालकम्बलः  ।  
रूप्यं दर्भास्तिला गावो दौहित्रश्चाष्टमः स्मृतः  ॥ २२.८५ ॥  
पापं कुत्सितमित्याहुस्तस्य सन्तापकारिणः  ।  
अष्टावेते यतस्तस्मात्कुतपा इति विश्रुताः  ॥ २२.८६ ॥  
ऊर्ध्वं मुहूर्तात्कुतपाद्यन्मुहूर्तचतुष्टयम्  ।  
मुहूर्तपञ्चकं चैतत्स्वधाभवनमिष्यते  ॥ २२.८७ ॥  
विष्णोर्देहसमुद्भूताः कुशाः कृष्णास्तिलास्तथा  ।  
श्राद्धस्य रक्षणायालमेतत्प्राहुर्दिवौकसः  ॥ २२.८८ ॥  
तिलोदकाञ्जलिर्देयो जलस्थैस्तीर्थवासिभिः  ।  
सदर्भहस्तेनैकेन श्राद्धमेवं विशिष्यते  ॥ २२.८९ ॥  
श्राद्धसाधनकाले तु पाणिनैकेन दीयते  ।  
तर्पणं तूभयेनैव विधिरेष सदा स्मृतः  ॥ २२.९० ॥  

*सूत उवाच  
पुण्यं पवित्रमायुष्यं सर्वपापविनाशनम्  ।  
पुरा मलये न कथितं तीर्थश्राद्धानुकीर्तनम्  ॥ २२.९१ ॥  
शृणोति यः पठेद्वापि श्रीमान्सञ्जायते नरः  ॥ २२.९२ ॥  
श्राद्धकाले च वक्तव्यं तथा तीर्थनिवासिभिः  ।  
सर्वपापोपशान्त्यर्थमलक्ष्मीनाशनं परम्  ॥ २२.९३ ॥  
इदं पवित्रं यशसो निधानमिदं महापापहरं च पुंसाम्  ।  
ब्रह्मार्करुद्रैरपि पूजितं च श्राद्धस्य माहात्म्यमुशन्ति तज्ज्ञाः  ॥ २२.९४ ॥  


______________________________________________________  


मत्स्यपुराण २३  

*ऋषय ऊचुः  
सोमः पितॄणामधिपः कथं शास्त्रविशारद  ।  
तद्वंश्या ये च राजानो बभूवुः कीर्तिवर्धनाः  ॥ २३.१ ॥  

*सूत उवाच  
आदिष्टो ब्रह्मणा पूर्वमत्रिः सर्गविधौ पुरा  ।  
अनुत्तमं नाम तपः सृष्ट्यर्थं तप्तवान्प्रभुः  ॥ २३.२ ॥  
यदानन्दकरं ब्रह्म जगत्क्लेशविनाशनम्  ।  
ब्रह्मविष्ण्वर्करुद्राणामभ्यन्तरमतीन्द्रियम्  ॥ २३.३ ॥  
शान्तिकृच्छान्तमनसस्तदन्तर्नयने स्थितम्  ।  
माहात्म्यात्तपसा विप्राः परमानन्दकारकम्  ॥ २३.४ ॥  
यस्मादुमापतिः सार्धमुमया तमधिष्ठितः  ।  
तं दृष्ट्वा चाष्टमांशेन तस्मात्सोमोऽभवच्छिशुः  ॥ २३.५ ॥  
अधः सुस्राव नेत्राभ्यां धाम तच्चाम्बुसम्भवम्  ।  
दीपयन्विश्वमखिलं ज्योत्स्नया सचराचरम्  ॥ २३.६ ॥  
तद्दिशो जगृहुर्धाम स्त्रीरूपेण सुतेच्छया  ।  
गर्भो भूत्वोदरे तासामास्थितोऽब्दशतत्रयम्  ॥ २३.७ ॥  
आशास्तं मुमुचुर्गर्भमशक्ता धारणे ततः  ।  
समादायाथ तं गर्भमेकीकृत्य चतुर्मुखः  ॥ २३.८ ॥  
युवानमकरोद्ब्रह्मा सर्वायुधधरं नरम्  ।  
स्यन्दनेऽथ सहस्राश्वे वेदशक्तिमये प्रभुः  ॥ २३.९ ॥  
आरोप्य लोकमनयदात्मीयं स पितामह  ।  
तत्र ब्रह्मर्षिभिः प्रोक्तमस्मत्स्वामी भवत्वयम्  ॥ २३.१० ॥  
ऋषिभिर्देवगन्धर्वैरोषधीभिस्तथैव च  ।  
तुष्टुवुः सोमदेवत्यैर्ब्रह्माद्या मन्त्रसङ्ग्रहैः  ॥ २३.११ ॥  
स्तूयमानस्य तस्याभूदधिको धामसम्भवः  ।  
तेजोवितानादभवद्भुवि दिव्यौषधीगणः  ॥ २३.१२ ॥  
तद्दीप्तिरधिका तस्माद्रात्रौ भवति सर्वदा  ।  
तेनौषधीशः सोमोऽभूद्द्विजेशश्चापि गद्यते  ॥ २३.१३ ॥  
वेदधामरसं चापि यदिदं चन्द्रमण्डलम्  ।  
क्षीयते वर्धते चैव शुक्ले कृष्णे च सर्वदा  ॥ २३.१४ ॥  
विंशतिं च तथा सप्त दक्षः प्राचेतसो ददौ  ।  
रूपलावण्यसंयुक्तास्तस्मै कन्याः सुवर्चसः  ॥ २३.१५ ॥  
ततः पद्मसहस्राणां सहस्राणि दशैव तु  ।  
तपश्चचार शीतांशुर्विष्णुध्यानैकतत्परः  ॥ २३.१६ ॥  
ततस्तुष्टस्तु भगवांस्तस्मै नारायणो हरिः  ।  
वरं वृणीष्व प्रोवाच परमात्मा जनार्दनः  ॥ २३.१७ ॥  
ततो वव्रे वरान्सोमः शक्रलोकं जयाम्यहम्  ।  
प्रत्यक्षमेव भोक्तारो भवन्तु मम मन्दिरे  ॥ २३.१८ ॥  
राजसूये सुरगणा ब्रह्माद्याः सन्तु मे द्विजाः  ।  
रक्षःपालः शिवोऽस्माकमास्तां शूलधरो हरः  ॥ २३.१९ ॥  
तथेत्युक्तः स आजह्रे राजसूयं तु विष्णुना  ।  
होतात्रिर्भृगुरध्वर्युरुद्गाताभूच्चतुर्मुखः  ॥ २३.२० ॥  
ब्रह्मत्वमगमत्तस्य उपद्रष्टा हरिः स्वयम्  ।  
सदस्याः सनकाद्यास्तु राजसूयविधौ स्मृताः  ॥ २३.२१ ॥  
चमसाध्वर्यवस्तत्र विश्वे देवा दशैव तु  ।  
त्रैलोक्यं दक्षिणा तेन ऋत्विग्भ्यः प्रतिपादितम्  ॥ २३.२२ ॥  
ततः समाप्तेऽवभृथे तद्रूपालोकनेच्छवः  ।  
कामबाणाभितप्ताङ्ग्यो नव देव्यः सिषेविरे  ॥ २३.२३ ॥  
लक्ष्मीर्नारायणं त्यक्त्वा सिनीवाली च कर्दमम्  ।  
द्युतिर्विभावसुं तद्वत्तुष्टिर्धातारमव्ययम्  ॥ २३.२४ ॥  
प्रभा प्रभाकरं त्यक्त्वा हविष्मन्तं कुहूः स्वयम्  ।  
कीर्तिर्जयन्तं भर्तारं वसुर्मारीचकश्यपम्  ॥ २३.२५ ॥  
धृतिस्त्यक्त्वा पीतं नन्दिं सोममेवाभजंस्तदा  ।  
स्वकीया इव सोमोऽपि कामयामास तास्तदा  ॥ २३.२६ ॥  
एवं कृतापचारस्य तासां भर्तृगणस्तदा  ।  
न शशाकापचाराय शापैः शस्त्रादिभिः पुनः  ॥ २३.२७ ॥  
तथाप्यराजत विधुर्दशधा भावयन्दिशः  ।  
सोमः प्राप्याथ दुष्प्राप्यमैश्वर्यमृषिसंस्कृतम्  ।  
सप्तलोकैकनाथत्वमवाप तपसा तदा  ॥ २३.२८ ॥  
कदाचिदुद्यानगतामपश्यदनेकपुष्पाभरणैश्च शोभिताम्  ।  
बृहन्नितम्बस्तनभारखेदात्पुष्पस्य भङ्गेऽप्यतिदुर्बलाङ्गीम्  ॥ २३.२९ ॥  
भार्यां च तां देवगुरोरनङ्ग बाणाभिरामायतचारुनेत्राम्  ।  
तारां स ताराधिपतिः स्मरार्तः केशेषु जग्राह विविक्तभूमौ  ॥ २३.३० ॥  
सापि स्मरार्ता सह तेन रेमे तद्रूपकान्त्या हृतमानसेन  ।  
चिरं विहृत्याथ जगाम तारां विधुर्गृहीत्वा स्वगृहं ततोऽपि  ॥ २३.३१ ॥  
न तृप्तिरासीच्च गृहेऽपि तस्य तारानुरक्तस्य सुखागमेषु  ।  
बृहस्पतिस्तद्विरहाग्निदग्धस्तद्ध्याननिष्ठैकमना बभूव  ॥ २३.३२ ॥  
शशाक शापं न च दातुमस्मै न मन्त्रशस्त्राग्निविषैरशेषैः  ।  
तस्यापकर्तुं विविधैरुपायैर्नैवाभिचारैरपि वागधीशः  ॥ २३.३३ ॥  
स याचयामास ततस्तु दैन्यात्सोमं स्वभार्यार्थमनङ्गतप्तः  ।  
स याच्यमानोऽपि ददौ न तारां बृहस्पतेस्तत्सुखपाशबद्धः  ॥ २३.३४ ॥  
महेश्वरेणाथ चतुर्मुखेण साध्यैर्मरुद्भिः सह लोकपालैः  ।  
ददौ यदा तां न कथञ्चिदिन्दुस्तदा शिवः क्रोधपरो बभूव  ॥ २३.३५ ॥  
यो वामदेवः प्रथितः पृथिव्यामनेकरुद्रार्चितपादपद्मः  ।  
ततः सशिष्यो गिरिशः पिनाकी बृहस्पतिस्नेहवशानुबद्धः  ॥ २३.३६ ॥  
धनुर्गृहीत्वाजगवं पुरारिर्जगाम भूतेश्वरसिद्धजुष्टः  ।  
युद्धाय सोमेन विशेषदीप्ततृतीयनेत्रानलभीमवक्त्रः  ॥ २३.३७ ॥  
सहैव जग्मुश्च गणेशकाद्या विंशच्चतुःषष्टिगणास्त्रयुक्ताः  ।  
यक्षेश्वरः कोटिशतैरनेकैर्युतोऽन्वगात्स्यन्दनसंस्थितानाम्  ॥ २३.३८ ॥  
वेतालयक्षोरगकिन्नराणां पद्मेन चैकेन तथार्बुदेन  ।  
लक्षैस्त्रिभिर्द्वादशभी रथानां सोमोऽप्यगात्तत्र विवृद्धमन्युः  ॥ २३.३९ ॥  
नक्षत्रदैत्यासुरसैन्ययुक्तः शनैश्चराङ्गारकवृद्धतेजाः  ।  
जग्मुर्भयं सप्त तथैव लोकाश्चचाल भूर्द्वीपसमुद्रगर्भा  ॥ २३.४० ॥  
स सोममेवाभ्यगमत्पिनाकी गृहीतदीप्तास्त्रविशालवह्निः  ।  
अथाभवद्भीषणभीमसेनसैन्यद्वयस्यापि महाहवोऽसौ  ॥ २३.४१ ॥  
अशेषसत्त्वक्षयकृत्प्रवृद्धस्तीक्ष्णायुधास्त्रज्वलनैकरूपः  ।  
शस्त्रैरथान्योन्यमशेषसैन्यं द्वयोर्जगाम क्षयमुग्रतीक्ष्णैः  ॥ २३.४२ ॥  
पतन्ति शस्त्राणि तथोज्ज्वलानि स्वर्भूमिपातालमथो दहन्ति  ।  
रुद्रः कोपाद्ब्रह्मशीर्षं मुमोच सोमोऽपि सोमास्त्रममोघवीर्यम्  ॥ २३.४३ ॥  
तयोर्निपातेन समुद्रभूम्योरथान्तरिक्षस्य च भीतिरासीत् ।  
तदस्त्रयुग्मं जगतां क्षयाय प्रवृद्धमालोक्य पितामहोऽपि  ॥ २३.४४ ॥  
अन्तः प्रविश्याथ कथं कथञ्चिन्निवारयामास सुरैः सहैव  ।  
अकारणं किं क्षयकृज्जनानां सोम त्वयापीत्थमकारि कार्यम्  ॥ २३.४५ ॥  
यस्मात्परस्त्रीहरणाय सोम त्वया कृतं युद्धमतीव भीमम्  ।  
पापग्रहस्त्वं भविता जनेषु शान्तोऽप्यलं नूनमथो सितान्ते  ।  
भार्यामिमामर्पय वाक्पतेस्त्वं न चावमानोऽस्ति परस्वहारे  ॥ २३.४६ ॥  

*सूत उवाच  
तथेति चोवाच हिमांशुमाली युद्धादपाक्रामदतः प्रशान्तः  ।  
बृहस्पतिः स्वामपगृह्य तारां हृष्टो जगाम स्वगृहं सरुद्रः  ॥ २३.४७ ॥  


______________________________________________________  

मत्स्यपुराण २४  

*सूत उवाच  
ततः संवत्सरस्यान्ते द्वादशादित्यसन्निभः  ।  
दिव्यपीताम्बरधरो दिव्याभरणभूषितः  ॥ २४.१ ॥  
तारोदराद्विनिष्क्रान्तः कुमारश्चन्द्रसन्निभः  ।  
सर्वार्थशास्त्रविद्धीमान् हस्तिशास्त्रप्रवर्तकः  ॥ २४.२ ॥  
नाम यद्राजपुत्रीयं विश्रुतं गजवैद्यकम्  ।  
राज्ञः सोमस्य पुत्रत्वाद्राजपुत्रो बुधः स्मृतः  ॥ २४.३ ॥  
जातमात्रः स तेजांसि सर्वाण्येवाजयद्बली  ।  
ब्रह्माद्यास्तत्र चाजग्मुर्देवा देवर्षिभिः सह  ॥ २४.४ ॥  
बृहस्पतिगृहे सर्वे जातकर्मोत्सवे तदा  ।  
अपृच्छंस्ते सुरास्तारां केन जातः कुमारकः  ॥ २४.५ ॥  
ततः सा लज्जिता तेषां न किञ्चिदवदत्तदा  ।  
पुनः पुनस्तदा पृष्टा लज्जयन्ती वराङ्गना  ॥ २४.६ ॥  
सोमस्येति चिरादाह ततोऽगृह्णाद्विधुः सुतम्  ।  
बुध इत्यकरोन्नाम्ना प्रादाद्राज्यं च भूतले  ॥ २४.७ ॥  
अभिषेकं ततः कृत्वा प्रधानमकरोद्विभुः  ।  
गृहसाम्यं प्रदायाथ ब्रह्मा ब्रह्मर्षिसंयुतः  ॥ २४.८ ॥  
पश्यतां सर्वदेवानां तत्रैवान्तरधीयत  ।  
इलोदरे च धर्मिष्ठं बुधः पुत्रमजीजनत् ॥ २४.९ ॥  
अश्वमेधशतं साग्रमकरोद्यः स्वतेजसा  ।  
पुरूरवा इति ख्यातः सर्वलोकनमस्कृतः  ॥ २४.१० ॥  
हिमवच्छिखरे रम्ये समाराध्य जनार्दनम्  ।  
लोकैश्वर्यमगाद्राजा सप्तद्वीपपतिस्तदा  ॥ २४.११ ॥  
केशिप्रभृतयो दैत्याः कोटिशो येन दारिताः  ।  
उर्वशी यस्य पत्नीत्वमगमद्रूपमोहिता  ॥ २४.१२ ॥  
सप्तद्वीपा वसुमती सशैलवनकानना  ।  
धर्मेण पालिता तेन सर्वलोकहितैषिणा  ॥ २४.१३ ॥  
चामरग्राहिणी कीर्तिः सदा चैवाङ्गवाहिका  ।  
विष्णोः प्रसादाद्देवेन्द्रो ददावर्धासनं तदा  ॥ २४.१४ ॥  
धर्मार्थकामान्धर्मेण सममेवाभ्यपालयत् ।  
धर्मार्थकामाः सन्द्रष्टुमाजग्मुः कौतुकात्पुरा  ॥ २४.१५ ॥  
जिज्ञासवस्तच्चरितं कथं पश्यति नः समम्  ।  
भक्त्या चक्रे ततस्तेषामर्घ्यपाद्यादिकं नृपः  ॥ २४.१६ ॥  
आसनत्रयमानीय दिव्यं कनकभूषितम्  ।  
निविश्याथाकरोत्पूजामीषद्धर्मेऽधिकां पुनः  ॥ २४.१७ ॥  
जग्मतुस्तेन कामार्थावतिकोपं नृपं प्रति  ।  
अर्थः शापमदात्तस्मै लोभात्त्वं नाशमेष्यसि  ॥ २४.१८ ॥  
कामोऽप्याह तवोन्मादो भविता गन्धमादने  ।  
कुमारवनमाश्रित्य वियोगादुर्वशीभवात् ॥ २४.१९ ॥  
धर्मोऽप्याह चिरायुस्त्वं धार्मिकश्च भविष्यसि  ।  
सन्ततिस्तव राजेन्द्र यावच्चन्द्रार्कतारकम्  ॥ २४.२० ॥  
शतशो वृद्धिमायातु न नाशं भुवि यास्यति  ।  
इत्युक्त्वान्तर्दधुः सर्वे राजा राज्यं तदन्वभूत् ॥ २४.२१ ॥  
अहन्यहनि देवेन्द्रं द्रष्टुं याति स राजराट् ।  
कदाचिदारुह्य रथं दक्षिणाम्बरचारिणम्  ॥ २४.२२ ॥  
सार्धमर्केण सोऽपश्यन्नीयमानामथाम्बरे  ।  
केशिना दानवेन्द्रेण चित्रलेखामथोर्वशीम्  ॥ २४.२३ ॥  
तं विनिर्जित्य समरे विविधायुधपाणिना  ।  
बुधपुत्रेण वायव्यमस्त्रं मुक्त्वा यशोऽर्थिना  ॥ २४.२४ ॥  
तथा शक्रोऽपि समरे येन चैवं विनिर्जितः  ।  
मित्रत्वमगमद्देवैर्ददाविन्द्राय चोर्वशीम्  ॥ २४.२५ ॥  
ततःप्रभृति मित्रत्वमगमत्पाकशासनः  ।  
सर्वलोकातिशायित्वं बलमूर्जो यशः श्रियम्  ॥ २४.२६ ॥  
प्रादाद्वज्रीति सन्तुष्टो गेयतां भरतेन च  ।  
सा पुरूरवसः प्रीत्या गायन्ती चरितं महत् ॥ २४.२७ ॥  
लक्ष्मीस्वयंवरं नाम भरतेन प्रवर्तितम्  ।  
मेनकामुर्वशीं रम्भां नृत्यतेति तदादिशत् ॥ २४.२८ ॥  
ननर्त सलयं तत्र लक्ष्मीरूपेण चोर्वशी  ।  
सा पुरूरवसं दृष्ट्वा नृत्यन्ती कामपीडिता  ॥ २४.२९ ॥  
विस्मृताभिनयं सर्वं यत्पुरा भरतोदितम्  ।  
शशाप भरतः क्रोधाद्वियोगादस्य भूतले  ॥ २४.३० ॥  
पञ्चपञ्चाशदब्दानि लता सूक्ष्मा भविष्यसि  ।  
पुरूरवाः पिशाचत्वं तत्रैवानुभविष्यति  ॥ २४.३१ ॥  
ततस्तमुर्वशी गत्वा भर्तारमकरोच्चिरम्  ।  
शापान्ते भरतस्याथ उर्वशी बुधसूनुतः  ॥ २४.३२ ॥  
अजीजनत्सुतानष्टौ नामतस्तान्निबोधत  ।  
आयुर्दृढायुरश्वायुर्धनायुर्धृतिमान्वसुः  ॥ २४.३३ ॥  
शुचिविद्यः शतायुश्च सर्वे दिव्यबलौजसः  ।  
आयुषो नहुषः पुत्रौ वृद्धशर्मा तथैव च  ॥ २४.३४ ॥  
रजिर्दम्भो विपाप्मा च वीराः पञ्च महारथाः  ।  
रजेः पुत्रशतं जज्ञे राजेयमिति विश्रुतम्  ॥ २४.३५ ॥  
रजिराराधयामास नारायणमकल्मषम्  ।  
तपसा तोषितो विष्णुर्वरान्प्रादान्महीपते  ॥ २४.३६ ॥  
देवासुरमनुष्याणामभूत्स विजयी तदा  ।  
अथ देवासुरं युद्धमभूद्वर्षशतत्रयम्  ॥ २४.३७ ॥  
प्रह्लादशक्रयोर्भीमं न कश्चिद्विजयी तयोः  ।  
ततो देवासुरैः पृष्टः प्राह देवश्चतुर्मुखः  ॥ २४.३८ ॥  
अनयोर्विजयी कः स्याद्रजिर्यत्रेति सोऽब्रवीत् ।  
जयाय प्रार्थितो राजा सहायस्त्वं भवस्व नः  ॥ २४.३९ ॥  
दैत्यैः प्राह यदि स्वामी वो भवामि ततस्त्वलम्  ।  
नासुरैः प्रतिपन्नं तत्प्रतिपन्नं सुरैस्तथा  ॥ २४.४० ॥  
स्वामी भव त्वमस्माकं सङ्ग्रामे नाशय द्विषः  ।  
ततो विनाशिताः सर्वे येऽवध्या वज्रपाणिना  ॥ २४.४१ ॥  
पुत्रत्वमगमत्तुष्टस्तस्येन्द्रः कर्मणा विभुः  ।  
दत्त्वेन्द्राय तदा राज्यं जगाम तपसे रजिः  ॥ २४.४२ ॥  
रजिपुत्रैस्तदाच्छिन्नं बलादिन्द्रस्य वैभवम्  ।  
यज्ञभागं च राज्यं च तपोबलगुणान्वितैः  ॥ २४.४३ ॥  
राज्यभ्रष्टस्तदा शक्रो रजिपुत्रैर्निपीडितः  ।  
प्राह वाचस्पतिं दीनः पीडितोऽस्मि रजेः सुतैः  ॥ २४.४४ ॥  
न यज्ञभागो राज्यं मे निर्जितश्च बृहस्पते  ।  
राज्यलाभाय मे यत्नं विधत्स्व धिषणाधिप  ॥ २४.४५ ॥  
ततो बृहस्पतिः शक्रमकरोद्बलदर्पितम्  ।  
ग्रहशान्तिविधानेन पौष्टिकेन च कर्मणा  ॥ २४.४६ ॥  
गत्वाथ मोहयामास रजिपुत्रान्बृहस्पतिः  ।  
जिनधर्मं समास्थाय वेदबाह्यं स वेदवित् ॥ २४.४७ ॥  
वेदत्रयीपरिभ्रष्टांश्चकार धिषणाधिपः  ।  
वेदबाह्यान्परिज्ञाय हेतुवादसमन्वितान्  ॥ २४.४८ ॥  
जघान शक्रो वज्रेण सर्वान्धर्मबहिष्कृतान्  ।  
नहुषस्य प्रवक्ष्यामि पुत्रान्सप्तैव धार्मिकान्  ॥ २४.४९ ॥  
यतिर्ययातिः संयातिरुद्भवः पाचिरेव च  ।  
शर्यातिर्मेघजातिश्च सप्तैते वंशवर्धनाः  ॥ २४.५० ॥  
यतिः कुमारभावेऽपि योगी वैखानसोऽभवत् ।  
ययातिश्चाकरोद्राज्यं धर्मैकशरणः सदा  ॥ २४.५१ ॥  
शर्मिष्ठा तस्य भार्याभूद्दुहिता वृषपर्वणः  ।  
भार्गवस्यात्मजा तद्वद्देवयानी च सुव्रता  ॥ २४.५२ ॥  
ययातेः पञ्च दायादास्तान्प्रवक्ष्यामि नामतः  ।  
देवयानी यदुं पुत्रं तुर्वसुं चाप्यजीजनत् ॥ २४.५३ ॥  
तथा द्रुह्युमनुं पूरुं शर्मिष्ठाजनयत्सुतान्  ।  
यदुः पूरुश्चाभवतां तेषां वंशविवर्धनौ  ॥ २४.५४ ॥  
ययातिर्नाहुषश्चासीद्राजा सत्यपराक्रमः  ।  
पालयामास स महीमीजे च विधिवन्मखैः  ॥ २४.५५ ॥  
अतिभक्त्या पितॄनर्च्य देवांश्च प्रयतः सदा  ।  
अथाजयत्प्रजाः सर्वा ययातिरपराजितः  ॥ २४.५६ ॥  
स शाश्वतीः समा राजा प्रजा धर्मेण पालयन्  ।  
जरामार्छन्महाघोरां नाहुषो रूपनाशिनीम्  ॥ २४.५७ ॥  
जराभिभूतः पुत्रान् स राजा वचनमब्रवीत् ।  
यदुं पूरुं तुर्वसुं च द्रुह्युं चानुं च पार्थिवः  ॥ २४.५८ ॥  
यौवनेन चलान्कामान् युवा युवतिभिः सह  ।  
विहर्तुमहमिच्छामि साहाय्यं कुरुतात्मजाः  ॥ २४.५९ ॥  
तं पुत्रो देवयानेयः पूर्वजो यदुरब्रवीत् ।  
साहाय्यं भवतः कार्यमस्माभिर्यौवनेन किम्  ॥ २४.६० ॥  
ययातिरब्रवीत्पुत्राञ्जरा मे प्रतिगृह्यताम्  ।  
यौवनेनाथ भवतां चरेयं विषयानहम्  ॥ २४.६१ ॥  
यजतो दीर्घसत्त्रैर्मे शापाच्चोशनसो मुनेः  ।  
कामार्थः परिहीनो मेऽतृप्तोऽहं तेन पुत्रकाः  ॥ २४.६२ ॥  
स्वकीयेन शरीरेण जरामेनां प्रशास्तु वः  ।  
अहं तन्वाभिनवया युवा कामानवाप्नुयाम्  ॥ २४.६३ ॥  
न तेऽस्य प्रत्यगृह्णन्त यदुप्रभृतयो जराम्  ।  
चतुरस्तान्स राजर्षिरशपच्चेति नः श्रुतम्  ॥ २४.६४ ॥  
तमब्रवीत्ततः पूरुः कनीयान्सत्यविक्रमः  ।  
जरां मा देहि नवया तन्वा मे यौवनात्सुखी  ॥ २४.६५ ॥  
अहं जरां तवादाय राज्ये स्थास्यामि चाज्ञया  ।  
एवमुक्तः स राजर्षिस्तपोवीर्यसमाश्रयात् ॥ २४.६६ ॥  
संस्थापयामास जरां तदा पुत्रे महात्मनि  ।  
पौरवेणाथ वयसा राजा यौवनमास्थितः  ॥ २४.६७ ॥  
ययातेश्चाथ वयसा राज्यं पूरुरकारयत् ।  
ततो वर्षसहस्रान्ते ययातिरपराजितः  ॥ २४.६८ ॥  
अतृप्त इव कामानां पूरुं पुत्रमुवाच ह  ।  
त्वया दायादवानस्मि त्वं मे वंशकरः सुतः  ॥ २४.६९ ॥  
पौरवो वंश इत्येष ख्यातिं लोके गमिष्यति  ।  
ततः स नृपशार्दूलः पूरुं राज्येऽभिषिच्य च  ॥ २४.७० ॥  
कालेन महता पश्चात्कालधर्ममुपेयिवान्  ।  
पूरुवंशं प्रवक्ष्यामि शृणुध्वमृषिसत्तमाः  ।  
यत्र ते भारता जाता भरतान्वयवर्धनाः  ॥ २४.७१ ॥  


______________________________________________________  


मत्स्यपुराण २५  

*ऋषय ऊचुः  
किमर्थं पौरवो वंशः श्रेष्ठत्वं प्राप भूतले  ।  
ज्येष्ठस्यापि यदोर्वंशः किमर्थं हीयते श्रिया  ॥ २५.१ ॥  
अन्यद्ययातिचरितं सूत विस्तरतो वद  ।  
यस्मात्तत्पुण्यमायुष्यमभिनन्द्यं सुरैरपि  ॥ २५.२ ॥  

*सूत उवाच  
एतदेव पुरा पृष्टः शतानीकेन शौनकः  ।  
पुण्यं पवित्रमायुष्यं ययातिचरितं महत् ॥ २५.३ ॥  

*शतानीक उवाच  
ययातिः पूर्वजोऽस्माकं दशमो यः प्रजापतेः  ।  
कथं स शुक्रतनयां लेभे परमदुर्लभाम्  ॥ २५.४ ॥  
एतदिच्छाम्यहं श्रोतुं विस्तरेण तपोधन  ।  
आनुपूर्व्याच्च मे शंस पूरोर्वंशधरान्नृपान्  ॥ २५.५ ॥  

*शौनक उवाच  
ययातिरासीद्राजर्षिर्देवराजसमद्युतिः  ।  
तं शुक्रवृषपर्वाणौ वव्राते वै यथा पुरा  ॥ २५.६ ॥  
तत्तेऽहं सम्प्रवक्ष्यामि पृच्छतो राजसत्तम  ।  
देवयान्याश्च संयोगं ययातेर्नाहुषस्य च  ॥ २५.७ ॥  
सुराणामसुराणां च समजायत वै मिथः  ।  
ऐश्वर्यं प्रति सङ्घर्षस्त्रैलोक्ये सचराचरे  ॥ २५.८ ॥  
जिगीषया ततो देवा वव्रुराङ्गिरसं मुनिम्  ।  
पौरोहित्ये च यज्ञार्थे काव्यं तूशनसं परे  ॥ २५.९ ॥  
ब्राह्मणौ तावुभौ नित्यमन्योन्यं स्पर्धिनौ भृशम्  ।  
तत्र देवा निजघ्नुर्यान् दानवान् युधि सङ्गतान्  ॥ २५.१० ॥  
तान्पुनर्जीवयामास काव्यो विद्याबलाश्रयात् ।  
ततस्ते पुनरुत्थाय योधयाञ्चक्रिरे सुरान्  ॥ २५.११ ॥  
असुरास्तु निजघ्नुर्यान् सुरान्समरमूर्धनि  ।  
न तान्सञ्जीवयामास बृहस्पतिरुदारधीः  ॥ २५.१२ ॥  
न हि वेद स तां विद्यां यां काव्यो वेद वीर्यवान्  ।  
सञ्जीवनीं ततो देवा विषादमगमन्परम्  ॥ २५.१३ ॥  
अथ देवा भयोद्विग्नाः काव्यादुशनसस्तदा  ।  
ऊचुः कचमुपागम्य ज्येष्ठं पुत्रं बृहस्पतेः  ॥ २५.१४ ॥  
भजमानान्भजस्वास्मान् कुरु साहाय्यमुत्तमम्  ।  
यासौ विद्या निवसति ब्राह्मणेऽमिततेजसि  ॥ २५.१५ ॥  
शुक्रे तामाहर क्षिप्रं भागभाङ्नो भविष्यसि  ।  
वृषपर्वणः समीपेऽसौ शक्यो द्रष्टुं त्वया द्विजः  ॥ २५.१६ ॥  
रक्षते दानवांस्तत्र न स रक्षत्यदानवान्  ।  
तमाराधयितुं शक्तो नान्यः कश्चिदृते त्वया  ॥ २५.१७ ॥  
देवयानी च दयिता सुता तस्य महात्मनः  ।  
तामाराधयितुं शक्तो नान्यः कश्चन विद्यते  ॥ २५.१८ ॥  
शीलदाक्षिण्यमाधुर्यैराचारेण दमेन च  ।  
देवयान्यां तु तुष्टायां विद्यां तां प्राप्स्यसि ध्रुवम्  ॥ २५.१९ ॥  
तदा हि प्रेषितो देवैः समीपे वृषपर्वणः  ।  
तथेत्युक्त्वा तु स प्रायाद्बृहस्पतिसुतः कचः  ॥ २५.२० ॥  
स गत्वा त्वरितो राजन् देवैः सम्पूजितः कचः  ।  
असुरेन्द्रपुरे शुक्रं प्रणम्येदमुवाच ह  ॥ २५.२१ ॥  
ऋषेरङ्गिरसः पौत्रं पुत्रं साक्षाद्बृहस्पतेः  ।  
नाम्ना कचेति विख्यातं शिष्यं गृह्णातु मां भवान्  ॥ २५.२२ ॥  
ब्रह्मचर्यं चरिष्यामि त्वय्यहं परमं गुरो  ।  
अनुमन्यस्व मां ब्रह्मन् सहस्रपरिवत्सरान्  ॥ २५.२३ ॥  

*शुक्र उवाच  
कच सुस्वागतं तेऽस्तु प्रतिगृह्णामि ते वचः  ।  
अर्चयिष्येऽहमर्च्यं त्वामर्चितोऽस्तु बृहस्पतिः  ॥ २५.२४ ॥  

*शौनक उवाच  
कचस्तु तं तथेत्युक्त्वा प्रतिजग्राह तद्व्रतम्  ।  
आदिष्टं कविपुत्रेण शुक्रेणोशनसा स्वयम्  ॥ २५.२५ ॥  
व्रतं च व्रतकालं च यथोक्तं प्रत्यगृह्णत  ।  
आराधयन्नुपाध्यायं देवयानीं च भारत  ॥ २५.२६ ॥  
नित्यमाराधयिष्यंस्तां युवा यौवनगोचराम्  ।  
गायन्नृत्यन्वादयंश्च देवयानीमतोषयत् ॥ २५.२७ ॥  
संशीलयन्देवयानीं कन्यां सम्प्राप्तयौवनाम्  ।  
पुष्पैः फलैः प्रेषणैश्च तोषयामास भार्गवीम्  ॥ २५.२८ ॥  
देवयान्यपि तं विप्रं नियमव्रतचारिणम्  ।  
अनुगायन्ती ललना रहः पर्यचरत्तदा  ॥ २५.२९ ॥  
पञ्च वर्षशतान्येवं कचस्य चरतो भृशम्  ।  
तत्तत्तीव्रं व्रतं बुद्ध्वा दानवास्तं ततः कचम्  ॥ २५.३० ॥  
गा रक्षन्तं वने दृष्ट्वा रहस्येनममर्षिताः  ।  
जघ्नुर्बृहस्पतेर्द्वेषान्निजरक्षार्थमेव च  ॥ २५.३१ ॥  
हत्वा सालावृकेभ्यश्च प्रायच्छंस्तिलशः कृतम्  ।  
ततो गावो निवृत्तास्ता अगोपाः स्वनिवेशनम्  ॥ २५.३२ ॥  
ता दृष्ट्वा रहिता गास्तु कचेनाभ्यागता वनात् ।  
उवाच वचनं काले देवयान्यथ भार्गवम्  ॥ २५.३३ ॥  
हुतं चैवाग्निहोत्रं ते सूर्यश्चास्तं गतः प्रभो  ।  
अगोपाश्चागता गावः कचस्तात न दृश्यते  ॥ २५.३४ ॥  
व्यक्तं हतो धृतो वापि कचस्तात भविष्यति  ।  
तं विना नैव जीवामि वचः सत्यं ब्रवीम्यहम्  ॥ २५.३५ ॥  

*शुक्र उवाच  
अथेह्येहीति शब्देन मृतं सञ्जीवयाम्यहम्  ।  
ततः सञ्जीवनीं विद्यां प्रयुक्त्वा कचमाह्वयत् ॥ २५.३६ ॥  
आहूतः प्रादुरभवत्कचः शुक्रं ननाम स  ।  
हतोऽहमिति चाचख्यौ राक्षसैर्धिषणात्मजः  ॥ २५.३७ ॥  
स पुनर्देवयान्युक्तः पुष्पाहारे यदृच्छया  ।  
वनं ययौ कचो विप्रः पठन्ब्रह्म च शाश्वतम्  ॥ २५.३८ ॥  
वने पुष्पाणि चिन्वन्तं ददृशुर्दानवाश्च तम्  ।  
ततोऽद्वितीयं तं हत्वा दग्धं कृत्वा च चूर्णवत् ।  
प्रायच्छन् ब्राह्मणायैव सुरायामसुरास्तदा  ॥ २५.३९ ॥  
देवयान्यथ भूयोऽपि पितरं वाक्यमब्रवीत् ।  
पुष्पाहारप्रेषणकृत्कचस्तात न दृश्यते  ॥ २५.४० ॥  
व्यक्तं हतो मृतो वापि कचस्तात भविष्यति  ।  
तं विना नैव जीवामि वचः सत्यं ब्रवीमि ते  ॥ २५.४१ ॥  

*शुक्र उवाच  
बृहस्पतेः सुतः पुत्रि कचः प्रेतगतिं गतः  ।  
विद्यया जीवितोऽप्येवं हन्यते करवाणि किम्  ॥ २५.४२ ॥  
मैनं शुचो मा रुद देवयानि न त्वादृशी मर्त्यमनु प्रशोचेत् ।  
यस्यास्तव ब्रह्म च ब्राह्मणाश्च सेन्द्राश्च देवा वसवोऽश्विनौ च  ॥ २५.४३ ॥  
सुरद्विषश्चैव जगच्च सर्वमुपस्थितं मत्तपसः प्रभावात् ।  
अशक्योऽयं जीवयितुं द्विजातिः सञ्जीवितो यो वध्यते चैव भूयः  ॥ २५.४४ ॥  

*देवयान्युवाच  
यस्याङ्गिरा वृद्धतमः पितामहो बृहस्पतिश्चापि पिता तपोनिधिः  ।  
ऋषेः सुपुत्रं तमथापि पौत्रं कथं न शोचे यमहं न रुद्याम्  ॥ २५.४५ ॥  
स ब्रह्मचारी च तपोधनश्च सदोत्थितः कर्मसु चैव दक्षः  ।  
कचस्य मार्गं प्रतिपत्स्ये न भोक्ष्ये प्रियो हि मे तात कचोऽभिरूपः  ॥ २५.४६ ॥  

*शौनक उवाच  
स त्वेवमुक्तो देवयान्या महर्षिः संरम्भेण व्याजहाराथ काव्यः  ।  
असंशयं मामसुरा द्विषन्ति ये मे शिष्यानागतान्सूदयन्ति  ॥ २५.४७ ॥  
अब्राह्मणं कर्तुमिच्छन्ति रौद्रा एभिर्व्यर्थं प्रस्तुतो दानवैर्हि  ।  
तत्कर्मणाप्यस्य भवेदिहान्तः कं ब्रह्महत्या न दहेदपीन्द्रम्  ॥ २५.४८ ॥  
स तेनापृष्टो विद्यया चोपहूतः शनैर्वाचं जठरे व्याजहार  ।  
तमब्रवीत्केन चेहोपनीतो ममोदरे तिष्ठसि ब्रूहि वत्स  ॥ २५.४९ ॥  

*कच उवाच  
भवत्प्रसादान्न जहाति मां स्मृतिः सर्वं स्मरेयं यच्च यथा च वृत्तम्  ।  
न त्वेवं स्यात्तपसः क्षयो मे तत क्लेशं घोरतरं स्मरामि  ॥ २५.५० ॥  
असुरैः सुरायां भवतोऽस्मि दत्तो हत्वा दग्ध्वा चूर्णयित्वा च काव्य  ।  
ब्राह्मीं मायां त्वासुरी त्वत्र माया त्वयि स्थिते कथमेवाभिबाधते  ॥ २५.५१ ॥  

*शुक्र उवाच  
किं ते प्रियं करवाण्यद्य वत्से विनैव मे जीवितं स्यात्कचस्य  ।  
नान्यत्र कुक्षेर्मम भेदनाच्च दृश्येत्कचो मद्गतो देवयानि  ॥ २५.५२ ॥  

*देवयान्युवाच  
द्वौ मां शोकावग्निकल्पौ दहेतां कचस्य नाशस्तव चैवोपघातः  ।  
कचस्य नाशे मम नास्ति शर्म तवोपघाते जीवितुं नास्मि शक्ता  ॥ २५.५३ ॥  

*शुक्र उवाच  
संसिद्धरूपोऽसि बृहस्पतेः सुत यत्त्वां भक्तं भजते देवयानी  ।  
विद्यामिमां प्राप्नुहि जीवनीं त्वं न चेदिन्द्रः कचरूपी त्वमद्य  ॥ २५.५४ ॥  
न निवर्तेत्पुनर्जीवन् कश्चिदन्यो ममोदरात् ।  
ब्राह्मणं वर्जयित्वैकं तस्माद्विद्यामवाप्नुहि  ॥ २५.५५ ॥  
पुत्रो भूत्वा निष्क्रमस्वोदरान्मे भित्त्वा कुक्षिं जीवय मां च तात  ।  
अवेक्षेथा धर्मवतीमवेक्षां गुरोः सकाशात्प्राप्य विद्यां सविद्यः  ॥ २५.५६ ॥  

*शौनक उवाच  
गुरोः सकाशात्समवाप्य विद्यां भित्त्वा कुक्षिं निर्विचक्राम विप्रः  ।  
प्रालेयाद्रेः शुक्लमुद्भिद्य शृङ्गं रात्र्यागमे पौर्णमास्यामिवेन्दुः  ॥ २५.५७ ॥  
दृष्ट्वा च तं पतितं वेदराशिमुत्थापयामास ततः कचोऽपि  ।  
विद्यां सिद्धां तामवाप्याभिवाद्य ततः कचस्तं गुरुमित्युवाच  ॥ २५.५८ ॥  
निधिं निधीनां वरदं वराणां ये नाद्रियन्ते गुरुमर्चनीयम्  ।  
प्रालेयाद्रिप्रोज्ज्वलद्भालसंस्थं पापांल्लोकांस्ते व्रजन्त्यप्रतिष्ठाः  ॥ २५.५९ ॥  

*शौनक उवाच  
सुरापानाद्वञ्चनात्प्रापयित्वा सञ्ज्ञानाशं चेतसश्चापि घोरम्  ।  
दृष्ट्वा कचं चापि तथाभिरूपं पीतं तथा सुरया मोहितेन  ॥ २५.६० ॥  
समन्युरुत्थाय महानुभावस्तदोशना विप्रहितं चिकीर्षुः  ।  
काव्यः स्वयं वाक्यमिदं जगाद सुरापानं प्रत्यसौ जातशङ्कः  ॥ २५.६१ ॥  

*शुक्र उवाच  
यो ब्राह्मणोऽद्यप्रभृतीह कश्चिन्मोहात्सुरां पास्यति मन्दबुद्धिः  ।  
अपेतधर्मा ब्रह्महा चैव स स्यादस्मिंल्लोके गर्हितः स्यात्परे च  ॥ २५.६२ ॥  
मया चेमां विप्रधर्मोक्तसीमां मर्यादां वै स्थापितां सर्वलोके  ।  
सन्तो विप्राः शुश्रुवांसो गुरूणां देवा दैत्याश्चोपशृण्वन्तु सर्वे  ॥ २५.६३ ॥  

*शौनक उवाच  
इतीदमुक्त्वा स महाप्रभावस्तपोनिधीनां निधिरप्रमेयः  ।  
तान्दानवांश्चैव निगूढबुद्धीनिदं समाहूय वचोऽभ्युवाच  ॥ २५.६४ ॥  

*शुक्र उवाच  
आचक्षे वो दानवा बालिशाः स्थ शिष्यः कचो वत्स्यति मत्समीपे  ।  
सञ्जीवनीं प्राप्य विद्यां मयायं तुल्यप्रभावो ब्राह्मणो ब्रह्मभूतः  ॥ २५.६५ ॥  

*शौनक उवाच  
गुरोरुष्य सकाशे च दश वर्षशतानि सः  ।  
अनुज्ञातः कचो गन्तुमियेष त्रिदशालयम्  ॥ २५.६६ ॥  


______________________________________________________  


मत्स्यपुराण २६  

*शौनक उवाच  
समापितव्रतं तं तु विसृष्टं गुरुणा तदा  ।  
प्रस्थितं त्रिदशावासं देवयानीदमब्रवीत् ॥ २६.१ ॥  

*देवयान्युवाच  
ऋषेरङ्गिरसः पौत्र वृत्तेनाभिजनेन च  ।  
भ्राजसे विद्यया चैव तपसा च दमेन च  ॥ २६.२ ॥  
ऋषिर्यथाङ्गिरा मान्यः पितुर्मम महायशाः  ।  
तथा मान्यश्च पूज्यश्च मम भूयो बृहस्पतिः  ॥ २६.३ ॥  
एवं ज्ञात्वा विजानीहि यद्ब्रवीमि तपोधन  ।  
व्रतस्थे नियमोपेते यथा वर्ताम्यहं त्वयि  ॥ २६.४ ॥  
स समापितविद्यो मां भक्तां न त्यक्तुमर्हसि  ।  
गृहाण पाणिं विधिवन्मम मन्त्रपुरस्कृतम्  ॥ २६.५ ॥  

*कच उवाच  
पूज्यो मान्यश्च भगवान् यथा मम पिता तव  ।  
तथा त्वमनवद्याङ्गि पूजनीयतमा मता  ॥ २६.६ ॥  
आत्मप्राणैः प्रियतमा भार्गवस्य महात्मनः  ।  
त्वं भद्रे धर्मतः पूज्या गुरुपुत्री सदा मम  ॥ २६.७ ॥  
यथा मम गुरुर्नित्यं मान्यः शुक्रः पिता तव  ।  
देवयानि तथैव त्वं नैवं मां वक्तुमर्हसि  ॥ २६.८ ॥  

*देवयान्युवाच  
गुरुपुत्रस्य पुत्रो मे न तु त्वमसि मे पितुः  ।  
तस्मान्मान्यश्च पूज्यश्च ममापि त्वं द्विजोत्तम  ॥ २६.९ ॥  
असुरैर्हन्यमाने तु कचे त्वयि पुनः पुनः  ।  
तदाप्रभृति या प्रीतिस्तां त्वमेव स्मरस्व मे  ॥ २६.१० ॥  
सौहार्दे चानुरागे च वेत्थ मे भक्तिमुत्तमाम्  ।  
न मामर्हसि धर्मज्ञ त्यक्तुं भक्तामनागसम्  ॥ २६.११ ॥  

*कच उवाच  
अनियोज्ये नियोगे मां नियुनक्षि शुभव्रते  ।  
प्रसीद सुभ्रूर्मह्यं त्वं गुरोर्गुरुतरा शुभे  ॥ २६.१२ ॥  
यत्रोषितं विशालाक्षि त्वया चन्द्रनिभानने  ।  
तत्राहमुषितो भद्रे कुक्षौ काव्यस्य भामिनि  ॥ २६.१३ ॥  
भगिनी धर्मतो मे त्वं मैवं वोचः शुभानने  ।  
सुखेनाध्युषितो भद्रे न मन्युर्विद्यते मम  ॥ २६.१४ ॥  
आपृच्छे त्वां गमिष्यामि शिवमस्त्वथ मे पथि  ।  
अविरोधेन धर्मस्य स्मर्तव्योऽस्मि कथान्तरे  ।  
अप्रमत्तोद्यता नित्यमाराधय गुरुं मम  ॥ २६.१५ ॥  

*देवयान्युवाच  
दैत्यैर्हतस्त्वं यद्भर्तृबुद्ध्या त्वं रक्षितो मया  ।  
यदि मां धर्मकामार्थं प्रत्याख्यास्यसि धर्मतः  ॥ २६.१६ ॥  
ततः कच न ते विद्या सिद्धिमेषा गमिष्यति  ॥ २६.१७ ॥  

*कच उवाच  
गुरुपुत्रीति कृत्वाहं प्रत्याख्यास्ये न दोषतः  ।  
गुरुणा चाभ्यनुज्ञातः काममेव शपस्व माम्  ॥ २६.१८ ॥  
आर्षं धर्मं ब्रुवाणोऽहं देवयानि यथा त्वया  ।  
शप्तुं नार्होऽस्मि कल्याणि कामतोऽद्य च धर्मतः  ॥ २६.१९ ॥  
तस्माद्भवत्या यः कामो न तथा सम्भविष्यति  ।  
ऋषिपुत्रो न ते कश्चिज्जातु पाणिं ग्रहीष्यति  ॥ २६.२० ॥  
फलिष्यति न मे विद्या त्वद्वचश्चेति तत्तया  ।  
अध्यापयिष्यामि च यं तस्य विद्या फलिष्यति  ॥ २६.२१ ॥  

*शौनक उवाच  
एवमुक्त्वा नृपश्रेष्ठ देवयानीं कचस्तदा  ।  
त्रिदशेशालयं शीघ्रं जगाम द्विजसत्तमः  ॥ २६.२२ ॥  
तमागतमभिप्रेक्ष्य देवाः सेन्द्रपुरोगमाः  ।  
बृहस्पतिं सभाज्येदं कचमाहुर्मुदान्विताः  ॥ २६.२३ ॥  

*देवा ऊचुः  
त्वं कचास्मद्धितं कर्म कृतवान्महदद्भुतम्  ।  
न ते यशः प्रणशिता भागभाक्च भविष्यसि  ॥ २६.२४ ॥  


______________________________________________________  


मत्स्यपुराण २७  

*शौनक उवाच  
कृतविद्ये कचे प्राप्ते हृष्टरूपा दिवौकसः  ।  
कचादवेत्य तां विद्यां कृतार्था भरतर्षभ  ॥ २७.१ ॥  
सर्व एव समागम्य शतक्रतुमथाब्रुवन्  ।  
कालस्त्वद्विक्रमस्याद्य जहि शत्रून्पुरन्दर  ॥ २७.२ ॥  
एवमुक्तस्तु सह तैस्त्रिदशैर्मघवांस्तदा  ।  
तथेत्युक्त्वोपचक्राम सोऽपश्यद्विपिने स्त्रियः  ॥ २७.३ ॥  
क्रीडन्तीनां तु कन्यानां वने चैत्ररथोपमे  ।  
वायुर्भूतः स वस्त्राणि सर्वाण्येव व्यमिश्रयत् ॥ २७.४ ॥  
ततो जलात्समुत्तीर्य ताः कन्याः सहितास्तदा  ।  
वस्त्राणि जगृहुस्तानि यथासंस्थान्यनेकशः  ॥ २७.५ ॥  
तत्र वासो देवयान्याः शर्मिष्ठा जगृहे तदा  ।  
व्यतिक्रममजानन्ती दुहिता वृषपर्वणः  ॥ २७.६ ॥  
ततस्तयोर्मिथस्तत्र विरोधः समजायत  ।  
देवयान्याश्च राजेन्द्र शर्मिष्ठायाश्च तत्कृते  ॥ २७.७ ॥  

*देवयान्युवाच  
कस्माद्गृह्णासि मे वस्त्रं शिष्या भूत्वा ममासुरि  ।  
समुदाचारहीनाया न ते श्रेयो भविष्यति  ॥ २७.८ ॥  

*शर्मिष्ठोवाच  
आसीनं च शयानं च पिता ते पितरं मम  ।  
स्तौति पृच्छति चाभीक्ष्णं नीचस्थः सुविनीतवत् ॥ २७.९ ॥  
याचतस्त्वं च दुहिता स्तुवतः प्रतिगृह्णतः  ।  
सुताहं स्तूयमानस्य ददतो न तु गृह्णतः  ॥ २७.१० ॥  
अनायुधा सायुधायाः किं त्वं कुप्यसि भिक्षुकि  ।  
लप्स्यसे प्रतियोद्धारं न च त्वां गणयाम्यहम्  ॥ २७.११ ॥  

*शौनक उवाच  
सा विस्मयं देवयानीं गतां सक्तां च वाससि  ।  
शर्मिष्ठा प्राक्षिपत्कूपे ततः स्वपुरमाविशत् ॥ २७.१२ ॥  
हतेयमिति विज्ञाय शर्मिष्ठा पापनिश्चया  ।  
अनवेक्ष्य ययौ तस्मात्क्रोधवेगपरायणा  ॥ २७.१३ ॥  
अथ तं देशमभ्यागाद्ययातिर्नहुषात्मजः  ।  
श्रान्तयुग्यः श्रान्तरूपो मृगलिप्सुः पिपासितः  ॥ २७.१४ ॥  
नाहुषिः प्रेक्षमाणो हि स निपाने गतोदके  ।  
ददर्श कन्यां तां तत्र दीप्तामग्निशिखामिव  ॥ २७.१५ ॥  
तामपृच्छत्स दृष्ट्वैव कन्याममरवर्णिनीम्  ।  
सान्त्वयित्वा नृपश्रेष्ठः साम्ना परमवल्गुना  ॥ २७.१६ ॥  
का त्वं चारुमुखी श्यामा सुमृष्टमणिकुण्डला  ।  
दीर्घं ध्यायसि चात्यर्थं कस्माच्छ्वसिषि चातुरा  ॥ २७.१७ ॥  
कथं च पतिता ह्यस्मिन् कूपे वीरुत्तृणावृते  ।  
दुहिता चैव कस्य त्वं वद सर्वं सुमध्यमे  ॥ २७.१८ ॥  

*देवयान्युवाच  
योऽसौ देवैर्हतान् दैत्यानुत्थापयति विद्यया  ।  
तस्य शुक्रस्य कन्याहं त्वं मां नूनं न बुध्यसे  ॥ २७.१९ ॥  
एष मे दक्षिणो राजन् पाणिस्ताम्रनखाङ्गुलिः  ।  
समुद्धर गृहीत्वा मां कुलीनस्त्वं हि मे मतः  ॥ २७.२० ॥  
जानामि त्वां च संशान्तं वीर्यवन्तं यशस्विनम्  ।  
तस्मान्मां पतितां कूपादस्मादुद्धर्तुमर्हसि  ॥ २७.२१ ॥  

*शौनक उवाच  
तामथ ब्राह्मणीं स्त्रीं च विज्ञाय नहुषात्मजः  ।  
गृहीत्वा दक्षिणे पाणावुज्जहार ततोऽवटात् ॥ २७.२२ ॥  
उद्धृत्य चैनां तरसा तस्मात्कूपान्नराधिपः  ।  
आमन्त्रयित्वा सुश्रोणीं ययातिः स्वपुरं ययौ  ॥ २७.२३ ॥  
गते तु नाहुषे तस्मिन् देवयान्यपि निन्दिता  ।  
उवाच शोकसन्तप्ता घूर्णिकामागतां पुनः  ॥ २७.२४ ॥  

*देवयान्युवाच  
त्वरितं घूर्णिके गच्छ सर्वमाचक्ष्व मे पितुः  ।  
नेदानीं तु प्रवेक्ष्यामि नगरं वृषपर्वणः  ॥ २७.२५ ॥  

*शौनक उवाच  
सा तु वै त्वरितं गत्वा घूर्णिकासुरमन्दिरम्  ।  
दृष्ट्वा काव्यमुवाचेदं कम्पमाना विचेतना  ॥ २७.२६ ॥  
आचख्यौ च महाभागा देवयानी वने हता  ।  
शर्मिष्ठया महाप्राज्ञ दुहित्रा वृषपर्वणः  ॥ २७.२७ ॥  
श्रुत्वा दुहितरं काव्यस्तदा शर्मिष्ठया हताम्  ।  
त्वरया निर्ययौ दुःखान्मार्गमाणः सुतां वने  ॥ २७.२८ ॥  
दृष्ट्वा दुहितरं काव्यो देवयानीं तपोवने  ।  
बाहुभ्यां सम्परिष्वज्य दुःखितो वाक्यमब्रवीत् ॥ २७.२९ ॥  
आत्मदोषैर्नियच्छन्ति सर्वे दुःखसुखे जनाः  ।  
मन्ये दुश्चरितं तेऽस्ति तस्येयं निष्कृतिः कृता  ॥ २७.३० ॥  

*देवयान्युवाच  
निष्कृतिर्वास्तु वा मास्तु शृणुष्वावहितो मम  ।  
शर्मिष्ठया यदुक्तास्मि दुहित्रा वृषपर्वणः  ॥ २७.३१ ॥  
सत्यं किलैतत्सा प्राह दैत्यानामस्मि गायना  ।  
एवं हि मे कथयति शर्मिष्ठा वार्षपर्वणी  ॥ २७.३२ ॥  
वचनं तीक्ष्णपरुषं क्रोधरक्तेक्षणा भृशम्  ।  
स्तुवतो दुहितासि त्वं याचतः प्रतिगृह्णतः  ॥ २७.३३ ॥  
सुताहं स्तूयमानस्य ददतोऽप्रतिगृह्णतः  ।  
इति मामाह शर्मिष्ठा दुहिता वृषपर्वणः  ।  
क्रोधसंरक्तनयना दर्पपूर्णानना ततः  ॥ २७.३४ ॥  
यद्यहं स्तुवतस्तात दुहिता प्रतिगृह्णतः  ।  
प्रसादयिष्ये शर्मिष्ठामित्युक्ता हि सखी मया  ॥ २७.३५ ॥  

*शुक्र उवाच  
स्तुवतो दुहिता न त्वं भद्रे न प्रतिगृह्णतः  ।  
अतस्त्वं स्तूयमानस्य दुहिता देवयान्यसि  ॥ २७.३५ ॥  
वृषपर्वैव तद्वेद शक्रो राजा च नाहुषः  ।  
अचिन्त्यं ब्रह्म निर्द्वन्द्वमैश्वरं हि बलं मम  ॥ २७.३७ ॥  


______________________________________________________  

मत्स्यपुराण २८  

*शुक्र उवाच  
यः परेषां नरो नित्यमतिवादांस्तितिक्षति  ।  
देवयानि विजानीहि तेन सर्वमिदं जितम्  ॥ २८.१ ॥  
यः समुत्पतितं क्रोधं निगृह्णाति हयं यथा  ।  
स यन्तेत्युच्यते सद्भिर्न यो रश्मिषु लम्बते  ॥ २८.२ ॥  
यः समुत्पतितं क्रोधमक्रोधने नियच्छति  ।  
देवयानि विजानीहि तेन सर्वमिदं जितम्  ॥ २८.३ ॥  
यः समुत्पतितं कोपं क्षमयैव निरस्यति  ।  
यथोरगस्त्वचं जीर्णां स वै पुरुष उच्यते  ॥ २८.४ ॥  
यस्तु भावयते धर्मं योऽतिमात्रं तितिक्षति  ।  
यश्च तप्तो न तपति भृशं सोऽर्थस्य भाजनम्  ॥ २८.५ ॥  
यो यजेदश्वमेधेन मासि मासि शतं समाः  ।  
यस्तु कुप्येन्न सर्वस्य तयोरक्रोधनो वरः  ॥ २८.६ ॥  
ये कुमाराः कुमार्यश्च वैरं कुर्युरचेतसः  ।  
नैतत्प्राज्ञस्तु कुर्वीत विदुस्ते न बलाबलम्  ॥ २८.७ ॥  
*देवयान्युवाच  
वेदाहं तात बालापि कार्याणां तु गतागतम्  ।  
क्रोधे चैवातिवादे वा कार्यस्यापि बलाबले  ॥ २८.८ ॥  
शिष्यस्याशिष्यवृत्तं हि न क्षन्तव्यं बुभूषुणा  ।  
असत्सङ्कीर्णवृत्तेषु वासो मम न रोचते  ॥ २८.९ ॥  
पुंसो ये नाभिनन्दन्ति वृत्तेनाभिजनेन च  ।  
न तेषु निवसेत्प्राज्ञः श्रेयोर्थी पापबुद्धिषु  ॥ २८.१० ॥  
ये नैनमभिजानन्ति वृत्तेनाभिजनेन च  ।  
तेषु साधुषु वस्तव्यं स वासः श्रेष्ठ उच्यते  ॥ २८.११ ॥  
तन्मे मथ्नाति हृदयमग्निकल्पमिवारणम्  ।  
वाग्दुरुक्तं महाघोरं दुहितुर्वृषपर्वणः  ॥ २८.१२ ॥  
न ह्यतो दुष्करं मन्ये तात लोकेष्वपि त्रिषु  ।  
यः सपत्नश्रियं दीप्तां हीनश्रीः पर्युपासते  ॥ २८.१३ ॥  


______________________________________________________  


मत्स्यपुराण २९  

*शौनक उवाच  
ततः काव्यो भृगुश्रेष्ठः समन्युरुपगम्य ह  ।  
वृषपर्वाणमासीनमित्युवाचाविचारयन्  ॥ २९.१ ॥  
नाधर्मश्चरितो राजन् सद्यः फलति गौरिव  ।  
शनैरावर्त्यमानस्तु मूलान्यपि निकृन्तति  ॥ २९.२ ॥  
यदि नात्मनि पुत्रेषु न चेत्पश्यति नप्तृषु  ।  
पापमाचरितं कर्म त्रिवर्गमतिवर्तते  ॥ २९.३ ॥  
फलत्येवं ध्रुवं पापं गुरुभुक्तमिवोदरे  ।  
यदा घातयसे विप्रं कचमाङ्गिरसं तदा  ॥ २९.४ ॥  
अपापशीलं धर्मज्ञं शुश्रूषुं मद्गृहे रतम्  ।  
वधादनर्हतस्तस्य वधाच्च दुहितुर्मम  ॥ २९.५ ॥  
वृषपर्वन्निबोध त्वं त्यक्ष्यामि त्वां सबान्धवम्  ।  
स्थातुं त्वद्विषये राजन्न शक्नोमि त्वया सह  ॥ २९.६ ॥  
अद्यैवमभिजानामि दैत्यं मिथ्याप्रलापिनम्  ।  
यतस्त्वमात्मनोदीर्णां दुहितां किमुपेक्षसे  ॥ २९.७ ॥  

*वृषपर्वोवाच  
नावद्यं न मृषावादं त्वयि जानामि भार्गव  ।  
त्वयि सत्यं च धर्मश्च तत्प्रसीदतु मां भवान्  ॥ २९.८ ॥  
अद्यास्मानपहाय त्वमितो यास्यसि भार्गव  ।  
समुद्रं सम्प्रवेक्ष्यामि नान्यदस्ति परायणम्  ॥ २९.९ ॥  

*शुक्र उवाच  
समुद्रं प्रविशध्वं वो दिशो वा व्रजतासुराः  ।  
दुहितुर्नाप्रियं सोढुं शक्तोऽहं दयिता हि मे  ॥ २९.१० ॥  
प्रसाद्यतां देवयानी जीवितं यत्र मे स्थितम्  ।  
योगक्षेमकरस्तेऽहमिन्द्रस्येव बृहस्पतिः  ॥ २९.११ ॥  

*वृषपर्वोवाच  
यत्किञ्चिदसुरेन्द्राणां विद्यते वसु भार्गव  ।  
भुवि हस्तिरथाश्वं वा तस्य त्वं मम चेश्वरः  ॥ २९.१२ ॥  

*शुक्र उवाच  
यत्किञ्चिदस्ति द्रविणं दैत्येन्द्राणां महासुर  ।  
तस्येश्वरोऽस्मि यद्येतद्देवयानी प्रसाद्यताम्  ॥ २९.१३ ॥  
*शौनक उवाच  
ततस्तु त्वरितः शुक्रस्तेन राज्ञा समं ययौ  ।  
उवाच चैनां सुभगे प्रतिपन्नं वचस्तव  ॥ २९.१४ ॥  

*देवयान्युवाच  
यदि त्वमीश्वरस्तात राज्ञो वित्तस्य भार्गव  ।  
नाभिजानामि तत्तेऽहं राजा वदतु मां स्वयम्  ॥ २९.१५ ॥  

*वृषपर्वोवाच  
यं काममभिजानासि देवयानि शुचिस्मिते  ।  
तत्तेऽहं सम्प्रदास्यामि यद्यपि स्यात्सुदुर्लभम्  ॥ २९.१६ ॥  

*देवयान्युवाच  
दासीं कन्यासहस्रेण शर्मिष्ठामभिकामये  ।  
अनुयास्यति मां तत्र यत्र दास्यति मे पिता  ॥ २९.१७ ॥  

*वृषपर्वोवाच  
उत्तिष्ठ धात्रि गच्छ त्वं शर्मिष्ठां शीघ्रमानय  ।  
यं च कामयते कामं देवयानी करोतु तम्  ॥ २९.१८ ॥  

*शौनक उवाच  
ततो धात्री तत्र गत्वा शर्मिष्ठामिदमब्रवीत् ।  
उत्तिष्ठ भद्रे शर्मिष्ठे ज्ञातीनां सुखमावह  ॥ २९.१९ ॥  
त्यजति ब्राह्मणः शिष्यान् देवयान्या प्रचोदितः  ।  
यं सा कामयते कामं स कार्योऽत्र त्वयानघे  ।  
दासीत्वमभिजातासि देवयान्याः सुशोभने  ॥ २९.२० ॥  

*शर्मिष्ठोवाच  
यं च कामयते कामं करवाण्यहमद्य तम्  ।  
मा गान्मन्युवशं शुक्रो देवयानी च मत्कृते  ॥ २९.२१ ॥  

*शौनक उवाच  
ततः कन्यासहस्रेण वृता शिबिकया तदा  ।  
पितुर्निदेशात्त्वरिता निश्चक्राम पुरोत्तमात् ॥ २९.२२ ॥  

*शर्मिष्ठोवाच  
अहं कन्यासहस्रेण दाशी ते परिचारिका  ।  
ध्रुवं त्वां तत्र यास्यामि यत्र दास्यति ते पिता  ॥ २९.२३ ॥  

*देवयान्युवाच  
स्तुवतो दुहिता चाहं याचतः प्रतिगृह्णतः  ।  
स्तूयमानस्य दुहिता कथं दासी भविष्यसि  ॥ २९.२४ ॥  

*शर्मिष्ठोवाच  
येन केनचिदार्तानां ज्ञातीनां सुखमावहेत् ।  
अनुयास्याम्यहं तत्र यत्र दास्यति ते पिता  ॥ २९.२५ ॥  

*शौनक उवाच  
प्रतिश्रुते दासभावे दुहित्रा वृषपर्वणः  ।  
देवयानी नृपश्रेष्ठ पितरं वाक्यमब्रवीत् ॥ २९.२६ ॥  

*देवयान्युवाच  
प्रविशामि पुरं तात तुष्टास्मि द्विजसत्तम  ।  
अमोघं तव विज्ञानमस्ति विद्याबलं च ते  ॥ २९.२७ ॥  

*शौनक उवाच  
एवमुक्तो द्विजश्रेष्ठो दुहित्रा सुमहायशाः  ।  
प्रविवेश पुरं हृष्टः पूजितः सर्वदानवैः  ॥ २९.२८ ॥  

______________________________________________________  


मत्स्यपुराण ३०  

*शौनक उवाच  
अथ दीर्घेण कालेन देवयानी नृपोत्तम  ।  
वनं तदैव निर्याता क्रीडार्थं वरवर्णिनी  ॥ ३०.१ ॥  
तेन दासीसहस्रेण सार्धं शर्मिष्ठया तदा  ।  
तमेव देशं सम्प्राप्ता यथाकामं चचार सा  ॥ ३०.२ ॥  
ताभिः सखीभिः सहिता सर्वाभिर्मुदिता भृशम्  ।  
क्रीडन्त्योऽभिरताः सर्वाः पिबन्त्यो मधु माधवम्  ॥ ३०.३ ॥  
खादन्त्यो विविधान्भक्ष्यान् फलानि विविधानि च  ।  
पुनश्च नाहुषो राजा मृगलिप्सुर्यदृच्छया  ॥ ३०.४ ॥  
तमेव देशं सम्प्राप्तो जललिप्सुः प्रतर्षितः  ।  
ददर्श देवयानीं च शर्मिष्ठां ताश्च योषितः  ॥ ३०.५ ॥  
पिबन्त्यो ललनास्ताश्च दिव्याभरणभूषिताः  ।  
उपविष्टां च ददृशे देवयानीं शुचिस्मिताम्  ॥ ३०.६ ॥  
रूपेणाप्रतिमां तासां स्त्रीणां मध्ये वराङ्गनाम्  ।  
शर्मिष्ठया सेव्यमानां पादसंवाहनादिभिः  ॥ ३०.७ ॥  

*ययातिरुवाच  
द्वाभ्यां कन्यासहस्राभ्यां द्वे कन्ये परिवारिते  ।  
गोत्रे च नामनी चैव द्वयोः पृच्छाम्यतो ह्यहम्  ॥ ३०.८ ॥  

*देवयान्युवाच  
आख्यास्याम्यहमादत्स्व वचनं मे नराधिप  ।  
शुको नामासुरगुरुः सुतां जानीहि तस्य माम्  ॥ ३०.९ ॥  
इयं च मे सखी दासी यत्राहं तत्र गामिनी  ।  
दुहिता दानवेन्द्रस्य शर्मिष्ठा वृषपर्वणः  ॥ ३०.१० ॥  

*ययातिरुवाच  
कथं तु ते सखी दासी कन्येयं वरवर्णिनी  ।  
असुरेन्द्रसुता सुभूः परं कौतूहलं हि मे  ॥ ३०.११ ॥  

*देवयान्युवाच  
सर्वमेव नरव्याघ्र विधानमनुवर्तते  ।  
विधिना विहितं ज्ञात्वा मा विचित्रं मनः कृथाः  ॥ ३०.१२ ॥  
राजवद्रूपवेषौ ते ब्राह्मीं वाचं बिभर्षि च  ।  
किन्नामा त्वं कुतश्चासि कस्य पुत्रश्च शंस मे  ॥ ३०.१३ ॥  

*ययातिरुवाच  
ब्रह्मचर्येण वेदो मे कृत्स्नः श्रुतिपथं गतः  ।  
राजाहं राजपुत्रश्च ययातिरिति विश्रुतः  ॥ ३०.१४ ॥  

*देवयान्युवाच  
केन चार्थेन नृपते ह्येनं देशं समागतः  ।  
जिघृक्षुर्वारि यत्किञ्चिदथवा मृगलिप्सया  ॥ ३०.१५ ॥  

*ययातिरुवाच  
मृगलिप्सुरहं भद्रे पानीयार्थमिहागतः  ।  
बहुधाप्यनुयुक्तोऽस्मि त्वमनुज्ञातुमर्हसि  ॥ ३०.१६ ॥  

*देवयान्युवाच  
द्वाभ्यां कन्यासहस्राभ्यां दास्या शर्मिष्ठया सह  ।  
त्वदधीनास्मि भद्रं ते सखे भर्ता च मे भव  ॥ ३०.१७ ॥  

*ययातिरुवाच  
विद्ध्यौशनसि भद्रं ते न त्वदर्होऽस्मि भामिनि  ।  
अविवाह्याः स्म राजानो देवयानि पितुस्तव  ॥ ३०.१८ ॥  

*देवयान्युवाच  
संसृष्टं ब्रह्मणा क्षत्रं क्षत्रं ब्रह्मणि संश्रितम्  ।  
ऋषिश्च ऋषिपुत्रश्च नाहुषाद्य भजस्व माम्  ॥ ३०.१९ ॥  

*ययातिरुवाच  
एकदेहोद्भवा वर्णाश्चत्वारोऽपि वरानने  ।  
पृथग्धर्माः पृथक्छौचास्तेषां वै ब्राह्मणो वरः  ॥ ३०.२० ॥  

*देवयान्युवाच  
पाणिग्रहो नाहुषायं न पुम्भिः सेवितः पुरा  ।  
त्वं पाणिमग्रहीदग्रे वृणोमि त्वामहं ततः  ॥ ३०.२१ ॥  
कथं तु मे मनस्विन्याः पाणिमन्यः पुमान्स्पृशेत् ।  
गृहीतमृषिपुत्रेण स्वयं वाप्यृषिणा त्वया  ॥ ३०.२२ ॥  

*ययातिरुवाच  
क्रुद्धादाशीविषात्सर्पाज्ज्वलनात्सर्वतोमुखात् ।  
दुराधर्षतरो विप्रः पुरुषेण विजानता  ॥ ३०.२३ ॥  

*देवयान्युवाच  
कथमाशीविषात्सर्पाज्ज्वलनात्सर्वतोमुखात् ।  
दुराधर्षतरो विप्र इत्यात्थ पुरुषर्षभ  ॥ ३०.२४ ॥  

*ययातिरुवाच  
दशेदाशीविषस्त्वेकं शस्त्रेणैकश्च वध्यते  ।  
हन्ति विप्रः सराष्ट्राणि पुराण्यपि हि कोपितः  ॥ ३०.२५ ॥  
दुराधर्षतरो विप्रस्तस्माद्भीरु मतो मम  ।  
अतोऽदत्तां च पित्रा त्वां भद्रे न विवहाम्यहम्  ॥ ३०.२६ ॥  

*देवयान्युवाच  
दत्तां वहस्व पित्रा मां त्वं हि राजन्वृतो मया  ।  
अयाचतो भयं नास्ति दत्तां च प्रतिगृह्णतः  ॥ ३०.२७ ॥  

*शौनक उवाच  
त्वरितं देवयान्याथ प्रेषिता पितुरात्मनः  ।  
सर्वं निवेदयामास धात्री तस्मै यथातथम्  ॥ ३०.२८ ॥  
श्रुत्वैव च स राजानं दर्शयामास भार्गवः  ।  
दृष्ट्वैवमागतं विप्रं ययातिः पृथिवीपतिः  ॥ ३०.२९ ॥  
ववन्दे ब्राह्मणं काव्यं प्राञ्जलिः प्रणतः स्थितः  ।  
तं चाप्यभ्यवदत्काव्यः साम्ना परमवल्गुना  ॥ ३०.३० ॥  

*देवयान्युवाच  
राजायं नाहुषस्तात दुर्गमे पाणिमग्रहीत् ।  
नमस्ते देहि मामस्मै लोके नान्यं पतिं वृणे  ॥ ३०.३१ ॥  

*शुक्र उवाच  
वृतोऽनया पतिर्वीर सुतया त्वं ममेष्टया  ।  
गृहाणेमां मया दत्तां महिषीं नहुषात्मज  ॥ ३०.३२ ॥  

*ययातिरुवाच  
अधर्मो मां स्पृशेदेवं पापमस्याश्च भार्गव  ।  
वर्णसङ्करतो ब्रह्मन्निति त्वां प्रवृणोम्यहम्  ॥ ३०.३३ ॥  

*शुक्र उवाच  
अधर्मात्त्वां विमुञ्चामि वरं वरय चेप्सितम्  ।  
अस्मिन्विवाहे त्वं श्लाघ्यो रहः पापं नुदामि ते  ॥ ३०.३४ ॥  
वहस्व भार्यां धर्मेण देवयानीं शुचिस्मिताम्  ।  
अनया सह सम्प्रीतिमतुलां समवाप्नुहि  ॥ ३०.३५ ॥  
इयं चापि कुमारी ते शर्मिष्ठा वार्षपर्वणी  ।  
सम्पूज्या सततं राजन्न चैनां शयने ह्वय  ॥ ३०.३६ ॥  

*शौनक उवाच  
एवमुक्तो ययातिस्तु शुक्रं कृत्वा प्रदक्षिणम्  ।  
जगाम स्वपुरं हृष्टः सोऽनुज्ञातो महात्मना  ॥ ३०.३७ ॥  


______________________________________________________  


मत्स्यपुराण ३१  

*शौनक उवाच  
ययातिः स्वपुरं प्राप्य महेन्द्रपुरसन्निभम्  ।  
प्रविश्यान्तःपुरं तत्र देवयानीं न्यवेशयत् ॥ ३१.१ ॥  
देवयान्याश्चानुमते सुतां तां वृषपर्वणः  ।  
अशोकवनिकाभ्याशे गृहं कृत्वा न्यवेशयत् ॥ ३१.२ ॥  
वृतां दासीसहस्रेण शर्मिष्ठामासुरायणीम्  ।  
वासोभिरन्नपानैश्च संविभज्य सुसंवृताम्  ॥ ३१.३ ॥  
देवयान्या तु सहितः स नृपो नहुषात्मजः  ।  
विजहार बहूनब्दान् देववन्मुदितो भृशम्  ॥ ३१.४ ॥  
ऋतुकाले तु सम्प्राप्ते देवयानी वराङ्गना  ।  
लेभे गर्भं प्रथमतः कुमारश्च व्यजायत  ॥ ३१.५ ॥  
गते वर्षसहस्रे तु शर्मिष्ठा वार्षपर्वणी  ।  
ददर्श यौवनं प्राप्ता ऋतुं सा कमलेक्षणा  ॥ ३१.६ ॥  
चिन्तयामास धर्मज्ञा ऋतुप्राप्तौ च भामिनी  ।  
ऋतुकालश्च सम्प्राप्तो न कश्चिन्मे पतिर्वृतः  ॥ ३१.७ ॥  
किं प्राप्तं किञ्च कर्तव्यं कथं कृत्वा सुखं भवेत् ।  
देवयानी प्रसूतासौ वृथाहं प्राप्तयौवना  ॥ ३१.८ ॥  
यथा तया वृतो भर्ता तथैवाहं वृणोमि तम्  ।  
राज्ञा पुत्रफलं देयमिति मे निश्चिता मतिः  ।  
अपीदानीं स धर्मात्मा रहो मे दर्शनं व्रजेत् ॥ ३१.९ ॥  

*शौनक उवाच  
अथ निष्क्रम्य राजासौ तस्मिन्काले यदृच्छया  ।  
अशोकवनिकाभ्याशे शर्मिष्ठां प्राप्य विस्मितः  ॥ ३१.१० ॥  
तमेकं रहसि दृष्ट्वा शर्मिष्ठा चारुहासिनी  ।  
प्रत्युद्गम्याञ्जलिं कृत्वा राजानं वाक्यमब्रवीत् ॥ ३१.११ ॥  

*शर्मिष्ठोवाच  
सोमश्चेन्द्रश्च वायुश्च यमश्च वरुणश्च वा  ।  
तव वा नाहुष गृहे कः स्त्रियं द्रष्टुमर्हति  ॥ ३१.१२ ॥  
रूपाभिजनशीलैर्हि त्वं राजन्वेत्थ मां सदा  ।  
सा त्वां याचे प्रसाद्येह रन्तुमेहि नराधिप  ॥ ३१.१३ ॥  

*ययातिरुवाच  
वेद्मि त्वां शीलसम्पन्नां दैत्यकन्यामनिन्दिताम्  ।  
रूपं तु ते न पश्यामि सूच्यग्रमपि निन्दितम्  ॥ ३१.१४ ॥  
मामब्रवीत्तदा शुक्रो देवयानीं यदावहम्  ।  
नेयमाह्वयितव्या ते शयने वार्षपर्वणी  ॥ ३१.१५ ॥  

*शर्मिष्ठोवाच  
न नर्मयुक्तं वचनं हिनस्ति न स्त्रीषु राजन्न विवाहकाले  ।  
प्राणात्यये सर्वधनापहारे पञ्चानृतान्याहुरपातकानि  ॥ ३१.१६ ॥  
पृष्टास्तु साक्ष्ये प्रवदन्ति चान्यथा भवन्ति मिथ्यावचना नरेन्द्र ते  ।  
एकार्थतायां तु समाहितायां मिथ्या वदन्तं ह्यनृतं हिनस्ति  ॥ ३१.१७ ॥  

*ययातिरुवाच  
राजा प्रमाणं भूतानां स विनश्येन्मृषा वदन्  ।  
अर्थकृच्छ्रमपि प्राप्य न मिथ्या कर्तुमुत्सहे  ॥ ३१.१८ ॥  

*शर्मिष्ठोवाच  
समावेतौ मतौ राजन् पतिः सख्याश्च यः पतिः  ।  
समं विवाह इत्याहुः सख्या मेऽसि पतिर्यतः  ॥ ३१.१९ ॥  

*ययातिरुवाच  
दातव्यं याचमानस्य हीति मे व्रतमाहितम्  ।  
त्वं च याचसि कामं मां ब्रूहि किं करवाणि तत् ॥ ३१.२० ॥  

*शर्मिष्ठोवाच  
अधर्मात्त्राहि मां राजन् धर्मं च प्रतिपादय  ।  
त्वत्तोऽपत्यवती लोके चरेयं धर्ममुत्तमम्  ॥ ३१.२१ ॥  
त्रय एवाधना राजन् भार्या दासस्तथा सुतः  ।  
यत्ते समधिगच्छन्ति यस्य ते तस्य तद्धनम्  ॥ ३१.२२ ॥  
देवयान्या भुजिष्यास्मि वश्या च तव भार्गवी  ।  
सा चाहं च त्वया राजन् भरणीयां भजस्व माम्  ॥ ३१.२३ ॥  

*शौनक उवाच  
एवमुक्तस्तया राजा तथ्यमित्यभिजज्ञिवान्  ।  
पूजयामास शर्मिष्ठां धर्मं च प्रतिपादयन्  ॥ ३१.२४ ॥  
स समागम्य शर्मिष्ठां यथाकाममवाप्य च  ।  
अन्योन्यं चाभिसम्पूज्य जग्मतुस्तौ यथागतम्  ॥ ३१.२५ ॥  
तस्मिन्समागमे सुभ्रूः शर्मिष्ठा वार्षपर्वणी  ।  
लेभे गर्भं प्रथमतस्तस्मान्नृपतिसत्तमात् ॥ ३१.२६ ॥  
प्रजज्ञे च ततः काले राज्ञी राजीवलोचना  ।  
कुमारं देवगर्भाभमादित्यसमतेजसम्  ॥ ३१.२७ ॥  


______________________________________________________  


मत्स्यपुराण ३२  

*शौनक उवाच  
श्रुत्वा कुमारं जातं सा देवयानी शुचिस्मिता  ।  
चिन्तयाविष्टदुःखार्ता शर्मिष्ठां प्रति भारत  ॥ ३२.१ ॥  
ततोऽभिगम्य शर्मिष्ठां देवयान्यब्रवीदिदम्  ।  
किमर्थं वृजिनं सुभ्रूः कृतं ते कामलुब्धया  ॥ ३२.२ ॥  

*शर्मिष्ठोवाच  
ऋषिरभ्यागतः कश्चिद्धर्मात्मा वेदपारगः  ।  
स मया तु वरः कामं याचितो धर्मसंहतम्  ॥ ३२.३ ॥  
नाहमन्यायतः काममाचरामि शुचिस्मिते  ।  
तस्मादृषेर्ममापत्यमिति सत्यं ब्रवीमि ते  ॥ ३२.४ ॥  

*देवयान्युवाच  
पद्येतदेवं शर्मिष्ठे न मन्युर्विद्यते मम  ।  
अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥ ३२.५ ॥  
शोभनं भीरु सत्यं चेत्कथं स ज्ञायते द्विजः  ।  
गोत्रनामाभिजनतः श्रोतुमिच्छामि तं द्विजम्  ॥ ३२.६ ॥  

*शर्मिष्ठोवाच  
ओजसा तेजसा चैव दीप्यमानं रविं यथा  ।  
तं दृष्ट्वा मम सम्प्रष्टुं शक्तिर्नासीच्छुचिस्मिते  ॥ ३२.७ ॥  

*शौनक उवाच  
अन्योन्यमेवमुक्त्वा च सम्प्रहस्य च ते मिथः  ।  
जगाम भार्गवी वेश्म तथ्यमित्यभिजानती  ॥ ३२.८ ॥  
ययातिर्देवयान्यां तु पुत्रावजनयन्नृपः  ।  
यदुं च तुर्वसुं चैव शक्रविष्णू इवापरौ  ॥ ३२.९ ॥  
तस्मादेव तु राजर्षेः शर्मिष्ठा वार्षपर्वणी  ।  
द्रुह्यं चानुं च पूरुं च त्रीन्कुमारानजीजनत् ॥ ३२.१० ॥  
ततः काले च कस्मिंश्चिद्देवयानी शुचिस्मिता  ।  
ययातिसहिता राजञ्जगाम हरितं वनम्  ॥ ३२.११ ॥  
ददर्श च तदा तत्र कुमारान्देवरूपिणः  ।  
क्रीडमानान् तु विस्रब्धान् विस्मिता चेदमब्रवीत् ॥ ३२.१२ ॥  

*देवयान्युवाच  
कस्यैते दारका राजन् देवपुत्रोपमाः शुभाः  ।  
वर्चसा रूपतश्चैव दृश्यन्ते सदृशास्तव  ॥ ३२.१३ ॥  
एवं पृष्ट्वा तु राजानं कुमारान्पर्यपृच्छत  ।  
किं नामधेयगोत्रे वः पुत्रका ब्राह्मणः पिता  ॥ ३२.१४ ॥  
विब्रूत मे यथातथ्यं श्रोतुकामास्म्यतो ह्यहम्  ।  
तेऽदर्शयन्प्रदेशिन्या तमेव नृपसत्तमम्  ॥ ३२.१५ ॥  
शर्मिष्ठां मातरं चैव तस्या ऊचुः कुमारकाः  ।  

*शौनक उवाच  
इत्युक्त्वा सहितास्तेन राजानमुपचक्रमुः  ॥ ३२.१६ ॥  
नाभ्यनन्दत तान्राजा देवयान्यास्तदान्तिके  ।  
रुदन्तस्तेऽथ शर्मिष्ठामभ्ययुर्बालकास्तदा  ॥ ३२.१७ ॥  
दृष्ट्वा तेषां तु बालानां प्रणयं पार्थिवं प्रति  ।  
बुद्ध्वा च तत्त्वतो देवी शर्मिष्ठामिदमब्रवीत् ॥ ३२.१८ ॥  

*देवयान्युवाच  
मदधीना सती कस्मादकार्षीर्विप्रियं मम  ।  
तमेवासुरधर्मं त्वमास्थिता न बिभेषि किम्  ॥ ३२.१९ ॥  

*शर्मिष्ठोवाच  
यदुक्तमृषिरित्येव तत्सत्यं चारुहासिनि  ।  
न्यायतो धर्मतश्चैव चरन्ती न बिभेमि ते  ॥ ३२.२० ॥  
यदा त्वया वृतो राजा वृत एव तदा मया  ।  
सखीभर्ता हि धर्मेण भर्ता भवति शोभने  ॥ ३२.२१ ॥  
पूज्यासि मम मान्या च श्रेष्ठा ज्येष्ठा च ब्राह्मणी  ।  
त्वत्तो हि मे पूज्यतरो राजर्षिः किं न वेत्सि तत् ॥ ३२.२२ ॥  

*शौनक उवाच  
श्रुत्वा तस्यास्ततो वाक्यं देवयान्यब्रवीदिदम्  ।  
राजन्नाद्येह वत्स्यामि विप्रियं मे त्वया कृतम्  ॥ ३२.२३ ॥  
सहसोत्पतितां श्यामां दृष्ट्वा तां साश्रुलोचनाम्  ।  
तूर्णं सकाशं काव्यस्य प्रस्थितां व्यथितस्तदा  ॥ ३२.२४ ॥  
अनुवव्राज सम्भ्रान्तः पृष्ठतः सान्त्वयन्नृपः  ।  
न्यवर्तत न सा चैव क्रोधसंरक्तलोचना  ॥ ३२.२५ ॥  
अविब्रुवन्ती किञ्चिच्च राजानं साश्रुलोचना  ।  
अचिरादेव सम्प्राप्ता काव्यस्योशनसोऽन्तिकम्  ॥ ३२.२६ ॥  
सा तु दृष्ट्वैव पितरमभिवाद्याग्रतः स्थिता  ।  
अनन्तरं ययातिस्तु पूजयामास भार्गवम्  ॥ ३२.२७ ॥  

*देवयान्युवाच  
अधर्मेण जितो धर्मः प्रवृत्तमधरोत्तरम्  ।  
शर्मिष्ठा यातिवृत्तास्ति दुहिता वृषपर्वणः  ॥ ३२.२८ ॥  
त्रयोऽस्यां जनिताः पुत्रा राज्ञानेन ययातिना  ।  
दुर्भगाया मम द्वौ तु पुत्रौ तात ब्रवीमि ते  ॥ ३२.२९ ॥  
धर्मज्ञ इति विख्यात एष राजा भृगूद्वह  ।  
अतिक्रान्तश्च मर्यादां काव्यैतत्कथयामि ते  ॥ ३२.३० ॥  

*शुक्र उवाच  
धर्मज्ञस्त्वं महाराज योऽधर्ममकृथाः प्रियम्  ।  
तस्माज्जरा त्वामचिराद्धर्षयिष्यति दुर्जया  ॥ ३२.३१ ॥  

*ययातिरुवाच  
ऋतुं यो याच्यमानाया न ददाति पुमान्वृतः  ।  
भ्रूणहेत्युच्यते ब्रह्मन् स चेह ब्रह्मवादिभिः  ॥ ३२.३२ ॥  
ऋतुकामां स्त्रियं यस्तु गम्यां रहसि याचितः  ।  
नोपैति यो हि धर्मेण ब्रह्महेत्युच्यते बुधैः  ॥ ३२.३३ ॥  
इत्येतानि समीक्ष्याहं कारणानि भृगूद्वह  ।  
अधर्मभयसंविग्नः शर्मिष्ठामुपजग्मिवान्  ॥ ३२.३४ ॥  

*शुक्र उवाच  
न त्वहं प्रत्यवेक्ष्यस्ते मदधीनोऽसि पार्थिव  ।  
मिथ्याचरणधर्मेषु चौर्यं भवति नाहुष  ॥ ३२.३५ ॥  

*शौनक उवाच  
क्रोधेनोशनसा शप्तो ययातिर्नाहुषस्तदा  ।  
पूर्वं वयः परित्यज्य जरां सद्योऽन्वपद्यत  ॥ ३२.३६ ॥  

*ययातिरुवाच  
अतृप्तो यौवनस्याहं देवयान्यां भृगूद्वह  ।  
प्रसादं कुरु मे ब्रह्मञ्जरेयं मा विशेत माम्  ॥ ३२.३७ ॥  

*शुक्र उवाच  
नाहं मृषा वदाम्येतज्जरां प्राप्तोऽसि भूमिप  ।  
जरां त्वेतां त्वमन्यस्मिन् सङ्क्रामय यदीच्छसि  ॥ ३२.३८ ॥  

*ययातिरुवाच  
राज्यभाक्स भवेद्ब्रह्मन् पुण्यभाक्कीर्तिभाक्तथा  ।  
यो दद्यान्मे वयः पुत्रस्तद्भवाननुमन्यताम्  ॥ ३२.३९ ॥  

*शुक्र उवाच  
सङ्क्रामयिष्यसि जरां यथेष्टं नहुषात्मज  ।  
मामनुध्याय तत्त्वेन न च पापमवाप्स्यसि  ॥ ३२.४० ॥  
वयो दास्यति ते पुत्रो यः स राजा भविष्यति  ।  
आयुष्मान्कीर्तिमांश्चैव बह्वपत्यस्तथैव च  ॥ ३२.४१ ॥  


______________________________________________________  


मत्स्यपुराण ३३  

*शौनक उवाच  
जरां प्राप्य ययातिस्तु स्वपुरं प्राप्य चैव हि  ।  
पुत्रं ज्येष्ठं वरिष्ठं च यदुमित्यब्रवीद्द्विजः  ॥ ३३.१ ॥  

*ययातिरुवाच  
जरा वली च मां तात पलितानि च पर्यगुः  ।  
काव्यस्योशनसः शापान्न च तृप्तोऽस्मि यौवने  ॥ ३३.२ ॥  
त्वं यदो प्रतिपद्यस्व पाप्मानं जरया सह  ।  
यौवनेन त्वदीयेन चरेयं विषयानहम्  ॥ ३३.३ ॥  
पूर्णे वर्षसहस्रे तु त्वदीयं यौवनं त्वहम्  ।  
दत्त्वा सम्प्रतिपत्स्यामि पाप्मानं जरया सह  ॥ ३३.४ ॥  

*यदुरुवाच  
सितश्मश्रुधरो दीनो जरसा शिथिलीकृतः  ।  
वलीसन्ततगात्रश्च दुर्दर्शो दुर्बलः कृशः  ॥ ३३.५ ॥  
अशक्तः कार्यकरणे परिभूतः स यौवने  ।  
सहोपजीविभिश्चैव तज्जरां नाभिकामये  ॥ ३३.६ ॥  
सन्ति ते बहवः पुत्रा मत्तः प्रियतरा नृप  ।  
जरां ग्रहीतुं धर्मज्ञ पुत्रमन्यं वृणीष्व वै  ॥ ३३.७ ॥  

*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
पापान्मातुलसम्बन्धाद्दुष्प्रजा ते भविष्यति  ॥ ३३.८ ॥  
तुर्वसो प्रतिपद्यस्व पाप्मानं जरया सह  ।  
यौवनेन चरेयं वै विषयांस्तव पुत्रक  ॥ ३३.९ ॥  
पूर्णे वर्षसहस्रे नु पुनर्दास्यामि यौवनम्  ।  
तथैव प्रतिपत्स्यामि पाप्मानं जरया सह  ॥ ३३.१० ॥  

*तुर्वसुरुवाच  
न कामये जरां तात कामभोगप्रणाशिनीम्  ।  
बलरूपान्तकरणीं बुद्धिमानविनाशिनीम्  ॥ ३३.११ ॥  

*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
तस्मात्प्रजा समुच्छेदं तुर्वसो तव यास्यति  ॥ ३३.१२ ॥  
सङ्कीर्णाश्चोरधर्मेषु प्रतिलोमचरेषु च  ।  
पिशिताशिषु लोकेषु नूनं राजा भविष्यसि  ॥ ३३.१३ ॥  
गुरुदारप्रसक्तेषु तिर्यग्योनिरतेषु च  ।  
पशुधर्मिषु म्लेच्छेषु पापेषु प्रभविष्यसि  ॥ ३३.१४ ॥  

*शौनक उवाच  
एवं स तुर्वसुं शप्त्वा ययातिः सुतमात्मनः  ।  
शर्मिष्ठायाः सुतं ज्येष्ठं द्रुह्युं वचनमब्रवीत् ॥ ३३.१५ ॥  
*ययातिरुवाच  
द्रुह्यो त्वं प्रतिपद्यस्व वर्णरूपविनाशिनीम्  ।  
जरां वर्षसहस्रं मे यौवनं स्वं प्रयच्छताम्  ॥ ३३.१६ ॥  
पूर्णे वर्षसहस्रे तु ते प्रदास्यामि यौवनम्  ।  
स्वं चादास्यामि भूयोऽहं पाप्मानं जरया सह  ॥ ३३.१७ ॥  

*द्रुह्युरुवाच  
न राज्यं न रथं नाश्वं जीर्णो भुङ्क्ते न च स्त्रियम्  ।  
न रागश्चास्य भवति तज्जरां ते न कामये  ॥ ३३.१८ ॥  

*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
तद्द्रुह्यो वै प्रियः कामो न ते सम्पत्स्यते क्वचित् ॥ ३३.१९ ॥  
नौरुपप्लवसञ्चारो यत्र नित्यं भविष्यति  ।  
अराज्यभोजशब्दं त्वं तत्र प्राप्स्यसि सान्वयः  ॥ ३३.२० ॥  

*ययातिरुवाच  
अनो त्वं प्रतिपद्यस्व पाप्मानं जरया सह  ।  
एकं वर्षसहस्रं तु चरेयं यौवनेन ते  ॥ ३३.२१ ॥  

*अनुरुवाच  
जीर्णः शिशुरिवादत्ते कालेऽन्नमशुचिर्यथा  ।  
न जुहोति च कालेऽग्निं तां जरां नाभिकामये  ॥ ३३.२२ ॥  

*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
जरादोषस्त्वयोक्तो यस्तस्मात्त्वं प्रतिपद्यसे  ॥ ३३.२३ ॥  
प्रजाश्च यौवनं प्राप्ता विनश्यन्ति ह्यनो तव  ।  
अग्निप्रस्कन्दनगतस्त्वं चाप्येवं भविष्यसि  ॥ ३३.२४ ॥  

*ययातिरुवाच  
पूरो त्वं प्रतिपद्यस्व पाप्मानं जरया सह  ।  
त्वं मे प्रियतरः पुत्रस्त्वं वरीयान् भविष्यसि  ॥ ३३.२५ ॥  
जरा वली च मां तात पलितानि च पर्यगुः  ।  
काव्यस्योशनसः शापान्न च तृप्तोऽस्मि यौवने  ॥ ३३.२६ ॥  
किञ्चित्कालं चरेयं वै विषयान्वयसा तव  ।  
पूर्णे वर्षसहस्रे तु प्रतिदास्यामि यौवनम्  ।  
स्वं चैव प्रतिपत्स्येऽहं पाप्मानं जरया सह  ॥ ३३.२७ ॥  

*शौनक उवाच  
एवमुक्तः प्रत्युवाच पूरुः पितरमञ्जसा  ।  
यथात्थ त्वं महाराज तत्करिष्यामि ते वचः  ॥ ३३.२८ ॥  
प्रतिपत्स्यामि ते राजन् पाप्मानं जरया सह  ।  
गृहाण यौवनं मत्तश्चर कामान् यथेप्सितान्  ॥ ३३.२९ ॥  
जरयाहं प्रतिच्छन्नो वयोरूपधरस्तव  ।  
यौवनं भवते दत्त्वा चरिष्यामि यथेच्छया  ॥ ३३.३० ॥  

*ययातिरुवाच  
पूरो प्रीतोऽस्मि ते वत्स वरं चेमं ददामि ते  ।  
सर्वकामसमृद्धार्था भविष्यति तव प्रजा  ॥ ३३.३१ ॥  


______________________________________________________  


मत्स्यपुराण ३४  

*शौनक उवाच  
एवमुक्तः स राजर्षिः काव्यं स्मृत्वा महाव्रतम्  ।  
सङ्क्रामयामास जरां तदा पुत्रे महात्मनि  ॥ ३४.१ ॥  
पौरवेणाथ वयसा ययातिर्नहुषात्मजः  ।  
प्रीतियुक्तो नरश्रेष्ठश्चचार विषयान्प्रियान्  ॥ ३४.२ ॥  
यथाकामं यथोत्साहं यथाकालं यथासुखम्  ।  
धर्माविरुद्धान्राजेन्द्रो यथार्हति स एव हि  ॥ ३४.३ ॥  
देवानतर्पयद्यज्ञैः श्राद्धैरपि पितामहान्  ।  
दीनाननुग्रहैरिष्टैः कामैश्च द्विजसत्तमान्  ॥ ३४.४ ॥  
अतिथीनन्नपानैश्च विशश्च प्रतिपालनैः  ।  
आनृशंस्येन शूद्रांश्च दस्यून्निग्रहणेन च  ॥ ३४.५ ॥  
धर्मेण च प्रजाः सर्वा यथावदनुरञ्जयन्  ।  
ययातिः पालयामास साक्षादिन्द्र इवापरः  ॥ ३४.६ ॥  
स राजा सिंहविक्रान्तो युवा विषयगोचरः  ।  
अविरोधेन धर्मस्य चचार सुखमुत्तमम्  ॥ ३४.७ ॥  
स सम्प्राप्य शुभान्कामांस्तृप्तः खिन्नश्च पार्थिवः  ।  
कालं वर्षसहस्रान्तं सस्मार मनुजाधिपः  ॥ ३४.८ ॥  
परिचिन्त्य स कालज्ञः कलाकाष्ठाश्च वीर्यवान्  ।  
पूर्णं मत्वा ततः कालं पूरुं पुत्रमुवाच ह  ॥ ३४.९ ॥  
न जातु कामः कामानामुपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ ३४.१० ॥  
यत्पृथिव्यां व्रीहियवं हिरण्यं पशवः स्त्रियः  ।  
नालमेकस्य तत्सर्वमिति मत्वा शमं व्रजेत् ॥ ३४.११ ॥  
यथासुखं यथोत्साहं यथाकाममरिन्दम  ।  
सेविता विषयाः पुत्र यौवनेन मया तव  ॥ ३४.१२ ॥  
पूरो प्रीतोऽस्मि भद्रं ते गृहाणेदं स्वयौवनम्  ।  
राज्यं चैव गृहाणेदं त्वं हि मे प्रियकृत्सुतः  ॥ ३४.१३ ॥  

*शौनक उवाच  
प्रतिपेदे जरां राजा ययातिर्नाहुषस्तदा  ।  
यौवनं प्रतिपेदे स पूरुः स्वं पुनरात्मनः  ॥ ३४.१४ ॥  
अभिषेक्तुकामं च नृपं पूरुं पुत्रं कनीयसम्  ।  
ब्राह्मणप्रमुखा वर्णा इदं वचनमब्रुवन्  ॥ ३४.१५ ॥  
कथं शुक्रस्य दौहित्रं देवयान्याः सुतं प्रभो  ।  
ज्येष्ठं यदुमतिक्रम्य राज्यं पूरोः प्रदास्यसि  ॥ ३४.१६ ॥  
ज्येष्ठो यदुस्तव सुतस्तुर्वसुस्तदनन्तरम्  ।  
शर्मिष्ठायाः सुतो द्रुह्युस्तथानुः पूरुरेव च  ॥ ३४.१७ ॥  
कथं ज्येष्ठमतिक्रम्य कनीयान् राज्यमर्हति  ।  
एतत्सम्बोधयामस्त्वां स्वधर्ममनुपालय  ॥ ३४.१८ ॥  

*ययातिरुवाच  
ब्राह्मणप्रमुखा वर्णाः सर्वे शृण्वन्तु मे वचः  ।  
ज्येष्ठं प्रति यतो राज्यं न देयं मे कथञ्चन  ॥ ३४.१९ ॥  
मम ज्येष्ठेन यदुना नियोगो नानुपालितः  ।  
प्रतिकूलः पितुर्यश्च न स पुत्रः सतां मतः  ॥ ३४.२० ॥  
मातापित्रोर्वचनकृद्धितः पथ्यश्च यः सुतः  ।  
स पुत्रः पुत्रवद्यश्च वर्तते पितृमातृषु  ॥ ३४.२१ ॥  
यदुनाहमवज्ञातस्तथा तुर्वसुनापि वा  ।  
द्रुह्युणा चानुना चैवमप्यवज्ञा कृता भृशम्  ॥ ३४.२२ ॥  
पूरुणा मे कृतं वाक्यं मानितं च विशेषतः  ।  
कनीयान्मम दायादो जरा येन धृता मम  ॥ ३४.२३ ॥  
मम कामः स च कृतः पूरुणा पुत्ररूपिणा  ।  
शुक्रेण च वरो दत्तः काव्येनोशनसा स्वयम्  ॥ ३४.२४ ॥  
पुत्रो यस्त्वानुवर्तेत स राजा पृथिवीपतिः  ।  
भवन्तः प्रतिजानन्तु पूरू राज्येऽभिषिच्यताम्  ॥ ३४.२५ ॥  

*प्रकृतय ऊचुः  
यः पुत्रो गुणसम्पन्नो मातापित्रोर्हितः सदा  ।  
सर्वं सोऽर्हति कल्याणं कनीयानपि स प्रभुः  ॥ ३४.२६ ॥  
अर्हं पूरोरिदं राज्यं यः प्रियः प्रियकृत्तव  ।  
वरदानेन शुक्रस्य न शक्यं वक्तुमुत्तरम्  ॥ ३४.२७ ॥  

*शौनक उवाच  
पौरजानपदैस्तुष्टैरित्युक्तो नाहुषस्तदा  ।  
अभिषिच्य ततः पूरुं राज्ये स्वसुतमात्मजम्  ॥ ३४.२८ ॥  
दत्त्वा च पूरवे राज्यं वनवासाय दीक्षितः  ।  
पुरात्स निर्ययौ राजा ब्राह्मणैस्तापसैः सह  ॥ ३४.२९ ॥  
यदोस्तु यादवा जातास्तुर्वसोर्यवनाः सुताः  ।  
द्रुह्योश्चैव सुता भोजा अनोस्तु म्लेच्छजातयः  ॥ ३४.३० ॥  
पूरोस्तु पौरवो वंशो यत्र जातोऽसि पार्थिव  ।  
इदं वर्षसहस्रात्तु राज्यं कुरुकुलागतम्  ॥ ३४.३१ ॥  


______________________________________________________  


मत्स्यपुराण ३५  

*शौनक उवाच  
एवं स नाहुषो राजा ययातिः पुत्रमीप्सितम्  ।  
राज्येऽभिषिच्य मुदितो वानप्रस्थोऽभवन्मुनिः  ॥ ३५.१ ॥  
उषित्वा वनवासं स ब्राह्मणैः सह संश्रितः  ।  
फलमूलाशनो दान्तो यथा स्वर्गमितो गतः  ॥ ३५.२ ॥  
स गतः स्वर्गवासं तु न्यवसन्मुदितः सुखी  ।  
कालस्य नातिमहतः पुनः शक्रेण पातितः  ॥ ३५.३ ॥  
विवशः प्रच्युतः स्वर्गादप्राप्तो मेदिनीतलम्  ।  
स्थितश्चासीदन्तरिक्षे स तदेति श्रुतं मया  ॥ ३५.४ ॥  
तत एव पुनश्चापि गतः स्वर्गमिति श्रुतिः  ।  
राज्ञा वसुमता सार्धमष्टकेन च वीर्यवान्  ।  
प्रतर्दनेन शिबिना समेत्य किल संसदि  ॥ ३५.५ ॥  

*शतानीक उवाच  
कर्मणा केन स दिवं पुनः प्राप्तो महीपतिः  ।  
कथमिन्द्रेण भगवन् पातितो मेदिनीतले  ॥ ३५.६ ॥  
सर्वमेतदशेषेण श्रोतुमिच्छामि तत्त्वतः  ।  
कथ्यमानं त्वया विप्र देवर्षिगणसन्निधौ  ॥ ३५.७ ॥  
देवराजसमो ह्यासीद्ययातिः पृथिवीपतिः  ।  
वर्धनः कुरुवंशस्य विभावसुसमद्युतिः  ॥ ३५.८ ॥  
तस्य विस्तीर्णयशसः सत्यकीर्तेर्महात्मनः  ।  
श्रोतुमिच्छामि देवेश दिवि चेह च सर्वशः  ॥ ३५.९ ॥  

*शौनक उवाच  
हन्त ते कथयिष्यामि ययातेरुत्तमां कथाम्  ।  
दिवि चेह च पुण्यार्थां सर्वपापप्रणाशिनीम्  ॥ ३५.१० ॥  
ययातिर्नाहुषो राजा पूरुं पुत्रं कनीयसम्  ।  
राज्येऽभिषिच्य मुदितः प्रवव्राज वनं तदा  ॥ ३५.११ ॥  
अन्तेषु स विनिक्षिप्य पुत्रान् यदुपुरोगमान्  ।  
फलमूलाशनो राजा वनेऽसौ न्यवसच्चिरम्  ॥ ३५.१२ ॥  
स जितात्मा जितक्रोधस्तर्पयन् पितृदेवताः  ।  
अग्नींश्च विधिवज्जुह्वन् वानप्रस्थविधानतः  ॥ ३५.१३ ॥  
अतिथीन् पूजयन्नित्यं वन्येन हविषा विभुः  ।  
शिलोञ्छवृत्तिमास्थाय शेषान्नकृतभोजनः  ॥ ३५.१४ ॥  
पूर्णं सहस्रं वर्षाणामेवंवृत्तिरभून्नृपः  ।  
अम्बुभक्षः स चाब्दांस्त्रीनासीन्नियतवाङ्मनाः  ॥ ३५.१५ ॥  
ततस्तु वायुभक्षोऽभूत्संवत्सरमतन्द्रितः  ।  
पञ्चाग्निमध्ये च तपस्तेपे संवत्सरं पुनः  ॥ ३५.१६ ॥  
एकपादस्थितश्चासीत्षण्मासाननिलाशनः  ।  
पुण्यकीर्तिस्ततः स्वर्गं जगामावृत्य रोदसी  ॥ ३५.१७ ॥  


______________________________________________________  


मत्स्यपुराण ३६  

*शौनक उवाच  
स्वर्गतस्तु स राजेन्द्रो न्यवसद्देवसद्मनि  ।  
पूजितस्त्रिदशैः साध्यैर्मरुद्भिर्वसुभिस्तथा  ॥ ३६.१ ॥  
देवलोकाद्ब्रह्मलोकं सञ्चरन्पुण्यकृद्वशी  ।  
अवसत्पृथिवीपालो दीर्घकालमिति श्रुतिः  ॥ ३६.२ ॥  
स कदाचिन्नृपश्रेष्ठो ययातिः शक्रमागतः  ।  
कथान्ते तत्र शक्रेण पृष्टः स पृथिवीपतिः  ॥ ३६.३ ॥  

*शक्र उवाच  
यदा स पूरुस्तव रूपेण राजञ्जरां गृहीत्वा प्रचचार लोके  ।  
तदा राज्यं सम्प्रदायैव तस्मै त्वया किमुक्तः कथयेह सत्यम्  ॥ ३६.४ ॥  

*ययातिरुवाच  
प्रकृत्यनुमते पूरुं राज्ये कृत्वेदमब्रुवम्  ।  
गङ्गायमुनयोर्मध्ये कृत्स्नोऽयं विषयस्तव  ।  
मध्ये पृथिव्यास्त्वं राजा भ्रातरोऽन्तेऽधिपास्तव  ॥ ३६.५ ॥  
अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः  ।  
अमानुषेभ्यो मानुषश्च प्रधानो विद्वांस्तथैवाविदुषः प्रधानः  ॥ ३६.६ ॥  
आक्रुश्यमानो नाक्रोशेन्मन्युमेव तितिक्षति  ।  
आक्रोष्टारं निर्दहति सुकृतं चास्य विन्दति  ॥ ३६.७ ॥  
नारुन्तुदः स्यान्न नृशंसवादी न हीनतः परमभ्याददीत  ।  
ययास्य वाचा पर उद्विजेत न तां वदेद्रुशतीं पापलौल्याम्  ॥ ३६.८ ॥  
अरुन्तुदं पुरुषं तीव्रवाचं वाक्कण्टकैर्वितुदन्तं मनुष्यान्  ।  
विद्यादलक्ष्मीकतमं जनानां मुखे निबद्धं निरृतिं वहन्तम्  ॥ ३६.९ ॥  
सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।  
सदा सतामतिवादांस्तितिक्षेत्सतां वृत्तं पालयन्साधुवृतः  ॥ ३६.१० ॥  
वाक्सायका वदनान्निष्पतन्ति यैराहतः शोचति वा त्र्यहानि  ।  
परस्य नो मर्मसु ते पतन्ति तान्पण्डितो नावसृजेत्परेषु  ॥ ३६.११ ॥  
नास्तीदृशं संवननं त्रिषु लोकेषु किञ्चन  ।  
यथा मैत्री च लोकेषु दानं च मधुरा च वाक् ॥ ३६.१२ ॥  
तस्मात्सान्त्वं सदा वाच्यं न वाच्यं परुषं क्वचित् ।  
पूज्यान्सम्पूजयेद्दद्यान्नाभिशापं कदाचन  ॥ ३६.१३ ॥  


______________________________________________________  


मत्स्यपुराण ३७  
*  
इन्द्र उवाच  
सर्वाणि कार्याणि समाप्य राजन् गृहान्परित्यज्य वनं गतोऽसि  ।  
तत्त्वां पृच्छामि नहुषस्य पुत्र केनापि तुल्यस्तपसा ययाते  ॥ ३७.१ ॥  

*ययातिरुवाच  
नाहं देवमनुष्येषु न गन्धर्वमहर्षिषु  ।  
आत्मनस्तपसा तुल्यं कञ्चित्पश्यामि वासव  ॥ ३७.२ ॥  

*इन्द्र उवाच  
यदावमंस्थाः सदृशः श्रेयसश्च पापीयसश्चाविदितप्रभावः  ।  
तस्माल्लोका ह्यन्तवन्तस्तवेमे क्षीणे पुण्ये पतितोऽस्यद्य राजन्  ॥ ३७.३ ॥  

*ययातिरुवाच  
सुरर्षिगन्धर्वनरावमानात्क्षयं गता मे यदि शक्रलोकाः  ।  
इच्छाम्यहं सुरलोकाद्विहीनः सतां मध्ये पतितुं देवराज  ॥ ३७.४ ॥  

*इन्द्र उवाच  
सतां सकाशे पतितोऽसि राजंश्च्युतः प्रतिष्ठां यत्र लब्धासि भूयः  ।  
एवं विदित्वा तु पुनर्ययाते न तेऽवमान्याः सदृशः श्रेयसे च  ॥ ३७.५ ॥  

*शौनक उवाच  
ततः पपातामरराजजुष्टात्पुण्याल्लोकात्पतमानं ययातिम्  ।  
सम्प्रेक्ष्य राजर्षिवरोऽष्टकस्तमुवाच सद्धर्मविधानगोप्ता  ॥ ३७.६ ॥  

*अष्टक उवाच  
कस्त्वं युवा वासवतुल्यरूपः स्वतेजसा दीप्यमानो यथाग्निः  ।  
पतस्युदीर्णाम्बुधरप्रकाशः खे खेचराणां प्रवरो यथार्कः  ॥ ३७.७ ॥  
दृष्ट्वा च त्वां सूर्यपथात्पतन्तं वैश्वानरार्कद्युतिमप्रमेयम्  ।  
किन्नुस्विदेतत्पततीव सर्वे वितर्कयन्तः परिमोहिताः स्मः  ॥ ३७.८ ॥  
दृष्ट्वा च त्वाधिष्ठितं देवमार्गे शक्रार्कविष्णुप्रतिमप्रभावम्  ।  
प्रत्युद्गतास्त्वां वयमद्य सर्वे तस्मात्पाते तव जिज्ञासमानाः  ॥ ३७.९ ॥  
न चापि त्वां धृष्णवः प्रष्टुमग्रे न च त्वमस्मान्पृच्छसि के वयं स्म  ।  
तत्त्वां पृच्छामि स्पृहणीयरूपं कस्य त्वं वा किन्निमित्तं त्वमागाः  ॥ ३७.१० ॥  
भयं तु ते व्येतु विषादमोहौ त्यजाशु देवेन्द्रसमानरूप  ।  
त्वां वर्तमानं हि सतां सकाशे शक्रो न सोढुं बलहापि शक्तः  ॥ ३७.११ ॥  
सन्तः प्रतिष्ठा हि सुखच्युतानां सतां सदैवामरराजकल्प  ।  
ते सङ्गताः स्थावरजङ्गमेशाः प्रतिष्ठितस्त्वं सदृशेषु सत्सु  ॥ ३७.१२ ॥  
प्रभुरग्निः प्रतपने भूमिरावपने प्रभुः  ।  
प्रभुः सूर्यः प्रकाशाच्च सतां चाभ्यागतः प्रभुः  ॥ ३७.१३ ॥  


______________________________________________________  


मत्स्यपुराण ३८  

*ययातिरुवाच  
अहं ययातिर्नहुषस्य पुत्रः पूरोः पिता सर्वभूतावमानात् ।  
प्रभ्रंशितोऽहं सुरसिद्धलोकात्परिच्युतः प्रपताम्यल्पपुण्यः  ॥ ३८.१ ॥  
अहं हि पूर्वो वयसा भवद्भयस्तेनाभिवादं भवतां न युञ्जे  ।  
यो विद्यया तपसा जन्मना वा वृद्धः स वै सम्भवति द्विजानाम्  ॥ ३८.२ ॥  

*अष्टक उवाच  
अवादीस्त्वं वयसास्मि प्रवृद्ध इति वै राजन्नधिकः कथञ्चित् ।  
यो वै विद्वांस्तपसा सम्प्रवृद्धः स एव पूज्यो भवति द्विजानाम्  ॥ ३८.३ ॥  

*ययातिरुवाच  
प्रतिकूलं कर्मणां पापमाहुस्तद्वर्तिनां प्रवणं पापलोकम्  ।  
सन्तोऽसतो नान्ववर्तन्त ते वै यदात्मनैषां प्रतिकूलवादी  ॥ ३८.४ ॥  
अभूद्धनं मे विपुलं महद्वै विचेष्टमानोऽधिगन्ता तदस्मि  ।  
एवं प्रधार्यात्महिते निविष्टो यो वर्तते स विजानाति धीरः  ॥ ३८.५ ॥  
नानाभावा बहवो जीवलोके दैवाधीना नष्टचेष्टाधिकाराः  ।  
तत्तत्प्राप्य न विहन्येत धीरो दिष्टं बलीय इति मत्वात्मबुद्ध्या  ॥ ३८.६ ॥  
सुखं हि जन्तुर्यदि वापि दुःखं दैवाधीनं विन्दति नात्मशक्त्या  ।  
तस्माद्दिष्टं बलवन्मन्यमानो न सञ्ज्वरेन्नापि हृष्येत्कदाचित् ॥ ३८.७ ॥  
दुःखे न तप्येत सुखे न हृष्येत्समेन वर्तेत सदैव धीरः  ।  
दिष्टं बलीय इति मन्यमानो न सञ्ज्वरेन्नापि हृष्येत्कदाचित् ॥ ३८.८ ॥  
भये न मुह्याम्यष्टकाहं कदाचित्सन्तापो मे मनसो नास्ति कश्चित् ।  
धाता यथा मां विदधाति लोके ध्रुवं तथाहं भवितेति मत्वा  ॥ ३८.९ ॥  
संस्वेदजा ह्यण्डजा ह्युद्भिदश्च सरीसृपाः कृमयोऽप्यप्सु मत्स्याः  ।  
तथाश्मानस्तृणकाष्ठं च सर्वं दिष्टक्षये स्वां प्रकृतिं भजन्ते  ॥ ३८.१० ॥  
अनित्यतां सुखदुःखस्य बुद्ध्वा कस्मात्सन्तापमष्टकाहं भजेयम्  ।  
किं कुर्यां वै किञ्च कृत्वा न तप्ये तस्मात्सन्तापं वर्जयाम्यप्रमत्तः  ॥ ३८.११ ॥  

*शौनक उवाच  
एवं ब्रुवाणं नृपतिं ययातिमथाष्टकः पुनरेवान्वपृच्छत् ।  
मातामहं सर्वगुणोपपन्नं यत्र स्थितं स्वर्गलोके यथावत् ॥ ३८.१२ ॥  

*अष्टक उवाच  
ये ये लोकाः पार्थिवेन्द्र प्रधानास्त्वया भुक्ता यं च काले यथा च  ।  
तन्मे राजन्ब्रूहि सर्वं यथावत्क्षेत्रज्ञवद्भाषसे त्वं हि धर्मम्  ॥ ३८.१३ ॥  

*ययातिरुवाच  
राजाहमासं त्विह सार्वभौमस्ततो लोकान्महतश्चाजर्यं वै  ।  
तत्रावसं वर्षसहस्रमात्रं ततो लोकान्परमानभ्युपेतः  ॥ ३८.१४ ॥  
ततः पुरीं पुरुहूतस्य रम्यां सहस्रद्वारां शतयोजनान्ताम्  ।  
अध्यावसं वर्षसहस्रमात्रं ततो लोकान्परमानभ्युपेतः  ॥ ३८.१५ ॥  
ततो दिव्यमजरं प्राप्य लोकं प्रजापतेर्लोकपतेर्दुरापम्  ।  
तत्रावसं वर्षसहस्रमात्रं ततो लोकान्परमानभ्युपेतः  ॥ ३८.१६ ॥  
देवस्य देवस्य निवेशने च विजित्य लोकान्न्यवसं यथेष्टम्  ।  
सम्पूज्यमानस्त्रिदशैः समस्तैस्तुल्यप्रभावद्युतिरीश्वराणाम्  ॥ ३८.१७ ॥  
तथावसं नन्दने कामरूपी संवत्सराणामयुतं शतानाम्  ।  
सहाप्सरोभिर्विचरन्पुण्यगन्धान् पश्यन्नगान् पुष्पितांश्चारुरूपान्  ॥ ३८.१८ ॥  
तत्र स्थितं मां देवसुखेषु सक्तं कालेऽतीते महति ततोऽतिमात्रम्  ।  
दूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण  ॥ ३८.१९ ॥  
एतावन्मे विदितं राजसिंह ततो भ्रष्टोऽहं नन्दनात्क्षीणपुण्यः  ।  
वाचोऽश्रौषं चान्तरिक्षे सुराणामनुक्रोशाच्छोचतां मां नरेन्द्र  ॥ ३८.२० ॥  
अकस्माद्वै क्षीणपुण्यो ययातिः पतत्यसौ पुण्यकृत्पुण्यकीर्तिः  ।  
तानब्रुवं पतमानस्तदाहं सतां मध्ये निपतेयं कथं नु  ॥ ३८.२१ ॥  
तैराख्यातां भवतां यज्ञभूमिं समीक्ष्य चैनामहमागतोऽस्मि  ।  
हविर्गन्धैर्दर्शितां यज्ञभूमिं धूमापाङ्गं परिगृह्य प्रतीताम्  ॥ ३८.२२ ॥  


______________________________________________________  


मत्स्यपुराण ३९  

*अष्टक उवाच  
यदा वसन्नन्दने कामरूपे संवत्सराणामयुतं शतानाम्  ।  
किङ्कारणं कार्तयुगप्रधान हित्वा तद्वै वसुधामन्वपद्यः  ॥ ३९.१ ॥  

*ययातिरुवाच  
ज्ञातिः सुहृत्स्वजनो यो यथेह क्षीणे वित्ते त्यज्यते मानवैर्हि  ।  
तथा स्वर्गे क्षीणपुण्यं मनुष्यं त्यजन्ति सद्यः खेचरा देवसङ्घाः  ॥ ३९.२ ॥  

*अष्टक उवाच  
कथं तस्मिन्क्षीणपुण्या भवन्ति सम्मुह्यते मेऽत्र मनोऽतिमात्रम्  ।  
किंविशिष्टाः कस्य धामोपयान्ति तद्वै ब्रूहि क्षेत्रवित्त्वं मतो मे  ॥ ३९.३ ॥  

*ययातिरुवाच  
इमं भौमं नरकं ते पतन्ति लालप्यमाना नरदेव सर्वे  ।  
ते कङ्कगोमायुपलाशनार्थं क्षितौ विवृद्धिं बहुधा प्रयान्ति  ॥ ३९.४ ॥  
तस्मादेवं वर्जनीयं नरेन्द्र दुष्टं लोके गर्हणीयं च कर्म  ।  
आख्यातं ते पार्थिव सर्वमेतद्भूयश्चेदानीं वद किं ते वदामि  ॥ ३९.५ ॥  

*अष्टक उवाच  
यदा तु तांस्ते वितुदन्ते वयांसि तथा गृध्राः शितिकण्ठाः पतङ्गाः  ।  
कथं भवन्ति कथमाभवन्ति त्वत्तो भौमं नरकमहं शृणोमि  ॥ ३९.६ ॥  

*ययातिरुवाच  
ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति  ।  
इमं भौमं नरकं ते पतन्ति नावेक्षन्ते वर्षपूगाननेकान्  ॥ ३९.७ ॥  
षष्टिं सहस्राणि पतन्ति व्योम्नि तथाशीतिं चैव तु वत्सराणाम्  ।  
तान्वै नुदन्ते प्रपतन्तः प्रयातान् भीमा भौमा राक्षसास्तीक्ष्णदंष्ट्राः  ॥ ३९.८ ॥  

*अष्टक उवाच  
यदेतांस्ते सम्पततस्तुदन्ति भीमा भौमा राक्षसास्तीक्ष्णदंष्ट्राः  ।  
कथं भवन्ति कथमाभवन्ति कथम्भूता गर्भभूता भवन्ति  ॥ ३९.९ ॥  

*ययातिरुवाच  
असृग्रेतः पुष्परसानुयुक्तमन्वेति सद्यः पुरुषेण सृष्टम्  ।  
तव तरया रज आपद्यते च स गर्भभूतः समुपैति तत्र  ॥ ३९.१० ॥  
वनस्पतीनोषधींश्चाविशन्ति अपो वायुं पृथिवीं चान्तरिक्षम्  ।  
चतुष्पदं द्विपदं चापि सर्व एवम्भूता गर्भभूता भवन्ति  ॥ ३९.११ ॥  

*अष्टक उवाच  
अन्यद्वपुर्विदधातीह गर्भ उताहोस्वित्स्वेन कामेन याति  ।  
आपद्यमानो नरयोनिमेतामाचक्ष्व मे संशयात्पृच्छतस्त्वम्  ॥ ३९.१२ ॥  
शरीरदेहादिसमुच्छ्रयं च चक्षुःश्रोत्रे लभते केन सञ्ज्ञाम्  ।  
एतत्सर्वं तात आचक्ष्व पृष्टः क्षेत्रज्ञं त्वां मन्यमाना हि सर्वे  ॥ ३९.१३ ॥  

*ययातिरुवाच  
वायुः समुत्कर्षति गर्भयोनिमृतौ रेतः पुष्परसानुयुक्तम्  ।  
स तत्र तन्मात्रकृताधिकारः क्रमेण संवर्धयतीह गर्भम्  ॥ ३९.१४ ॥  
स जायमानोऽथ गृहीतमात्रः सञ्ज्ञामधिष्ठाय ततो मनुष्यः  ।  
स श्रोत्राभ्यां वेदयतीह शब्दं स वै रूपं पश्यति चक्षुषा च  ॥ ३९.१५ ॥  
घ्राणेन गन्धं जिह्वयाथो रसं च त्वचा स्पर्शं मनसा देवभावम्  ।  
इत्यष्टकेहोपचितं हि विद्धि महात्मनः प्राणभृतः शरीरे  ॥ ३९.१६ ॥  

*अष्टक उवाच  
यः संस्थितः पुरुषो दह्यते वा निखन्यते वापि निकृष्यते वा  ।  
अभावभूतः स विनाशमेत्य केनात्मानं चेतयते पुरस्तात् ॥ ३९.१७ ॥  

*ययातिरुवाच  
हित्वा सोऽसून् सुप्तवन्निष्ठितत्वात्पुरोधाय सुकृतं दुष्कृतं च  ।  
अन्यां योनिं पुण्यपापानुसारां हित्वा देहं भजते राजसिंह  ॥ ३९.१८ ॥  
पुण्यां योनिं पुण्यकृतो विशन्ति पापां योनिं पापकृतो व्रजन्ति  ।  
कीटाः पतङ्गाश्च भवन्ति पापान्न मे विवक्षास्ति महानुभाव  ॥ ३९.१९ ॥  
चतुष्पदा द्विपदाः पक्षिणश्च तथाभूता गर्भभूता भवन्ति  ।  
आख्यातमेतन्निखिलं हि सर्वं भूयस्तु किं पृच्छसि राजसिंह  ॥ ३९.२० ॥  

*अष्टक उवाच  
किं स्वित्कृत्वा लभते तात सञ्ज्ञां मर्त्यः श्रेष्ठां तपसा विद्यया वा  ।  
तन्मे पृष्टः शंस सर्वं यथावच्छुभांल्लोकान् येन गच्छेत्क्रमेण  ॥ ३९.२१ ॥  

*ययातिरुवाच  
तपश्च दानं च शमो दमश्च ह्रीरार्जवं सर्वभूतानुकम्पा  ।  
स्वर्गस्य लोकस्य वदन्ति सन्तो द्वाराणि सप्तैव महान्ति पुंसाम्  ॥ ३९.२२ ॥  
सर्वाणि चैतानि यथोदितानि तपःप्रधानान्यभिमर्षकेण  ।  
नश्यन्ति मानेन तमोऽभिभूताः पुंसः सदैवेति वदन्ति सन्तः  ॥ ३९.२३ ॥  
अधीयानः पण्डितं मन्यमानो यो विद्यया हन्ति यशः परस्य  ।  
तस्यान्तवन्तः पुरुषस्य लोका न चास्य तद्ब्रह्मफलं ददाति  ॥ ३९.२४ ॥  
चत्वारि कर्माणि भयङ्कराणि भयं प्रयच्छन्त्ययथाकृतानि  ।  
मानाग्निहोत्रमुत मानमौनं मानेनाधीतमुत मानयज्ञः  ॥ ३९.२५ ॥  
न मान्यमानो मुदमाददीत न सन्तापं प्राप्नुयाच्चावमानात् ।  
सन्तः सतः पूजयन्तीह लोके नासाधवः साधुबुद्धिं लभन्ते  ॥ ३९.२६ ॥  
इति दद्यादिति यजेदित्यधीयीत मे श्रुतम्  ।  
इत्येतान्यभयान्याहुस्तान्यवर्ज्यानि नित्यशः  ॥ ३९.२७ ॥  
येनाश्रयं वेदयन्ते पुराणं मनीषिणो मानसे मानयुक्तम्  ।  
तन्निःश्रेयस्तेन संयोगमेत्य परां शान्तिं प्राप्नुयुः प्रेत्य चेह  ॥ ३९.२८ ॥  


______________________________________________________  


मत्स्यपुराण ४०  

*अष्टक उवाच  
चरन्गृहस्थः कथमेति देवान् कथं भिक्षुः कथमाचार्यकर्मा  ।  
वानप्रस्थः सत्पथे सन्निविष्टो बहून्यस्मिन् सम्प्रति वेदयन्ति  ॥ ४०.१ ॥  

*ययातिरुवाच  
आहूताध्यायी गुरुकर्मसु चोद्यतः पूर्वोत्थायी चरमं चोपशायी  ।  
मृदुर्दान्तो धृतिमानप्रमत्तः स्वाध्यायशीलः सिध्यति ब्रह्मचारी  ॥ ४०.२ ॥  
धर्मागतं प्राप्य धनं यजेत दद्यात्सदैवातिथीन्भोजयेच्च  ।  
अनाददानश्च परैरदत्तं सैषा गृहस्थोपनिषत्पुराणी  ॥ ४०.३ ॥  
स्ववीर्यजीवी वृजिनान्निवृत्तो दाता परेभ्यो न परोपतापी  ।  
तादृङ्मुनिः सिद्धिमुपैति मुख्यां वसन्नरण्ये नियताहारचेष्टः  ॥ ४०.४ ॥  
अशिल्पजीवी विगृहश्च नित्यं जितेन्द्रियः सर्वतो विप्रमुक्तः  ।  
अनोकशायी लघु लिप्समानश्चरन् देशानेकचरः स भिक्षुः  ॥ ४०.५ ॥  
रात्र्या यया चाभिरताश्च लोका भवन्ति कामाभिजिताः सुखेन च  ।  
तामेव रात्रिं प्रयतेत विद्वानरण्यसंस्थो भवितुं यतात्मा  ॥ ४०.६ ॥  
दशैव पूर्वान्दश चापरांस्तु ज्ञातींस्तथात्मानमथैकविंशम्  ।  
अरण्यवासी सुकृतं दधाति मुक्त्वा त्वरण्ये स्वशरीरधातून्  ॥ ४०.७ ॥  

*अष्टक उवाच  
कतिस्विद्देवमुनयो मौनानि कति चाप्युत  ।  
भवन्तीति तदाचक्ष्व श्रोतुमिच्छामहे वयम्  ॥ ४०.८ ॥  
*ययातिरुवाच  
अरण्ये वसतो यस्य ग्रामो भवति पृष्ठतः  ।  
ग्रामे वा वसतोऽरण्यं स मुनिः स्याज्जनाधिप  ॥ ४०.९ ॥  

*अष्टक उवाच  
कथंस्विद्वसतोऽरण्ये ग्रामो भवति पृष्ठतः  ।  
ग्रामे वा वसतोऽरण्यं कथं भवति पृष्ठतः  ॥ ४०.१० ॥  

*ययातिरुवाच  
न ग्राम्यमुपयुञ्जीत य आरण्यो मुनिर्भवेत् ।  
तथास्य वसतोऽरण्ये ग्रामो भवति पृष्ठतः  ॥ ४०.११ ॥  
अनग्निरनिकेतश्चाप्यगोत्रचरणो मुनिः  ।  
कौपीनाच्छादनं यावत्तावदिच्छेच्च चीवरम्  ॥ ४०.१२ ॥  
यावत्प्राणाभिसन्धानं तावदिच्छेच्च भोजनम्  ।  
तदास्य वसतो ग्रामेऽरण्यं भवति पृष्ठतः  ॥ ४०.१३ ॥  
यस्तु कामान्परित्यज्य त्यक्तकर्मा जितेन्द्रियः  ।  
आतिष्ठेत मुनिर्मौनं स लोके सिद्धिमाप्नुयात् ॥ ४०.१४ ॥  
धौतदन्तं कृत्तनखं सदा स्नातमलङ्कृतम्  ।  
असितं सितकर्मस्थं कस्तं नार्चितुमर्हति  ॥ ४०.१५ ॥  
तपसा कर्शितः क्षामः क्षीणमांसास्थिशोणितः  ।  
यदा भवति निर्द्वन्द्वो मुनिर्मौनं समास्थितः  ॥ ४०.१६ ॥  
अथ लोकमिमं जित्वा लोकं चापि जयेत्परम्  ।  
आस्येन तु यदाहारं गोवन्मृगयते मुनिः  ।  
अथास्य लोकैः सर्वो यः सोऽमृतत्वाय कल्पते  ॥ ४०.१७ ॥  


______________________________________________________  


मत्स्यपुराण ४१  

*अष्टक उवाच  
कतरस्त्वेतयोः पूर्वं देवानामेति सात्म्यताम्  ।  
उभयोर्धावतो राजन् सूर्यचन्द्रमसोरिव  ॥ ४१.१ ॥  

*ययातिरुवाच  
अनिकेतगृहस्थेषु कामवृत्तेषु संयतः  ।  
ग्राम एव चरन्भिक्षुस्तयोः पूर्वतरं गतः  ॥ ४१.२ ॥  
अप्राप्यं दीर्घमायुश्च यः प्राप्तो विकृतिं चरेत् ।  
तप्येत यदि तत्कृत्वा चरेत्सोग्रं तपस्ततः  ॥ ४१.३ ॥  
यद्वै नृशंसं तदपथ्यमाहुर्यः सेवते धर्ममनर्थबुद्धिः  ।  
असावनीशः स तथैव राजंस्तदार्जवं स समाधिस्तदार्यम्  ॥ ४१.४ ॥  

*अष्टक उवाच  
केनाद्य त्वं तु प्रहितोऽसि राजन् युवा स्रग्वी दर्शनीयः सुवर्चाः  ।  
कुत आगतः कतमस्यां दिशि त्वमुताहोस्वित्पार्थिवस्थानमस्ति  ॥ ४१.५ ॥  

*ययातिरुवाच  
इमं भौमं नरकं क्षीणपुण्यः प्रवेष्टुमूर्वीं गगनाद्विप्रकीर्णः  ।  
उक्त्वाहं वः प्रपतिष्याम्यनन्तरं त्वरन्त्वमी ब्रह्मणो लोकपा ये  ॥ ४१.६ ॥  
सतां सकाशे तु वृतः प्रपातस्ते सङ्गता गुणवन्तस्तु सर्वे  ।  
शक्राच्च लब्धो हि वरो मयैष पतिष्यता भूमितलं नरेन्द्र  ॥ ४१.७ ॥  

*अष्टक उवाच  
पृच्छामि त्वां प्रपतन्तं प्रपातं यदि लोकाः पार्थिव सन्ति मेऽत्र  ।  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये  ॥ ४१.८ ॥  

*ययातिरुवाच  
यावत्पृथिव्यां विहितं गवाश्वं सहारण्यैः पशुभिः पक्षिभिश्च  ।  
तावल्लोका दिवि ते संस्थिता वै तथा विजानीहि नरेन्द्रसिंह  ॥ ४१.९ ॥  

*अष्टक उवाच  
तांस्ते ददामि मा प्रपत प्रपातं ये मे लोका दिवि राजेन्द्र सन्ति  ।  
यद्यन्तरिक्षे यदि वा दिवि  श्रितास्तानाक्रम क्षिप्रममित्रहाऽथसि  ॥ ४१.१० ॥  

*ययातिरुवाच  
नास्मद्विधोऽब्राह्मणो ब्रह्मविच्च प्रतिग्रहे वर्तते राजमुख्य  ।  
यथा प्रदेयं सततं द्विजेभ्यस्तदा ददे पूर्वमहं नरेन्द्र  ॥ ४१.११ ॥  
नाब्राह्मणः कृपणो जातु जीवेद्यद्यपि स्याद्ब्राह्मणी वीरपत्नी  ।  
सोऽहं यदेवाकृतपूर्वं चरेयं विवित्समानः किमु तत्र साधुः  ॥ ४१.१२ ॥  

*प्रतर्दन उवाच  
पृच्छामि त्वां स्पृहणीयरूप प्रतर्दनोऽहं यदि मे सन्ति लोकाः  ।  
यद्यन्तरिक्षे यदि वा दिवि श्रुताः क्षेत्रज्ञं त्वां तस्य धर्मस्य मन्ये  ॥ ४१.१३ ॥  

*ययातिरुवाच  
सन्ति लोका बहवस्ते नरेन्द्र अप्येकैकं सप्त शतान्यहानि  ।  
मधुच्युतो घृतवन्तो विशोकास्तेनान्तवन्तः प्रतिपालयन्ति  ॥ ४१.१४ ॥  

*प्रतर्दन उवाच  
तांस्ते ददामि पतमानस्य राजन् ये मे लोकास्तव ते वै भवन्तु  ।  
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः  ॥ ४१.१५ ॥  

*ययातिरुवाच  
नु तुल्यतेजाः सुकृतं हि कामये योगक्षेमं पार्थिवात्पार्थिवः सन्  ।  
दैवादेशादापदं प्राप्य विद्वांश्चरेन्नृशंसं हि न जातु राजा  ॥ ४१.१६ ॥  
धर्म्यं मार्गं चिन्तयानो यशस्यं कुर्यात्तपो धर्ममवेक्षमाणः  ।  
न मद्विधो धर्मबुद्धिर्हि राजा ह्येवं कुर्यात्कृपणं मां यथात्थ  ॥ ४१.१७ ॥  
कुर्यामपूर्वं न कृतं यदन्यैर्विवित्समानः किमु तत्र साधुः  ।  
ब्रुवाणमेवं नृपतिं ययातिं नृपोत्तमो वसुमानब्रवीत्तम्  ॥ ४१.१८ ॥  


______________________________________________________  


मत्स्यपुराण ४२  

*वसुमानुवाच  
पृच्छाम्यहं वसुमानौषदश्विर्यद्यस्ति लोको दिवि मह्यं नरेन्द्र  ।  
यद्यन्तरिक्षे प्रथितो महात्मन् क्षेत्रज्ञं त्वां तस्य धर्मस्य मन्ये  ॥ ४२.१ ॥  

*ययातिरुवाच  
यदन्तरिक्षं पृथिवी दिशश्च यत्तेजसा तपते भानुमांश्च  ।  
लोकास्तावन्तो दिवि संस्थिता वै ते त्वां भवन्तं प्रतिपालयन्ति  ॥ ४२.२ ॥  

*वसुमानुवाच  
तांस्ते ददामि पत मां प्रपातं ये मे लोकास्तव ते वै भवन्तु  ।  
क्रीणीष्वैनांस्तृणकेनापि राजन् प्रतिग्रहस्ते यदि सम्यक्प्रदुष्टः  ॥ ४२.३ ॥  

*ययातिरुवाच  
न मिथ्याहं विक्रयं वै स्मरामि मया कृतं शिशुभावेऽपि राजन्  ।  
कुर्यां न चैवाकृतपूर्वमन्यैर्विवित्समानो वसुमन्न साधु  ॥ ४२.४ ॥  

*वसुमानुवाच  
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते  ।  
नाहं तान्वै प्रतिगन्ता नरेन्द्र सर्वे लोकास्तावका वै भवन्तु  ॥ ४२.५ ॥  

*शिबिरुवाच  
पृच्छामि त्वां शिबिरौशीनरोऽहं ममापि लोका यदि सन्ति तात  ।  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये  ॥ ४२.६ ॥  

*ययातिरुवाच  
न त्वं वाचा हृदयेनापि राजन् परीप्समानो मावमंस्था नरेन्द्र  ।  
तेनानन्ता दिवि लोकाः स्थिता वै विद्युद्रूपाः स्वनवन्तो महान्तः  ॥ ४२.७ ॥  

*शिबिरुवाच  
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते  ।  
न चाहं तान्प्रतिपद्य दत्त्वा यत्र त्वं तात गन्तासि लोकान्  ॥ ४२.८ ॥  

*ययातिरुवाच  
यथा त्वमिन्द्रप्रतिमप्रभावस्तेचाप्यनन्ता नरदेव लोकाः  ।  
तथाद्य लोके न रमेऽन्यदत्ते तस्माच्छिबे नाभिनन्दामि वाचम्  ॥ ४२.९ ॥  

*अष्टक उवाच  
न चेदेकैकशो राजंल्लोकान्नः प्रतिनन्दसि  ।  
सर्वे प्रदाय तांल्लोकान् गन्तारो नरकं वयम्  ॥ ४२.१० ॥  

*ययातिरुवाच  
यदर्हास्तद्वदध्वं वः सन्तः सत्यादिदर्शिनः  ।  
अहं तु नाभिगृह्णामि यत्कृतं न मया पुरा  ॥ ४२.११ ॥  
अलिप्समानस्य तु मे यदुक्तं न तत्तथास्तीह नरेन्द्रसिंह  ।  
अस्य प्रदानस्य यदेव युक्तं तस्यैव चानन्तफलं भविष्यम्  ॥ ४२.१२ ॥  

*अष्टक उवाच  
कस्यैते प्रतिदृश्यन्ते रथाः पञ्च हिरण्मयाः  ।  
उच्चैः सन्तः प्रकाशन्ते ज्वलन्तोऽग्निशिखा इव  ॥ ४२.१३ ॥  

*ययातिरुवाच  
भवतां मम चैवैते रथा भान्ति हिरण्मयाः  ।  
आरुह्यैतेषु गन्तव्यं भवद्भिश्च मया सह  ॥ ४२.१४ ॥  

*अष्टक उवाच  
आतिष्ठस्व रथं राजन् विक्रमस्व विहायसा  ।  
वयमप्यनुयास्यामो यदा कालो भविष्यति  ॥ ४२.१५ ॥  

*ययातिरुवाच  
सर्वैरिदानीं गन्तव्यं सह स्वर्गो जितो यतः  ।  
एष वो विरजाः पन्था दृश्यते देवसद्मगः  ॥ ४२.१६ ॥  

*शौनक उवाच  
तेऽभिरुह्य रथान्सर्वे प्रयाता नृपते नृपाः  ।  
आक्रामन्तो दिवं भान्ति धर्मेणावृत्य रोदसी  ॥ ४२.१७ ॥  

*अष्टक उवाच  
अहं मन्ये पूर्वमेकोऽभिगन्ता सखा चेन्द्रः सर्वथा मे महात्मा  ।  
कस्मादेवं शिबिरौशीनरोऽयमेकोऽत्ययात्सर्वं वेगेन वाहान्  ॥ ४२.१८ ॥  

*ययातिरुवाच  
अददाद्देवयानाय यावद्वित्तमनिन्दितः  ।  
उशीनरस्य पुत्रोऽयं तस्माच्छ्रेष्ठो हि वः शिबिः  ॥ ४२.१९ ॥  
दानं शौचं सत्यमथो ह्यहिंसा ह्रीः श्रीस्तितिक्षा समतानृशंस्यम्  ।  
राजन्त्येतान्यथ सर्वाणि राज्ञि शिबौ स्थितान्यप्रतिमे सुबुद्ध्या  ।  
एवं वृत्तं ह्रीनिषेवी बिभर्ति तस्माच्छिबिरभिगन्ता रथेन  ॥ ४२.२० ॥  

*शौनक उवाच  
अथाष्टकः पुनरेवान्वपृच्छन्मातामहं कौतुकादिन्द्रकल्पम्  ।  
पृच्छामि त्वां नृपते ब्रूहि सत्यं कुतश्च कश्चासि कथं त्वमागाः  ।  
कृतं त्वया यद्धि न तस्य कर्ता लोके त्वदन्यो ब्राह्मणः क्षत्रियो वा  ॥ ४२.२१ ॥  

*ययातिरुवाच  
ययातिरस्मि नहुषस्य पुत्रः पूरोः पिता सार्वभौमस्त्विहासम्  ।  
गुह्यं मन्त्रं मामकेभ्यो ब्रवीमि मातामहो भवतां सुप्रकाशः  ॥ ४२.२२ ॥  
सर्वामिमां पृथिवीं निर्जिगाय ऋद्धां महीमददां ब्राह्मणेभ्यः  ।  
मेध्यानश्वान्नैकशस्तान्सुरूपांस्तदा देवाः पुण्यभाजो भवन्ति  ॥ ४२.२३ ॥  
अदामहं पृथिवीं ब्राह्मणेभ्यः पूर्णामिमामखिलान्नैः प्रशस्ताम्  ।  
गोभिः सुवर्णैश्च धनैश्च मुख्यैरश्वाः सनागाः शतशस्त्वर्बुदानि  ॥ ४२.२४ ॥  
सत्येन मे द्यौश्च वसुन्धरा च तथैवाग्निर्ज्वलते मानुषेषु  ।  
न मे वृथा व्याहृतमेव वाक्यं सत्यं हि सन्तः प्रतिपूजयन्ति  ॥ ४२.२५ ॥  
साध्वष्टक प्रब्रवीमीह सत्यं प्रतर्दनं वसुमन्तं शिबिं च  ।*  
सर्वे देवा मुनयश्च लोकाः सत्येन पूज्या इति मे मनोगतम्  ॥ ४२.२६ ॥*  
यो नः सर्वजितं सर्वं यथावृत्तं निवेदयेत् ।  
अनसूयुर्द्विजाग्न्येभ्यः स भजेन्नः सलोकताम्  ॥ ४२.२७ ॥  

*शौनक उवाच  
एवं राजन्स महात्मा ययातिः स्वदौहित्रैस्तारितो मित्रवर्यैः  ।  
त्यक्त्वा महीं परमोदारकर्मा स्वर्गं गतः कर्मभिर्व्याप्य पृथ्वीम्  ॥ ४२.२८ ॥  
एवं सर्वं विस्तरतो यथावदाख्यातं ते चरितं नाहुषस्य  ।  
वंशो यस्य प्रथितं पौरवेयो यस्मिञ्जातस्त्वं मनुजेन्द्रकल्पः  ॥ ४२.२९ ॥  


______________________________________________________  


मत्स्यपुराण ४३  

*सूत उवाच  
इत्येतच्छौनकाद्राजा शतानीको निशम्य तु  ।  
विस्मितः परया प्रीत्या पूर्णचन्द्र इवाबभौ  ॥ ४३.१ ॥  
पूजयामास नृपतिर्विधिवच्चाथ शौनकम्  ।  
रत्नैर्गोभिः सुवर्णैश्च वासोभिर्विविधैस्तथा  ॥ ४३.२ ॥  
प्रतिगृह्य ततः सर्वं यद्राज्ञा प्रहितं धनम्  ।  
दत्त्वा च ब्राह्मणेभ्यश्च शौनकोऽन्तरधीयत  ॥ ४३.३ ॥  

*ऋषय ऊचुः  
ययातेर्वंशमिच्छामः श्रोतुं विस्तरतो वद  ।  
यदुप्रभृतिभिः पुत्रैर्यदा लोके प्रतिष्ठितम्  ॥ ४३.४ ॥  

*सूत उवाच  
यदोर्वंशं प्रवक्ष्यामि ज्येष्ठस्योत्तमतेजसः  ।  
विस्तरेणानुपूर्व्या च गदतो मे निबोधत  ॥ ४३.५ ॥  
यदोः पुत्रा बभूवुर्हि पञ्च देवसुतोपमाः  ।  
महारथा महेष्वासा नामतस्तान्निबोधत  ॥ ४३.६ ॥  
सहस्रजिरथो ज्येष्ठः क्रोष्टुर्नीलोऽन्तिको लघुः  ।  
सहस्रजेस्तु दायादः शतजिर्नाम पार्थिवः  ॥ ४३.७ ॥  
शतजेरपि दायादास्त्रयः परमकीर्तयः  ।  
हैहयश्च हयश्चैव तथा वेणुहयश्च यः  ॥ ४३.८ ॥  
हैहयस्य तु दायादो धर्मनेत्रः प्रतिश्रुतः  ।  
धर्मनेत्रस्य कुन्तिस्तु संहतस्तस्य चात्मजः  ॥ ४३.९ ॥  
संहतस्य तु दायादो महिष्मान्नाम पार्थिवः  ।  
आसीन्महिष्मतः पुत्रो रुद्रश्रेण्यः प्रतापवान्  ॥ ४३.१० ॥  
वाराणस्यामभूद्राजा कथितं पूर्वमेव तु  ।  
रुद्रश्रेण्यस्य पुत्रोऽभूद्दुर्दमो नाम पार्थिवः  ॥ ४३.११ ॥  
दुर्दमस्य सुतो धीमान् कनको नाम वीर्यवान्  ।  
कनकस्य तु दायादाश्चत्वारो लोकविश्रुताः  ॥ ४३.१२ ॥  
कृतवीर्यः कृताग्निश्च कृतवर्मा तथैव च  ।  
कृतौजाश्च चतुर्थोऽभूत्कृतवीर्यात्ततोऽर्जुनः  ॥ ४३.१३ ॥  
जातः करसहस्रेण सप्तद्वीपेश्वरो नृपः  ।  
वर्षायुतं तपस्तेपे दुश्चरं पृथिवीपतिः  ॥ ४३.१४ ॥  
दत्तमाराधयामास कार्तवीर्योऽत्रिसम्भवम्  ।  
तस्मै दत्ता वरास्तेन चत्वारः पुरुषोत्तम  ॥ ४३.१५ ॥  
पूर्वं बाहुसहस्रं तु स वव्रे राजसत्तमः  ।  
अधर्मं चरमाणस्य सद्भिश्चापि निवारणम्  ॥ ४३.१६ ॥  
युद्धेन पृथिवीं जित्वा धर्मेणैवानुपालनम्  ।  
सङ्ग्रामे वर्तमानस्य वधश्चैवाधिकाद्भवेत् ॥ ४३.१७ ॥  
तेनेयं पृथिवी सर्वा सप्तद्वीपा सपर्वता  ।  
सप्तोदधिपरिक्षिप्ता क्षात्त्रेण विधिना जिता  ॥ ४३.१८ ॥  
जज्ञे बाहुसहस्रं वै इच्छतस्तस्य धीमतः  ।  
रथो ध्वजश्च सञ्जज्ञ इत्येवमनुशुश्रुम  ॥ ४३.१९ ॥  
दश यज्ञसहस्राणि राज्ञां द्वीपेषु वै तदा  ।  
निरर्गलानि वृत्तानि श्रूयन्ते तस्य धीमतः  ॥ ४३.२० ॥  
सर्वे यज्ञा महाराज्ञस्तस्यासन् भूरिदक्षिणाः  ।  
सर्वे काञ्चनयूपास्ते सर्वाः काञ्चनवेदिकाः  ॥ ४३.२१ ॥  
सर्वे देवैः समं प्राप्तैर्विमानस्थैरलङ्कृताः  ।  
गन्धर्वैरप्सरोभिश्च नित्यमेवोपशोभिताः  ॥ ४३.२२ ॥  
तस्य यज्ञे जगौ गाथां गन्धर्वो नारदस्तथा  ।  
कार्तवीर्यस्य राजर्षेर्महिमानं निरीक्ष्य सः  ॥ ४३.२३ ॥  
न नूनं कार्तवीर्यस्य गतिं यास्यन्ति क्षत्रियाः  ।  
यज्ञैर्दानैस्तपोभिश्च विक्रमेण श्रुतेन च  ॥ ४३.२४ ॥  
स हि सप्तसु द्वीपेषु खड्गी चक्री शरासनी  ।  
रथी द्वीपान्यनुचरन् योगी पश्यति तस्करान्  ॥ ४३.२५ ॥  
पञ्चाशीतिसहस्राणि वर्षाणां स नराधिपः  ।  
स सर्वरत्नसम्पूर्णश्चक्रवर्ती बभूव ह  ॥ ४३.२६ ॥  
स एव पशुपालोऽभूत्क्षेत्रपालः स एव हि  ।  
स एव वृष्ट्या पर्जन्यो योगित्वादर्जुनोऽभवत् ॥ ४३.२७ ॥  
योऽसौ बाहुसहस्रेण ज्याघातकठिनत्वचा  ।  
भाति रश्मिसहस्रेण शारदेनेव भास्करः  ॥ ४३.२८ ॥  
एष नागं मनुष्येषु माहिष्मत्यां महाद्युतिः  ।  
कर्कोटकसुतं जित्वा पुर्यां तत्र न्यवेशयत् ॥ ४३.२९ ॥  
एष वेगं समुद्रस्य प्रावृट्काले भजेत वै  ।  
क्रीडन्नेव सुखोद्भिन्नः प्रतिस्रोतो महीपतिः  ॥ ४३.३० ॥  
ललता क्रीडता तेन प्रतिस्रग्दाममालिनी  ।  
ऊर्मिभ्रुकुटिसन्त्रासाच्चकिताभ्येति नर्मदा  ॥ ४३.३१ ॥  
एको बाहुसहस्रेण वगाहे स महार्णवम्  ।  
करोत्युद्वृत्तवेगां तु नर्मदां प्रावृडुद्धताम्  ॥ ४३.३२ ॥  
तस्य बाहुसहस्रेण क्षोभ्यमाणे महोदधौ  ।  
भवन्त्यतीव निश्चेष्टाः पातालस्था महासुराः  ॥ ४३.३३ ॥  
चूर्णीकृतमहावीचिलीनमीनमहातिमिम्  ।  
मारुताविद्धफेनौघमावर्ताक्षिप्तदुःसहम्  ॥ ४३.३४ ॥  
करोत्यालोडयन्नेव दोःसहस्रेण सागरम्  ।  
मन्दरक्षोभचकिता ह्यमृतोत्पादशङ्किताः  ॥ ४३.३५ ॥  
तदा निश्चलमूर्धानो भवन्ति च महोरगाः  ।  
सायाह्ने कदलीखण्डा निर्वातस्तिमिता इव  ॥ ४३.३६ ॥  
एवं बद्ध्वा धनुर्ज्यायामुत्सिक्तं पञ्चभिः शरैः  ।  
लङ्कायां मोहयित्वा तु सबलं रावणं बलात् ॥ ४३.३७ ॥  
निर्जित्य बद्ध्वा चानीय माहिष्मत्यां बबन्ध च  ।  
ततो गत्वा पुलस्त्यस्तु ह्यर्जुनं सम्प्रसादयन्  ॥ ४३.३८ ॥  
मुमोच रक्षः पौलस्त्यं पुलस्त्येनेह सान्त्वितम्  ।  
तस्य बाहुसहस्रेण बभूव ज्यातलस्वनः  ॥ ४३.३९ ॥  
युगान्ताभ्रसहस्रस्य आस्फोटस्त्वशनेरिव  ।  
अहो बत विधेर्वीर्यं भार्गवोऽयं यदाछिनत् ॥ ४३.४० ॥  
तद्वै सहस्रं बाहूनां हेमतालवनं यथा  ।  
यत्रापवस्तु सङ्क्रुद्धो ह्यर्जुनं शप्तवान्प्रभुः  ॥ ४३.४१ ॥  
यस्माद्वनं प्रदग्धं वै विश्रुतं मम हैहय  ।  
तस्मात्ते दुष्करं कर्म कृतमन्यो हरिष्यति  ॥ ४३.४२ ॥  
छित्त्वा बाहुसहस्रं ते प्रथमं तरसा बली  ।  
तपस्वी ब्राह्मणश्च त्वां स वधिष्यति भार्गव  ॥ ४३.४३ ॥  

*सूत उवाच  
तस्य रामस्तदा त्वासीन्मृत्युः शापेन धीमतः  ।  
वरश्चैव तु राजर्षेः स्वयमेव वृतः पुरा  ॥ ४३.४४ ॥  
तस्य पुत्रशतं त्वासीत्पञ्च तत्र महारथाः  ।  
कृतास्त्रा बलिनः शूरा धर्मात्मानो महाबलाः  ॥ ४३.४५ ॥  
शूरसेनश्च शूरश्च धृष्टः क्रोष्टुस्तथैव च  ।  
जयध्वजश्च वैकर्ता अवन्तिश्च विशाम्पते  ॥ ४३.४६ ॥  
जयध्वजस्य पुत्रस्तु तालजङ्घो महाबलः  ।  
तस्य पुत्रशतान्येव तालजङ्घा इति श्रुताः  ॥ ४३.४७ ॥  
तेषां पञ्च कुलाः ख्याता हैहयानां महात्मनाम्  ।  
वीतिहोत्राश्च शार्यातो भोजाश्चावन्तयस्तथा  ॥ ४३.४८ ॥  
कुण्डिकेराश्च विक्रान्तास्तालजङ्घास्तथैव च  ।  
वीतिहोत्रसुतश्चापि आनर्तो नाम वीर्यवान्  ।  
दुर्जेयस्तस्य पुत्रस्तु बभूव मित्रकर्शनः  ॥ ४३.४९ ॥  
सद्भावेन महाराज प्रजा धर्मेण पालयन्  ।  
कार्तवीर्यार्जुनो नाम राजा बाहुसहस्रवान्  ॥ ४३.५० ॥  
येन सागरपर्यन्ता धनुषा निर्जिता मही  ।  
यस्तस्य कीर्तयेन्नाम कल्यमुत्थाय मानवः  ॥ ४३.५१ ॥  
न तस्य वित्तनाशः स्यान्नष्टं च लभते पुनः  ।  
कार्तवीर्यस्य यो जन्म कथयेदिह धीमतः  ।  
यथावत्स्विष्टपूतात्मा स्वर्गलोके महीयते  ॥ ४३.५२ ॥  


______________________________________________________  


मत्स्यपुराण ४४  

*ऋषय ऊचुः  
किमर्थं तद्वनं दग्धमापवस्य महात्मनः  ।  
कार्तवीर्येण विक्रम्य सूत प्रब्रूहि तत्त्वतः  ॥ ४४.१ ॥  
रक्षिता स तु राजर्षिः प्रजानामिति नः श्रुतम्  ।  
स कथं रक्षिता भूत्वा अदहत्तत्तपोवनम्  ॥ ४४.२ ॥  
*सूत उवाच  
आदित्यो द्विजरूपेण कार्तवीर्यमुपस्थितः  ।  
तृप्तिमेकां प्रयच्छस्व आदित्योऽहं नरेश्वर  ॥ ४४.३ ॥  

*राजोवाच  
भगवन्केन तृप्तिस्ते भवत्येव दिवाकर  ।  
कीदृशं भोजनं दद्मि हुत्वा तु विदधाम्यहम्  ॥ ४४.४ ॥  

*आदित्य उवाच  
स्थावरं देहि मे सर्वमाहारं ददतां वर  ।  
तेन तृप्तो भवेयं वै सा मे तृप्तिर्हि पार्थिव  ॥ ४४.५ ॥  

*कार्तवीर्य उवाच  
न शक्याः स्थावराः सर्वे तेजसा च बलेन च  ।  
निर्दग्धुं तपतां श्रेष्ठ तेन त्वां प्रणमाम्यहम्  ॥ ४४.६ ॥  

*आदित्य उवाच  
तुष्टस्तेऽहं शरान्दद्मि अक्षयान्सर्वतोमुखान्  ।  
ये प्रक्षिप्ता ज्वलिष्यन्ति मम तेजःसमन्विताः  ॥ ४४.७ ॥  
आविष्टा मम तेजोभिः शोषयिष्यन्ति स्थावरान्  ।  
शुष्कान् भस्मीकरिष्यन्ति तेन तृप्तिर्नराधिप  ॥ ४४.८ ॥  

*सूत उवाच  
ततः शरांस्तदादित्यस्त्वर्जुनाय प्रयच्छत  ।  
ततो ददाह सम्प्राप्तान् स्थावरान् सर्वमेव च  ॥ ४४.९ ॥  
ग्रामांस्तथाश्रमांश्चैव घोषाणि नगराणि च  ।  
तपोवनानि रम्याणि वनान्युपवनानि च  ॥ ४४.१० ॥  
एवं प्राचीमन्वदहत्ततः सर्वां स दक्षिणाम्  ।  
निर्वृक्षा निस्तृणा भूमिर्हता घोरेण तेजसा  ॥ ४४.११ ॥  
एतस्मिन्नेव काले तु आपवो जलमास्थितः  ।  
दश वर्षसहस्राणि तत्रास्ते स महानृषिः  ॥ ४४.१२ ॥  
पूर्णे व्रते महातेजा उदतिष्ठंस्तपोधनः  ।  
सोऽपश्यदाश्रमं दग्धमर्जुनेन महामुनिः  ॥ ४४.१३ ॥  
क्रोधाच्छशाप राजर्षिं कीर्तितं वो यथा मया  ।  
क्रोष्टोः शृणुत राजर्षेर्वंशमुत्तमपौरुषम्  ॥ ४४.१४ ॥  
यस्यान्ववाये सम्भूतो विष्णुर्वृष्णिकुलोद्वहः  ।  
क्रोष्टोरेवाभवत्पुत्रो वृजिनीवान्महारथः  ॥ ४४.१५ ॥  
वृजिनीवतश्च पुत्रोऽभूत्स्वाहो नाम महाबलः  ।  
स्वाहपुत्रोऽभवद्राजन् रुषङ्गुर्वदतां वरः  ॥ ४४.१६ ॥  
स तु प्रसूतिमिच्छन् वै रुषङ्गुः सौम्यमात्मजम्  ।  
चित्रश्चित्ररथश्चास्य पुत्रः कर्मभिरन्वितः  ॥ ४४.१७ ॥  
अथ चैत्ररथिवीरो जज्ञे विपुलदक्षिणः  ।  
शशबिन्दुरिति ख्यातश्चक्रवर्ती बभूव ह  ॥ ४४.१८ ॥  
अत्रानुवंशश्लोकोऽयं गीतस्तस्मिन्पुराभवत् ।  
शशबिन्दोस्तु पुत्राणां शतानामभवच्छतम्  ॥ ४४.१९ ॥  
धीमतां चाभिरूपाणां भूरिद्रविणतेजसाम्  ।  
तेषां शतप्रधानानां पृथुसाह्वा महाबलाः  ॥ ४४.२० ॥  
पृथुश्रवाः पृथुयशाः पृथुधर्मा पृथुञ्जयः  ।  
पृथुकीर्तिः पृथुमना राजानः शशबिन्दवः  ॥ ४४.२१ ॥  
शंसन्ति च पुराणज्ञाः पृथुश्रवसमुत्तमम्  ।  
अन्तरस्य सुयज्ञस्य सुयज्ञस्तनयोऽभवत् ॥ ४४.२२ ॥  
उशना तु सुयज्ञस्य यो रक्षन्पृथिवीमिमाम्  ।  
आजहाराश्वमेधानां शतमुत्तमधार्मिकः  ॥ ४४.२३ ॥  
तितिक्षुरभवत्पुत्र औशनः शत्रुतापनः  ।  
मरुत्तस्तस्य तनयो राजर्षीणामनुत्तमः  ॥ ४४.२४ ॥  
आसीन्मरुत्ततनयौ वीरः कम्बलबर्हिषः  ।  
पुत्रस्तु रुक्मकवचो विद्वान्कम्बलबर्हिषः  ॥ ४४.२५ ॥  
निहत्य रुक्मकवचः परान्कवचधारिणः  ।  
धन्विनो विविधैर्बाणैरवाप्य पृथिवीमिमाम्  ॥ ४४.२६ ॥  
अश्वमेधे ददौ राजा ब्राह्मणेभ्यस्तु दक्षिणाम्  ।  
यज्ञे तु रुक्मकवचः कदाचित्परवीरहा  ॥ ४४.२७ ॥  
जज्ञिरे पञ्च पुत्रास्तु महावीर्या धनुर्भृतः  ।  
रुक्मेषुः पृथुरुक्मश्च ज्यामघः परिघो हरिः  ॥ ४४.२८ ॥  
परिघं च हरिं चैव विदेहेऽस्थापयत्पिता  ।  
रुक्मेषुरभवद्राजा पृथुरुक्मस्तदाश्रयः  ॥ ४४.२९ ॥  
तेभ्यः प्रव्राजितो राज्याज्ज्यामघस्तु तदाश्रमे  ।  
प्रशान्तश्चाश्रमस्थश्च ब्राह्मणेनावबोधितः  ॥ ४४.३० ॥  
जगाम धनुरादाय देशमन्यं ध्वजी रथी  ।  
नर्मदां नृप एकाकी केवलं वृत्तिकामतः  ॥ ४४.३१ ॥  
ऋक्षवन्तं गिरिं गत्वा भुक्तमन्यैरुपाविशत् ।  
ज्यामघस्याभवद्भार्या चैत्रा परिणता सती  ॥ ४४.३२ ॥  
अपुत्रो न्यवसद्राजा भार्यामन्यां न विन्दत  ।  
तस्यासीद्विजयो युद्धे तत्र कन्यामवाप्य सः  ॥ ४४.३३ ॥  
भार्यामुवाच सन्त्रासात्स्नुषेयं ते शुचिस्मिते  ।  
एवमुक्ताब्रवीदेनं कस्य चेयं स्नुषेति च  ॥ ४४.३४ ॥  

*राजोवाच  
यस्ते जनिष्यते पुत्रस्तस्य भार्या भविष्यति  ।  
तस्मात्सा तपसोग्रेण कन्यायाः सम्प्रसूयत  ॥ ४४.३५ ॥  
पुत्रं विदर्भं सुभगा चैत्रा परिणता सती  ।  
राजपुत्र्यां च विद्वान्स स्नुषायां क्रथकैशिकौ  ।  
लोमपादं तृतीयं तु पुत्रं परमधार्मिकम्  ॥ ४४.३६ ॥  
तस्यां विदर्भोऽजनयच्छरान्रणविशारदान्  ।  
लोमपादान्मनुः पुत्रा ज्ञातिस्तस्य तु चात्मजः  ॥ ४४.३७ ॥  
कैशिकस्य चिदिः पुत्रस्तस्माच्चैद्या नृपाः स्मृताः  ।  
क्रथो विदर्भपुत्रस्तु कुन्तिस्तस्यात्मजोऽभवत् ॥ ४४.३८ ॥  
कुन्तेर्धृष्टः सुतो जज्ञे रणधृष्टः प्रतापवान्  ।  
धृष्टस्य पुत्रो धर्मात्मा निर्वृतिः परवीरहा  ॥ ४४.३९ ॥  
तदेको निर्वृतेः पुत्रो नाम्ना स तु विदूरथः  ।  
दशार्हस्तस्य वै पुत्रो व्योमस्तस्य च वै स्मृतः  ।  
दाशार्हाच्चैव व्योमात्तु पुत्रो जीमूत उच्यते  ॥ ४४.४० ॥  
जीमूतपुत्रो विमलस्तस्य भीमरथः सुतः  ।  
सुतो भीमरथस्यासीत्स्मृतो नवरथः किल  ॥ ४४.४१ ॥  
तस्य चासीद्दृढरथः शकुनिस्तस्य चात्मजः  ।  
तस्मात्करम्भः कारम्भिर्देवरातो बभूव ह  ॥ ४४.४२ ॥  
देवक्षत्रोऽभवद्राजा दैवरातिर्महायशाः  ।  
देवगर्भसमो जज्ञे देवनक्षत्रनन्दनः  ॥ ४४.४३ ॥  
मधुर्नाम महातेजा मधोः पुरवसस्तथा  ।  
आसीत्पुरवसात्पुत्रः पुरुद्वान्पुरुषोत्तमः  ॥ ४४.४४ ॥  
जन्तुर्जज्ञेऽथ वैदर्भ्यां भद्रसेन्यां पुरुद्वतः  ।  
ऐक्ष्वाकी चाभवद्भार्या जन्तोस्तस्यामजायत  ॥ ४४.४५ ॥  
सात्वतः सत्त्वसंयुक्तः सात्वतां कीर्तिवर्धनः  ।  
इमां विसृष्टिं विज्ञाय ज्यामघस्य महात्मनः  ।  
प्रजावानेति सायुज्यं राज्ञः सोमस्य धीमतः  ॥ ४४.४६ ॥  
सात्वतान् सत्त्वसम्पन्नान् कौशल्या सुषुवे सुतान्  ।  
भजिनं भजमानं तु दिव्यं देवावृधं नृप  ॥ ४४.४७ ॥  
अन्धकं च महाभोजं वृष्णिं च यदुनन्दनम्  ।  
तेषां तु सर्गाश्चत्वारो विस्तरेणैव तच्छृणु  ॥ ४४.४८ ॥  
भजमानस्य सृञ्जय्यां बाह्यकायां च बाह्यकाः  ।  
सृञ्जयस्य सुते द्वे तु बाह्यकास्तु तदाभवन्  ॥ ४४.४९ ॥  
तस्य भार्ये भगिन्यौ द्वे सुषुवाते बहून्सुतान्  ।  
निमिं च कृमिलं चैव वृष्णिं परपुरञ्जयम्  ।  
ते बाह्यकायां सृञ्जय्यां भजमानाद्विजज्ञिरे  ॥ ४४.५० ॥  
यज्ञे देवावृधो राजा बन्धूनां मित्रवर्धनः  ।  
अपुत्रस्त्वभवद्राजा चचार परमं तपः  ।  
पुत्रः सर्वगुणोपेतो मम भूयादिति स्पृहन्  ॥ ४४.५१ ॥  
संयोज्य मन्त्रमेवाथ पर्णाशाजलमस्पृशत् ।  
तदोपस्पर्शनात्तस्य चकार प्रियमापगा  ॥ ४४.५२ ॥  
कल्याणत्वान्नरपतेस्तस्मै सा निम्नगोत्तमा  ।  
चिन्तयाथ परीतात्मा जगामाथ विनिश्चयम्  ॥ ४४.५३ ॥  
नाधिगच्छाम्यहं नारीं यस्यामेवंविधः सुतः  ।  
जायेत तस्मादद्याहं भवाम्यथ सहस्रशः  ॥ ४४.५४ ॥  
अथ भूत्वा कुमारी सा बिभ्रती परमं वपुः  ।  
ज्ञापयामास राजानं तामियेष महाव्रतः  ॥ ४४.५५ ॥  
अथ सा नवमे मासि सुषुवे सरितां वरा  ।  
पुत्रं सर्वगुणोपेतं बभ्रुं देवावृधान्नृपात् ॥ ४४.५६ ॥  
अनुवंशे पुराणज्ञा गायन्तीति परिश्रुतम्  ।  
गुणान्देवावृधस्यापि कीर्तयन्तो महात्मनः  ॥ ४४.५७ ॥  
यथैव शृणुमो दूरादपश्यामस्तथान्तिकात् ।  
बभ्रुः श्रेष्ठो मनुष्याणां देवैर्देवावृधः समः  ॥ ४४.५८ ॥  
षष्टिश्च पूर्वपुरुषाः सहस्राणि च सप्ततिः  ।  
एतेऽमृतत्वं सम्प्राप्ता बभ्रोर्देवावृधान्नृप  ॥ ४४.५९ ॥  
यज्वा दानपतिर्वीरो ब्रह्मण्यश्च दृढव्रतः  ।  
रूपवान्सुमहातेजाः श्रुतवीर्यधरस्तथा  ॥ ४४.६० ॥  
अथ कङ्कस्य दुहिता सुषुवे चतुरः सुतान्  ।  
कुकुरं भजमानं च शशिं कम्बलबर्हिषम्  ॥ ४४.६१ ॥  
कुकुरस्य सुतो वृष्णिर्वृष्णेस्तु तनयो धृतिः  ।  
कपोतरोमा तस्याथ तैत्तिरिस्तस्य चात्मजः  ॥ ४४.६२ ॥  
तस्यासीत्तनुजः सर्पो विद्वान्पुत्रो नलः किल  ।  
ख्यायते तस्य नाम्ना स नन्दनो दरदुन्दुभिः  ॥ ४४.६३ ॥  
तस्मिन्प्रवितते यज्ञे अभिजातः पुनर्वसुः  ।  
अश्वमेधं च पुत्रार्थमाजहार नरोत्तमः  ॥ ४४.६४ ॥  
तस्य मध्येऽतिरात्रस्य सभामध्यात्समुत्थितः  ।  
अतस्तु विद्वान्कर्मज्ञो यज्वा दाता पुनर्वसुः  ॥ ४४.६५ ॥  
तस्यासीत्पुत्रमिथुनं बभूवाविजितं किल  ।  
आहुकश्चाहुकी चैव ख्यातं मातेमतां वर  ॥ ४४.६६ ॥  
इमांश्चोदाहरन्त्यत्र श्लोकान्प्रति तमाहुकम्  ।  
सोपासङ्गानुकर्षाणां सध्वजानां वरूथिनाम्  ॥ ४४.६७ ॥  
रथानां मेघघोषाणां सहस्राणि दशैव तु  ।  
नासत्यवादी नातेजा नायज्वा नासहस्रदः  ॥ ४४.६८ ॥  
नाशुचिर्नाप्यविद्वान् हि यो भोजेष्वभ्यजायत  ।  
आहुकस्य भृतिं प्राप्ता इत्येतद्वै तदुच्यते  ॥ ४४.६९ ॥  
आहुकश्चाप्यवन्तीषु स्वसारं चाहुकीं ददौ  ।  
आहुकात्काश्यदुहिता द्वौ पुत्रौ समसूयत  ॥ ४४.७० ॥  
देवकश्चोग्रसेनश्च देवगर्भसमावुभौ  ।  
देवकस्य सुता वीरा जज्ञिरे त्रिदशोपमाः  ॥ ४४.७१ ॥  
देववानुपदेवश्च सुदेवो देवरक्षितः  ।  
तेषां स्वसारः सप्तासन् वसुदेवाय ता ददौ  ॥ ४४.७२ ॥  
देवकी श्रुतदेवी च मित्रदेवी यशोधरा  ।  
श्रीदेवी सत्यदेवी च सुतापी चेति सप्तमी  ॥ ४४.७३ ॥  
नवोग्रसेनस्य सुताः कंसस्तेषां तु पूर्वजः  ।  
न्यग्रोधश्च सुनामा च कङ्कः शङ्कुश्च भूयसः  ॥ ४४.७४ ॥  
अजभू राष्ट्रपालश्च युद्धमुष्टिः सुमुष्टिदः  ।  
तेषां स्वसारः पञ्चासन् कंसा कंसवती तथा  ॥ ४४.७५ ॥  
सुतन्तू राष्ट्रपाली च कङ्का चेति वराङ्गनाः  ।  
उग्रसेनः सहापत्यो व्याख्यातः कुकुरोद्भवः  ॥ ४४.७६ ॥  
भजमानस्य पुत्रोऽथ रथिमुख्यो विदूरथः  ।  
राजाधिदेवः शूरश्च विदूरथसुतोऽभवत् ॥ ४४.७७ ॥  
राजाधिदेवस्य सुतौ जज्ञाते देवसम्मितौ  ।  
नियमव्रतप्रधानौ शोणाश्वः श्वेतवाहनः  ॥ ४४.७८ ॥  
शोणाश्वस्य सुताः पञ्च शूरा रणविशारदाः  ।  
शमी च देवशर्मा च निकुन्तः शक्रशत्रुजित् ॥ ४४.७९ ॥  
शमिपुत्रः प्रतिक्षत्रः प्रतिक्षत्रस्य चात्मजः  ।  
प्रतिक्षेत्रः सुतो भोजो हृदीकस्तस्य चात्मजः  ॥ ४४.८० ॥  
हृदीकस्याभवन्पुत्रा दश भीमपराक्रमाः  ।  
कृतवर्माग्रजस्तेषां शतधन्वा च मध्यमः  ॥ ४४.८१ ॥  
देवार्हश्चैव नाभश्च भीषणश्च महाबलः  ।  
अजातो वनजातश्च कनीयककरम्भकौ  ॥ ४४.८२ ॥  
देवार्हस्य सुतो विद्वाञ्जज्ञे कम्बलबर्हिषः  ।  
असामञ्जाः सुतस्तस्य तमोजातस्य चात्मजः  ॥ ४४.८३ ॥  
अजातपुत्रा विक्रान्तास्त्रयः परमकीर्तयः  ।  
सुदंष्ट्रश्च सुनाभश्च कृष्ण इत्यन्धका मताः  ॥ ४४.८४ ॥  
अन्धकानामिमं वंशं यः कीर्तयति नित्यशः  ।  
आत्मनो विपुलं वंशं प्रजावानाप्नुते नरः  ॥ ४४.८५ ॥  


______________________________________________________  


मत्स्यपुराण ४५  

*सूत उवाच  
गान्धारी चैव माद्री च वृष्णिभार्ये बभूवतुः  ।  
गान्धारी जनयामास सुमित्रं मित्रनन्दनम्  ॥ ४५.१ ॥  
माद्री युधाजितं पुत्रं ततो वै देवमीढुषम्  ।  
अनमित्रं शिबिं चैव पञ्चमं कृतलक्षणम्  ॥ ४५.२ ॥  
अनमित्रसुतो निघ्नो निघ्नस्यापि तु द्वौ सुतौ  ।  
प्रसेनश्च महावीर्यः शक्तिसेनश्च तावुभौ  ॥ ४५.३ ॥  
स्यमन्तकः प्रसेनस्य मणिरत्नमनुत्तमम्  ।  
पृथिव्यां सर्वरत्नानां राजा वै सोऽभवन्मणिः  ॥ ४५.४ ॥  
हृदि कृत्वा तु बहुशो मणिं तमभियाचितः  ।  
गोविन्दोऽपि न तं लेभे शक्तोऽपि न जहार सः  ॥ ४५.५ ॥  
कदाचिन्मृगयां यातः प्रसेनस्तेन भूषितः  ।  
यथाशब्दं स शुश्राव बिले सत्त्वेन पूरिते  ॥ ४५.६ ॥  
ततः प्रविश्य स बिलं प्रसेनो ह्यृक्षमैक्षत  ।  
ऋक्षः प्रसेनं च तथा ऋक्षं चैव प्रसेनजित् ॥ ४५.७ ॥  
हत्वा ऋक्षः प्रसेनं तु ततस्तं मणिमाददात् ।  
अदृष्टस्तु हतस्तेन अन्तर्बिलगतस्तदा  ॥ ४५.८ ॥  
प्रसेनं तु हतं ज्ञात्वा गोविन्दः परिशङ्कितः  ।  
गोविन्देन हतो व्यक्तं प्रसेनो मणिकारणात् ॥ ४५.९ ॥  
प्रसेनस्तु गतोऽरण्यं मणिरत्नेन भूषितः  ।  
तं दृष्ट्वा स हतस्तेन गोविन्दः प्रत्युवाच ह  ।  
हन्मि चैनं दुराचारं शत्रुभूतं हि वृष्णिषु  ॥ ४५.१० ॥  
अथ दीर्घेण कालेन मृगयां निर्गतः पुनः  ।  
यदृच्छया च गोविन्दो बिलस्याभ्याशमागमत् ॥ ४५.११ ॥  
तं दृष्ट्वा तु महाशब्दं स चक्रे ऋक्षराड्बली  ।  
शब्दं श्रुत्वा तु गोविन्दः खड्गपाणिः प्रविश्य सः  ।  
अपश्यज्जाम्बवन्तं तमृक्षराजं महाबलम्  ॥ ४५.१२ ॥  
ततस्तूर्णं हृषीकेशस्तमृक्षपतिमञ्जसा  ।  
जाम्बवन्तं स जग्राह क्रोधसंरक्तलोचनः  ॥ ४५.१३ ॥  
तुष्टावैनं तदा ऋक्षः कर्मभिर्वैष्णवैः प्रभुम्  ।  
ततस्तुष्टस्तु भगवान् वरेणैनमरोचयत् ॥ ४५.१४ ॥  

*जाम्बवानुवाच  
इच्छे चक्रप्रहारेण त्वत्तोऽहं मरणं प्रभो  ।  
कन्या चेयं मम शुभा भर्तारं त्वामवाप्नुयात् ।  
योऽयं मणिः प्रसेनं तु हत्वा प्राप्तो मया प्रभो  ॥ ४५.१५ ॥  
ततः स जाम्बवन्तं तं हत्वा चक्रेण वै प्रभुः  ।  
कृतकर्मा महाबाहुः सकन्यं मणिमाहरत् ॥ ४५.१६ ॥  
ददौ सत्राजितायैनं सर्वसात्वतसंसदि  ।  
तेन मिथ्यापवादेन सन्तप्तोऽयं जनार्दनः  ॥ ४५.१७ ॥  
ततस्ते यादवाः सर्वे वासुदेवमथाब्रुवन्  ।  
अस्माकं तु मतिर्ह्यासीत्प्रसेनस्तु त्वया हतः  ॥ ४५.१८ ॥  
कैकेयस्य सुता भार्या दश सत्राजितः शुभाः  ।  
तासूत्पन्नाः सुतास्तस्य शतमेकं तु विश्रुताः  ।  
ख्यातिमन्तो महावीर्या भङ्गकारस्तु पूर्वजः  ॥ ४५.१९ ॥  
अथ व्रतवती तस्माद्भङ्गकारात्तु पूर्वजात् ।  
सुषुवे सुकुमारीस्तु तिस्रः कमललोचनाः  ॥ ४५.२० ॥  
सत्यभामा वरा स्त्रीणां व्रतिनी च दृढव्रता  ।  
तथा पद्मावती चैव ताश्च कृष्णाय सोऽददात् ॥ ४५.२१ ॥  
अनमित्राच्छिनिर्जज्ञे कनिष्ठाद्वृष्णिनन्दनात् ।  
सत्यकस्तस्य पुत्रस्तु सात्यकिस्तस्य चात्मजः  ॥ ४५.२२ ॥  
सत्यवान्युयुधानस्तु शिनेर्नप्ता प्रतापवान्  ।  
असङ्गो युयुधानस्य द्युम्निस्तस्यात्मजोऽभवत् ॥ ४५.२३ ॥  
द्युम्नेर्युगन्धरः पुत्र इति शैन्याः प्रकीर्तिताः  ।  
अनमित्रान्वयो ह्येष व्याख्यातो वृष्णिवंशजः  ॥ ४५.२४ ॥  
अनमित्रस्य सञ्जज्ञे पृथ्व्यां वीरो युधाजितः  ।  
अन्यौ तु तनयौ वीरौ वृषभः क्षत्र एव च  ॥ ४५.२५ ॥  
वृषभः काशिराजस्य सुतां भार्यामविन्दत  ।  
जयन्तस्तु जयन्त्यां तु पुत्रः समभवच्छुभः  ॥ ४५.२६ ॥  
सदायज्ञोऽतिवीरश्च श्रुतवानतिथिप्रियः  ।  
अक्रूरः सुषुवे तस्मात्सदायज्ञोऽतिदक्षिणः  ॥ ४५.२७ ॥  
रत्ना कन्या च शैब्यस्य अक्रूरस्तामवाप्तवान्  ।  
पुत्रानुत्पादयामास एकादश महाबलान्  ॥ ४५.२८ ॥  
उपलम्भः सदालम्भो वृकलो वीर्य एव च  ।  
सवीतरः सदापक्षः शत्रुघ्नो वारिमेजयः  ॥ ४५.२९ ॥  
धर्मभृद्धर्मवर्माणौ धृष्टमानस्तथैव च  ।  
सर्वे च प्रतिहोतारो रत्नायां जज्ञिरे च ते  ॥ ४५.३० ॥  
अक्रूरादुग्रसेनायां सुतौ द्वौ कुलवर्धनौ  ।  
देववानुपदेवश्च जज्ञाते देवसन्निभौ  ॥ ४५.३१ ॥  
अश्विन्यां च ततः पुत्राः पृथुर्विपृथुरेव च  ।  
अश्वत्थामा सुबाहुश्च सुपार्श्वकगवेषणौ  ॥ ४५.३२ ॥  
वृष्टिनेमिः सुधर्मा च तथा शर्यातिरेव च  ।  
अभूमिर्वर्जभूमिश्च श्रमिष्ठः श्रवणस्तथा  ॥ ४५.३३ ॥  
इमां मिथ्याभिशस्तिं यो वेद कृष्णादपोहिताम्  ।  
न स मिथ्याभिशापेन अभिशाप्योऽथ केनचित् ॥ ४५.३४ ॥  


______________________________________________________  


मत्स्यपुराण ४६  

*सूत उवाच  
ऐक्ष्वाकी सुषुवे शूरं ख्यातमद्भुतमीढुषम्  ।  
पौरुषाज्जज्ञिरे शूराद्भोजायां पुत्रका दश  ॥ ४६.१ ॥  
वसुदेवो महाबाहुः पूर्वमानकदुन्दुभिः  ।  
देवमार्गस्ततो जज्ञे ततो देवश्रवाः पुनः  ॥ ४६.२ ॥  
अनाधृष्टिः शिनिश्चैव नन्दश्चैव ससृञ्जयः  ।  
श्यामः शमीकः संयूपः पञ्च चास्य वराङ्गनाः  ॥ ४६.३ ॥  
श्रुतकीर्तिः पृथा चैव श्रुतादेवी श्रुतश्रवाः  ।  
राजाधिदेवी च तथा पञ्चैता वीरमातरः  ॥ ४६.४ ॥  
कृतस्य तु श्रुतादेवी सुग्रीवं सुषुवे सुतम्  ।  
कैकेय्यां श्रुतकीर्त्यां तु जज्ञे सोऽनुव्रतो नृपः  ॥ ४६.५ ॥  
श्रुतश्रवसि चैद्यस्य सुनीथः समपद्यत  ।  
बहुशो धर्मचारी स सम्बभूवारिमर्दनः  ॥ ४६.६ ॥  
अथ सख्येन वृद्धेऽसौ कुन्तिभोजे सुतां ददौ  ।  
एवं कुन्ती समाख्याता वसुदेवस्वसा पृथा  ॥ ४६.७ ॥  
वसुदेवेन सा दत्ता पाण्डोर्भार्या ह्यनिन्दिता  ।  
पाण्डोरर्थेन सा जज्ञे देवपुत्रान्महारथान्  ॥ ४६.८ ॥  
धर्माद्युधिष्ठिरो जज्ञे वायोर्जज्ञे वृकादेरः  ।  
इन्द्राद्धनञ्जयश्चैव शक्रतुल्यपराक्रमः  ॥ ४६.९ ॥  
माद्रवत्यां तु जनितावश्विभ्याभिति शुश्रुम  ।  
नकुलः सहदेवश्च रूपशीलगुणान्वितौ  ॥ ४६.१० ॥  
रोहिणी पौरवी नाम भार्या ह्यानकदुन्दुभेः  ।  
लेभे ज्येष्ठं सुतं रामं सारणं च सुतं प्रियम्  ॥ ४६.११ ॥  
दुर्दमं दमनं सुभ्रुं पिण्डारकमहाहनू  ।  
चित्राक्ष्यौ द्वे कुमार्यौ तु रोहिण्यां जज्ञिरे तदा  ॥ ४६.१२ ॥  
देवक्यां जज्ञिरे शौरेः सुषेणः कीर्तिमानपि  ।  
उदासी भद्रसेनश्च ऋषिवासस्तथैव च  ।  
षष्ठो भद्रविदेहश्च कंसः सर्वानघातयत् ॥ ४६.१३ ॥  
प्रथमा या अमावास्या वार्षिकी तु भविष्यति  ।  
तस्यां जज्ञे महाबाहुः पूर्वं कृष्णः प्रजापतिः  ॥ ४६.१४ ॥  
अनुजा त्वभवत्कृष्णा सुभद्रा भद्रभाषिणी  ।  
देवक्यां तु महातेजा जज्ञे शूरो महायशाः  ॥ ४६.१५ ॥  
सहदेवस्तु ताम्रायां जज्ञे शौरिः कुलोद्वहः  ।  
उपासङ्गधरं लेभे तनयं देवरक्षिता  ।  
एकां कन्यां च सुभगां कंसस्तामभ्यघातयत् ॥ ४६.१६ ॥  
विजयं रोचमानं च वर्धमानं तु देवलम्  ।  
एते सर्वे महात्मानो ह्युपदेव्यां प्रजज्ञिरे  ॥ ४६.१७ ॥  
अवगाहो महात्मा च वृकदेव्यामजायत  ।  
वृकदेव्यां स्वयं जज्ञे नन्दको नाम नामतः  ॥ ४६.१८ ॥  
सप्तमं देवकीपुत्रं मदनं सुषुवे नृप  ।  
गवेषणं महाभागं सङ्ग्रामेष्वपराजितम्  ॥ ४६.१९ ॥  
श्रद्धादेव्या विहारे तु वने हि विचरन्पुरा  ।  
वैश्यायामदधाच्छौरिः पुत्रं कौशिकमग्रजम्  ॥ ४६.२० ॥  
सुतनू रथराजी च शौरेरास्तां परिग्रहौ  ।  
पुण्ड्रश्च कपिलश्चैव वसुदेवात्मजौ बलौ  ॥ ४६.२१ ॥  
जरा नाम निषादोऽभूत्प्रथमः स धनुर्धरः  ।  
सौभद्रश्च भवश्चैव महासत्त्वौ बभूवतुः  ॥ ४६.२२ ॥  
देवभागसुतश्चापि नाम्नासावुद्धवः स्मृतः  ।  
पण्डितं प्रथमं प्राहुर्देवश्रवःसमुद्भवम्  ॥ ४६.२३ ॥  
ऐक्ष्वाक्यलभतापत्यमनाधृष्टेर्यशस्विनी  ।  
निधूतसत्त्वं शत्रुघ्नं श्राद्धस्तस्मादजायत  ॥ ४६.२४ ॥  
करूषायानपत्याय कृष्णस्तुष्टः सुतं ददौ  ।  
सुचन्द्रं तु महाभागं वीर्यवन्तं महाबलम्  ॥ ४६.२५ ॥  
जाम्बवत्याः सुतावेतौ द्वौ च सत्कृतलक्षणौ  ।  
चारुदेष्णश्च साम्बश्च वीर्यवन्तौ महाबलौ  ॥ ४६.२६ ॥  
तन्तिपालश्च तन्तिश्च नन्दनस्य सुतावुभौ  ।  
शमीकपुत्राश्चत्वारो विक्रान्ताः सुमहाबलाः  ।  
विराजश्च धनुश्चैव श्यामश्च सृञ्जयस्तथा  ॥ ४६.२७ ॥  
अनपत्योऽभवच्छ्यामः शमीकस्तु वनं ययौ  ।  
जुगुप्समानो भोजत्वं राजर्षित्वमवाप्तवान्  ॥ ४६.२८ ॥  
कृष्णस्य जन्माभ्युदयं यः कीर्तयति नित्यशः  ।  
शृणोति मानवो नित्यं सर्वपापैः प्रमुच्यते  ॥ ४६.२९ ॥  


______________________________________________________  


मत्स्यपुराण ४७  

*सूत उवाच  
अथ देवो महादेवः पूर्वं कृष्णः प्रजापतिः  ।  
विहारार्थं स देवेशो मानुषेष्विह जयते  ॥ ४७.१ ॥  
देवक्यां वसुदेवस्य तपसा पुष्करेक्षणः  ।  
चतुर्बाहुस्तदा जातो दिव्यरूपो ज्वलञ्श्रिया  ॥ ४७.२ ॥  
श्रीवत्सलक्षणं देवं दृष्ट्वा दिव्यैश्च लक्षणैः  ।  
उवाच वसुदेवस्तं रूपं संहर वै प्रभो  ॥ ४७.३ ॥  
भीतोऽहं देव कंसस्य ततस्त्वेतद्ब्रवीमि ते  ।  
मम पुत्रा हतास्तेन ज्येष्ठास्ते भीमविक्रमाः  ॥ ४७.४ ॥  
वसुदेववचः श्रुत्वा रूपं संहरतेऽच्युतः  ।  
अनुज्ञाप्य ततः शौरिं नन्दगोपगृहेऽनयत् ॥ ४७.५ ॥  
दत्त्वैनं नन्दगोपस्य रक्ष्यतामिति चाब्रवीत् ।  
अतस्तु सर्वकल्याणं यादवानां भविष्यति  ।  
अयं तु गर्भो देवक्यां जातः कंसं हनिष्यति  ॥ ४७.६ ॥  

*ऋषय ऊचुः  
क एष वसुदेवस्तु देवकी च यशस्विनी  ।  
नन्दगोपश्च कस्त्वेष यशोदा च महाव्रता  ॥ ४७.७ ॥  
यो विष्णुं जनयामास यं च तातेत्यभाषत  ।  
या गर्भं जनयामास या चैनं त्वभ्यवर्धयत् ॥ ४७.८ ॥  

*सूत उवाच  
पुरुषः कश्यपस्त्वासीददितिस्तु प्रिया स्मृता  ।  
ब्रह्मणः कश्यपस्त्वंशः पृथिव्यास्त्वदितिस्तथा  ॥ ४७.९ ॥  
अथ कामान्महाबाहुर्देवक्याः समपूरयत् ।  
ये तया काङ्क्षिता नित्यमजातस्य महात्मनः  ॥ ४७.१० ॥  
सोऽवतीर्णो महीं देवः प्रविष्टो मानुषीं तनुम्  ।  
मोहयन्सर्वभूतानि योगात्मा योगमायया  ॥ ४७.११ ॥  
नष्टे धर्मे तथा जज्ञे विष्णुर्वृष्णिकुले प्रभुः  ।  
कर्तुं धर्मस्य संस्थानमसुराणां प्रणाशनम्  ॥ ४७.१२ ॥  
रुक्मिणी सत्यभामा च सत्या नाग्नजिती तथा  ।  
सुभामा च तथा शैब्या गान्धारी लक्ष्मणा तथा  ॥ ४७.१३ ॥  
मित्रविन्दा च कालिन्दी देवी जाम्बवती तथा  ।  
सुशीला च तथा माद्री कौशल्या विजया तथा  ।  
एवमादीनि देवीनां सहस्राणि च षोडश  ॥ ४७.१४ ॥  
रुक्मिणी जनयामास पुत्रान्रणविशारदान्  ।  
चारुदेष्णं रणे शूरं प्रद्युम्नं च महाबलम्  ॥ ४७.१५ ॥  
सुचारुं भद्रचारुं च सुदेष्णं भद्रमेव च  ।  
परशुं चारुगुप्तं च चारुभद्रं सुचारुकम्  ।  
चारुहासं कनिष्ठं च कन्यां चारुमतीं तथा  ॥ ४७.१६ ॥  
जज्ञिरे सत्यभामायां भानुर्भ्रमरतेक्षणः  ।  
रोहितो दीप्तिमांश्चैव ताम्रश्चक्रो जलन्धमः  ॥ ४७.१७ ॥  
चतस्रो जज्ञिरे तेषां स्वसारस्तु यवीयसीः  ।  
जाम्बवत्याः सुतो जज्ञे साम्बः समितिशोभनः  ॥ ४७.१८ ॥  
मित्रवान्मित्रविन्दश्च मित्रविन्दा वराङ्गना  ।  
मित्रबाहुः सुनीथश्च नाग्नजित्याः प्रजा हि सा  ॥ ४७.१९ ॥  
एवमादीनि पुत्राणां सहस्राणि निबोधत  ।  
शतं शतसहस्राणां पुत्राणां तस्य धीमतः  ॥ ४७.२० ॥  
अशीतिश्च सहस्राणि वासुदेवसुतास्तथा  ।  
लक्षमेकं तथा प्रोक्तं पुत्राणां च द्विजोत्तमाः  ॥ ४७.२१ ॥  
उपसङ्गस्य तु सुतौ वज्रः सङ्क्षिप्त एव च  ।  
भूरीन्द्रसेनो भूरिश्च गवेषणसुतावुभौ  ॥ ४७.२२ ॥  
प्रद्युम्नस्य तु दायादो वैदर्भ्यां बुद्धिसत्तमः  ।  
अनिरुद्धो रणेऽरुद्धो जज्ञेऽस्य मृगकेतनः  ॥ ४७.२३ ॥  
काश्या सुपार्श्वतनया साम्बाल्लेभे तरस्विनः  ।  
सत्यप्रकृतयो देवाः पञ्च वीराः प्रकीर्तिताः  ॥ ४७.२४ ॥  
तिस्रः कोट्यः प्रवीराणां यादवानां महात्मनाम्  ।  
षष्टिः शतसहस्राणि वीर्यवन्तो महाबलाः  ॥ ४७.२५ ॥  
देवांशाः सर्व एवेह ह्युत्पन्नास्ते महौजसः  ।  
देवासुरे हता ये च त्वसुरा ये महाबलाः  ॥ ४७.२६ ॥  
इहोत्पन्ना मनुष्येषु बाधन्ते सर्वमानवान्  ।  
तेषामुत्सादनार्थाय उत्पन्नो यादवे कुले  ॥ ४७.२७ ॥  
कुलानां शतमेकं च यादवानां महात्मनाम्  ।  
सर्वमेतत्कुलं यावद्वर्तते वैष्णवे कुले  ॥ ४७.२८ ॥  
विष्णुस्तेषां प्रणेता च प्रभुत्वे च व्यवस्थितः  ।  
निदेशस्थायिनस्तस्य कथ्यन्ते सर्वयादवाः  ॥ ४७.२९ ॥  

*ऋषय ऊचुः  
सप्तर्षयः कुबेरश्च यक्षो माणिचरस्तथा  ।  
शालकिर्नारदश्चैव सिद्धो धन्वन्तरिस्तथा  ॥ ४७.३० ॥  
आदिदेवस्तथा विष्णुरेभिस्तु सह दैवतः  ।  
किमर्थं सङ्घशो भूताः स्मृताः सम्भूतयः कति  ॥ ४७.३१ ॥  
भविष्याः कति चैवान्ये प्रादुर्भावा महात्मनः  ।  
ब्रह्मक्षत्रेषु शान्तेषु किमर्थमिह जायते  ॥ ४७.३२ ॥  
यदर्थमिह सम्भूतो विष्णुर्वृष्ण्यन्धकोत्तमः  ।  
पुनः पुनर्मनुष्येषु तन्नः प्रब्रूहि पृच्छताम्  ॥ ४७.३३ ॥  

*सूत उवाच  
त्यक्त्वा दिव्यां तनुं विष्णुर्मानुषेष्विह जायते  ।  
युगे त्वथ परावृत्ते काले प्रशिथिले प्रभुः  ॥ ४७.३४ ॥  
देवासुरविमर्देषु जायते हरिरीश्वरः  ।  
हिरण्यकशिपौ दैत्ये त्रैलोक्यं प्राक्प्रशासति  ॥ ४७.३५ ॥  
बलिनाधिष्ठिते चैव पुरा लोकत्रये क्रमात् ।  
सख्यमासीत्परमकं देवानामसुरैः सह  ॥ ४७.३६ ॥  
युगाख्यासुरसम्पूर्णं ह्यासीदत्याकुलं जगत् ।  
निदेशस्थायिनश्चापि तयोर्देवासुराः समम्  ॥ ४७.३७ ॥  
मृधो बलिविमर्दाय सम्प्रवृद्धः सुदारुणः  ।  
देवानामसुराणां च घोरः क्षयकरो महान्  ॥ ४७.३८ ॥  
कर्तुं धर्मव्यवस्थानं जायते मानुषेष्विह  ।  
भृगोः शापनिमित्तं तु देवासुरकृते तदा  ॥ ४७.३९ ॥  

*मुनय ऊचुः  
कथं देवासुरकृते व्यापारं प्राप्तवान्स्वतः  ।  
देवासुरं यथा वृत्तं तन्नः प्रब्रूहि पृच्छताम्  ॥ ४७.४० ॥  

*सूत उवाच  
तेषां दायनिमित्तं ते सङ्ग्रामास्तु सुदारुणाः  ।  
वराहाद्या दश द्वौ च शण्डामर्कान्तरे स्मृताः  ॥ ४७.४१ ॥  
नामतस्तु समासेन शृणुतैषां विवक्षतः  ।  
प्रथमो नारसिंहस्तु द्वितीयश्चापि वामनः  ॥ ४७.४२ ॥  
तृतीयस्तु वराहश्च चतुर्थोऽमृतमन्थनः  ।  
सङ्ग्रामः पञ्चमश्चैव सञ्जातस्तारकामयः  ॥ ४७.४३ ॥  
षष्ठो ह्याडीबकाख्यस्तु सप्तमस्त्रैपुरस्तथा  ।  
अन्धकाख्योऽष्टमस्तेषां नवमो वृत्रघातकः  ॥ ४७.४४ ॥  
धात्रश्च दशमश्चैव ततो हालाहलः स्मृतः  ।  
प्रथितो द्वादशस्तेषां घोरः कोलाहलस्तथा  ॥ ४७.४५ ॥  
हिरण्यकशिपुर्दैत्यो नारसिंहेन पातितः  ।  
वामनेन बलिर्बद्धस्त्रैलोक्याक्रमणे पुरा  ॥ ४७.४६ ॥  
हिरण्याक्षो हतो द्वन्द्वे प्रतिघाते तु दैवतैः  ।  
दंष्ट्रया तु वराहेण समुद्रस्तु द्विधा कृतः  ॥ ४७.४७ ॥  
प्रह्लादो निर्जितो युद्धे इन्द्रेणामृतमन्थने  ।  
विरोचनस्तु प्राह्लादिर्नित्यमिन्द्रवधोद्यतः  ॥ ४७.४८ ॥  
इन्द्रेणैव तु विक्रम्य निहतस्तारकामये  ।  
अशक्नुवन्स देवानां सर्वं सोढुं सदैवतम्  ॥ ४७.४९ ॥  
निहता दानवाः सर्वे त्रैलोक्ये त्र्यम्बकेण तु  ।  
असुराश्च पिशाचाश्च दानवाश्चान्धकाहवे  ॥ ४७.५० ॥  
हता देवमनुष्ये स्वे पितृभिश्चैव सर्वशः  ।  
सम्पृक्तो दानवैर्वृत्रो घोरो हालाहले हतः  ॥ ४७.५१ ॥  
तदा विष्णुसहायेन महेन्द्रेण निवर्तितः  ।  
हतो ध्वजे महेन्द्रेण मायाच्छन्नस्तु योगवित् ।  
ध्वजलक्षणमाविश्य विप्रचित्तिः सहानुजः  ॥ ४७.५२ ॥  
दैत्यांश्च दानवांश्चैव संयतान्किल संयुतान्  ।  
जयन्कोलाहले सर्वान् देवैः परिवृतो वृषा  ॥ ४७.५३ ॥  
यज्ञस्यावभृथे दृश्यौ शण्डामर्कौ तु दैवतैः  ।  
एते देवासुरे वृत्ताः सङ्ग्रामा द्वादशैव तु  ॥ ४७.५४ ॥  
देवासुरक्षयकराः प्रजानां तु हिताय वै  ।  
हिरण्यकशिपू राजा वर्षाणामर्बुदं बभौ  ॥ ४७.५५ ॥  
द्विसप्तति तथान्यानि नियुतान्यधिकानि च  ।  
अशीतिं च सहस्राणि त्रैलोक्यैश्वर्यतां गतः  ॥ ४७.५६ ॥  
पर्यायेण नु राजाभूद्बलिर्वर्षायुतं पुनः  ।  
षष्टिवर्षसहस्राणि नियुतानि च विंशतिः  ॥ ४७.५७ ॥  
बले राज्याधिकारस्तु यावत्कालं बभूव ह  ।  
तावत्कालं तु प्रह्लादो निवृत्तो ह्यसुरैः सह  ॥ ४७.५८ ॥  
इन्द्रास्त्रयस्ते विज्ञेया असुराणां महौजसः  ।  
दैत्यसंस्थमिदं सर्वमासीद्दशयुगं पुनः  ॥ ४७.५९ ॥  
त्रैलोक्यमिदमव्यग्रं महेन्द्रेणानुपाल्यते  ।  
असपत्नमिदं सर्वमासीद्दशयुगं पुनः  ॥ ४७.६० ॥  
प्रह्लादस्य हते तस्मिंस्त्रैलोक्ये कालपर्ययात् ।  
पर्यायेण तु सम्प्राप्ते त्रैलोक्यं पाकशासने  ।  
ततोऽसुरान्परित्यज्य शुक्रो देवानगच्छत  ॥ ४७.६१ ॥  
यज्ञे देवानथ गतं दितिजाः काव्यमाह्वयन्  ।  
किं त्वं नो मिषतां राज्यं त्यक्त्वा यज्ञं पुनर्गतः  ॥ ४७.६२ ॥  
स्थातुं न शक्नुमो ह्यत्र प्रविशामो रसातलम्  ।  
एवमुक्तोऽब्रवीद्दैत्यान् विषण्णान्सान्त्वयन्गिरा  ॥ ४७.६३ ॥  
मा भैष्ट धारयिष्यामि तेजसा स्वेन वोऽसुराः  ।  
मन्त्राश्चौषधयश्चैव रसा वसु च यत्परम्  ॥ ४७.६४ ॥  
कृत्स्नानि मयि तिष्ठन्ति पादस्तेषां सुरेषु वै  ।  
तत्सर्वं वः प्रदास्यामि युष्मदर्थे धृता मया  ॥ ४७.६५ ॥  
ततो देवास्तु तान्दृष्ट्वा वृतान्काव्येन धीमता  ।  
सम्मन्त्रयन्ति देवा वै संविज्ञास्तु जिघृक्षया  ॥ ४७.६६ ॥  
काव्यो ह्येष इदं सर्वं व्यावर्तयति नो बलात् ।  
साधु गच्छामहे तूर्णं यावन्नाध्यापयिष्यति  ॥ ४७.६७ ॥  
प्रसह्य हत्वा शिष्टांस्तु पातालं प्रापयामहे  ।  
ततो देवास्तु संरब्धा दानवानुपसृत्य ह  ॥ ४७.६८ ॥  
ततस्ते वध्यमानास्तु काव्यमेवाभिदुद्रुवुः  ।  
ततः काव्यस्तु तान्दृष्ट्वा तूर्णं देवैरभिद्रुतान्  ॥ ४७.६९ ॥  
रक्षां काव्येन संहृत्य देवास्तेऽप्यसुरार्दिताः  ।  
काव्यं दृष्ट्वा स्थितं देवा निःशङ्कमसुराञ्जहुः  ॥ ४७.७० ॥  
ततः काव्योऽनुचिन्त्याथ ब्राह्मणो वचनं हितम्  ।  
तानुवाच ततः काव्यः पूर्वं वृत्तमनुस्मरन्  ॥ ४७.७१ ॥  
त्रैलोक्यं वो हृतं सर्वं वामनेन त्रिभिः क्रमैः  ।  
बलिर्बद्धो हतो जम्भो निहतश्च विरोचनः  ॥ ४७.७२ ॥  
महासुरा द्वादशसु सङ्ग्रामेषु सुरैर्हताः  ।  
तैस्तैरुपायैर्भूयिष्ठं निहता वः प्रधानतः  ॥ ४७.७३ ॥  
किञ्चिच्छीष्टास्तु यूयं वै युद्धं मास्त्विति मे मतम्  ।  
नीतिं यां वोऽभिधास्यामि तिष्ठध्वं कालपर्ययात् ॥ ४७.७४ ॥  
यास्याम्यहं महादेवं मन्त्रार्थं विजयावहम्  ।  
अप्रतीपांस्ततो मन्त्रान् देवात्प्राप्य महेश्वरात् ।  
युध्यामहे पुनर्देवांस्ततः प्राप्स्यथ वै जयम्  ॥ ४७.७५ ॥  
ततस्ते कृतसंवादा देवानूचुस्तदासुराः  ।  
न्यस्तशस्त्रा वयं सर्वे निःसन्नाहा रथैर्विना  ॥ ४७.७६ ॥  
वयं तपश्चरिष्यामः संवृता वल्कलैर्वने  ।  
प्रह्लादस्य वचः श्रुत्वा सत्याभिव्याहृतं तु तत् ॥ ४७.७७ ॥  
ततो देवा न्यवर्तन्त विज्वरा मुदिताश्च ते  ।  
न्यस्तशस्त्रेषु दैत्येषु विनिवृत्तास्तदा सुराः  ॥ ४७.७८ ॥  
ततस्तानब्रवीत्काव्यः कञ्चित्कालमुपास्यथ  ।  
निरुत्सिक्तास्तपोयुक्ताः कालं कार्यार्थसाधकम्  ॥ ४७.७९ ॥  
पितुर्ममाश्रमस्था वै मां प्रतीक्षत दानवाः  ।  
तत्सन्दिश्यासुरान्काव्यो महादेवं प्रपद्यत  ॥ ४७.८० ॥  

*शुक्र उवाच  
मन्त्रानिच्छाम्यहं देव ये न सन्ति बृहस्पतौ  ।  
पराभवाय देवानामसुराणां जयाय च  ॥ ४७.८१ ॥  
एवमुक्तोऽब्रवीद्देवो व्रतं त्वं चर भार्गव  ।  
पूर्णं वर्षसहस्रं तु कणधूममवाक्शिराः  ।  
यदि पास्यसि भद्रं ते ततो मन्त्रानवाप्स्यसि  ॥ ४७.८२ ॥  
तथेति समनुज्ञाप्य शुक्रस्तु भृगुनन्दनः  ।  
पादौ संस्पृश्य देवस्य बाढमित्यब्रवीद्वचः  ।  
व्रतं चराम्यहं देव त्वयादिष्टोऽद्य वै प्रभो  ॥ ४७.८३ ॥  
ततोऽनुसृष्टो देवेन कुण्डधारोऽस्य धूमकृत् ।  
तदा तस्मिन्गते शुक्रे ह्यसुराणां हिताय वै  ।  
मन्त्रार्थं तत्र वसति ब्रह्मचर्यं महेश्वरे  ॥ ४७.८४ ॥  
तद्बुद्ध्वा नीतिपूर्वं तु राज्ये न्यस्ते तदासुरैः  ।  
अस्मिंश्छिद्रे तदामर्षाद्देवास्तान्समुपाद्रवन्  ।  
दंशिताः सायुधाः सर्वे बृहस्पतिपुरःसराः  ॥ ४७.८५ ॥  
दृष्ट्वासुरगणा देवान् प्रगृहीतायुधान्पुनः  ।  
उत्पेतुः सहसा ते वै सन्त्रस्तास्तान्वचोऽब्रुवन्  ॥ ४७.८६ ॥  
न्यस्ते शस्त्रेऽभये दत्त आचार्ये व्रतमास्थिते  ।  
दत्त्वा भवन्तो ह्यभयं सम्प्राप्ता नो जिघांसया  ॥ ४७.८७ ॥  
अनाचार्या वयं देवास्त्यक्तशस्त्रास्त्ववस्थिताः  ।  
चीरकृष्णाजिनधरा निष्क्रिया निष्परिग्रहाः  ॥ ४७.८८ ॥  
रणे विजेतुं देवांश्च न शक्ष्यामः कथञ्चन  ।  
अयुद्धेन प्रपत्स्यामः शरणं काव्यमातरम्  ॥ ४७.८९ ॥  
यापयामः कृच्छ्रमिदं यावदभ्येति नो गुरुः  ।  
निवृत्ते च तथा शुक्रे योत्स्यामो दंशितायुधाः  ॥ ४७.९० ॥  
एवमुक्त्वा ततोऽन्योन्यं शरणं काव्यमातरम्  ।  
प्रापद्यन्त ततो भीतास्तेभ्योऽदादभयं तु सा  ॥ ४७.९१ ॥  
न भेतव्यं न भेतव्यं भयं त्यजत दानवाः  ।  
मत्सन्निधौ वर्ततां वो न भीर्भवितुमर्हति  ॥ ४७.९२ ॥  
तया चाभ्युपपन्नांस्तान् दृष्ट्वा देवास्ततोऽसुरान्  ।  
अभिजग्मुः प्रसह्यैतानविचार्य बलाबलम्  ॥ ४७.९३ ॥  
ततस्तान्बाध्यमानांस्तु देवैर्दृष्ट्वासुरांस्तदा  ।  
देवी क्रुद्धाब्रवीद्देवाननिन्द्रान्वः करोम्यहम्  ॥ ४७.९४ ॥  
सम्भृत्य सर्वसम्भारानिन्द्रं साभ्यचरत्तदा  ।  
तस्तम्भ देवी बलवद्योगयुक्ता तपोधना  ॥ ४७.९५ ॥  
ततस्तं स्तम्भितं दृष्ट्वा इन्द्रं देवाश्च मूकवत् ।  
प्राद्रवन्त ततो भीता इन्द्रं दृष्ट्वा वशीकृतम्  ॥ ४७.९६ ॥  
गतेषु सुरसङ्घेषु शक्रं विष्णुरभाषत  ।  
मां त्वं प्रविश भद्रं ते नयिष्ये त्वां सुरोत्तम  ॥ ४७.९७ ॥  
एवमुक्तस्ततो विष्णुं प्रविवेश पुरन्दरः  ।  
विष्णुना रक्षितं दृष्ट्वा देवी क्रुद्धा वचोऽब्रवीत् ॥ ४७.९८ ॥  
एषा त्वां विष्णुना सार्धं दहामि मघवन्बलात् ।  
मिषतां सर्वभूतानां दृश्यतां मे तपोबलम्  ॥ ४७.९९ ॥  
तयाऽभिभूतौ तौ देवाविन्द्राविष्णू बभूवतुः  ।  
कथं मुच्येव सहितौ विष्णुरिन्द्रमभाषत  ॥ ४७.१०० ॥  
इन्द्रोऽब्रवीज्जहि ह्येनां यावन्नौ न दहेत्प्रभो  ।  
विशेषणाभिभूतोऽस्मि त्वत्तोऽहं जहि मा चिरम्  ॥ ४७.१०१ ॥  
ततः समीक्ष्य विष्णुस्तां स्त्रीवधे कृच्छ्रमास्थितः  ।  
अभिध्याय ततश्चक्रमापदुद्धरणे तु तत् ॥ ४७.१०२ ॥  
ततस्तु त्वरया युक्तः शीघ्रकारी भयान्वितः  ।  
ज्ञात्वा विष्णुस्ततस्तस्या क्रूरं देव्याश्चिकीर्षितम्  ।  
क्रुद्धः स्वमस्त्रमादाय शिरश्चिच्छेद वै भिया  ॥ ४७.१०३ ॥  
तं दृष्ट्वा स्त्रीवधं घोरं चुक्रोध भृगुरीश्वरः  ।  
ततोऽभिशप्तो भृगुणा विष्णुर्भार्यावधे तदा  ॥ ४७.१०४ ॥  
यस्मात्ते जानतो धर्मप्रवध्या स्त्री निषूदिता  ।  
तस्मात्त्वं सप्तकृत्वेह मानुषेषूपपत्स्जसे  ॥ ४७.१०५ ॥  
ततस्तेनाभिशापेन नष्टे धर्मे पुनःपुनः  ।  
लोकस्य च हितार्थाय जायते मानुयेष्विह  ॥ ४७.१०६ ॥  
अनुव्याहृत्य विष्णुं स तदादाय शिरस्त्वरन्  ।  
समानीय ततः कायमसौ गृह्येदमब्रवीत् ॥ ४७.१०७ ॥  
एषा त्वं विष्पुना देवि हता सञ्जीवयाम्यहम्  ।  
ततस्तां योज्य शिरसा अभिजीवेति सोऽब्रवीत् ॥ ४७.१०८ ॥  
यदि कृत्स्नो मया धर्मो ज्ञायते चरितोऽपि वा  ।  
तेन सत्येन जीवस्व यदि सत्यं वदाम्यहम्  ॥ ४७.१०९ ॥  
ततस्तां प्रोक्ष्य शीताभिरद्भिर्जीवेति सोऽब्रवीत् ।  
ततोऽभिव्याहृते तस्य देवी सञ्जीविता तदा  ॥ ४७.११० ॥  
ततस्तां सर्वभूतानि दृष्ट्वा सुप्तोत्थितामिव  ।  
साधु साध्विति चक्रुस्ते वचसा सर्वतोदिशम्  ॥ ४७.१११ ॥  
एवं प्रत्याहृता तेन देवी सा भृगुणा तदा  ।  
मिषतां देवतानां हि तदद्भुतमिवाभवद् ॥ ४७.११२ ॥  
असम्भ्रान्तेन भृगुणा पत्नी सञ्जीविता पुनः  ।  
दृष्ट्वा चेन्द्रो नालभत शर्म काव्यभयात्पुनः  ।  
प्रजागरे ततश्चेन्द्रो जयन्तीमिदमब्रवीत् ॥ ४७.११३ ॥  
सञ्चिन्त्य मतिमान् वाक्यं स्वां कन्यां पाकशासनः  ।  
एष काव्यो ह्यमित्राय व्रतं चरति दारुणम्  ।  
तेनाहं व्याकुलः पुत्रि कृतो मतिमता भृशम्  ॥ ४७.११४ ॥  
गच्छ संसाधयस्वैनं श्रमापनयनैः शुभैः  ।  
तैस्तैर्मनोनुकूलैश्च ह्युपचारैरतन्द्रिता  ॥ ४७.११५ ॥  
काव्यमाराधयस्वैनं यथा तुष्येत स द्विजः  ।  
गच्छ त्वं तस्य दत्ताऽसि प्रयत्नं कुरु मत्कृते  ॥ ४७.११६ ॥  
एवमुक्ता जयन्ती सा वचः सङ्गृह्य वै पितुः  ।  
अगच्छद्यत्र घोरं स तप आरभ्य तिष्ठति  ॥ ४७.११७ ॥  
तं दृष्ट्वा तु पिबन्तं सा कणधूममवाङ्मुखम्  ।  
यक्षेण पात्यमानं च कुण्डधारेण पातितम्  ॥ ४७.११८ ॥  
दृष्ट्वा च तं पात्यमानं देवी काव्यमवस्थितम्  ।  
स्वरूपं ध्यानशाम्यन्तं दुर्बलं भूतिमास्थितम्  ।  
पित्रा यथोक्तं वाक्यं सा काव्ये कृतवती तदा  ॥ ४७.११९ ॥  
गीर्भिश्चैवानुकूलाभिः स्तुवती वल्गुभाषिणी  ।  
गात्रसंवाहनैः काले सेवमाना त्वचः सुखैः  ।  
व्रतचर्यानुकूलाभिरुवास बहुलाः समाः  ॥ ४७.१२० ॥  
पूर्णे धूमव्रते तस्मिन् घोरे वर्षसहस्रके  ।  
वरेण च्छन्दयामास काव्यं प्रीतो भवस्तदा  ॥ ४७.१२१ ॥  

*महादेव उवाच  
एतद्व्रतं त्वयैकेन चीर्णं नान्येन केनचित् ।  
तस्माद्वै तपसा बुद्ध्या श्रुतेन च बलेन च  ॥ ४७.१२२ ॥  
तेजसा च सुरान्सर्वांस्त्वमेकोऽभिभविष्यसि  ।  
यच्चाभिलषितं ब्रह्मन् विद्यते भृगुनन्दन  ॥ ४७.१२३ ॥  
प्रपत्स्यसे तु तत्सर्वं नानुवाच्यं तु कस्यचित् ।  
सर्वाभिभावी तेन त्वं भविष्यसि द्विजोत्तम  ॥ ४७.१२४ ॥  
एतान्दत्त्वा वरांस्तस्मै भार्गवाय भवः पुनः  ।  
प्रजेशत्वं धनेशत्वमवध्यत्वं च वै ददौ  ॥ ४७.१२५ ॥  
एतांल्लब्ध्वा वरान्काव्यः सम्प्रहृष्टतनूरुहः  ।  
हर्षात्प्रादुर्बभौ तस्य दिव्यस्तोत्रं महेश्वरे  ।  
तथा तिर्यक्स्थितश्चैव तुष्टुवे नीललोहितम्  ॥ ४७.१२६ ॥  

*शुक्र उवाच  
नमोऽस्तु शितिकण्ठाय कनिष्ठाय सुवर्चसे  ।  
लेलिहानाय काव्याय वत्सरायान्धसः पते  ॥ ४७.१२७ ॥  
कपर्दिने करालाय हर्यक्ष्णे वरदाय च  ।  
संस्तुताय सुतीर्थाय देवदेवाय रंहसे  ॥ ४७.१२८ ॥  
उष्णीषिणे सुवक्त्राय बहुरूपाय वेधसे  ।  
वसुरेताय रुद्राय तपसे चित्रवाससे  ॥ ४७.१२९ ॥  
ह्रस्वाय मुक्तकेशाय सेनान्ये रोहिताय च  ।  
कवये राजवृक्षाय तक्षकक्रीडनाय च  ॥ ४७.१३० ॥  
सहस्रशिरसे चैव सहस्राक्षाय मीधुषे  ।  
वराय भव्यरूपाय श्वेताय पुरुषाय च  ॥ ४७.१३१ ॥  
गिरिशाय नमोऽर्काय बलिने आज्यपाय च  ।  
सुतृप्ताय सुवस्त्राय धन्विने भार्गवाय च  ॥ ४७.१३२ ॥  
निषङ्गिणे च ताराय स्वक्षाय क्षपणाय च  ।  
ताम्राय चैव भीमाय उग्राय च शिवाय च  ॥ ४७.१३३ ॥  
महादेवाय शर्वाय विश्वरूपशिवाय च  ।  
हिरण्याय वरिष्ठाय ज्येष्ठाय मध्यमाय च  ॥ ४७.१३४ ॥  
वास्तोष्पते पिनाकाय मुक्तये केवलाय च  ।  
मृगव्याधाय दक्षाय स्थाणवे भीषणाय च  ॥ ४७.१३५ ॥  
बहुनेत्राय धुर्याय त्रिनेत्रायेश्वराय च  ।  
कपालिने च वीराय मृत्यवे त्र्यम्बकाय च  ॥ ४७.१३६ ॥  
बभ्रवे च पिशङ्गाय पिङ्गलायारुणाय च  ।  
पिनाकिने चेषुमते चित्राय रोहिताय च  ॥ ४७.१३७ ॥  
दुन्दुभ्यायैकपादाय अजाय बुद्धिदाय च  ।  
आरण्याय गृहस्थाय यतये ब्रह्मचारिणे  ॥ ४७.१३८ ॥  
साङ्ख्याय चैव योगाय व्यापिने दीक्षिताय च  ।  
अनाहताय शर्वाय भव्येशाय यमाय च  ॥ ४७.१३९ ॥  
रोधसे चेकितानाय ब्रह्मिष्ठाय महर्षये  ।  
चतुष्पदाय मेध्याय रक्षिणे शीघ्रगाय च  ॥ ४७.१४० ॥  
शिखण्डिने करालाय दंष्ट्रिणे विश्ववेधसे  ।  
भास्वराय प्रतीताय सुदीप्ताय सुमेधसे  ॥ ४७.१४१ ॥  
क्रूरायाविकृतायैव भीषणाय शिवाय च  ।  
सौम्याय चैव मुख्याय धार्मिकाय शुभाय च  ॥ ४७.१४२ ॥  
अवध्यायामृतायैव नित्याय शाश्वताय च  ।  
व्यापृताय विशिष्टाय भरताय च साक्षिणे  ॥ ४७.१४३ ॥  
क्षेमाय सहमानाय सत्याय चामृताय च  ।  
कर्त्रे परशवे चैव शूलिने दिव्यचक्षुषे  ॥ ४७.१४४ ॥  
सोमपायाज्यपायैव धूमपायोष्मपाय च  ।  
शुचये परिधानाय सद्योजाताय मृत्यवे  ॥ ४७.१४५ ॥  
पिशिताशाय सर्वाय मेघाय विद्युताय च  ।  
व्यावृत्ताय वरिष्ठाय भरिताय तरक्षवे  ॥ ४७.१४६ ॥  
त्रिपुरघ्नाय तीर्थायावक्राय रोमशाय च  ।  
तिग्मायुधाय व्याख्याय सुसिद्धाय पुलस्तये  ॥ ४७.१४७ ॥  
रोचमानाय चण्डाय स्फीताय ऋषभाय च  ।  
व्रतिने युञ्जमानाय शुचये चोर्ध्वरेतसे  ॥ ४७.१४८ ॥  
असुरघ्नाय स्वाघ्नाय मृत्युघ्ने यज्ञियाय च  ।  
कृशानवे प्रचेताय वह्नये निर्मलाय च  ॥ ४७.१४९ ॥  
रक्षोघ्नाय पशुघ्नायाविघ्नाय श्वसिताय च  ।  
विभ्रान्ताय महान्ताय अर्णवे दुर्गमाय च  ॥ ४७.१५० ॥  
कृष्णाय च जयन्ताय लोकानामीश्वराय च  ।  
अनाश्रिताय वेध्याय समत्वाधिष्ठिताय च  ॥ ४७.१५१ ॥  
हिरण्यबाहवे चैव व्याप्ताय च महाय च  ।  
सुकर्मणे प्रसह्याय चेशानाय सुचक्षुषे  ॥ ४७.१५२ ॥  
क्षिप्रेषवे सदश्वाय शिवाय मोक्षदाय च  ।  
कपिलाय पिशङ्गाय महादेवाय धीमते  ॥ ४७.१५३ ॥  
महाकायाय दीप्ताय रोदनाय सहाय च  ।  
दृढधन्विने कवचिने रथिने च वरूथिने  ॥ ४७.१५४ ॥  
भृगुनाथाय शुक्राय गह्वरेष्ठाय वेधसे  ।  
अमोघाय प्रशान्ताय सुमेधाय वृषाय च  ॥ ४७.१५५ ॥  
नमोऽस्तु तुभ्यं भगवन् विश्वाय कृत्तिवाससे  ।  
पशूनां पतये तुभ्यं भूतानां पतये नमः  ॥ ४७.१५६ ॥  
प्रणवे ऋग्यजुःसाम्ने स्वाहाय च स्वधाय च  ।  
वषट्कारात्मने चैव तुभ्यं मन्त्रात्मने नमः  ॥ ४७.१५७ ॥  
त्वष्ट्रे धात्रे तथा कर्त्रे चक्षुःश्रोत्रमयाय च  ।  
भूतभव्यभवेशाय तुभ्यं कर्मात्मने नमः  ॥ ४७.१५८ ॥  
वसवे चैव साध्याय रुद्रादित्यसुराय च  ।  
विषाय मारुतायैव तुभ्यं देवात्मने नमः  ॥ ४७.१५९ ॥  
अग्नीषोमविधिज्ञाय पशुमन्त्रौषधाय च  ।  
स्वयम्भुवे ह्यजायैव अपूर्वप्रथमाय च  ।  
प्रजानां पतये चैव तुभ्यं ब्रह्मात्मने नमः  ॥ ४७.१६० ॥  
आत्मेशायात्मवश्याय सर्वेशातिशयाय च  ।  
सर्वभूताङ्गभूताय तुभ्यं भूतात्मने नमः  ॥ ४७.१६१ ॥  
निर्गुणाय गुणज्ञाय व्याकृतायामृताय च  ।  
निरुपाख्याय मित्राय तुभ्यं साङ्ख्यात्मने नमः  ॥ ४७.१६२ ॥  
पृथिव्यै चान्तरिक्षाय दिव्याय च महाय च  ।  
जनस्तपाय सत्याय तुभ्यं लोकात्मने नमः  ॥ ४७.१६३ ॥  
अव्यक्ताय च महते भूतादेरिन्द्रियाय च  ।  
आत्मज्ञाय विशेषाय तुभ्यं सर्वात्मने नमः  ॥ ४७.१६४ ॥  
नित्याय चात्मलिङ्गाय सूक्ष्मायैवेतराय च  ।  
बुद्धाय विभवे चैव तुभ्यं मोक्षात्मने नमः  ॥ ४७.१६५ ॥  
नमस्ते त्रिषु लोकेषु नमस्ते परतस्त्रिषु  ।  
सत्यान्तेषु महाद्येषु चतुर्षु च नमोऽस्तु ते  ॥ ४७.१६६ ॥  
नमः स्तोत्रे मया ह्यस्मिन् यदि न व्याहृतं भवेत् ।  
मद्भक्त इति ब्रह्मण्य तत्सर्वं क्षन्तुमर्हसि  ॥ ४७.१६७ ॥  

*सूत उवाच  
एवमाभाष्य देवेशमीश्वरं नीललोहितम्  ।  
प्रह्वोऽभिप्रणतस्तस्मै प्राञ्जलिर्वाग्यतोऽभवत् ॥ ४७.१६८ ॥  
काव्यस्य गात्रं संस्पृश्य हस्तेन प्रीतिमान्भवः  ।  
निकामं दर्शनं दत्त्वा तत्रैवान्तरधीयत  ॥ ४७.१६९ ॥  
ततः सोऽन्तर्हिते तस्मिन् देवेशेऽनुचरीं तदा  ।  
तिष्ठन्तीं पार्श्वतो दृष्ट्वा जयन्तीमिदमब्रवीत् ॥ ४७.१७० ॥  
कस्य त्वं सुभगे का वा दुःखिते मयि दुःखिता  ।  
महता तपसा युक्ता किमर्थं मां निषेवसे  ॥ ४७.१७१ ॥  
अनया संस्तुतो भक्त्या प्रश्रयेण दमेन च  ।  
स्नेहेन चैव सुश्रोणि प्रीतोऽस्मि वरवर्णिनि  ॥ ४७.१७२ ॥  
किमिच्छसि वरारोहे कस्ते कामः समृध्यताम्  ।  
तत्ते सम्पादयाम्यद्य यद्यपि स्यात्सुदुष्करः  ॥ ४७.१७३ ॥  
एवमुक्ताब्रवीदेनं तपसा ज्ञातुमर्हसि  ।  
चिकीर्षितं हि मे ब्रह्मंस्त्वं हि वेत्थ यथातथम्  ॥ ४७.१७४ ॥  
एवमुक्तोऽब्रवीदेनां दृष्ट्वा दिव्येन चक्षुषा  ।  
मया सह त्वं सुश्रोणि दश वर्षाणि भामिनि  ॥ ४७.१७५ ॥  
सर्वभूतैरदृश्या च सम्प्रयोगमिहेच्छसि  ।  
देवि चेन्दीवरश्यामे वरार्हे वामलोचने  ।  
एवं वृणोषि कामं त्वं मत्तो वै वल्गुभाषिणि  ॥ ४७.१७६ ॥  
एवं भवतु गच्छामो गृहान्नो मत्तकाशिनि  ।  
ततः स्वगृहमागत्य जयन्त्याः पाणिमुद्वहन्  ॥ ४७.१७७ ॥  
तया सहावसद्देव्या दश वर्षाणि भार्गवः  ।  
अदृश्यः सर्वभूतानां मायया संवृतः प्रभुः  ॥ ४७.१७८ ॥  
कृतार्थमागतं दृष्ट्वा काव्यं सर्वे दितेः सुताः  ।  
अभिजग्मुर्गृहं तस्य मुदितास्ते दिदृक्षवः  ॥ ४७.१७९ ॥  
यदा गता न पश्यन्ति मायया संवृतं गुरुम्  ।  
लक्षणं तस्य तद्बुद्ध्वा प्रतिजग्मुर्यथागतम्  ॥ ४७.१८० ॥  
बृहस्पतिस्तु संरुद्धं काव्यं ज्ञात्वा वरेण तु  ।  
तुष्ट्यर्थं दश वर्षाणि जयन्त्या हितकाम्यया  ॥ ४७.१८१ ॥  
बुद्ध्वा तदन्तरं सोऽपि दैत्यानामिन्द्रनोदितः  ।  
काव्यस्य रूपमास्थाय असुरान् समुपाह्वयत् ॥ ४७.१८२ ॥  
ततस्तानागतान्दृष्ट्वा बृहस्पतिरुवाच ह  ।  
स्वागतं मम याज्यानां प्राप्तोऽहं वो हिताय च  ॥ ४७.१८३ ॥  
अहं वोऽध्यापयिष्यामि विद्याः प्राप्तास्तु या मया  ।  
ततस्ते हृष्टमनसो विद्यार्थमुपपेदिरे  ॥ ४७.१८४ ॥  
पूर्णे काव्यस्तदा तस्मिन् समये दशवार्षिके  ।  
समयान्ते देवयानी तदोत्पन्ना इति श्रुतिः  ।  
बुद्धिं चक्रे ततः सोऽथ याज्यानां प्रत्यवेक्षणे  ॥ ४७.१८५ ॥  
देवि गच्छाम्यहं द्रष्टुं मम याज्याञ्शुचिस्मिते  ।  
विभ्रान्तवीक्षिते साध्वि त्रिवर्णायतलोचने  ॥ ४७.१८६ ॥  
एवमुक्ताब्रवीदेनं भज भक्तान्महाव्रत  ।  
एष धर्मः सतां ब्रह्मन्न धर्मं लोपयामि ते  ॥ ४७.१८७ ॥  
ततो गत्वासुरान्दृष्ट्वा देवाचार्येण धीमता  ।  
वञ्चितान्काव्यरूपेण ततः काव्योऽब्रवीत्तु तान्  ॥ ४७.१८८ ॥  
काव्यं मां वो विजानीध्वं तोषितो गिरिशो विभुः  ।  
वञ्चिता बत यूयं वै सर्वे शृणुत दानवाः  ॥ ४७.१८९ ॥  
श्रुत्वा तथा ब्रुवाणं तं सम्भ्रान्तास्ते तदाभवन्  ।  
प्रेक्षन्तस्तावुभौ तत्र स्थितासीनौ सुविस्मिताः  ॥ ४७.१९० ॥  
सम्प्रमूढास्ततः सर्वे न प्राबुध्यन्त किञ्चन  ।  
अब्रवीत्सम्प्रमूढेषु काव्यस्तानसुरांस्तदा  ॥ ४७.१९१ ॥  
आचार्यो वो ह्यहं काव्यो देवाचार्योऽयमङ्गिराः  ।  
अनुगच्छत मां दैत्यास्त्यजतैनं बृहस्पतिम्  ॥ ४७.१९२ ॥  
इत्युक्ता ह्यसुरास्तेन तावुभौ समवेक्ष्य च  ।  
यदासुरा विशेषं तु न जानन्त्युभयोस्तयोः  ॥ ४७.१९३ ॥  
बृहस्पतिरुवाचैनानसम्भ्रान्तस्तपोधनः  ।  
काव्यो वोऽहं गुरुर्दैत्या मद्रूपोऽयं बृहस्पतिः  ॥ ४७.१९४ ॥  
सम्मोहयति रूपेण मामकेनैष वोऽसुराः  ।  
श्रुत्वा तस्य ततस्ते वै समेत्य तु ततोऽब्रुवन्  ॥ ४७.१९५ ॥  
अयं नो दश वर्षाणि सततं शास्ति वै प्रभुः  ।  
एष वै गुरुरस्माकमन्तरेप्सुरयं द्विजः  ॥ ४७.१९६ ॥  
ततस्ते दानवाः सर्वे प्रणिपत्याभिनन्द्य च  ।  
वचनं जगृहुस्तस्य चिराभ्यासे न मोहिताः  ॥ ४७.१९७ ॥  
ऊचुस्तमसुराः सर्वे क्रोधसंरक्तलोचनाः  ।  
अयं गुरुर्हितोऽस्माकं गच्छ त्वं नासि नो गुरुः  ॥ ४७.१९८ ॥  
भार्गवो वाङ्गिरा वापि भगवानेष नो गुरुः  ।  
स्थिता वयं निदेशेऽस्य साधु त्वं गच्छ माचिरम्  ॥ ४७.१९९ ॥  
एवमुक्त्वासुराः सर्वे प्रापद्यन्त बृहस्पतिम्  ।  
यदा न प्रत्यपद्यन्त काव्येनोक्तं महद्धितम्  ॥ ४७.२०० ॥  
चुकोप भार्गवस्तेषामवलेपेन तेन तु  ।  
बोधिता हि मया यस्मान्न मां भजथ दानवाः  ॥ ४७.२०१ ॥  
तस्मात्प्रनष्टसञ्ज्ञा वै पराभवमवाप्स्यथ  ।  
इति व्याहृत्य तान्काव्यो जगामाथ यथागतम्  ॥ ४७.२०२ ॥  
शप्तांस्तानसुराञ्ज्ञात्वा काव्येन स बृहस्पतिः  ।  
कृतार्थः स तदा हृष्टः स्वरूपं प्रत्यपद्यत  ॥ ४७.२०३ ॥  
बुद्ध्यासुरान् हताञ्ज्ञात्वा कृतार्थोऽन्तरधीयत  ।  
ततः प्रनष्टे तस्मिंस्तु विभ्रान्ता दानवाभवन्  ॥ ४७.२०४ ॥  
अहो विवञ्चिताः स्मेति परस्परमथाब्रुवन्  ।  
पृष्ठतोऽभिमुखाश्चैव ताडिताङ्गिरसेन तु  ॥ ४७.२०५ ॥  
वञ्चिताः सोपधानेन स्वे स्वे वस्तुनि मायया  ।  
ततस्त्वपरितुष्टास्ते तमेव त्वरिता ययुः  ।  
प्रह्लादमग्रतः कृत्वा काव्यस्यानुपदं पुनः  ॥ ४७.२०६ ॥  
ततः काव्यं समासाद्य उपतस्थुरवाङ्मुखाः  ।  
समागतान्पुनर्दृष्ट्वा काव्यो याज्यानुवाच ह  ॥ ४७.२०७ ॥  
मया सम्बोधिताः सर्वे यस्मान्मा नाभिनन्दथ  ।  
ततस्तेनावमानेन गता यूयं पराभवम्  ॥ ४७.२०८ ॥  
एवं ब्रुवाणं शुक्रं तु बाष्पसन्दिग्धया गिरा  ।  
प्रह्लादस्तं तदोवाच मा नस्त्वं त्यज भार्गव  ॥ ४७.२०९ ॥  
स्वाश्रयान् भजमानांश्च भक्तांस्त्वं भज भार्गव  ।  
त्वय्यदृष्टे वयं तेन देवाचार्येण मोहिताः  ।  
भक्तानर्हसि वै ज्ञातुं तपोदीर्घेण चक्षुषा  ॥ ४७.२१० ॥  
यदि नस्त्वं न कुरुषे प्रसादं भृगुनन्दन  ।  
अपध्यातास्त्वया ह्यद्य प्रविशामो रसातलम्  ॥ ४७.२११ ॥  
ज्ञात्वा काव्यो यथातत्त्वं कारुण्यादनुकम्पया  ।  
एवं प्रत्यनुनीतो वै ततः कोपं नियम्य सः  ।  
उवाचैतान्न भेतव्यं न गन्तव्यं रसातलम्  ॥ ४७.२१२ ॥  
अवश्यं भाविनो ह्यर्थाः प्राप्तव्या मयि जाग्रति  ।  
न शक्यमन्यथा कर्तुं दिष्टं हि बलवत्तरम्  ॥ ४७.२१३ ॥  
सञ्ज्ञा प्रनष्टा या वोऽद्य तामेतां प्रतिपत्स्यथ  ।  
देवाञ्जित्वा सकृच्चापि पातालं प्रतिपत्स्यथ  ॥ ४७.२१४ ॥  
प्राप्ते पर्यायकाले च हीति ब्रह्माभ्यभाषत  ।  
मत्प्रसादाच्च त्रैलोक्यं भुक्तं युष्माभिरूर्जितम्  ॥ ४७.२१५ ॥  
युगाख्या दश सम्पूर्णा देवानाक्रम्य मूर्धनि  ।  
एतावन्तं च कालं वै ब्रह्मा राज्यमभाषत  ॥ ४७.२१६ ॥  
राज्यं सावर्णिके तुभ्यं पुनः किल भविष्यति  ।  
लोकानामीश्वरो भाव्यस्तव पौत्रः पुनर्बलिः  ॥ ४७.२१७ ॥  
एवं किल मिथः प्रोक्तः पौत्रस्ते विष्णुना स्वयम्  ।  
वाचा हृतेषु लोकेषु तास्तास्तस्याभवन्किल  ॥ ४७.२१८ ॥  
यस्मात्प्रवृत्तयश्चास्य सङ्काशादभिसन्धिताः  ।  
तस्माद्वृत्तेन प्रीतेन तुभ्यं दत्तं स्वयम्भुवा  ॥ ४७.२१९ ॥  
देवराज्ये बलिर्भाव्य इति मामीश्वरोऽब्रवीत् ।  
तस्माददृश्यो भूतानां कालापेक्षः स तिष्ठति  ॥ ४७.२२० ॥  
प्रीतेन चापरो दत्तो वरस्तुभ्यं स्वयम्भुवा  ।  
तस्मान्निरुत्सुकस्त्वं वै पर्यायं सहितोऽसुरैः  ॥ ४७.२२१ ॥  
न हि शक्यं मया तुभ्यं पुरस्ताद्विप्रभाषितुम्  ।  
ब्रह्मणा प्रतिषिद्धोऽहं भविष्यं जानता विभो  ॥ ४७.२२२ ॥  
इमौ च शिष्यौ द्वौ मह्यं समावेतौ बृहस्पतेः  ।  
दैवतैः सह संसृष्टान् सर्वान्वो धारयिष्यतः  ॥ ४७.२२३ ॥  
इत्युक्ता ह्यसुराः सर्वे काव्येनाक्लिष्टकर्मणा  ।  
हृष्टास्तेन ययुः सार्धं प्रह्लादेन महात्मना  ॥ ४७.२२४ ॥  
अवश्यं भाव्यमर्थं तु श्रुत्वा शुक्रेण भाषितम्  ।  
सकृदाशंसमानास्तु जयं शुक्रेण भाषितम्  ।  
दंशिताः सायुधाः सर्वे ततो देवान्समाह्वयन्  ॥ ४७.२२५ ॥  
देवास्तदासुरान्दृष्ट्वा सङ्ग्रामे समुपस्थितान्  ।  
सर्वे सम्भृतसम्भारा देवास्तान् समयोधयन्  ॥ ४७.२२६ ॥  
देवासुरे तदा तस्मिन् वर्तमाने शतं समाः  ।  
अजयन्नसुरा देवांस्ततो देवा ह्यमन्त्रयन्  ॥ ४७.२२७ ॥  
यज्ञेनोपाह्वयामस्तौ ततो जेष्यामहेऽसुरान्  ।  
तदोपामन्त्रयन्देवाः शण्डामर्कौ तु तावुभौ  ॥ ४७.२२८ ॥  
यज्ञे चाहूय तौ प्रोक्तौ त्यजेतामसुरान् द्विजौ  ।  
वयं युवां भजिष्यामः सह जित्वा तु दानवान्  ॥ ४७.२२९ ॥  
एवं कृताभिसन्धी तौ शण्डामर्कौ सुरास्तथा  ।  
ततो देवा जयं प्रापुर्दानवाश्च पराजिताः  ॥ ४७.२३० ॥  
शण्डामर्कपरित्यक्ता दानवा ह्यबलास्तथा  ।  
एवं दैत्याः पुरा काव्यशापेनाभिहतास्तदा  ॥ ४७.२३१ ॥  
काव्यशापाभिभूतास्ते निराधाराश्च सर्वशः  ।  
निरस्यमाना देवैश्च विविशुस्ते रसातलम्  ॥ ४७.२३२ ॥  
एवं निरुद्यमा देवैः कृताः कृच्छ्रेण दानवाः  ।  
ततः प्रभृति शापेन भृगोर्नैमित्तिकेन तु  ॥ ४७.२३३ ॥  
जज्ञे पुनः पुनर्विष्णुर्धर्मे प्रशिथिले प्रभुः  ।  
कुर्वन्धर्मव्यवस्थानमसुराणां प्रणाशनम्  ॥ ४७.२३४ ॥  
प्रह्लादस्य निदेशे तु न स्थास्यन्त्यसुराश्च ये  ।  
मनुष्यवध्यास्ते सर्वे ब्रह्मेति व्याहरत्प्रभुः  ॥ ४७.२३५ ॥  
धर्मान्नारायणस्यांशः सम्भूतश्चाक्षुषेऽन्तरे  ।  
यज्ञं वै वर्तयामासुर्देवा वैवस्वतेऽन्तरे  ॥ ४७.२३६ ॥  
प्रादुर्भावे ततस्तस्य ब्रह्मा ह्यासीत्पुरोहितः  ।  
युगाख्यायां चतुर्थ्यां तु आपन्नेषु सुरेषु वै  ॥ ४७.२३७ ॥  
सम्भूतस्तु समुद्रान्ते हिरण्यकशिपोर्वधे  ।  
द्वितीये नरसिंहाख्ये रुद्रो ह्यासीत्पुरोहितः  ॥ ४७.२३८ ॥  
बलिसंस्थेषु लोकेषु त्रेतायां सप्तमं प्रति  ।  
तृतीये वामनस्यार्थे धर्मेण तु पुरोधसा  ॥ ४७.२३९ ॥  
एतास्तिस्रः स्मृतास्तस्य दिव्याः सम्भूतयो द्विजाः  ।  
मानुषाः सप्त यान्यास्तु शापजास्ता निबोधत  ॥ ४७.२४० ॥  
त्रेतायुगे तु प्रथमे दत्तात्रेयो बभूव ह  ।  
नष्टे धर्मे चतुर्थांशे मार्कण्डेयपुरःसरः  ॥ ४७.२४१ ॥  
पञ्चमः पञ्चदश्यां च त्रेतायां सम्बभूव ह  ।  
मान्धाता चक्रवर्ती तु तदोत्तङ्कपुरःसरे  ॥ ४७.२४२ ॥  
एकोनविंश्यां त्रेतायां सर्वक्षत्रान्तकृद्विभुः  ।  
जामदग्न्यस्तथा षष्ठो विश्वामित्रपुरःसरः  ॥ ४७.२४३ ॥  
चतुर्विंशे युगे रामो वसिष्ठेन पुरोधसा  ।  
सप्तमो रावणस्यार्थे जज्ञे दशरथात्मजः  ॥ ४७.२४४ ॥  
अष्टमे द्वापरे विष्णुरष्टाविंशे पराशरात् ।  
वेदव्यासस्तथा जज्ञे जातूकर्ण्यपुरःसरः  ॥ ४७.२४५ ॥  
कर्तुं धर्मव्यवस्थानमसुराणां प्रणाशनम्  ।  
बुद्धो नवमको जज्ञे तपसा पुष्करेक्षणः  ।  
देवसुन्दररूपेण द्वैपायनपुरःसरः  ॥ ४७.२४६ ॥  
तस्मिन्नेव युगे क्षीणे सन्ध्याशिष्टे भविष्यति  ।  
कल्की तु विष्णुयशसः पाराशर्यपुरःसरः  ॥ ४७.२४७ ॥  
दशमो भाव्यसम्भूतो याज्ञवल्क्यपुरःसरः  ।  
सर्वांश्च भूतांस्तिमितान् पाषण्डांश्चैव सर्वशः  ॥ ४७.२४८ ॥  
प्रगृहीतायुधैर्विप्रैर्वृतः शतसहस्रशः  ॥ ४७.२४९ ॥  
निःशेषाञ्छूद्रराज्ञस्तु तदा स तु करिष्यति  ।  
ब्रह्मद्विषः सपत्नांस्तु संहृत्यैव च तद्वपुः  ॥ ४७.२५० ॥  
पञ्चविंशे स्थितः कल्किश्चरितार्थः ससैनिकः  ।  
शूद्रान् संशोधयित्वा तु समुद्रान्तं च वै स्वयम्  ॥ ४७.२५१ ॥  
प्रवृत्तचक्रो बलवान् संहारं तु करिष्यति  ।  
उत्सादयित्वा वृषलान् प्रायशस्तानधार्मिकान्  ॥ ४७.२५२ ॥  
ततस्तदा स वै कल्किश्चरितार्थः ससैनिकः  ।  
प्रजास्तं साधयित्वा तु समृद्धास्तेन वै स्वयम्  ॥ ४७.२५३ ॥  
अकस्मात्कोपितान्योन्यं भविष्यन्तीह मोहिताः  ।  
क्षपयित्वा तु तेऽन्योन्यं भाविनार्थेन चोदिताः  ॥ ४७.२५४ ॥  
ततः काले व्यतीते तु स देवोऽन्तरधीयत  ।  
नृपेष्वथ प्रनष्टेषु प्रजानां सङ्ग्रहात्तदा  ॥ ४७.२५५ ॥  
रक्षणे विनिवृत्ते तु हत्वा चान्योन्यमाहवे  ।  
परस्परं च हत्वा तु निराक्रन्दाः सुदुःखिताः  ॥ ४७.२५६ ॥  
पुराणि हित्वा ग्रामांश्च तुल्यत्वे निष्परिग्रहाः  ।  
प्रनष्टाश्रमधर्माश्च नष्टवर्णाश्रमास्तथा  ॥ ४७.२५७ ॥  
अट्टशूला नानपदाः शिवशूलाश्चतुष्पथाः  ।  
प्रमदाः केशशूलाश्च भविष्यन्ति युगक्षये  ॥ ४७.२५८ ॥  
ह्रस्वदेहायुषश्चैव भविष्यन्ति वनौकसः  ।  
सरित्पर्वतवासिन्यो मूलपत्त्रफलाशनाः  ॥ ४७.२५९ ॥  
चीरचर्माजिनधराः सङ्करं घोरमाश्रिताः  ।  
उत्पातदुःखाः स्वल्पार्था बहुबाधाश्च ताः प्रजाः  ॥ ४७.२६० ॥  
एवं कष्टमनुप्राप्ताः काले सन्ध्यंशके तदा  ।  
ततः क्षयं गमिष्यन्ति सार्धं कलियुगेन तु  ॥ ४७.२६१ ॥  
क्षीणे कलियुगे तस्मिंस्ततः कृतमवर्तत  ।  
इत्येतत्कीर्तितं सम्यग्देवासुरविचेष्टितम्  ॥ ४७.२६२ ॥  
यदुवंशप्रसङ्गेन समासाद्वैष्णवं यशः  ।  
तुर्वसोस्तु प्रवक्ष्यामि पूरोर्द्रुह्योस्तथा ह्यनोः  ॥ ४७.२६३ ॥  


______________________________________________________  


मत्स्यपुराण ४८  

*सूत उवाच  
तुर्वसोस्तु सुतो गर्भो गोभानुस्तस्य चात्मजः  ।  
गोभानोस्तु सुतो वीरस्त्रिसारिरपराजितः  ॥ ४८.१ ॥  
करन्धमस्तु त्रैसारिर्भरतस्तस्य चात्मजः  ।  
दुष्यन्तः पौरवस्यापि तस्य पुत्रो ह्यकल्मषः  ॥ ४८.२ ॥  
एवं ययातिशापेन जरासङ्क्रमणे पुरा  ।  
तुर्वसोः पौरवं वंशं प्रविवेश पुरा किल  ॥ ४८.३ ॥  
दुष्यन्तस्य तु दायादो वरूथो नाम पार्थिवः  ।  
वरूथात्तु तथाण्डीरः सन्धानस्तस्य चात्मजः  ॥ ४८.४ ॥  
पाण्ड्यश्च केरलश्चैव चोलः कर्णस्तथैव च  ।  
तेषां जनपदाः स्फीताः पाण्ड्याश्चोलाः सकेरलाः  ॥ ४८.५ ॥  
द्रुह्योस्तु तनयौ शूरौ सेतुः केतुस्तथैव च  ।  
सेतुपुत्रः शरद्वांस्तु गन्धारस्तस्य चात्मजः  ॥ ४८.६ ॥  
ख्यायते यस्य नाम्नासौ गन्धारविषयो महान्  ।  
आरट्टदेशजास्तस्य तुरगा वाजिनां वराः  ॥ ४८.७ ॥  
गन्धारपुत्रो धर्मस्तु घृतस्तस्यात्मजोऽभवत् ।  
घृताच्च विदुषो जज्ञे प्रचेतास्तस्य चात्मजः  ॥ ४८.८ ॥  
प्रचेतसः पुत्रशतं राजानः सर्व एव ते  ।  
म्लेच्छराष्ट्राधिपाः सर्वे उदीचीं दिशमाश्रिताः  ॥ ४८.९ ॥  
अनोश्चैव सुता वीरास्त्रयः परमधार्मिकाः  ।  
सभानरश्चाक्षुषश्च परमेषुस्तथैव च  ॥ ४८.१० ॥  
सभानरस्य पुत्रस्तु विद्वान्कोलाहलो नृपः  ।  
कोलाहलस्य धर्मात्मा सञ्जयो नाम विश्रुतः  ॥ ४८.११ ॥  
सञ्जयस्याभवत्पुत्रो वीरो नाम पुरञ्जयः  ।  
जनमेजयो महाराज पुरञ्जयसुतोऽभवत् ॥ ४८.१२ ॥  
जनमेजयस्य राजर्षेर्महाशालोऽभवत्सुतः  ।  
आसीदिन्द्रसमो राजा प्रतिष्ठितयशाभवत् ॥ ४८.१३ ॥  
महामनाः सुतस्तस्य महाशालस्य धार्मिकः  ।  
सप्तद्वीपेश्वरो जज्ञे चक्रवर्ती महामनाः  ॥ ४८.१४ ॥  
महामनास्तु द्वौ पुत्रौ जनयामास विश्रुतौ  ।  
उशीनरं च धर्मज्ञं तितिक्षुं चैव तावुभौ  ॥ ४८.१५ ॥  
उशीनरस्य पत्न्यस्तु पञ्च राजर्षिसम्भवाः  ।  
भृशा कृशा नवा दर्शा या च देवी दृषद्वती  ॥ ४८.१६ ॥  
उशीनरस्य पुत्रास्तु तासु जाताः कुलोद्वहाः  ।  
तपसा ते तु महता जाता वृद्धस्य धार्मिकाः  ॥ ४८.१७ ॥  
भृशायास्तु नृगः पुत्रो नवाया नव एव च  ।  
कृशायास्तु कृशो जज्ञे दर्शायाः सुव्रतोऽभवत् ।  
दृषद्वत्याः सुतश्चापि शिबिरौशीनरो नृपः  ॥ ४८.१८ ॥  
शिबेस्तु शिबयः पुत्राश्चत्वारो लोकविश्रुताः  ।  
पृथुदर्भः सुवीरश्च केकयो भद्रकस्तथा  ॥ ४८.१९ ॥  
तेषां जनपदाः स्फीताः केकया भद्रकास्तथा  ।  
सौवीराश्चैव पौराश्च नृगस्य केकयास्तथा  ॥ ४८.२० ॥  
सुव्रतस्य तथाम्बष्ठा कृशस्य वृषला पुरी  ।  
नवस्य नवराष्ट्रं तु तितिक्षोस्तु प्रजां शृणु  ॥ ४८.२१ ॥  
तितिक्षुरभवद्राजा पूर्वस्यां दिशि विश्रुतः  ।  
बृहद्रथः सुतस्तस्य तस्य सेनोऽभवत्सुतः  ॥ ४८.२२ ॥  
सेनस्य सुतपा जज्ञे सुतपस्तनयो बलिः  ।  
जातो मानुषयोन्यां तु क्षीणे वंशे प्रजेच्छया  ॥ ४८.२३ ॥  
महायोगी तु स बलिर्बद्धो बन्धैर्महात्मना  ।  
पुत्रानुत्पादयामास क्षेत्रजान्पञ्च पार्थिवान्  ॥ ४८.२४ ॥  
अङ्गं स जनयामास वङ्गं सुह्मं तथैव च  ।  
पुण्ड्रं कलिङ्गं च तथा बालेयं क्षेत्रमुच्यते  ।  
बालेया ब्राह्मणाश्चैव तस्य वंशकराः प्रभो  ॥ ४८.२५ ॥  
बलेश्च ब्रह्मणा दत्तो वरः प्रीतेन धीमतः  ।  
महायोगित्वमायुश्च कल्पस्य परिमाणकम्  ॥ ४८.२६ ॥  
सङ्ग्रामे चाप्यजेयत्वं धर्मे चैवोत्तमा मतिः  ।  
त्रैकाल्यदर्शनं चैव प्राधान्यं प्रसवे तथा  ॥ ४८.२७ ॥  
जयं चाप्रतिमं युद्धे धर्मे तत्त्वार्थदर्शनम्  ।  
चतुरो नियतान्वर्णान् स वै स्थापयिता प्रभुः  ॥ ४८.२८ ॥  
तेषां च पञ्च दायादा वङ्गाङ्गाः सुह्मकास्तथा  ।  
पुण्ड्राः कलिङ्गाश्च तथा अङ्गस्य तु निबोधत  ॥ ४८.२९ ॥  

*मुनय ऊचुः  
कथं बलेः सुता जाताः पञ्च तस्य महात्मनः  ।  
किन्नाम्नी महिषी तस्य जनिता कतम ऋषिः  ॥ ४८.३० ॥  
कथं चोत्पादितास्तेन तन्नः प्रब्रूहि पृच्छताम्  ।  
माहात्म्यं च प्रभावं च निखिलेन वदस्व तत् ॥ ४८.३१ ॥  

*सूत उवाच  
अथोशिज इति ख्यात आसीद्विद्वानृषिः पुरा  ।  
पत्नी वै ममता नाम बभूवास्य महात्मनः  ॥ ४८.३२ ॥  
उशिजस्य यवीयान्वै भ्रातृपत्नीमकामयत् ।  
बृहस्पतिर्महातेजा ममतामेत्य कामतः  ॥ ४८.३३ ॥  
उवाच ममता तं तु देवरं वरवर्णिनी  ।  
अन्तर्वत्न्यस्मि ते भ्रातुर्ज्येष्ठस्य तु विरम्यताम्  ॥ ४८.३४ ॥  
अयं तु मे महाभाग गर्भः कुप्येद्बृहस्पते  ।  
औशिजो भ्रातृजन्यस्ते सोपाङ्गं वेदमुद्गिरन्  ॥ ४८.३५ ॥  
अमोघरेतास्त्वं चापि न मां भजितुमर्हसि  ।  
अस्मिन्नेवं गते काले यथा वा मन्यसे प्रभो  ॥ ४८.३६ ॥  
एवमुक्तस्तथा सम्यग्बृहत्तेजा बृहस्पतिः  ।  
कामात्मा स महात्मापि न मनः सोऽभ्यवारयत् ॥ ४८.३७ ॥  
सम्बभूवैव धर्मात्मा तया सार्धमकामया  ।  
उत्सृजन्तं तु तद्रेतोवाचं गर्भोऽभ्यभाषत  ॥ ४८.३८ ॥  
भो तात वाचामधिप द्वयोर्नास्तीह संस्थितिः  ।  
अमोघरेतास्त्वं चापि पूर्वं चाहमिहागतः  ॥ ४८.३९ ॥  
सोऽशपत्तं ततः क्रुद्ध एवमुक्तो बृहस्पतिः  ।  
पुत्रं ज्येष्ठस्य वै भ्रातुर्गर्भस्थं भगवानृषिः  ॥ ४८.४० ॥  
यस्मात्त्वमीदृशे काले गर्भस्थोऽपि निषेधसि  ।  
मामेवमुक्तवांस्तस्मात्तमो दीर्घं प्रवेक्ष्यसि  ॥ ४८.४१ ॥  
ततो दीर्घतमा नाम शापादृषिरजायत  ।  
अतोऽंशजो बृहत्कीर्तिर्बृहस्पतिरिवौजसा  ॥ ४८.४२ ॥  
ऊर्ध्वरेतास्ततोऽसौ वै वसते भ्रातुराश्रमे  ।  
स धर्मान्सौरभेयांस्तु वृषभाच्छ्रुतवांस्ततः  ॥ ४८.४३ ॥  
तस्य भ्राता पितृव्यो यश्चकार भरणं तदा  ।  
तस्मिन्निवसतस्तस्य यदृच्छातस्तु वै वृषः  ॥ ४८.४४ ॥  
यज्ञार्थमाहृतान्दर्भांश्चचार सुरभीसुतः  ।  
जग्राह तं दीर्घतमाः शृङ्गयोस्तु चतुष्पदम्  ॥ ४८.४५ ॥  
तेनासौ निगृहीतश्च न चचाल पदात्पदम्  ।  
ततोऽब्रवीद्वृषस्तं वै मुञ्च मां बलिनां वर  ॥ ४८.४६ ॥  
न मयासादितस्तात बलवांस्त्वत्समः क्वचित् ।  
मम चान्यः समो वापि न हि मे बलसङ्ख्यया  ।  
मुञ्च तातेति च पुनः प्रीतस्तेऽहं वरं वृणु  ॥ ४८.४७ ॥  
एवमुक्तोऽब्रवीदेनं जीवन्मे त्वं क्व यास्यसि  ।  
एष त्वां न विमोक्ष्यामि परस्वादं चतुष्पदम्  ॥ ४८.४८ ॥  

*वृषभ उवाच  
नास्माकं विद्यते तात पातकं स्तेयमेव च  ।  
भक्ष्याभक्ष्यं तथा चैव पेयापेयं तथैव च  ॥ ४८.४९ ॥  
द्विपदां बहवो ह्येते धर्म एष गवां स्मृतः  ।  
कार्याकार्ये न वागम्यागमनं च तथैव च  ॥ ४८.५० ॥  

*सूत उवाच  
गवां धर्मं तु वै श्रुत्वा सम्भ्रान्तस्तु विसृज्य तम्  ।  
शक्त्यान्नपानदानात्तु गोपतिं सम्प्रसादयत् ॥ ४८.५१ ॥  
प्रसादिते गते तस्मिन् गोधर्मं भक्तितस्तु सः  ।  
मनसैव समादध्यौ तन्निष्ठस्तत्परो हि सः  ॥ ४८.५२ ॥  
ततो यवीयसः पत्नीं गौतमस्याभ्यपद्यत  ।  
कृतावलेपां तां मत्वा सोऽनड्वानिव न क्षमः  ॥ ४८.५३ ॥  
गोधर्मं तु परं मत्वा स्नुषां तामभ्यपद्यत  ।  
निर्भर्त्स्य चैनं रुद्ध्वा च बाहुभ्यां सम्प्रगृह्य च  ॥ ४८.५४ ॥  
भाव्यमर्थं तु तं ज्ञात्वा माहात्म्यात्तमुवाच सा  ।  
विपर्ययं तु त्वं लब्ध्वा अनड्वानिव वर्तसे  ॥ ४८.५५ ॥  
गम्यागम्यं न जानीषे गोधर्मात्प्रार्थयन्सुताम्  ।  
दुर्वृत्तं त्वां त्यजाम्यद्य गच्छ त्वं स्वेन कर्मणा  ॥ ४८.५६ ॥  
काष्ठे समुद्गे प्रक्षिप्य गङ्गाम्भसि समुत्सृजत् ।  
यस्मात्त्वमन्धो वृद्धश्च भर्तव्यो दुरधिष्ठितः  ॥ ४८.५७ ॥  
तमुह्यमानं वेगेन स्रोतसोऽभ्याशमागतः  ।  
जग्राह तं स धर्मात्मा बलिर्वैरोचनिस्तदा  ॥ ४८.५८ ॥  
अन्तःपुरे जुगोपैनं भक्ष्यभोज्यैश्च तर्पयन्  ।  
प्रीतश्चैव वरेणैव च्छन्दयामास वै बलिम्  ॥ ४८.५९ ॥  
तस्माच्च स वरं वव्रे पुत्रार्थे दानवर्षभः  ।  
सन्तानार्थं महाभागभार्यायां मम मानद  ।  
पुत्रान्धर्मार्थतत्त्वज्ञानुत्पादयितुमर्हसि  ॥ ४८.६० ॥  
एवमुक्तोऽथ देवर्षिस्तथास्त्वित्युक्तवान् प्रभुः  ।  
स तस्य राजा स्वां भार्यां सुदेष्णां नाम प्राहिणोत् ।  
अन्धं वृद्धं च तं ज्ञात्वा न सा देवी जगाम ह  ॥ ४८.६१ ॥  
शूद्रां धात्रेयिकां तस्मावन्धाय प्राहिणोत्तदा  ।  
तस्यां कक्षीवदादींश्च शूद्रयोनावृषिर्वशी  ॥ ४८.६२ ॥  
जनयामास धर्मात्मा शूद्रानित्येवमादिकम्  ।  
उवाच तं बली राजा दृष्ट्वा कक्षीवदादिकान्  ॥ ४८.६३ ॥  

*राजोवाच  
प्रवीणानृषिधर्मस्य चेश्वरान् ब्रह्मवादिनः  ।  
विद्वान् प्रत्यक्षधर्माणां बुद्धिमान् वृत्तिमाञ्छुचीन्  ॥ ४८.६४ ॥  
ममैव चेति होवाच तं दीर्घतमसं बलिः  ।  
नत्युवाच मुनिस्तं वै ममैवमिति चाब्रवीत् ॥ ४८.६५ ॥  
उत्पन्नाः शूद्रयोना तु भवच्छन्दे सुरोत्तम  ।  
अन्धं वृद्धं च मां ज्ञात्वा सुदेष्णा महिषी तव  ।  
प्राहिणोदवमानान्मे शूद्रां धात्रेयिकां नृप  ॥ ४८.६६ ॥  
ततः प्रसादयामास बलिस्तमृषिसत्तमम्  ।  
बलिः सुदेष्णां तां भार्यां भर्त्सयामास दानवः  ॥ ४८.६७ ॥  
पुनश्चैनामलङ्कृत्य ऋषये प्रत्यपादयत् ।  
तां स दीर्घतमा देवीं तथा कृतवतीं तदा  ॥ ४८.६८ ॥  
दध्ना लवणमिश्रेण त्वभ्यक्तं मधुकेन तु  ।  
लिह मामजुगुप्सन्ती आपादतलमस्तकम्  ।  
ततस्त्वं प्राप्स्यसे देवि पुत्रान्वै मनसेप्सितान्  ॥ ४८.६९ ॥  
तस्य सा तद्वचो देवी सर्वं कृतवती तदा  ।  
तस्य सापानमासाद्य देवी परिहरत्तदा  ॥ ४८.७० ॥  
तामुवाच ततः सोऽथ यत्ते परिहृतं शुभे  ।  
विनापानं कुमारं तु जनयिष्यसि पूर्वजम्  ॥ ४८.७१ ॥  

*सुदेष्णोवाच  
नार्हसि त्वं महाभाग पुत्रं मे दातुमीदृशम्  ।  
तोषितश्च यथाशक्ति प्रसादं कुरु मे प्रभो  ॥ ४८.७२ ॥  

*दीर्घतमा उवाच  
तवापचाराद्देव्येष नान्यथा भविता शुभे  ।  
नैव दास्यति पुत्रस्ते पौत्रौ वै दास्यते फलम्  ॥ ४८.७३ ॥  
तस्यापानं विना चैव योग्यभावो भविष्यति  ।  
तस्माद्दीर्घतमाङ्गेषु कुक्षौ स्पृष्ट्वेदमब्रवीत् ॥ ४८.७४ ॥  
प्राशितं यद्यदङ्गेषु न सोपस्थं शुचिस्मिते  ।  
तेन तिष्ठन्ति ते गर्भे पौर्णमास्यामिवोडुराट् ॥ ४८.७५ ॥  
भविष्यन्ति कुमारास्तु पञ्च देवसुतोपमाः  ।  
तेजस्विनः सुवृत्ताश्च यज्वानो धार्मिकाश्च ते  ॥ ४८.७६ ॥  

*सूत उवाच  
तदंशस्तु सुदेष्णाया ज्येष्ठः पुत्रो व्यजायत  ।  
अङ्गस्तथा कलिङ्गश्च पुण्ड्रः सुह्मस्तथैव च  ॥ ४८.७७ ॥  
वङ्गराजस्तु पञ्चैते बलेः पुत्राश्च क्षेत्रजाः  ।  
इत्येते दीर्घतमसा बलेर्दत्ताः सुतास्तथा  ॥ ४८.७८ ॥  
प्रतिष्ठामागतानां हि ब्राह्मण्यं कारयंस्ततः  ।  
ततो मानुषयोन्यां स जनयामास वै प्रजाः  ॥ ४८.७९ ॥  
ततस्तं दीर्घतमसं सुरभिर्वाक्यमब्रवीत् ।  
विचार्य यस्माद्गोधर्मं प्रमाणं ते कृतं विभो  ॥ ४८.८० ॥  
शक्त्या चानन्ययास्मासु तेन प्रीतास्मि तेऽनघ  ।  
तस्मात्तुभ्यं तमो दीर्घमाघ्रायापनुदामि वै  ॥ ४८.८१ ॥  
बार्हस्पत्यस्तथैवैष पाप्मा वै तिष्ठति त्वयि  ।  
जरां मृत्युं तमश्चैव आघ्रायापनुदामि ते  ॥ ४८.८२ ॥  
सद्यः स घ्रातमात्रस्तु असितो मुनिसत्तमः  ।  
आयुष्मांश्च वपुष्मांश्च चक्षुष्मांश्च ततोऽभवत् ॥ ४८.८३ ॥  
गोऽभ्याहते तमसि वै गौतमस्तु ततोऽभवत् ।  
काक्षीवांस्तु ततो गत्वा सह पित्रा गिरिव्रजम्  ॥ ४८.८४ ॥  
दृष्ट्वा स्पृष्ट्वा पितुर्वै स ह्युपविष्टश्चिरं तपः  ।  
ततः कालेन महता तपसा भावितस्तु सः  ॥ ४८.८५ ॥  
विधूय मातृजं कायं ब्राह्मण्यं प्राप्तवान्विभुः  ।  
ततोऽब्रवीत्पिता तं वै पुत्रवानस्म्यहं त्वया  ॥ ४८.८६ ॥  
सत्पुत्रेण तु धर्मज्ञ कृतार्थोऽहं यशस्विना  ।  
मुक्त्वात्मानं ततोऽसौ वै प्राप्तवान्ब्रह्मणः क्षयम्  ॥ ४८.८७ ॥  
ब्राह्मण्यं प्राप्य काक्षीवान् सहस्रमसृजत्सुतान्  ।  
कौष्माण्डा गौतमाश्चैव स्मृताः काक्षीवतः सुताः  ॥ ४८.८८ ॥  
इत्येष दीर्घतमसो बलेर्वैरोचनस्य च  ।  
समागमो वः कथितः सन्ततिश्चोभयोस्तथा  ॥ ४८.८९ ॥  
बलिस्तानभिनन्द्याह पञ्च पुत्रानकल्मषान्  ।  
कृतार्थः सोऽपि धर्मात्मा योगमायावृतः स्वयम्  ॥ ४८.९० ॥  
अदृश्यः सर्वभूतानां कालापेक्षः स वै प्रभुः  ।  
तत्राङ्गस्य तु दायादो राजासीद्दधिवाहनः  ॥ ४८.९१ ॥  
दधिवाहनपुत्रस्तु राजा दिविरथः स्मृतः  ।  
आसीद्दिविरथापत्यं विद्वान्धर्मरथो नृपः  ॥ ४८.९२ ॥  
स हि धर्मरथः श्रीमांस्तेन विष्णुपदे गिरौ  ।  
सोमः शुक्रेण वै राज्ञा सह पीतो महात्मना  ॥ ४८.९३ ॥  
अथ धर्मरथस्याभूत्पुत्रश्चित्ररथः किल  ।  
तस्य सत्यरथः पुत्रस्तस्माद्दशरथः किल  ॥ ४८.९४ ॥  
लोमपाद इति ख्यातस्तस्य शान्ता सुताभवत् ।  
अथ दाशरथिर्वीरश्चतुरङ्गो महायशाः  ॥ ४८.९५ ॥  
ऋष्यशृङ्गप्रसादेन जज्ञे स्वकुलवर्धनः  ।  
चतुरङ्गस्य पुत्रस्तु पृथुलाक्ष इति स्मृतः  ॥ ४८.९६ ॥  
पृथुलाक्षसुतश्चापि चम्पनामा बभूव ह  ।  
चम्पस्य तु पुरी चम्पा पूर्वं या मालिनी भवत् ॥ ४८.९७ ॥  
पूर्णभद्रप्रसादेन हर्यङ्गोऽस्य सुतोऽभवत् ।  
यज्ञे विभाण्डकाच्चास्य वारणः शत्रुवारणः  ॥ ४८.९८ ॥  
अवतारयामास महीं मन्त्रैर्वाहनमुत्तमम्  ।  
हर्यङ्गस्य तु दायादो जातो भद्ररथः किल  ॥ ४८.९९ ॥  
अथ भद्ररथस्यासीद्बृहत्कर्मा जनेश्वरः  ।  
बृहद्भानुः सुतस्तस्य तस्माज्जज्ञे महात्मवान्  ॥ ४८.१०० ॥  
बृहद्भानुस्तु राजेन्द्रो जनयामास वै सुतम्  ।  
नाम्ना जयद्रथं नाम तस्माद्बृहद्रथो नृपः  ॥ ४८.१०१ ॥  
आसीद्बृहद्रथाच्चैव विश्वजिज्जनमेजयः  ।  
दायादस्तस्य चाङ्गो वै तस्मात्कर्णोऽभवन्नृपः  ॥ ४८.१०२ ॥  
कर्णस्य वृषसेनस्तु पृथुसेनस्तथात्मजः  ।  
एतेऽङ्गस्यात्मजाः सर्वे राजानः कीर्तिता मया  ।  
विस्तरेणानुपूर्व्याच्च पूरोस्तु शृणुत द्विजाः  ॥ ४८.१०३ ॥  

*ऋषय ऊचुः  
कथं सूतात्मजः कर्णः कथमङ्गस्य चात्मजः  ।  
एतदिच्छामहे श्रोतुमत्यन्तकुशलो ह्यसि  ॥ ४८.१०४ ॥  

*सूत उवाच  
बृहद्भानुसुतो जज्ञे राजा नाम्ना बृहन्मनाः  ।  
तस्य पत्नीद्वयं ह्यासीच्छैब्यस्य तनये ह्युभे  ।  
यशोदेवी च सत्या च तयोर्वंशं च मे शृणु  ॥ ४८.१०५ ॥  
जयद्रथं तु राजानं यशोदेवी ह्यजीजनत् ।  
सा बृहन्मनसः सत्या विजयं नाम विश्रुतम्  ॥ ४८.१०६ ॥  
विजयस्य बृहत्पुत्रस्तस्य पुत्रो बृहद्रथः  ।  
बृहद्रथस्य पुत्रस्तु सत्यकर्मा महामनाः  ॥ ४८.१०७ ॥  
सत्यकर्मणोऽधिरथः सूतश्चाधिरथः स्मृतः  ।  
यः कर्णं प्रतिजग्राह तेन कर्णस्तु सूतजः  ।  
तच्चेदं सर्वमाख्यातं कर्णं प्रति यथोदितम्  ॥ ४८.१०८ ॥  


______________________________________________________  


मत्स्यपुराण ४९  

*सूत उवाच  
पूरोः पुत्रो महातेजा राजा स जनमेजयः  ।  
प्राचीत्वतः सुतस्तस्य यः प्राचीमकरोद्दिशम्  ॥ ४९.१ ॥  
प्राचीत्वतस्य तनयो मनस्युश्च तथाभवत् ।  
राजा पीतायुधो नाम मनस्योरभवत्सुतः  ॥ ४९.२ ॥  
दायादस्तस्य चाप्यासीद्धुन्धुर्नाम महीपतिः  ।  
धुन्धोर्बहुविधः पुत्रः सम्पातिस्तस्य चात्मजः  ॥ ४९.३ ॥  
सम्पातेस्तु रंहवर्चा भद्राश्वस्तस्य चात्मजः  ।  
भद्राश्वस्य धृतायां तु दशाप्सरसि सूनवः  ॥ ४९.४ ॥  
औचेयुश्च हृषेयुश्च कक्षेयुश्च सनेयुकः  ।  
धृतेयुश्च विनेयुश्च स्थलेयुश्चैव सत्तमः  ॥ ४९.५ ॥  
धर्मेयुः सन्नतेयुश्च पुण्येयुश्चेति ते दश  ।  
औचेयोर्ज्वलना नाम भार्या वै तक्षकात्मजा  ॥ ४९.६ ॥  
तस्यां स जनयामास अन्तिनारं महीपतिम्  ।  
अन्तिनारो मनस्विन्यां पुत्राञ्जज्ञे पराञ्छुभान्  ॥ ४९.७ ॥  
अमूर्तरयसं वीरं त्रिवनं चैव धार्मिकम्  ।  
गौरी कन्या तृतीया च मान्धातुर्जननी शुभा  ॥ ४९.८ ॥  
इलिना तु यमस्यासीत्कन्या याजनयत्सुतान्  ।  
ब्रह्मवादपराक्रान्ताञ्छुभदा त्विलिना ह्यभूत् ॥ ४९.९ ॥  
उपदानवी सुतांल्लेभे चतुरस्त्विलिनात्मजात् ।  
ऋष्यन्तमथ दुष्यन्तं प्रवीरमनधं तथा  ॥ ४९.१० ॥  
चक्रवर्ती ततो यज्ञे दुष्यन्तात्समितिञ्जयः  ।  
शकुन्तलायां भरतो यस्य नाम्ना च भारताः  ॥ ४९.११ ॥  
दौष्यन्तीं प्रति राजानं वागूचे चाशरीरिणी  ।  
माता भस्त्रा पितुः पुत्रो येन जातः स एव सः  ॥ ४९.१२ ॥  
भरस्व पुत्रं दुष्यन्त मावमंस्थाः शकुन्तलाम्  ।  
रेतोधां नयते पुत्रः परेतं यमसादनात् ।  
त्वं चास्य धाता गर्भस्य सत्यमाह शकुन्तला  ॥ ४९.१३ ॥  
भरतस्य विनष्टेषु तनयेषु पुरा किल  ।  
पुत्राणां मातृकात्कोपात्सुमहान्सङ्क्षयः कृतः  ॥ ४९.१४ ॥  
ततो मरुद्भिरानीय पुत्रः स तु बृहस्पतेः  ।  
सङ्क्रामितो भरद्वाजो मरुद्भिर्भरतस्य तु  ॥ ४९.१५ ॥  

*ऋषय ऊचुः  
भरतस्य भरद्वाजः पुत्रार्थं मारुतैः कथम्  ।  
सङ्क्रामितो महातेजास्तन्नो ब्रूहि यथातथम्  ॥ ४९.१६ ॥  

*सूत उवाच  
पत्न्यामापन्नसत्त्वायामुशिजः स स्थितो भुवि  ।  
भ्रातुर्भार्यां स दृष्ट्वा तु बृहस्पतिरुवाच ह  ॥ ४९.१७ ॥  
उपतिष्ठ स्वलङ्कृत्य मैथुनाय च मां शुभे  ।  
एवमुक्ताब्रवीदेनं स्वयमेव बृहस्पतिम्  ॥ ४९.१८ ॥  
गर्भः परिणतश्चायं ब्रह्म व्याहरते गिरा  ।  
अमोघरेतास्त्वं चापि धर्मं चैवं विगर्हितम्  ॥ ४९.१९ ॥  
एवमुक्तोऽब्रवीदेनां स्वयमेव बृहस्पतिः  ।  
नोपदेष्टव्यो विनयस्त्वया मे वरवर्णिनि  ॥ ४९.२० ॥  
धर्षमाणः प्रसह्यैनां मैथुनायोपचक्रमे  ।  
ततो बृहस्पतिं गर्भो धर्षमाणमुवाच ह  ॥ ४९.२१ ॥  
सन्निविष्टो ह्यहं पूर्वमिह नाम बृहस्पते  ।  
अमोघरेताश्च भवान्नावकाश इह द्वयोः  ॥ ४९.२२ ॥  
एवमुक्तः स गर्भेण कुपितः प्रत्युवाच ह  ।  
यस्मात्त्वमीदृशे काले सर्वभूतेप्सिते सति  ।  
अभिषेधसि तस्मात्त्वं तमो दीर्घं प्रवेक्ष्यसि  ॥ ४९.२३ ॥  
ततः कामं सन्निवर्त्य तस्यानन्दाद्बृहस्पतेः  ।  
तद्रेतस्त्वपतद्भूमौ निवृत्तं शिशुकोऽभवत् ॥ ४९.२४ ॥  
सद्योजातं कुमारं तु दृष्ट्वा तं ममताब्रवीत् ।  
गमिष्यामि गृहं स्वं वै भरस्वैनं बृहस्पते  ॥ ४९.२५ ॥  
एवमुक्त्वा गता सा तु गतायां सोऽपि तं त्यजत् ।  
मातापितृभ्यां त्यक्तं तु दृष्ट्वा तं मरुतः शिशुम्  ।  
जगृहुस्तं भरद्वाजं मरुतः कृपया स्थिताः  ॥ ४९.२६ ॥  
तस्मिन्काले तु भरतो बहुभिरृतुभिर्विभुः  ।  
पुत्रनैमित्तिकैर्यज्ञैरयजत्पुत्रलिप्सया  ॥ ४९.२७ ॥  
यदा स यजमानस्तु पुत्रं नासादयत्प्रभुः  ।  
ततः क्रतुं मरुत्सोमं पुत्रार्थे समुपाहरत् ॥ ४९.२८ ॥  
तेन ते मरुतस्तस्य मरुत्सोमेन तुष्टुवुः  ।  
उपनिन्युर्भरद्वाजं पुत्रार्थं भरताय वै  ॥ ४९.२९ ॥  
दायादोऽङ्गिरसः सूनोरौरसस्तु बृहस्पतेः  ।  
सङ्क्रामितो भरद्वाजो मरुद्भिर्भरतं प्रति  ॥ ४९.३० ॥  
भरतस्तु भरद्वाजं पुत्रं प्राप्य विभुर्ब्रवीत् ।  
आदावात्महिताय त्वं कृतार्थोऽहं त्वया विभो  ॥ ४९.३१ ॥  
पूर्वं तु वितथे तस्मिन् कृते वै पुत्रजन्मनि  ।  
ततस्तु वितथो नाम भरद्वाजो नृपोऽभवत् ॥ ४९.३२ ॥  
तस्मादपि भरद्वाजाद्ब्राह्मणाः क्षत्रिया भुवि  ।  
द्व्यामुष्यायणकौलीनाः स्मृतास्ते द्विविधेन च  ॥ ४९.३३ ॥  
ततो जाते हि वितथे भरतश्च दिवं ययौ  ।  
भरद्वाजो दिवं यातो ह्यभिषिच्य सुतमृषिः  ॥ ४९.३४ ॥  
दायादो वितथस्यासीद्भुवमन्युर्महायशाः  ।  
महाभूतोपमाः पुत्राश्चत्वारो भुवमन्यवः  ॥ ४९.३५ ॥  
बृहत्क्षत्रो महावीर्यो नरो गर्गश्च वीर्यवान्  ।  
नरस्य सङ्कृतिः पुत्रस्तस्य पुत्रो महायशाः  ॥ ४९.३६ ॥  
गुरुधी रन्तिदेवश्च सत्कृत्यां तावुभौ स्मृतौ  ।  
गर्गस्य चैव दायादः शिबिर्विद्वानजायत  ॥ ४९.३७ ॥  
स्मृताः शैब्यास्ततो गर्गाः क्षत्रोपेता द्विजातयः  ।  
आहार्यतनयश्चैव धीमानासीदुरुक्षवः  ॥ ४९.३८ ॥  
तस्य भार्या विशाला तु सुषुवे पुत्रकत्रयम्  ।  
त्र्युषणं पुष्करिं चैव कविं चैव महायशाः  ॥ ४९.३९ ॥  
उरुक्षवाः स्मृता ह्येते सर्वे ब्राह्मणतां गताः  ।  
काव्यानां तु वरा ह्येते त्रयः प्रोक्ता महर्षयः  ॥ ४९.४० ॥  
गर्गाः सङ्कृतयः काव्याः क्षत्रोपेता द्विजातयः  ।  
सम्भृताङ्गिरसो दक्षा बृहत्क्षत्रस्य च क्षितिः  ॥ ४९.४१ ॥  
बृहत्क्षत्रस्य दायादो हस्तिनामा बभूव ह  ।  
तेनेदं निर्मितं पूर्वं पुरं तु गजसाह्वयम्  ॥ ४९.४२ ॥  
हस्तिनश्चैव दायादास्त्रयः परमकीर्तयः  ।  
अजमीढो द्विमीढश्च पुरुमीढस्तथैव च  ॥ ४९.४३ ॥  
अजमीढस्य पत्न्यस्तु तिस्रः कुरुकुलोद्वहाः  ।  
नीलिनी धूमिनी चैव केशिनी चैव विश्रुता  ॥ ४९.४४ ॥  
स तासु जनयामास पुत्रान्वै देववर्चसः  ।  
तपसोऽन्ते महातेजा जाता वृद्धस्य धार्मिकाः  ॥ ४९.४५ ॥  
भारद्वाजप्रसादेन विस्तरं तेषु मे शृणु  ।  
आजमीढस्य केशिन्यां कण्वः समभवत्किल  ॥ ४९.४६ ॥  
मेधातिथिः सुतस्तस्य तस्मात्काण्वायना द्विजाः  ।  
अजमीढस्य भूमिन्यां जज्ञे बृहदनुर्नृपः  ॥ ४९.४७ ॥  
बृहदनोर्बृहन्तोऽथ बृहन्तस्य बृहन्मनाः  ।  
बृहन्मनःसुतश्चापि बृहद्धनुरिति श्रुतः  ॥ ४९.४८ ॥  
बृहद्धनोर्बृहदिषुः पुत्रस्तस्य जयद्रथः  ।  
अश्वजित्तनयस्तस्य सेनजित्तस्य चात्मजः  ॥ ४९.४९ ॥  
अथ सेनजितः पुत्राश्चत्वारो लोकविश्रुताः  ।  
रुचिराश्वश्च काव्यश्च राजा दृढरथस्तथा  ॥ ४९.५० ॥  
वत्सश्चावर्तको राजा यस्यैते परिवत्सकाः  ।  
रुचिराश्वस्य दायादः पृथुसेनो महायशाः  ॥ ४९.५१ ॥  
पृथुसेनस्य पौरस्तु पौरान्नीपोऽथ जज्ञिवान्  ।  
नीपस्यैकशतं त्वासीत्पुत्राणाममितौजसाम्  ॥ ४९.५२ ॥  
नीपा इति समाख्याता राजानः सर्व एव ते  ।  
तेषां वंशकरः श्रीमान्नीपानां कीर्तिवर्धनः  ॥ ४९.५३ ॥  
काव्याच्च समरो नाम सदेष्टसमरोऽभवत् ।  
समरस्य पारसम्पारौ सदश्व इति ते त्रयः  ॥ ४९.५४ ॥  
पुत्राः सर्वगुणोपेता जाता वै विश्रुता भुवि  ।  
पारपुत्रः पृथुर्जातः पृथोस्तु सुकृतोऽभवत् ॥ ४९.५५ ॥  
जज्ञे सर्वगुणोपेतो विभ्राजस्तस्य चात्मजः  ।  
विभ्राजस्य तु दायादस्त्वणुहो नाम वीर्यवान्  ॥ ४९.५६ ॥  
बभूव शुकजामाता कृत्वीभर्ता महायशाः  ।  
अणुहस्य तु दायादो ब्रह्मदत्तो महीपतिः  ॥ ४९.५७ ॥  
युगदत्तः सुतस्तस्य विष्वक्सेनो महायशाः  ।  
विभ्राजः पुनराजातः सुकृतेनेह कर्मणा  ॥ ४९.५८ ॥  
विष्वक्सेनस्य पुत्रस्तु उदक्सेनो बभूव ह  ।  
भल्लाटस्तस्य पुत्रस्तु तस्यासीज्जनमेजयः  ।  
उग्रायुधेन तस्यार्थे सर्वे नीपाः प्रणाशिताः  ॥ ४९.५९ ॥  

*ऋषय ऊचुः  
उग्रायुधः कस्य सुतः कस्य वंशे स कथ्यते  ।  
किमर्थं तेन ते नीपाः सर्वे चैव प्रणाशिताः  ॥ ४९.६० ॥  

*सूत उवाच  
उग्रायुधः सूर्यवंश्यस्तपस्तेपे वराश्रमे  ।  
स्थाणुभूतोऽष्टसाहस्रं तं भेजे जनमेजयः  ॥ ४९.६१ ॥  
तस्य राज्यं प्रतिश्रुत्य नीपानाजघ्निवान् प्रभुः  ।  
उवाच सान्त्वं विविधं जघ्नुस्ते वै ह्युभावपि  ॥ ४९.६२ ॥  
हन्यमानागतानूचे यस्माद्धेतोर्न मे वचः  ।  
शरणागतरक्षार्थं तस्मादेवं शपामि वः  ॥ ४९.६३ ॥  
यदि मेऽस्ति तपस्तप्तं सर्वान्नयतु वो यमः  ।  
ततस्तान् कृप्यमाणांस्तु यमेन पुरतः स तु  ॥ ४९.६४ ॥  
कृपया परयाविष्टो जनमेजयमूचिवान्  ।  
गतानेतानिमान्वीरांस्त्वं मे रक्षितुमर्हसि  ॥ ४९.६५ ॥  

*जनमेजय उवाच  
अरे पापा दुराचारा भवितारोऽस्य किङ्कराः  ।  
तथेत्युक्तस्ततो राजा यमेन युयुधे चिरम्  ॥ ४९.६६ ॥  
व्याधिभिर्नारकैर्घोरैर्यमेन सह तान्बलात् ।  
विजित्य मुनये प्रादात्तदद्भुतमिवाभवत् ॥ ४९.६७ ॥  
यमस्तुष्टस्ततस्तस्मै मुक्तिज्ञानं ददौ परम्  ।  
सर्वे यथोचितं कृत्वा जग्मुस्ते कृष्णमव्ययम्  ॥ ४९.६८ ॥  
येषां तु चरितं गृह्य हन्यते नापमृत्युभिः  ।  
इह लोके परे चैव सुखमक्षय्यमश्नुते  ॥ ४९.६९ ॥  
अजमीढस्य धूमिन्यां विद्वाञ्जज्ञे यवीनरः  ।  
धृतिमांस्तस्य पुत्रस्तु तस्य सत्यधृतिः स्मृतः  ।  
अथ सत्यधृतेः पुत्रो दृढनेमिः प्रतापवान्  ॥ ४९.७० ॥  
दृढनेमिसुतश्चापि सुधर्मा नाम पार्थिवः  ।  
आसीत्सुधर्मतनयः सार्वभौमः प्रतापवान्  ॥ ४९.७१ ॥  
सार्वभौमेति विख्यातः पृथिव्यामेकराड्बभौ  ।  
तस्यान्ववाये महति महापौरवनन्दनः  ॥ ४९.७२ ॥  
महापौरवपुत्रस्तु राजा रुक्मरथः स्मृतः  ।  
अथ रुक्मरथस्यासीत्सुपार्श्वो नाम पार्थिवः  ॥ ४९.७३ ॥  
सुपार्श्वतनयश्चापि सुमतिर्नाम धार्मिकः  ।  
सुमतेरपि धर्मात्मा राजा सन्नतिमानपि  ॥ ४९.७४ ॥  
तस्यासीत्सन्नतिमतः कृतो नाम सुतो महान्  ।  
हिरण्यनाभिनः शिष्यः कौशल्यस्य महात्मनः  ॥ ४९.७५ ॥  
चतुर्विंशतिधा येन प्रोक्ता वै सामसंहिताः  ।  
स्मृतास्ते प्राच्यसामानः कार्ता नामेह सामगाः  ॥ ४९.७६ ॥  
कार्तिरुग्रायुधोऽसौ वै महापौरववर्धनः  ।  
बभूव येन विक्रम्य पृथुकस्य पिता हतः  ॥ ४९.७७ ॥  
नीलो नाम महाराजः पाञ्चालाधिपतिर्वशी  ।  
उग्रायुधस्य दायादः क्षेमो नाम महायशाः  ॥ ४९.७८ ॥  
क्षेमात्सुनीथः सञ्जज्ञे सुनीथस्य नृपञ्जयः  ।  
नृपञ्जयाच्च विरथ इत्येते पौरवाः स्तुताः  ॥ ४९.७९ ॥  


______________________________________________________  


मत्स्यपुराण ५०  

*सूत उवाच  
अजमीढस्य नीलिन्यां नीलः समभवन्नृपः  ।  
नीलस्य तपसोग्रेण सुशान्तिरुदपद्यत  ॥ ५०.१ ॥  
पुरुजानुः सुशान्तेस्तु पृथुस्तु पुरुजानुतः  ।  
भद्राश्वः पृथुदायादो भद्राश्वतनयाञ्छृणु  ॥ ५०.२ ॥  
मुद्गलश्च जयश्चैव राजा बृहदिषुस्तथा  ।  
जवीनरश्च विक्रान्तः कपिलश्चैव पञ्चमः  ॥ ५०.३ ॥  
पञ्चानां चैव पञ्चालानेताञ्जनपदान्विदुः  ।  
पञ्चालरक्षिणो ह्येते देशानामिति नः श्रुतम्  ॥ ५०.४ ॥  
मुद्गलस्यापि मौद्गल्याः क्षत्रोपेता द्विजातयः  ।  
एते ह्यङ्गिरसः पक्षं संश्रिताः काण्वमुद्गलाः  ॥ ५०.५ ॥  
मुद्गलस्य सुतो जज्ञे ब्रह्मिष्ठः सुमहायशाः  ।  
इन्द्रसेनः सुतस्तस्य विन्ध्याश्वस्तस्य चात्मजः  ॥ ५०.६ ॥  
विन्ध्याश्वान्मिथुनं जज्ञे मेनकायामिति श्रुतिः  ।  
दिवोदासश्च राजर्षिरहल्या च यशस्विनी  ॥ ५०.७ ॥  
शरद्वतस्तु दायादमहल्या सम्प्रसूयत  ।  
शतानन्दमृषिश्रेष्ठं तस्यापि सुमहातपाः  ॥ ५०.८ ॥  
सुतः सत्यधृतिर्नाम धनुर्वेदस्य पारगः  ।  
आसीत्सत्यधृतेः शुक्रममोघं धार्मिकस्य तु  ॥ ५०.९ ॥  
स्कन्नं रेतः सत्यधृतेर्दृष्ट्वा चाप्सरसं जले  ।  
मिथुनं तत्र सम्भृतं तस्मिन्सरसि सम्भृतम्  ॥ ५०.१० ॥  
ततः सरसि तस्मिंस्तु क्रममाणं महीपतिः  ।  
दृष्ट्वा जग्राह कृपया शन्तनुर्मृगयां गतः  ॥ ५०.११ ॥  
एते शरद्वतः पुत्रा आख्याता गौतमा वराः  ।  
अत ऊर्ध्वं प्रवक्ष्यामि दिवोदासस्य वै प्रजाः  ॥ ५०.१२ ॥  
दिवोदासस्य दायादो धर्मिष्ठो मित्रयुर्नृपः  ।  
मैत्रायणावरः सोऽथ मैत्रेयस्तु ततः स्मृतः  ॥ ५०.१३ ॥  
एते वंश्या यतेः पक्षाः क्षत्रोपेतास्तु भार्गवाः  ।  
राजा चैद्यवरो नाम मैत्रेयस्य सुतः स्मृतः  ॥ ५०.१४ ॥  
अथ चैद्यवराद्विद्वान् सुदासस्तस्य चात्मजः  ।  
अजमीढः पुनर्जातः क्षीणे वंशे तु सोमकः  ॥ ५०.१५ ॥  
सोमकस्य सुतो जन्तुर्हते तस्मिञ्छतं बभौ  ।  
पुत्राणामजमीढस्य सोमकस्य महात्मनः  ॥ ५०.१६ ॥  
महिषी त्वजमीढस्य धूमिनी पुत्रवर्धिनी  ।  
पुत्राभावे तपस्तेपे शतं वर्षाणि दुश्चरम्  ॥ ५०.१७ ॥  
हुत्वाग्निं विधिवत्सम्यक्पवित्रीकृतभोजना  ।  
अग्निहोत्रक्रमेणैव सा सुष्वाप महाव्रता  ॥ ५०.१८ ॥  
तस्यां वै धूमवर्णायामजमीढः समीयिवान्  ।  
ऋक्षं सा जनयामास धूमवर्णं शताग्रजम्  ॥ ५०.१९ ॥  
ऋक्षात्संवरणो जज्ञे कुरुः संवरणात्ततः  ।  
यः प्रयागमतिक्रम्य कुरुक्षेत्रमकल्पयत् ॥ ५०.२० ॥  
कृष्यतस्तु महाराजो वर्षाणि सुबहून्यथ  ।  
कृष्यमाणस्ततः शक्रो भयात्तस्मै वरं ददौ  ॥ ५०.२१ ॥  
पुण्यं च रमणीयं च कुरुक्षेत्रं तु तत्स्मृतम्  ।  
तस्यान्ववायः सुमहान् यस्य नाम्ना तु कौरवाः  ॥ ५०.२२ ॥  
कुरोस्तु दयिताः पुत्राः सुधन्वा जह्नुरेव च  ।  
परीक्षिच्च महातेजाः प्रजनश्चारिमर्दनः  ॥ ५०.२३ ॥  
सुधन्वनस्तु दायादः पुत्रो मतिमतां वरः  ।  
च्यवनस्तस्य पुत्रस्तु राजा धर्मार्थतत्त्ववित् ॥ ५०.२४ ॥  
च्यवनस्य कृमिः पुत्र ऋक्षाज्जज्ञे महातपाः  ।  
कृमेः पुत्रो महावीर्यः ख्यातस्त्विन्द्रसमो विभुः  ॥ ५०.२५ ॥  
चैद्योपरिचरो वीरो वसुर्नामान्तरिक्षगः  ।  
चैद्योपरिचराज्जज्ञे गिरिका सप्त वै सुतान्  ॥ ५०.२६ ॥  
महारथो मगधराड्विश्रुतो यो बृहद्रथः  ।  
प्रत्यश्रवाः कुशश्चैव चतुर्थो हरिवाहनः  ॥ ५०.२७ ॥  
पञ्चमश्च यजुश्चैव मत्स्यः काली च सप्तमी  ।  
बृहद्रथस्य दायादः कुशाग्रो नाम विश्रुतः  ॥ ५०.२८ ॥  
कुशाग्रस्यात्मजश्चैव वृषभो नाम वीर्यवान्  ।  
वृषभस्य तु दायादः पुण्यवान्नाम पार्थिवः  ॥ ५०.२९ ॥  
पुण्यः पुण्यवतश्चैव राजा सत्यधृतिस्ततः  ।  
दायादस्तस्य धनुषस्तस्मात्सर्वश्च जज्ञिवान्  ॥ ५०.३० ॥  
सर्वस्य सम्भवः पुत्रस्तस्माद्राजा बृहद्रथः  ।  
द्वे तस्य शकले जाते जरया सन्धितश्च सः  ॥ ५०.३१ ॥  
जरया सन्धितो यस्माज्जरासन्धस्ततः स्मृतः  ।  
जेता सर्वस्य क्षत्रस्य जरासन्धो महाबलः  ॥ ५०.३२ ॥  
जरासन्धस्य पुत्रस्तु सहदेवः प्रतापवान्  ।  
सहदेवात्मजः श्रीमान् सोमवित्स महातपाः  ॥ ५०.३३ ॥  
श्रुतश्रवास्तु सोमादेर्मागधाः परिकीर्तिताः  ।  
जह्नुस्त्वजनयत्पुत्रं सुरथं नाम भूमिपम्  ॥ ५०.३४ ॥  
सुरथस्य तु दायादो वीरो राजा विदूरथः  ।  
विदूरथसुतश्चापि सार्वभौम इति स्मृतः  ॥ ५०.३५ ॥  
सार्वभौमाज्जयत्सेनो रुचिरस्तस्य चात्मजः  ।  
रुचिरात्तु ततो भौमस्त्वरितायुस्ततोऽभवत् ॥ ५०.३६ ॥  
अक्रोधनस्त्वायुसुतस्तस्माद्देवातिथिः स्मृतः  ।  
देवातिथेस्तु दायादो दक्ष एव बभूव ह  ॥ ५०.३७ ॥  
भीमसेनस्ततो दक्षाद्दिलीपस्तस्य चात्मजः  ।  
दिलीपस्य प्रतीपस्तु तस्य पुत्रास्त्रयः स्मृताः  ॥ ५०.३८ ॥  
देवापिः शन्तनुश्चैव वाह्लीकश्चैव ते त्रयः  ।  
वाह्लीकस्य तु दायादाः सप्त वाह्लीश्वरा नृपाः  ।  
देवापिस्तु ह्यपध्यातः प्रजाभिरभवन्मुनिः  ॥ ५०.३९ ॥  

*मुनय ऊचुः  
प्रजाभिस्तु किमर्थं वै ह्यपध्यातो जनेश्वरः  ।  
को दोषो राजपुत्रस्य प्रजाभिः समुदाहृतः  ॥ ५०.४० ॥  

*सूत उवाच  
किलासीद्राजपुत्रस्तु कुष्ठी तं नाभ्यपूजयन्  ।  
कार्यं चैव तु देवानां क्षत्रं प्रति द्विजोत्तमाः  ।  
भविष्यं कीर्तयिष्यामि शन्तनोस्तु निबोधत  ॥ ५०.४१ ॥  
शन्तनुस्त्वभवद्राजा विद्वान्स वै महाभिषक् ।  
इदं चोदाहरन्त्यत्र श्लोकं प्रति महाभिषक् ॥ ५०.४२ ॥  
यं यं कराभ्यां स्पृशति जीर्णं रोगिणमेव च  ।  
पुनर्युवा च भवति तस्मात्तं शन्तनुं विदुः  ॥ ५०.४३ ॥  
तत्तस्य शन्तनुत्वं हि प्रजाभिरिह कीर्त्यते  ।  
ततोऽवृणुत भार्यार्थं शन्तनुर्जाह्नवीं नृप  ॥ ५०.४४ ॥  
तस्यां देवव्रतं नाम कुमारं जनयद्विभुः  ।  
काली विचित्रवीर्यं तु दाशेयी जनयत्सुतम्  ॥ ५०.४५ ॥  
शन्तनोर्दयितं पुत्रं शान्तात्मानमकल्मषम्  ।  
कृष्णद्वैपायनो नाम क्षेत्रे वैचित्रविर्यके  ॥ ५०.४६ ॥  
धृतराष्ट्रं च पाण्डुं च विदुरं चाप्यजीजनत् ।  
धृतराष्ट्रस्तु गान्धार्यां पुत्रानजनयच्छतम्  ॥ ५०.४७ ॥  
तेषां दुर्योधनः श्रेष्ठः सर्वक्षत्रस्य वै प्रभुः  ।  
माद्री कुन्ती तथा चैव पाण्डोर्भार्ये बभूवतुः  ॥ ५०.४८ ॥  
देवदत्ताः सुताः पञ्च पाण्डोरर्थेऽभिजज्ञिरे  ।  
धर्माद्युधिष्ठिरो जज्ञे मारुताच्च वृकोदरः  ॥ ५०.४९ ॥  
इन्द्राद्धनञ्जयश्चैव इन्द्रतुल्यपराक्रमः  ।  
नकुलं सहदेवं च माद्र्यश्विभ्यामजीजनत् ॥ ५०.५० ॥  
पञ्चैते पाण्डवेभ्यस्तु द्रौपद्यां जज्ञिरे सुताः  ।  
द्रौपद्यजनयच्छ्रेष्ठं प्रतिविन्ध्यं युधिष्ठिरात् ॥ ५०.५१ ॥  
श्रुतसेनं भीमसेनाच्छ्रुतकीर्तिं धनञ्जयात् ।  
चतुर्थं श्रुतकर्माणं सहदेवादजायत  ॥ ५०.५२ ॥  
नकुलाच्च शतानीकं द्रौपदेयाः प्रकीर्तिताः  ।  
तेभ्योऽपरे पाण्डवेयाः षडेवान्ये महारथाः  ॥ ५०.५३ ॥  
हैडम्बो भीमसेनात्तु पुत्रो जज्ञे घटोत्कचः  ।  
काशी बलधराद्भीमाज्जज्ञे वै सर्वगं सुतम्  ॥ ५०.५४ ॥  
सुहोत्रं तनयं माद्री सहदेवादसूयत  ।  
करेणुमत्यां चैद्यायां निरमित्रस्तु नाकुलिः  ॥ ५०.५५ ॥  
सुभद्रायां रथी पार्थादभिमन्युरजायत  ।  
यौधेयं देवकी चैव पुत्रं जज्ञे युधिष्ठिरात् ॥ ५०.५६ ॥  
अभिमन्योः परीक्षित्तु पुत्रः परपुरजयः  ।  
जनमेजयः परीक्षितः पुत्रः परमधार्मिकः  ॥ ५०.५७ ॥  
ब्रह्माणं कल्पयामास स वै वाजसनेयकम्  ।  
स वैशम्पायनेनैव शप्तः किल महर्षिणा  ॥ ५०.५८ ॥  
न स्थास्यतीह दुर्बुद्धे तवैतद्वचनं भुवि  ।  
यावत्स्थास्यसि त्वं लोके तावदेव प्रपत्स्यति  ॥ ५०.५९ ॥  
क्षत्रस्य विजयं ज्ञात्वा ततःप्रभृति सर्वशः  ।  
अभिगम्य स्थिताश्चैव नृपं च जनमेजयम्  ॥ ५०.६० ॥  
ततःप्रभृति शापेन क्षत्रियस्य तु याजिनः  ।  
उत्सन्ना याजिनो यज्ञे ततःप्रभृति सर्वशः  ॥ ५०.६१ ॥  
क्षत्रस्य याजिनः केचिच्छापात्तस्य महात्मनः  ।  
पौर्णमासेन हविषा इष्ट्वा तस्मिन्प्रजापतिम्  ।  
स वैशम्पायनेनैव प्रविशन्वारितस्ततः  ॥ ५०.६२ ॥  
परीक्षितः सुतोऽसौ वै पौरवो जनमेजयः  ।  
द्विरश्वमेधमाहृत्य महावाजसनेयकः  ॥ ५०.६३ ॥  
प्रवर्तयित्वा तं सर्वमृषिं वाजसनेयकम्  ।  
विवादे ब्राह्मणैः सार्धमभिशप्तो वनं ययौ  ॥ ५०.६४ ॥  
जनमेजयाच्छतानीकस्तस्माज्जज्ञे स वीर्यवान्  ।  
जनमेजयः शतानीकं पुत्रं राज्येऽभिषिक्तवान्  ॥ ५०.६५ ॥  
अथाश्वमेधेन ततः शतानीकस्य वीर्यवान्  ।  
जज्ञेऽधिसोमकृष्णाख्यः साम्प्रतं यो महायशाः  ॥ ५०.६६ ॥  
तस्मिञ्छासति राष्ट्रं तु युष्माभिरिदमाहृतम्  ।  
दुरापं दीर्घसत्त्रं वै त्रीणि वर्षाणि पुष्करे  ।  
वर्षद्वयं कुरुक्षेत्रे दृषद्वत्यां द्विजोत्तमाः  ॥ ५०.६७ ॥  

*मुनय ऊचुः  
भविष्यं श्रोतुमिच्छामः प्रजानां लोमहर्षणे  ।  
पुरा किल यदेतद्वै व्यतीतं कीर्तितं त्वया  ॥ ५०.६८ ॥  
येषु वै स्थास्यते क्षत्रमुत्पत्स्यन्ते नृपाश्च ये  ।  
तेषामायुष्प्रमाणं च नामतश्चैव तान्नृपान्  ॥ ५०.६९ ॥  
कृतयुगप्रमाणं च त्रेताद्वापरयोस्तथा  ।  
कलियुगप्रमाणं च युगदोषं युगक्षयम्  ॥ ५०.७० ॥  
सुखदुःखप्रमाणं च प्रजादोषं युगस्य तु  ।  
एतत्सर्वं प्रसङ्ख्याय पृच्छतां ब्रूहि नः प्रभो  ॥ ५०.७१ ॥  

*सूत उवाच  
यथा मे कीर्तितं पूर्वं व्यासेनाक्लिष्टकर्मणा  ।  
भाव्यं कलियुगं चैव तथा मन्वन्तराणि च  ॥ ५०.७२ ॥  
अनागतानि सर्वाणि ब्रुवतो मे निबोधत  ।  
अत ऊर्ध्वं प्रवक्ष्यामि भविष्या ये नृपास्तथा  ॥ ५०.७३ ॥  
ऐडेक्ष्वाक्वन्वये चैव पौरवे चान्वये तथा  ।  
येषु संस्थास्यते तच्च ऐडेक्ष्वाकुकुलं शुभम्  ।  
तान्सर्वान्कीर्तयिष्यामि भविष्ये कथितान्नृपान्  ॥ ५०.७४ ॥  
तेभ्योऽपरेऽपि ये त्वन्ये ह्युत्पत्स्यन्ते नृपाः पुनः  ।  
क्षत्राः पारशवाः शूद्रास्तथान्ये ये बहिश्चराः  ॥ ५०.७५ ॥  
अन्धाः शकाः पुलिन्दाश्च चूलिका यवनास्तथा  ।  
कैवर्ताभीरशबरा ये चान्ये म्लेच्छसम्भवाः  ।  
पर्यायतः प्रवक्ष्यामि नामतश्चैव तान्नृपान्  ॥ ५०.७६ ॥  
अधिसोमकृष्णश्चैतेषां प्रथमं वर्तते नृपः  ।  
तस्यान्ववाये वक्ष्यामि भविष्ये कथितान्नृपान्  ॥ ५०.७७ ॥  
अधिसोमकृष्णपुत्रस्तु विवक्षुर्भविता नृपः  ।  
गङ्गया तु हृते तस्मिन्नगरे नागसाह्वये  ॥ ५०.७८ ॥  
त्यक्त्वा विवक्षुर्नगरं कौशाम्ब्यां तु निवत्स्यति  ।  
भविष्याष्टौ सुतास्तस्य महाबलपराक्रमाः  ॥ ५०.७९ ॥  
भूरिर्ज्येष्ठः सुतस्तस्य तस्य चित्ररथः स्मृतः  ।  
शुचिद्रवश्चित्ररथाद्वृष्णिमांश्च शुचिद्रवात् ॥ ५०.८० ॥  
वृष्णिमतः सुषेणश्च भविष्यति शुचिर्नृपः  ।  
तस्मात्सुषेणाद्भविता सुनीथो नाम पार्थिवः  ॥ ५०.८१ ॥  
नृपात्सुनीथाद्भविता नृचक्षुः सुमहायशाः  ।  
नृचक्षुषस्तु दायादो भविता वै सुखीवलः  ॥ ५०.८२ ॥  
सुखीवलसुतश्चापि भावी राजा परिष्णवः  ।  
परिष्णवसुतश्चापि भविता सुतपा नृपः  ॥ ५०.८३ ॥  
मेधावी तस्य दायादो भविष्यति न संशयः  ।  
मेधाविनः सुतश्चापि भविष्यति पुरञ्जयः  ॥ ५०.८४ ॥  
उर्वो भाव्यः सुतस्तस्य तिग्मात्मा तस्य चात्मजः  ।  
तिग्माद्बृहद्रथो भाव्यो वसुदामा बृहद्रथात् ॥ ५०.८५ ॥  
वसुदाम्नः शतानीको भविष्योदयनस्ततः  ।  
भविष्यते चोदयनाद्वीगे राजा वहीनरः  ॥ ५०.८६ ॥  
वहीनरात्मजश्चैव दण्डपाणिर्भविष्यति  ।  
दण्डपाणेर्निरमित्रो निरमित्रात्तु क्षेमकः  ॥ ५०.८७ ॥  
अत्रानुवंशश्लोकोऽयं गीतो विप्रैः पुरातनैः  ।  
ब्रह्मक्षत्रस्य यो योनिर्वंशो देवर्षिसत्कृतः  ।  
क्षेमकं प्राप्य राजानं संस्थास्यति कलौ युगे  ॥ ५०.८८ ॥  
इत्येष पौरवो वंशो यथावदिह कीर्तितः  ।  
धीमतः पाण्डुपुत्रस्य चार्जुनस्य महात्मनः  ॥ ५०.८९ ॥  


______________________________________________________  


मत्स्यपुराण ५१  

*ऋषय ऊचुः  
ये पूज्याः स्युर्द्विजातीनामग्नयः सूत सर्वदा  ।  
तानिदानीं समाचक्ष्व तद्वंशं चानुपूर्वशः  ॥ ५१.१ ॥  

*सूत उवाच  
योऽसावग्निरभीमानी स्मृतः स्वायम्भुवेऽन्तरे  ।  
ब्रह्मणो मानसः पुत्रस्तस्मात्स्वाहा व्यजीजनत् ॥ ५१.२ ॥  
पावकं पवमानं च शुचिरग्निश्च यः स्मृतः  ।  
निर्मथ्यः पवमानोऽग्निर्वैद्युतः पावकात्मजः  ॥ ५१.३ ॥  
शुचिरग्निः स्मृतः सौरः स्थावराश्चैव ते स्मृताः  ।  
पवमानात्मजो ह्यग्निर्हव्यवाहः स उच्यते  ॥ ५१.४ ॥  
पावकः सहरक्षस्तु हव्यवाहमुखः शुचिः  ।  
देवानां हव्यवाहोऽग्निः प्रथमो ब्रह्मणः सुतः  ॥ ५१.५ ॥  
सहरक्षः सुराणां तु त्रयाणां ते त्रयोऽग्नयः  ।  
एतेषां पुत्रपौत्राश्च चत्वारिंशत्तथैव च  ॥ ५१.६ ॥  
प्रवक्ष्ये नामतस्तान्वै प्रविभागेन तान्पृथक् ।  
पावनो लौकिको ह्यग्निः प्रथमो ब्रह्मणश्च यः  ॥ ५१.७ ॥  
ब्रह्मौदनाग्निस्तत्पुत्रो भरतो नाम विश्रुतः  ।  
वैश्वानरो हव्यवाहो वहन्हव्यं ममार सः  ॥ ५१.८ ॥  
स मृतोऽथर्वणः पुत्रो मथितः पुष्करोदधिः  ।  
योऽथर्वा लौकिको ह्यग्निर्दक्षिणाग्निः स उच्यते  ॥ ५१.९ ॥  
भृगोः प्रजायताथर्वा ह्यङ्गिराथर्वणः स्मृतः  ।  
तस्य ह्यलौकिको ह्यग्निर्दक्षिणाग्निः स वै स्मृतः  ॥ ५१.१० ॥  
अथ यः पवमानस्तु निर्मथ्योऽग्निः स उच्यते  ।  
स च वै गार्हपत्योऽग्निः प्रथमो ब्रह्मणः स्मृतः  ॥ ५१.११ ॥  
ततः सभ्यावसथ्यौ च संशत्यास्तौ सुतावुभौ  ।  
ततः षोडश नद्यस्तु चकमे हव्यवाहनः  ।  
यः खल्वाहवनीयोऽग्निरभिमानी द्विजैः स्मृतः  ॥ ५१.१२ ॥  
कावेरीं कृष्णवेणीं च नर्मदां यमुनां तथा  ।  
गोदावरीं वितस्तां च चन्द्रभागामिरावतीम्  ॥ ५१.१३ ॥  
विपाशां कौशिकीं चैव शतद्रुं सरयूं तथा  ।  
सीतां मनस्विनीं चैव ह्रादिनीं पावनां तथा  ॥ ५१.१४ ॥  
तासु षोडशधात्मानं प्रविभज्य पृथक्पृथक् ।  
तदा तु विहरंस्तासु धिष्ण्येच्छः स बभूव ह  ॥ ५१.१५ ॥  
स्वाभिधानस्थिता धिष्ण्यास्तासूत्पन्नाश्च धिष्णवः  ।  
धिष्ण्येषु जज्ञिरे यस्मात्ततस्ते धिष्णवः स्मृताः  ॥ ५१.१६ ॥  
इत्येते वै नदीपुत्रा धिष्ण्येषु प्रतिपेदिरे  ।  
तेषां विहरणीया ये उपस्थेयाश्च ताञ्शृणु  ।  
विभुः प्रवाहणोऽग्नीध्रस्तत्रस्था धिष्णवोऽपरे  ॥ ५१.१७ ॥  
विहरति यथास्थानं पुण्याहे समुपक्रमे  ।  
अनिर्देश्यानिवार्याणामग्नीनां शृणुत क्रमम्  ॥ ५१.१८ ॥  
वासवोऽग्निः कृशानुर्यो द्वितीयोत्तरवेदिकः  ।  
सम्राडग्निसुतो ह्यष्टावुपतिष्ठन्ति तान्द्विजाः  ॥ ५१.१९ ॥  
पर्जन्यः पवमानस्तु द्वितीयः सोऽनुदृश्यते  ।  
पावकोष्णः समूह्यस्तु वोत्तरे सोऽग्निरुच्यते  ॥ ५१.२० ॥  
हव्यसूदो ह्यसम्मृज्यः शामित्रः स विभाव्यते  ।  
शतधामा सुधाज्योती रौद्रैश्वर्यः स उच्यते  ॥ ५१.२१ ॥  
ब्रह्मज्योतिर्वसुधामा ब्रह्मस्थानीय उच्यते  ।  
अजैकपादुपस्थेयः स वै शालामुखो यतः  ॥ ५१.२२ ॥  
अनिर्देश्यो ह्यहिर्बुध्न्यो बहिरन्ते तु दक्षिणौ  ।  
पुत्रा ह्येते तु सर्वस्य उपस्थेया द्विजैः स्मृताः  ॥ ५१.२३ ॥  
ततो विहरणीयांस्तु वक्ष्याम्यष्टौ तु तान्सुतान्  ।  
हौत्रियस्य सुतो ह्यग्निर्बर्हिषो हव्यवाहनः  ॥ ५१.२४ ॥  
प्रशंस्योऽग्निः प्रचेतास्तु द्वितीयः संसहायकः  ।  
सुतो ह्यग्नेर्विश्ववेदा ब्राह्मणाच्छंसिरुच्यते  ॥ ५१.२५ ॥  
अपां योनिः स्मृतः स्वाम्भः सेतुर्नाम विभाव्यते  ।  
धिष्ण्य आहरणा ह्येते सोमेनेज्यन्त वै द्विजैः  ॥ ५१.२६ ॥  
ततो यः पावको नाम्ना यः सद्भिर्योग उच्यते  ।  
अग्निः सोऽवभृथो ज्ञेयो वरुणेन सहेज्यते  ॥ ५१.२७ ॥  
हृदयस्य सुतो ह्यग्नेर्जठरेऽसौ नृणां पचन्  ।  
मन्युमाञ्जठरश्चाग्निर्विद्धाग्निः सततं स्मृतः  ॥ ५१.२८ ॥  
परस्परोत्थितो ह्यग्निर्भूतानीह विभुर्दहन्  ।  
अग्नेर्मन्युमतः पुत्रो घोरः संवर्तकः स्मृतः  ॥ ५१.२९ ॥  
पिबन्नपः स वसति समुद्रे वडवामुखे  ।  
समुद्रवासिनः पुत्रः सहरक्षो विभाव्यते  ॥ ५१.३० ॥  
सहरक्षस्तु वै कामान् गृहे स वसते नृणाम्  ।  
क्रव्यादग्निः सुतस्तस्य पुरुषान्योऽत्ति वै मृतान्  ॥ ५१.३१ ॥  
इत्येते पावकस्याग्नेर्द्विजैः पुत्राः प्रकीर्तिताः  ।  
ततः सुतास्तु सौवीर्याद्गन्धर्वैरसुरैर्हृताः  ॥ ५१.३२ ॥  
मथितो यस्त्वरण्यां तु सोऽग्निराप समिन्धनम्  ।  
आयुर्नाम्ना तु भगवान् पशौ यस्तु प्रणीयते  ॥ ५१.३३ ॥  
आयुषो महिमान्पुत्रो दहनस्तु ततः सुतः  ।  
पाकयज्ञेष्वभीमानी हुतं हव्यं भुनक्ति यः  ॥ ५१.३४ ॥  
सर्वस्माद्देवलोकाच्च हव्यं कव्यं भुनक्ति यः  ।  
पुत्रोऽस्य सहितो ह्यग्निरद्भुतः स महायशाः  ॥ ५१.३५ ॥  
प्रायश्चित्तेष्वभीमानी हृतं हव्यं भुनक्ति यः  ।  
अद्भुतस्य सुतो वीरो देवांशस्तु महान्स्मृतः  ॥ ५१.३६ ॥  
विविधाग्निस्ततस्तस्य तस्य पुत्रो महाकविः  ।  
विविधाग्निसुतादर्कादग्नयोऽष्टौ सुताः स्मृताः  ॥ ५१.३७ ॥  
काम्यास्विष्टिष्वभीमानी रक्षोहायतिकृच्च यः  ।  
सुरभिर्वसुमान्नादो हर्यश्वश्चैव रुक्मवान्  ॥ ५१.३८ ॥  
प्रवर्ग्यः क्षेमवांश्चैव इत्यष्टौ च प्रकीर्तिताः  ।  
शुच्यग्नेस्तु प्रजा ह्येषा अग्नयश्च चतुर्दश  ॥ ५१.३९ ॥  
इत्येते ह्यग्नयः प्रोक्ताः प्रणीता ये हि चाध्वरे  ।  
समतीते तु सर्गे ये यामैः सह सुरोत्तमैः  ॥ ५१.४० ॥  
स्वायम्भुवेऽन्तरे पूर्वमग्नयस्तेऽभिमानिनः  ।  
एते विहरणीयेषु चेतनाचेतनेष्विह  ॥ ५१.४१ ॥  
स्थानाभिमानिनोऽग्नीध्राः प्रागासन्हव्यवाहनाः  ।  
काम्यनैमित्तिकाद्यास्ते ये ते कर्मस्ववस्थिताः  ॥ ५१.४२ ॥  
पूर्वे मन्वन्तरेऽतीते शुक्रैर्यामैश्च तैः सह  ।  
एते देवगणैः सार्धं प्रथमस्यान्तरे मनोः  ॥ ५१.४३ ॥  
इत्येता योनयो ह्यक्ताः स्थानाख्या जातवेदसाम्  ।  
स्वारोचिषादिषु ज्ञेयाः सवर्णान्तेषु सप्तसु  ॥ ५१.४४ ॥  
तैरेवं तु प्रसङ्ख्यातं साम्प्रतानागतेष्विह  ।  
मन्वन्तरेषु सर्वेषु लक्षणं जातवेदसाम्  ॥ ५१.४५ ॥  
मन्वन्तरेषु सर्वेषु नानारूपप्रयोजनैः  ।  
वर्तन्ते वर्तमानैश्च यामैर्देवैः सहाग्नयः  ॥ ५१.४६ ॥  
अनागतैः सुरैः सार्धं वत्स्यन्तोऽनागतास्त्वथ  ।  
इत्येष प्रचयोऽग्नीनां मया प्रोक्तो यथाक्रमम्  ।  
विस्तरेणानुपूर्व्या च किमन्यच्छ्रोतुमिच्छथ  ॥ ५१.४७ ॥  


______________________________________________________  


मत्स्यपुराण ५२  

*ऋषय ऊचुः  
इदानीं प्राह यद्विष्णुः पृष्टः परममुत्तमम्  ।  
तदिदानीं समाचक्ष्व धर्माधर्मस्य विस्तरम्  ॥ ५२.१ ॥  

*सूत उवाच  
एवमेकार्णवे तस्मिन्मत्स्यरूपी जनार्दनः  ।  
विस्तारमादिसर्गस्य प्रतिसर्गस्य चाखिलम्  ॥ ५२.२ ॥  
कथयामास विश्वात्मा मनवे सूर्यसूनवे  ।  
कर्मयोगं च साङ्ख्यं च यथावद्विस्तरान्वितम्  ॥ ५२.३ ॥  

*ऋषय ऊचुः  
श्रोतुमिच्छामहे सूत कर्मयोगस्य लक्षणम्  ।  
यस्मादविदितं लोके न किञ्चित्तव सुव्रत  ॥ ५२.४ ॥  

*सूत उवाच  
कर्मयोगं च वक्ष्यामि यथा विष्णुविभाषितम्  ।  
ज्ञानयोगसहस्राद्धि कर्मयोगः प्रशस्यते  ॥ ५२.५ ॥  
कर्मयोगोद्भवं ज्ञानं तस्मात्तत्परमं पदम्  ।  
कर्मज्ञानोद्भवं ब्रह्म न च ज्ञानमकर्मणः  ॥ ५२.६ ॥  
तस्मात्कर्मणि युक्तात्मा तत्त्वमाप्नोति शाश्वतम्  ।  
वेदोऽखिलो धर्ममूलमाचारश्चैव तद्विदाम्  ॥ ५२.७ ॥  
अष्टावात्मगुणास्तस्मिन् प्रधानत्वेन संस्थिताः  ।  
दया सर्वेषु भूतेषु क्षान्ती रक्षातुरस्य तु  ॥ ५२.८ ॥  
अनसूया तथा लोके शौचमन्तर्बहिर्द्विजाः  ।  
अनायासेषु कार्येषु माङ्गल्याचारसेवनम्  ॥ ५२.९ ॥  
न च द्रव्येषु कार्पण्यमार्तेषूपार्जितेषु च  ।  
तथास्पृहा परद्रव्ये परस्त्रीषु च सर्वदा  ॥ ५२.१० ॥  
अष्टावात्मगुणाः प्रोक्ताः पुराणस्य तु कोविदैः  ।  
अयमेव क्रियायोगो ज्ञानयोगस्य साधकः  ॥ ५२.११ ॥  
कर्मयोगं विना ज्ञानं कस्यचिन्नेह दृश्यते  ।  
श्रुतिस्मृत्युदितं धर्ममुपतिष्ठेत्प्रयत्नतः  ॥ ५२.१२ ॥  
देवतानां पितॄणां च मनुष्याणां च सर्वदा  ।  
कुर्यादहरहर्यज्ञैर्भूतर्षिगणतर्पणम्  ॥ ५२.१३ ॥  
स्वाध्यायैरर्चयेच्चर्षीन् होमैर्विद्वान्यथाविधि  ।  
पितॄञ्छ्राद्धैरन्नदानैर्भूतानि बलिकर्मभिः  ॥ ५२.१४ ॥  
पञ्चैते विहिता यज्ञाः पञ्चसूनापनुत्तये  ।  
कण्डनी पेषणी चुल्ली जलकुम्भी प्रमार्जनी  ॥ ५२.१५ ॥  
पञ्च सूना गृहस्थस्य तेन स्वर्गं न गच्छति  ।  
तत्पापनाशनायामी पञ्च यज्ञाः प्रकीर्तिताः  ॥ ५२.१६ ॥  
द्वाविंशतिस्तथाष्टौ च ये संस्काराः प्रकीर्तिताः  ।  
तद्युक्तोऽपि न मोक्षाय यस्त्वात्मगुणवर्जितः  ॥ ५२.१७ ॥  
तस्मादात्मगुणोपेतः श्रुतिकर्म समाचरेत् ।  
गोब्राह्मणानां वित्तेन सर्वदा भद्रमाचरेत् ॥ ५२.१८ ॥  
गोभूहिरण्यवासोभिर्गन्धमाल्योदकेन च  ।  
पूजयेद्ब्रह्मविष्ण्वर्करुद्रवस्वात्मकं शिवम्  ॥ ५२.१९ ॥  
व्रतोपवासैर्विधिवच्छ्रद्धया च विमत्सरः  ।  
योऽसावतीन्द्रियः शान्तः सूक्ष्मोऽव्यक्तः सनातनः  ।  
वासुदेवो जगन्मूर्तिस्तस्य सम्भूतयो ह्यमी  ॥ ५२.२० ॥  
ब्रह्मा विष्णुश्च भगवान्मार्तण्डो वृषवाहनः  ।  
अष्टौ च वसवस्तद्वदेकादश गणाधिपाः  ।  
लोकपालाधिपाश्चैव पितरो मातरस्तथा  ॥ ५२.२१ ॥  
इमा विभूतयः प्रोक्ताश्चराचरसमन्विताः  ।  
ब्रह्माद्याश्चतुरो मूलमव्यक्ताधिपतिः स्मृतः  ॥ ५२.२२ ॥  
ओं ओं ब्रह्मणा चाथ सूर्येण विष्णुनाथ शिवेन वा  ।  
अभेदात्पूजितेन स्यात्पूजितं सचराचरम्  ॥ ५२.२३ ॥  
ब्रह्मादीनां परं धाम त्रयाणामपि संस्थितिः  ।  
वेदमूर्तावतः पूषा पूजनीयः प्रयत्नतः  ॥ ५२.२४ ॥  
तस्मादग्निद्विजमुखान् कृत्वा सम्पूजयेदिमान्  ।  
दानैर्व्रतोपवासैश्च जपहोमादिना नरः  ॥ ५२.२५ ॥  
इति क्रियायोगपरायणस्य वेदान्तशास्त्रस्मृतिवत्सलस्य  ।  
विकर्मभीतस्य सदा न किञ्चित्प्राप्तव्यमस्तीह परे च लोके  ॥ ५२.२६ ॥  


______________________________________________________  


मत्स्यपुराण ५३  

*मुनय ऊचुः  
पुराणसङ्ख्यामाचक्ष्व सूत विस्तरशः क्रमात् ।  
दानधर्ममशेषं तु यथावदनुपूर्वशः  ॥ ५३.१ ॥  

*सूत उवाच  
इदमेव पुराणेषु पुराणपुरुषस्तदा  ।  
यदुक्तवान्स विश्वात्मा मनवे तन्निबोधत  ॥ ५३.२ ॥  

*मत्स्य उवाच  
पुराणं सर्वशास्त्राणां प्रथमं ब्रह्मणा स्मृतम्  ।  
अनन्तरं च वक्त्रेभ्यो वेदास्तस्य विनिर्गताः  ॥ ५३.३ ॥  
पुराणमेकमेवासीत्तदा कल्पान्तरेऽनघ  ।  
त्रिवर्गसाधनं पुण्यं शतकोटिप्रविस्तरम्  ॥ ५३.४ ॥  
निर्दग्धेषु च लोकेषु वाजिरूपेण वै मया  ।  
अङ्गानि चतुरो वेदान् पुराणं न्यायविस्तरम्  ॥ ५३.५ ॥  
मीमांसां धर्मशास्त्रं च परिगृह्य मया कृतम्  ।  
मत्स्यरूपेण च पुनः कल्पादावुदकार्णवे  ॥ ५३.६ ॥  
अशेषमेतत्कथितमुदकान्तर्गतेन च  ।  
श्रुत्वा जगाद च मुनीन् प्रति देवांश्चतुर्मुखः  ॥ ५३.७ ॥  
प्रवृत्तिः सर्वशास्त्राणां पुराणस्याभवत्ततः  ।  
कालेनाग्रहणं दृष्ट्वा पुराणस्य ततो नृप  ॥ ५३.८ ॥  
व्यासरूपमहं कृत्वा संहरामि युगे युगे  ।  
चतुर्लक्षप्रमाणेन द्वापरे द्वापरे सदा  ॥ ५३.९ ॥  
तथाष्टादशधा कृत्वा भूर्लोकेऽस्मिन्प्रकाश्यते  ।  
अद्यापि देवलोकेऽस्मिञ्छतकोटिप्रविस्तरम्  ॥ ५३.१० ॥  
तदर्थोऽत्र चतुर्लक्षं सङ्क्षेपेण निवशितः  ।  
पुराणानि दशाष्टौ च साम्प्रतं तदिहोच्यते  ॥ ५३.११ ॥  
नामतस्तानि वक्ष्यामि शृणुध्वं मुनिसत्तमाः  ।  
ब्रह्मणाभिहितं पूर्वं यावन्मात्रं मरीचये  ॥ ५३.१२ ॥  
ब्राह्मं त्रिदशसाहस्रं पुराणं परिकीर्त्यते  ।  
लिखित्वा तच्च यो दद्याज्जलधेनुसमन्वितम्  ।  
वैशाखपूर्णिमायां च ब्रह्मलोके महीयते  ॥ ५३.१३ ॥  
एतदेव यदा पद्ममभूद्धैरण्मयं जगत् ।  
तद्वृत्तान्ताश्रयं तद्वत्पाद्ममित्युच्यते बुधैः  ।  
पाद्मं तत्पञ्चपञ्चाशत्सहस्राणीह कथ्यते  ॥ ५३.१४ ॥  
तत्पुराणं च यो दद्यात्सुवर्णकमलान्वितम्  ।  
ज्येष्ठे मासि तिलैर्युक्तमश्वमेधफलं लभेत् ॥ ५३.१५ ॥  
वाराहकल्पवृत्तान्तमधिकृत्य पराशरः  ।  
यत्प्राह धर्मानखिलांस्तद्युक्तं वैष्णवं विदुः  ॥ ५३.१६ ॥  
तदाषाढे च यो दद्याद्घृतधेनुसमन्वितम्  ।  
पौर्णमास्यां विपूतात्मा स पदं याति वारुणम्  ।  
त्रयोविंशतिसाहस्रं तत्प्रमाणं विदुर्बुधाः  ॥ ५३.१७ ॥  
श्वेतकल्पप्रसङ्गेन धर्मान्वायुरिहाब्रवीत् ।  
यत्र तद्वायवीयं स्याद्रुद्रमाहात्म्यसंयुतम्  ।  
चतुर्विंशसहस्राणि पुराणं तदिहोच्यते  ॥ ५३.१८ ॥  
श्रावण्यां श्रावणे मासि गुडधेनुसमन्वितम्  ।  
यो दद्याद्वृषसंयुक्तं ब्राह्मणाय कुटुम्बिने  ।  
शिवलोके स पूतात्मा कल्पमेकं वसेन्नरः  ॥ ५३.१९ ॥  
यत्राधिकृत्य गायत्रीं वर्ण्यते धर्मविस्तरः  ।  
वृत्रासुरवधोपेतं तद्भागवतमुच्यते  ॥ ५३.२० ॥  
सारस्वतस्य कल्पस्य मध्ये ये स्युर्नरोत्तमाः  ।  
तद्वृत्तान्तोद्भवं लोके तद्भागवतमुच्यते  ॥ ५३.२१ ॥  
लिखित्वा तच्च यो दद्याद्धेमसिंहसमन्वितम्  ।  
पौर्णमास्यां प्रौष्ठपद्यां स याति परमां गतिम्  ।  
अष्टादश सहस्राणि पुराणं तत्प्रचक्षते  ॥ ५३.२२ ॥  
यत्राह नारदो धर्मान् बृहत्कल्पाश्रयाणि च  ।  
पञ्चविंशत्सहस्राणि नारदीयं तदुच्यते  ॥ ५३.२३ ॥  
आश्विने पञ्चदश्यां तु दद्याद्धेनुसमन्वितम्  ।  
परमां सिद्धिमाप्नोति पुनरावृत्तिदुर्लभाम्  ॥ ५३.२४ ॥  
यत्राधिकृत्य शकुनीन् धर्माधर्मविचारणा  ।  
व्याख्याता वै मुनिप्रश्ने मुनिभिर्धर्मचारिभिः  ॥ ५३.२५ ॥  
मार्कण्डेयेन कथितं तत्सर्वं विस्तरेण तु  ।  
पुराणं नवसाहस्रं मार्कण्डेयमिहोच्यते  ॥ ५३.२६ ॥  
प्रतिलिख्य च यो दद्यात्सौवर्णकरिसंयुतम्  ।  
कार्त्तिक्यां पुण्डरीकस्य यज्ञस्य फलभाग्भवेत् ॥ ५३.२७ ॥  
यत्तदीशानकं कल्पं वृत्तान्तमधिकृत्य च  ।  
वसिष्ठायाग्निना प्रोक्तमाग्नेयं तत्प्रचक्षते  ॥ ५३.२८ ॥  
लिखित्वा तच्च यो दद्याद्धेमपद्मसमन्वितम्  ।  
मार्गशीर्ष्यां विधानेन तिलधेनुसमन्वितम्  ॥ ५३.२९ ॥  
तच्च षोडशसाहस्रं सर्वक्रतुफलप्रदम्  ।  
यः प्रदधन्नरः सोऽथ स्वर्गलोके महीयते  ॥ ५३.३० ॥  
यत्राधिकृत्य माहात्म्यमादित्यस्य चतुर्मुखः  ।  
अघोरकल्पवृत्तान्तप्रसङ्गेन जगत्स्थितिम्  ।  
मनवे कथयामास भूतग्रामस्य लक्षणम्  ॥ ५३.३१ ॥  
चतुर्दश सहस्राणि तथा पञ्च शतानि च  ।  
भविष्यचरितप्रायं भविष्यं तदिहोच्यते  ॥ ५३.३२ ॥  
तत्पौषे मासि यो दद्यात्पौर्णमास्यां विमत्सरः  ।  
गुडकुम्भसमायुक्तमग्निष्टोमफलं भवेत् ॥ ५३.३३ ॥  
रथन्तरस्य कल्पस्य वृत्तान्तमधिकृत्य च  ।  
सावर्णिना नारदाय कृष्णमाहात्म्यमुत्तमम्  ॥ ५३.३४ ॥  
यत्र ब्रह्मवराहस्य चोदन्तं वर्णितं मुहुः  ।  
तदष्टादशसाहस्रं ब्रह्मवैवर्तमुच्यते  ॥ ५३.३५ ॥  
पुराणं ब्रह्मवैवर्तं यो दद्यान्माघमासि च  ।  
पौर्णमास्यां शुभदिने ब्रह्मलोके महीयते  ॥ ५३.३६ ॥  
यत्राग्निलिङ्गमध्यस्थः प्राह देवो महेश्वरः  ।  
धर्मार्थकाममोक्षार्थमाग्नेयमधिकृत्य च  ॥ ५३.३७ ॥  
कल्पान्ते लैङ्गमित्युक्तं पुराणं ब्रह्मणा स्वयम्  ।  
तदेकादशसाहस्रं फाल्गुन्यां यः प्रयच्छति  ।  
तिलधेनुसमायुक्तं स याति शिवसाम्यताम्  ॥ ५३.३८ ॥  
महावराहस्य पुनर्माहात्म्यमधिकृत्य च  ।  
विष्णुनाभिहितं क्षोण्यै तद्वाराहमिहोच्यते  ॥ ५३.३९ ॥  
मानवस्य प्रसङ्गेन कल्पस्य मुनिसत्तमाः  ।  
चतुर्विंशत्सहस्राणि तत्पुराणमिहोच्यते  ॥ ५३.४० ॥  
काञ्चनं गरुडं कृत्वा तिलधेनुसमन्वितम्  ।  
पौर्णमास्यां मधौ दद्याद्ब्राह्मणाय कुटुम्बिने  ।  
वराहस्य प्रसादेन पदमाप्नोति वैष्णवम्  ॥ ५३.४१ ॥  
यत्र माहेश्वरान्धर्मानधिकृत्य च षण्मुखः  ।  
कल्पे तत्पुरुषं वृत्तं चरितैरुपबृंहितम्  ॥ ५३.४२ ॥  
स्कान्दं नाम पुराणं च ह्येकाशीतिर्निगद्यते  ।  
सहस्राणि शतं चैकमिति मर्त्येषु गद्यते  ॥ ५३.४३ ॥  
परिलिख्य च यो दद्याद्धेमशूलसमन्वितम्  ।  
शैवं पदमवाप्नोति मीने चोपागते रवौ  ॥ ५३.४४ ॥  
त्रिविक्रमस्य माहात्म्यमधिकृत्य चतुर्मुखः  ।  
त्रिवर्गमभ्यधात्तच्च वामनं परिकीर्तितम्  ॥ ५३.४५ ॥  
पुराणं दशसाहस्रं कूर्मकल्पानुगं शिवम्  ।  
यः शरद्विषुवे दद्याद्वैष्णवं यात्यसौ पदम्  ॥ ५३.४६ ॥  
यत्र धर्मार्थकामानां मोक्षस्य च रसातले  ।  
माहात्म्यं कथयामास कूर्मरूपी जनार्दनः  ॥ ५३.४७ ॥  
इन्द्रद्युम्नप्रसङ्गेन ऋषिभ्यः शक्रसन्निधौ  ।  
अष्टादश सहस्राणि लक्ष्मीकल्पानुषङ्गिकम्  ॥ ५३.४८ ॥  
यो दद्यादयने कूर्मं हेमकूर्मसमन्वितम्  ।  
गोसहस्रप्रदानस्य फलं सम्प्राप्नुयान्नरः  ॥ ५३.४९ ॥  
श्रुतीनां यत्र कल्पादौ प्रवृत्त्यर्थं जनार्दनः  ।  
मत्स्यरूपेण मनवे नरसिंहोपवर्णनम्  ॥ ५३.५० ॥  
अधिकृत्याब्रवीत्सप्तकल्पवृत्तं मुनीश्वराः  ।  
तन्मात्स्यमिति जानीध्वं सहस्राणि चतुर्दश  ॥ ५३.५१ ॥  
विषुवे हेममत्स्येन धेन्वा चैव समन्वितम्  ।  
यो दद्यात्पृथिवी तेन दत्ता भवति चाखिला  ॥ ५३.५२ ॥  
यदा च गारुडे कल्पे विश्वाण्डाद्गरुडोद्भवम्  ।  
अधिकृत्याब्रवीत्कृष्णो गारुडं तदिहोच्यते  ॥ ५३.५३ ॥  
तदष्टादशकं चैकं सहस्राणीह पठ्यते  ।  
सौवर्णहंससंयुक्तं यो ददाति पुमानिह  ।  
स सिद्धिं लभते मुख्यां शिवलोके च संस्थितिम्  ॥ ५३.५४ ॥  
ब्रह्मा ब्रह्माण्डमाहात्म्यमधिकृत्याब्रवीत्पुनः  ।  
तच्च द्वादशसाहस्रं ब्रह्माण्डं द्विशताधिकम्  ॥ ५३.५५ ॥  
भविष्याणां च कल्पानां श्रूयते यत्र विस्तरः  ।  
तद्ब्रह्माण्डपुराणं च ब्रह्मणा समुदाहृतम्  ॥ ५३.५६ ॥  
यो दद्यात्तद्व्यतीपाते पीतोर्णायुगसंयुतम्  ।  
राजसूयसहस्रस्य फलमाप्नोति मानवः  ।  
हेमधेन्वा युतं तच्च ब्रह्मलोकफलप्रदम्  ॥ ५३.५७ ॥  
चतुर्लक्षमिदं प्रोक्तं व्यासेनाद्भुतकर्मणा  ।  
मत्पितुर्मम पित्रा च मया तुभ्यं निवेदितम्  ॥ ५३.५८ ॥  
इह लोकहितार्थाय सङ्क्षिप्तं परमर्षिणा  ।  
इदमद्यापि देवेषु शतकोटिप्रविस्तरम्  ॥ ५३.५९ ॥  
उपभेदान्प्रवक्ष्यामि लोके ये सम्प्रतिष्ठिताः  ।  
पाद्मे पुराणे यत्रोक्तं नरसिंहोपवर्णनम्  ।  
तच्चाष्टादशसाहस्रं नारसिंहमिहोच्यते  ॥ ५३.६० ॥  
नन्दाया यत्र माहात्म्यं कार्त्तिकेयेन वर्ण्यते  ।  
नन्दीपुराणं तल्लोकैराख्यातमिति कीर्त्यते  ॥ ५३.६१ ॥  
यत्र साम्बं पुरस्कृत्य भविष्यति कथानकम्  ।  
प्रोच्यते तत्पुनर्लोके साम्बमेतन्मुनिव्रताः  ॥ ५३.६२ ॥  
पुरातनस्य कल्पस्य पुराणानि विदुर्बुधाः  ।  
धन्यं यशस्यमायुष्यं पुराणानामनुक्रमम्  ।  
एवमादित्यसञ्ज्ञा च तत्रैव परिगद्यते  ॥ ५३.६३ ॥  
अष्टादशभ्यस्तु पृथक्पुराणं यत्प्रदिश्यते  ।  
विजानीध्वं द्विजश्रेष्ठास्तदेतेभ्यो विनिर्गतम्  ॥ ५३.६४ ॥  
पञ्चाङ्गानि पुराणेषु आख्यानकमिति स्मृतम्  ।  
सर्गश्च प्रतिसर्गश्च वंशो मन्वन्तराणि च  ।  
वंश्यानुचरितं चैव पुराणं पञ्चलक्षणम्  ॥ ५३.६५ ॥  
ब्रह्मविष्ण्वर्करुद्राणां माहात्म्यं भुवनस्य च  ।  
ससंहारप्रदानां च पुराणे पञ्चवर्णके  ॥ ५३.६६ ॥  
धर्मश्चार्थश्च कामश्च मोक्षश्चैवात्र कीर्त्यते  ।  
सर्वेष्वपि पुराणेषु तद्विरुद्धं च यत्फलम्  ॥ ५३.६७ ॥  
सात्त्विकेषु पुराणेषु माहात्म्यमधिकं हरेः  ।  
राजसेषु च माहात्म्यमधिकं ब्रह्मणो विदुः  ॥ ५३.६८ ॥  
तद्वदग्नेश्च माहात्म्यं तामसेषु शिवस्य च  ।  
सङ्कीर्णेषु सरस्वत्याः पितॄणां च निगद्यते  ॥ ५३.६९ ॥  
अष्टादश पुराणानि कृत्वा सत्यवतीसुतः  ।  
भारताख्यानमखिलं चक्रे तदुपबृंहितम्  ।  
लक्षेणैकेन यत्प्रोक्तं वेदार्थपरिबृंहितम्  ॥ ५३.७० ॥  
वाल्मीकिना तु यत्प्रोक्तं रामोपाख्यानमुत्तमम्  ।  
ब्रह्मणाभिहितं यच्च शतकोटिप्रविस्तरम्  ॥ ५३.७१ ॥  
आहृत्य नारदायैवं तेन वाल्मीकये पुनः  ।  
वाल्मीकिना च लोकेषु धर्मकामार्थसाधनम्  ।  
एवं सपादाः पञ्चैते लक्षा मर्त्ये प्रकीर्तिताः  ॥ ५३.७२ ॥  
पुरातनस्य कल्पस्य पुराणानि विदुर्बुधाः  ।  
धन्यं यशस्यमायुष्यं पुराणानामनुक्रमम्  ।  
यः पठेच्छृणुयाद्वापि स याति परमां गतिम्  ॥ ५३.७३ ॥  
इदं पवित्रं यशसो निधानमिदं पितॄणामतिवल्लभं च  ।  
इदं च देवेष्वमृतायितं च नित्यं त्विदं पापहरं च पुंसाम्  ॥ ५३.७४ ॥  


______________________________________________________  


मत्स्यपुराण ५४  

*सूत उवाच  
अतः परं प्रवक्ष्यामि दानधर्मानशेषतः  ।  
व्रतोपवाससंयुक्तान् यथामत्स्योदितानिह  ॥ ५४.१ ॥  
महादेवस्य संवादे नारदस्य च धीमतः  ।  
यथावृत्तं प्रवक्ष्यामि धर्मकामार्थसाधकम्  ॥ ५४.२ ॥  
कैलासशिखरासीनमपृच्छन्नारदः पुरा  ।  
विनयनमनङ्गारिमनङ्गाङ्गहरं हरम्  ॥ ५४.३ ॥  

*नारद उवाच  
भगवन्देवदेवेश ब्रह्मविष्ण्विन्द्रनायक  ।  
श्रीमदारोग्यरूपायुर्भाग्यसौभाग्यसम्पदा  ।  
संयुक्तस्तव विष्णोर्वा पुमान्भक्तः कथं भवेत् ॥ ५४.४ ॥  
नारी वा विधवा सर्वगुणसौभाग्यसंयुता  ।  
क्रमान्मुक्तिप्रदं देव किञ्चिद्व्रतमिहोच्यताम्  ॥ ५४.५ ॥  

*ईश्वर उवाच  
सम्यक्पृष्टं त्वया ब्रह्मन् सर्वलोकहितावहम्  ।  
श्रुतमप्यत्र यच्छान्त्यै तद्व्रतं शृणु नारद  ॥ ५४.६ ॥  
नक्षत्रपुरुषं नाम व्रतं नारायणात्मकम्  ।  
पादादि कुर्याद्विधिवद्विष्णुनामानुकीर्तनम्  ॥ ५४.७ ॥  
प्रतिमां वासुदेवस्य मूलर्क्षादिषु चार्चयेत् ।  
चैत्रमासं समासाद्य कृत्वा ब्राह्मणवाचनम्  ॥ ५४.८ ॥  
मूले नमो विश्वधराय पादौ गुल्फावनन्ताय च रोहिणीषु  ।  
जङ्घेऽभिपूज्ये वरदाय चैव द्वे जानुनी वाश्विकुमारऋक्षे  ॥ ५४.९ ॥  
पूर्वोत्तराषाढयुगे तथोरू नमः शिवायेत्यभिपूजनीयौ  ।  
पूर्वोत्तराफल्गुनियुग्मके च मेढ्रं नमः पञ्चशराय पूज्यम्  ॥ ५४.१० ॥  
कटिं नमः शार्ङ्गधराय विष्णोः सम्पूजयेन्नारद कृत्तिकासु  ।  
तथार्चयेद्भाद्रपदाद्वये च पार्श्वे नमः केशिनिषूदनाय  ॥ ५४.११ ॥  
कुक्षिद्वयं नारद रेवतीषु दामोदरायेत्यभिपूजनीयम्  ।  
ऋक्षेऽनुराधासु च माधवाय नमस्तथोरःस्थलमेव पूज्यम्  ॥ ५४.१२ ॥  
पृष्ठं धनिष्ठासु च पूजनीयमघौघविध्वंसकराय तच्च  ।  
श्रीशङ्खचक्रासिगदाधराय नमो विशाखासु भुजाश्च पूज्याः  ॥ ५४.१३ ॥  
हस्ते तु हस्ता मधुसूदनाय नमोऽभिपूज्या इति कैटभारेः  ।  
पुनर्वसावङ्गुलिपूर्वभागाः साम्नामधीशाय नमोऽभिपूज्याः  ॥ ५४.१४ ॥  
भुजङ्गनक्षत्रदिने नखानि सम्पूजयेन्मत्स्यशरीरभाजः  ।  
कूर्मस्य पादौ शरणं व्रजामि ज्येष्ठासु कण्ठे हरिरर्चनीयः  ॥ ५४.१५ ॥  
श्रोत्रे वराहाय नमोऽभिपूज्या जनार्दनस्य श्रवणेन सम्यक् ।  
पुष्ये मुखं दानवसूदनाय नमो नृसिंहाय च पूजनीयम्  ॥ ५४.१६ ॥  
नमो नमः कारणवामनाय स्वातीषु दन्ताग्रमथार्चनीयम्  ।  
आस्यं हरेर्भार्गवनन्दनाय सम्पूजनीयं द्विज वारुणे तु  ॥ ५४.१७ ॥  
नमोऽस्तु रामाय मघासु नासा सम्पूजनीया रघुनन्दनस्य  ।  
मृगोत्तमाङ्गे नयनेऽभिपूज्ये नमोऽस्तु ते राम विघूर्णिताक्ष  ॥ ५४.१८ ॥  
बुद्धाय शान्ताय नमो ललाटं चित्रासु सम्पूज्यतमं मुरारेः  ।  
शिरोऽभिपूज्यं भरणीषु विष्णोर्नमोऽस्तु विश्वेश्वर कल्किरूपिणे  ॥ ५४.१९ ॥  
आर्द्रासु केशाः पुरुषोत्तमस्य सम्पूजनीया हरये नमस्ते  ।  
उपोषितेनर्क्षदिनेषु भक्त्या सम्पूजनीया द्विजपुङ्गवाः स्युः  ॥ ५४.२० ॥  
पूर्णे व्रते सर्वगुणान्विताय वाग्रूपशीलाय च सामगाय  ।  
हैमीं विशालायतबाहुदण्डां मुक्ताफलेन्दूपलवज्रयुक्ताम्  ॥ ५४.२१ ॥  
जलस्य पूर्णे कलशे निविष्टामर्चां हरेर्वस्त्रगवा सहैव  ।  
शय्यां तथोपस्करभाजनादियुक्तां प्रदद्याद्द्विजपुङ्गवाय  ॥ ५४.२२ ॥  
यद्यस्ति यत्किञ्चिदिहास्ति देयं दद्याद्द्विजायात्महिताय सर्वम्  ।  
मनोरथान्नः सफलीकुरुष्व हिरण्यगर्भाच्युतरुद्ररूपिन्  ॥ ५४.२३ ॥  
सलक्ष्मीकं सभार्याय काञ्चनं पुरुषोत्तमम्  ।  
शय्यां च दद्यान्मन्त्रेण ग्रन्थिभेदविवर्जिताम्  ॥ ५४.२४ ॥  
यथा न विष्णुभक्तानां वृजिनं जायते क्वचित् ।  
तथा सुरूपतारोग्यं केशवे भक्तिमुत्तमाम्  ॥ ५४.२५ ॥  
यथा न लक्ष्म्या शयनं तव शून्यं जनार्दन  ।  
शय्या ममाप्यशून्यास्तु कृष्ण जन्मनि जन्मनि  ॥ ५४.२६ ॥  
एवं निवेद्य तत्सर्वं वस्त्रमाल्यानुलेपनम्  ।  
नक्षत्रपुरुषज्ञाय विप्रायाथ विसर्जयेत् ॥ ५४.२७ ॥  
भुञ्जीतातैललवणं सर्वर्क्षेष्वप्युपोषितः  ।  
भोजनं च यथाशक्ति वित्तशाठ्यविवर्जितः  ॥ ५४.२८ ॥  
इति नक्षत्रपुरुषमुपास्य विधिवत्स्वयम्  ।  
सर्वान्कामानवाप्नोति विष्णुलोके महीयते  ॥ ५४.२९ ॥  
ब्रह्महत्यादिकं किञ्चिदिह वामुत्र वा कृतम्  ।  
आत्मना वाथ पितृभिस्तत्सर्वं क्षयमाप्नुयात् ॥ ५४.३० ॥  
इति पठति शृणोति वातिभक्त्या पुरुषवरो व्रतमङ्गनाथ कुर्यात् ।  
कलिकलुषविदारणं मुरारेः सकलविभूतिफलप्रदं च पुंसाम्  ॥ ५४.३१ ॥  


______________________________________________________  


मत्स्यपुराण ५५  

*नारद उवाच  
उपवासेष्वशक्तस्य तदेव फलमिच्छतः  ।  
अनभ्यासेन रोगाद्वा किमिष्टं व्रतमुत्तमम्  ॥ ५५.१ ॥  

*ईश्वर उवाच  
उपवासेऽप्यशक्तानां नक्तं भोजनमिष्यते  ।  
यस्मिन्व्रते तदप्यत्र श्रूयतामक्षयं महत् ॥ ५५.२ ॥  
आदित्यशयनं नाम यथावच्छङ्करार्चनम्  ।  
येषु नक्षत्रयोगेषु पुराणज्ञाः प्रचक्षते  ॥ ५५.३ ॥  
यदा हस्तेन सप्तम्यामादित्यस्य दिनं भवेत् ।  
सूर्यस्य चाथ सङ्क्रान्तिस्तिथिः सा सार्वकामिकी  ॥ ५५.४ ॥  
उमामहेश्वरस्यार्चामर्चयेत्सूर्यनामभिः  ।  
सूर्यार्चां शिवलिङ्गे च प्रकुर्वन् पूजयेद्यतः  ॥ ५५.५ ॥  
उमापते रवेर्वापि न भेदो दृश्यते क्वचित् ।  
यस्मात्तस्मान्मुनिश्रेष्ठ गृहे शम्भुं समर्चयेत् ॥ ५५.६ ॥  
हस्ते च सूर्याय नमोऽस्तु पादावर्काय चित्रासु च गुल्फदेशम्  ।  
स्वातीषु जङ्घे पुरुषोत्तमाय धात्रे विशाखासु च जानुदेशम्  ॥ ५५.७ ॥  
तथानुराधासु नमोऽभिपूज्यमूरुद्वयं चैव सहस्रभानोः  ।  
ज्येष्ठास्वनङ्गाय नमोऽस्तु गुह्यमिन्द्राय सोमाय कटी च मूले  ॥ ५५.८ ॥  
पूर्वोत्तराषाढयुगे च नाभिं त्वष्ट्रे नमः सप्ततरङ्गमाय  ।  
तीक्ष्णांशवे च श्रवणे च कुक्षौ पृष्ठं धनिष्ठासु विकर्तनाय  ॥ ५५.९ ॥  
चक्षुःस्थलं ध्वान्तविनाशनाय जलाधिपर्क्षे परिपूजनीयम्  ।  
पूर्वोत्तराभाद्रपदाद्वये च बाहू नमश्चण्डकराय पूज्यौ  ॥ ५५.१० ॥  
साम्नामधीशाय करद्वयं च सम्पूजनीयं द्विज रेवतीषु  ।  
नखानि पूज्यानि तथाश्विनीषु नमोऽस्तु सप्ताश्वधुरन्धराय  ॥ ५५.११ ॥  
कठोरधाम्ने भरणीषु कण्ठं दिवाकरायेत्यभिपूजनीया  ।  
ग्रीवाग्निऋक्षेऽधरमम्बुजेशे सम्पूजयेन्नारद रोहिणीषु  ॥ ५५.१२ ॥  
मृगोत्तमाङ्गे दशना मुरारेः सम्पूजनीया हरये नमस्ते  ।  
नमः सवित्रे रसनां शङ्करे च नासाभिपूज्या च पुनर्वसौ च  ॥ ५५.१३ ॥  
ललाटमम्भोरुहवल्लभाय पुष्येऽलका वेदशरीरधारिणे  ।  
सार्पेऽथ मौलिं विबुधप्रियाय मघासु कर्णाविति गोगणेशे  ॥ ५५.१४ ॥  
पूर्वासु गोब्राह्मणवन्दनाय नेत्राणि सम्पूज्यतमानि शम्भोः  ।  
अथोत्तराफल्गुनिभे भ्रुवौ च विश्वेश्वरायेति च पूजनीये  ॥ ५५.१५ ॥  
नमोऽस्तु पाशाङ्कुशशूलपद्मकपालसर्पेन्दुधनुर्धराय  ।  
गजासुरानङ्गपुरान्धकादिविनाशमूलाय नमः शिवाय  ॥ ५५.१६ ॥  
इत्यादि चास्त्राणि च पूज्य नित्यं विश्वेश्वरायेति शिवोऽभिपूज्यः  ।  
भोक्तव्यमत्रैवमतैलशाकममांसमक्षारमभुक्तशेषम्  ॥ ५५.१७ ॥  
इत्येवं द्विज नक्तानि कृत्वा दद्यात्पुनर्वसौ  ।  
शालेयतण्डुलप्रस्थमौदुम्बरमये घृतम्  ॥ ५५.१८ ॥  
संस्थाप्य पात्रे विप्राय सहिरण्यं निवेदयेत् ।  
सप्तमे वस्त्रयुग्मं च पारणे त्वधिकं भवेत् ॥ ५५.१९ ॥  
चतुर्दशे तु सम्प्राप्ते पारणे नारदाब्दिके  ।  
ब्राह्मणान्भोजयेद्भक्त्या गुडक्षीरघृतादिभिः  ॥ ५५.२० ॥  
कृत्वा तु काञ्चनं पद्ममष्टपत्त्रं सकर्णिकम्  ।  
शुद्धमष्टाङ्गुलं तच्च पद्मरागदलान्वितम्  ॥ ५५.२१ ॥  
शय्यां विलक्षणां कृत्वा विरुद्धग्रन्थिवर्जिताम्  ।  
सोपधानकविश्रामस्वास्तरव्यजनानि च  ॥ ५५.२२ ॥  
भाजनोपानहछत्त्रचामरासनदर्पणैः  ।  
भूषणैरपि संयुक्तां फलवस्त्रानुलेपनैः  ॥ ५५.२३ ॥  
तस्यां विधाय तत्पद्ममलङ्कृत्य गुणान्वितम्  ।  
कपिलां वस्त्रसंयुक्तां सुशीलां च पयस्विनीम्  ॥ ५५.२४ ॥  
रौप्यखुरीं हेमशृङ्गीं सवत्सां कांस्यदोहनाम्  ।  
दद्यान्मन्त्रेण पूर्वाह्णे न चैनामभिलङ्घयेत् ॥ ५५.२५ ॥  
यथैवादित्यशयनमशून्यं तव सर्वदा  ।  
कान्त्या धृत्या श्रिया रत्या तथा मे सन्तु सिद्धयः  ॥ ५५.२६ ॥  
यथा न देवाः श्रेयांसं त्वदन्यमनघं विदुः  ।  
तथा मामुद्धराशेषदुःखसंसारसागरात् ॥ ५५.२७ ॥  
ततः प्रदक्षिणीकृत्य प्रणिपत्य विसर्जयेत् ।  
शय्यागवादि तत्सर्वं द्विजस्य भवनं नयेत् ॥ ५५.२८ ॥  
नैतद्विशीलाय न दाम्भिकाय कुतर्कदुष्टाय विनिन्दकाय  ।  
प्रकाशनीयं व्रतमिन्दुमौलेर्यश्चापि निन्दामधिकां विधत्ते  ॥ ५५.२९ ॥  
भक्ताय दान्ताय च गुह्यमेतदाख्येयमानन्दकरं शिवस्य  ।  
इदं महापातकभिन्नराणामप्यक्षरं वेदविदो वदन्ति  ॥ ५५.३० ॥  
न बन्धुपुत्रेण धनैर्वियुक्तः पत्नीभिरानन्दकरः सुराणाम्  ।  
नाभ्येति रोगं न च शोकदुःखं या वाथ नारी कुरुतेऽतिभक्त्या  ॥ ५५.३१ ॥  
इदं वसिष्ठेन पुरार्जुनेन कृतं कुबेरेण पुरन्दरेण  ।  
यत्कीर्तनेनाप्यखिलानि नाशमायान्ति पापानि न संशयोऽस्ति  ॥ ५५.३२ ॥  
इति पठति शृणोति वा य इत्थं रविशयनं पुरुहूतवल्लभः स्यात् ।*  
अपि नरकगतान्पितॄनशेषानपि दिवमानयतीह यः करोति  ॥ ५५.३३ ॥*  


______________________________________________________  


मत्स्यपुराण ५६  

*श्रीभगवानुवाच  
कृष्णाष्टमीमथो वक्ष्ये सर्वपापप्रणाशिनीम्  ।  
शान्तिर्मुक्तिश्च भवति जयः पुंसां विशेषतः  ॥ ५६.१ ॥  
शङ्करं मार्गशिरसि शम्भुं पौषेऽभिपूजयेत् ।  
माघे महेश्वरं देवं महादेवं च फाल्गुने  ॥ ५६.२ ॥  
स्थाणुं चैत्रे शिवं तद्वद्वैशाखे त्वर्चयेन्नरः  ।  
ज्येष्ठे पशुपतिं चार्चेदाषाढे उग्रमर्चयेत् ॥ ५६.३ ॥  
पूजयेच्छ्रावणे शर्वं नभस्ये त्र्यम्बकं तथा  ।  
हरमाश्वयुजे मासि तथेशानं च कार्त्तिके  ॥ ५६.४ ॥  
कृष्णाष्टमीषु सर्वासु शक्तः सम्पूजयेद्द्विजान्  ।  
गोभूहिरण्यवासोभिः शिवभक्तानुपोषितः  ॥ ५६.५ ॥  
गोमूत्रघृतगोक्षीरतिलान् यवकुशोदकम्  ।  
गोशृङ्गोदशिरीषार्कबिल्वपत्त्रदधीनि च  ।  
पञ्चगव्यं च सम्प्राश्य शङ्करं पूजयेन्निशि  ॥ ५६.६ ॥  
अश्वत्थं च वटं चैवोदुम्बरं प्लक्षमेव च  ।  
पलाशं जम्बुवृक्षं च विदुः षष्ठं महर्षयः  ॥ ५६.७ ॥  
मार्गशीर्षाषाढमासाभ्यां द्वाभ्यां द्वाभ्यामितिक्रमात् ।  
एकैकं दन्तपवनं वृक्षेष्वेतेषु भक्षयेत् ॥ ५६.८ ॥  
देवाय दद्यादर्घ्यं च कृष्णां गां कृष्णवाससम्  ।  
दद्यात्समाप्ते दध्यन्नं वितानध्वजचामरम्  ॥ ५६.९ ॥  
द्विजानामुदकुम्भांश्च पञ्चरत्नसमन्वितान्  ।  
गावः कृष्णाः सुवर्णं च वासांसि विविधानि च  ।  
अशक्तस्तु पुनर्दद्याद्गामेकामपि शक्तितः  ॥ ५६.१० ॥  
न वित्तशाठ्यं कुर्वीत कुर्वन्दोषमवाप्नुयात् ।  
कृष्णाष्टमीमुपोष्यैव सप्तकल्पशतत्रयम्  ।  
पुमान्सम्पूजितो देवैः शिवलोके महीयते  ॥ ५६.११ ॥  


______________________________________________________  


मत्स्यपुराण ५७  
*नारद उवाच  
दीर्घायुरारोग्यकुलाभिवृद्धियुक्तः पुमान्भूपकुलायुतः स्यात् ।  
मुहुर्मुहुर्जन्मनि येन सम्यग्व्रतं समाचक्ष्व तदिन्दुमौले  ॥ ५७.१ ॥  

*श्रीभगवानुवाच  
त्वया पृष्टमिदं सम्यगुक्तं चाक्षय्यकारकम्  ।  
रहस्यं तव वक्ष्यामि यत्पुराणविदो विदुः  ॥ ५७.२ ॥  
रोहिणीचन्द्रशयनं नाम व्रतमिहोत्तमम्  ।  
तस्मिन्नारायणस्यार्चामर्चयदिन्दुनामभिः  ॥ ५७.३ ॥  
यदा सोमदिने शुक्ला भवेत्पञ्चदशी क्वचित् ।  
अथवा ब्रह्मनक्षत्रं पौर्णमास्यां प्रजायते  ॥ ५७.४ ॥  
तदा स्नानं नरः कुर्यात्पञ्चगव्येन सर्षपैः  ।  
आप्यायस्वेति तु जपेद्विद्वानष्टशतं पुनः  ॥ ५७.५ ॥  
शूद्रोऽपि परया भक्त्या पाषण्डालापवर्जितः  ।  
सोमाय वरदायाथ विष्णवे च नमो नमः  ॥ ५७.६ ॥  
कृतजप्यः स्वभवनमागत्य मधुसूदनम्  ।  
पूजयेत्फलपुष्पैश्च सोमनामानि कीर्तयन्  ॥ ५७.७ ॥  
सोमाय शान्ताय नमोऽस्तु पादावनन्तधाम्नेति च जानुजङ्घे  ।  
ऊरुद्वयं चापि जलोदराय सम्पूजयेन्मेढ्रमनन्तबाहवे  ॥ ५७.८ ॥  
नमो नमः कामसुखप्रदाय कटिः शशाङ्कस्य सदार्चनीया  ।  
तथोदरं चाप्यमृतोदराय नाभिः शशाङ्काय नमोऽभिपूज्या  ॥ ५७.९ ॥  
नमोऽस्तु चन्द्राय मुखं च पूज्यं दन्ता द्विजानामधिपाय पूज्याः  ।  
हास्यं नमश्चन्द्रमसेऽभिपूज्यमोष्ठौ कुमुद्वन्तवनप्रियाय  ॥ ५७.१० ॥  
नासा च नाथाय वनौषधीनामानन्दभूताय पुनर्भ्रुवौ च  ।  
नेत्रद्वयं पद्मनिभं तथेन्दोरिन्दीवरश्यामकराय शौरेः  ॥ ५७.११ ॥  
नमः समस्ताध्वरवन्दिताय कर्णद्वयं दैत्यनिषूदनाय  ।  
ललाटमिन्दोरुदधिप्रियाय केशाः सुषुम्नाधिपतेः प्रपूज्याः  ॥ ५७.१२ ॥  
शिरः शशाङ्काय नमो मुरारेर्विश्वेश्वरायेति नमः किरीटिने  ।  
पद्मप्रिये रोहिणि नाम लक्ष्मीः सौभाग्यसौख्यामृतचारुकाये  ॥ ५७.१३ ॥  
देवीं च सम्पूज्य सुगन्धपुष्पैर्नैवेद्यधूपादिभिरिन्दुपत्नीम्  ।  
सुप्त्वाथ भूमौ पुनरुत्थितेन स्नात्वा च विप्राय हविष्ययुक्तः  ॥ ५७.१४ ॥  
देयः प्रभाते सहिरण्यवारिकुम्भो नमः पापविनाशनाय  ।  
सम्प्राश्य गोमूत्रममांसमन्नमक्षारमष्टावथ विंशतिं च  ।  
ग्रासान्पयःसर्पिर्युतानुपोष्य भुक्त्वेतिहासं शृणुयान्मुहूर्तम्  ॥ ५७.१५ ॥  
कदम्बनीलोत्पलकेतकानि जाती सरोजं शतपत्त्रिका च  ।  
अम्लानकुब्जान्यथ सिन्दुवारं पुष्पं पुनर्नारद मल्लिकायाः  ।  
शुभ्रं च विष्णोः करवीरपुष्पं श्रीचम्पकं चन्द्रमसः प्रदेयम्  ॥ ५७.१६ ॥  
श्रावणादिषु मासेषु क्रमादेतानि सर्वदा  ।  
यस्मिन्मासे व्रतादिः स्यात्तत्पुष्पैरर्चयेद्धरिम्  ॥ ५७.१७ ॥  
एवं संवत्सरं यावदुपास्य विधिवन्नरः  ।  
व्रतान्ते शयनं दद्याद्दर्पणोपस्करान्वितम्  ॥ ५७.१८ ॥  
रोहिणीचन्द्रमिथुनं कारयित्वाथ काञ्चनम्  ।  
चन्द्रः षडङ्गुलः कार्यो रोहिणी चतुरङ्गुला  ॥ ५७.१९ ॥  
मुक्ताफलाष्टकयुतं सितनेत्रपटावृतम्  ।  
क्षीरकुम्भोपरि पुनः कांस्यपात्राक्षतान्वितम्  ।  
दद्यान्मन्त्रेण पूर्वाह्णे शालीक्षुफलसंयुतम्  ॥ ५७.२० ॥  
श्वेतामथ सुवर्णास्यां खुरै रौप्यैः समन्विताम्  ।  
सवस्त्रभाजनां धेनुं तथा शङ्खं च शोभनम्  ॥ ५७.२१ ॥  
भूषणैर्द्विजदाम्पत्यमलङ्कृत्य गुणान्वितम्  ।  
चन्द्रोऽयं द्विजरूपेण सभार्य इति कल्पयेत् ॥ ५७.२२ ॥  
यथा न रोहिणी कृष्ण शय्यां सन्त्यज्य गच्छति  ।  
सोमरूपस्य ते तद्वन्ममाभेदोऽस्तु भूतिभिः  ॥ ५७.२३ ॥  
यथा त्वमेव सर्वेषां परमानन्दमुक्तिदः  ।  
भुक्तिर्मुक्तिस्तथा भक्तिस्त्वयि चन्द्रास्तु मे सदा  ॥ ५७.२४ ॥  
इति संसारभीतस्य मुक्तिकामस्य चानघ  ।  
रूपारोग्यायुषामेतद्विधायकमनुत्तमम्  ॥ ५७.२५ ॥  
इदमेव पितॄणां च सर्वदा वल्लभं मुने  ।  
त्रैलोक्याधिपतिर्भूत्वा सप्तकल्पशतत्रयम्  ।  
चन्द्रलोकमवाप्नोति विद्युद्भूत्वा तु मुच्यते  ॥ ५७.२६ ॥  
नारी वा रोहिणी चन्द्रशयनं या समाचरेत् ।  
सापि तत्फलमाप्नोति पुनरावृत्तिदुर्लभम्  ॥ ५७.२७ ॥  
इति पठति शृणोति वा य इत्थं मधुमथनार्चनमिन्दुकीर्तनेन  ।  
मतिमपि च ददाति सोऽपि शौरेर्भवनगतः परिपूज्यतेऽमरौघैः  ॥ ५७.२८ ॥  


______________________________________________________  


मत्स्यपुराण ५८  

*सूत उवाच  
जलाशयगतं विष्णुमुवाच रविनन्दनः  ।  
तडागारामकूपानां वापीषु नलिनीषु च  ॥ ५८.१ ॥  
विधिं पृच्छामि देवेशे देवतायतनेषु च  ।  
के तत्र चर्त्विजो नाथ वेदी वा कीदृशी भवेत् ॥ ५८.२ ॥  
दक्षिणावलयः कालः स्थानमाचार्य एव च  ।  
द्रव्याणि कानि शस्तानि सर्वमाचक्ष्व तत्त्वतः  ॥ ५८.३ ॥  

*मत्स्य उवाच  
शृणु राजन्महाबाहो तडागादिषु यो विधिः  ।  
पुराणेष्वितिहासोऽयं पठ्यते वेदवादिभिः  ॥ ५८.४ ॥  
प्राप्य पक्षं शुभं शुक्लमतीते चोत्तरायणे  ।  
पुण्येऽह्नि विप्रकथिते कृत्वा ब्राह्मणवाचनम्  ॥ ५८.५ ॥  
प्रागुदक्प्रवणे देशे तडागस्य समीपतः  ।  
चतुर्हस्तां शुभां वेदीं चतुरस्रां चतुर्मुखाम्  ॥ ५८.६ ॥  
तथा षोडशहस्तः स्यान्मण्डपश्च चतुर्मुखः  ।  
वेद्याश्च परितो गर्ता रत्निमात्रास्त्रिमेखलाः  ॥ ५८.७ ॥  
नव सप्ताथ वा पञ्च नातिरिक्ता नृपात्मज  ।  
वितस्तिमात्रा योनिः स्यात्षट्सप्ताङ्गुलिविस्तृता  ॥ ५८.८ ॥  
गर्ताश्च तत्र सप्त स्युस्त्रिपर्वोच्छ्रितमेखलाः  ।  
सर्वतस्तु सवर्णाः स्युः पताकाध्वजसंयुताः  ॥ ५८.९ ॥  
अश्वत्थोदुम्बरप्लक्षवटशाखाकृतानि तु  ।  
मण्डपस्य प्रतिदिशं द्वाराण्येतानि कारयेत् ॥ ५८.१० ॥  
शुभास्तत्राष्ट होतारो द्वारपालास्तथाष्ट वै  ।  
अष्टौ तु जापकाः कार्या ब्राह्मणा वेदपारगाः  ॥ ५८.११ ॥  
सर्वलक्षणसम्पूर्णो मन्त्रविद्विजितेन्द्रियः  ।  
कुलशीलसमायुक्तः पुरोधाः स्याद्द्विजोत्तमः  ॥ ५८.१२ ॥  
प्रतिगर्तेषु कलशी यज्ञोपकरणानि च  ।  
व्यजनं चामरे शुभ्रे ताम्रपात्रे सुविस्तृते  ॥ ५८.१३ ॥  
ततस्त्वनेकवर्णाः स्युश्चरवः प्रतिदैवतम्  ।  
आचार्यः प्रक्षिपेद्भूमावनुमन्त्र्य विचक्षणः  ॥ ५८.१४ ॥  
त्र्यरत्निमात्रो यूपः स्यात्क्षारवृक्षविनिर्मितः  ।  
यजमानप्रमाणो वा संस्थाप्यो भूतिमिच्छता  ॥ ५८.१५ ॥  
हेमालङ्कारिणः कार्याः पञ्चविंशतिऋत्विजः  ।  
कुण्डलानि च हैमानि केयूरकटकानि च  ॥ ५८.१६ ॥  
तथाङ्गुल्यः पवित्राणि वासांसि विविधानि च  ।  
पूजयेत्तु समं सर्वानाचार्यो द्विगुणं पुनः  ।  
दद्याच्छयनसंयुक्तमात्मनश्चापि यत्प्रियम्  ॥ ५८.१७ ॥  
सौवर्णकूर्ममकरौ राजतौ मत्स्यदुन्दुभौ  ।  
ताम्रौ कुलीरमण्डूकावायसः शिशुमारकः  ।  
एवमासाद्य तत्सर्वमादावेव विशां पते  ॥ ५८.१८ ॥  
शुक्लमाल्याम्बरधरः शुक्लगन्धानुलेपनः  ।  
सर्वौषध्युदकैस्तत्र स्नापितो वेदपारगैः  ॥ ५८.१९ ॥  
यजमानः सपत्नीकः पुत्रपौत्रसमन्वितः  ।  
पश्चिमं द्वारमासाद्य प्रविशेद्यागमण्डपम्  ॥ ५८.२० ॥  
ततो मङ्गलशब्देन भेरीणां निःस्वनेन च  ।  
अञ्जसा मण्डलं कुर्यात्पञ्चवर्णेन तत्त्ववित् ॥ ५८.२१ ॥  
षोडशारं ततश्चक्रं पद्मगर्भं चतुर्मुखम्  ।  
चतुरस्रं च परितो वृत्तं मध्ये सुशोभनम्  ॥ ५८.२२ ॥  
वेद्याश्चोपरि तत्कृत्वा ग्रहांल्लोकपतींस्ततः  ।  
विन्यसेन्मन्त्रतः सर्वान् प्रतिदिक्षु विचक्षणः  ॥ ५८.२३ ॥  
कूर्मादि स्थापयेन्मध्ये वारुणं मन्त्रमाश्रितः  ।  
ब्रह्माणं च शिवं विष्णुं तत्रैव स्थापयेद्बुधः  ॥ ५८.२४ ॥  
विनायकं च विन्यस्य कमलामम्बिकां तथा  ।  
शान्त्यर्थं सर्वलोकानां भूतग्रामं न्यसेत्ततः  ॥ ५८.२५ ॥  
पुष्पभक्ष्यफलैर्युक्तमेवं कृत्वाधिवासनम्  ।  
कुम्भान् सजलगर्भांस्तान् वासोभिः परिवेष्टयेत् ॥ ५८.२६ ॥  
पुष्पगन्धैरलङ्कृत्य द्वारपालान्समन्ततः  ।  
पठध्वमिति तान्ब्रूयादाचार्यस्त्वभिपूजयेत् ॥ ५८.२७ ॥  
बह्वृचौ पूर्वतः स्थाप्यौ दक्षिणेन यजुर्विदौ  ।  
सामगौ पश्चिमे तद्वदुत्तरेण त्वथर्वणौ  ॥ ५८.२८ ॥  
उदङ्मुखो दक्षिणतो यजमान उपाविशेत् ।  
यजध्वमिति तान्ब्रूयाद्धौत्रिकान्पुनरेव तु  ॥ ५८.२९ ॥  
उत्कृष्टान्मन्त्रजापेन तिष्ठध्वमिति जापकान्  ।  
एवमादिश्य तान्सर्वान् पर्युक्ष्याग्निं स मन्त्रवित् ॥ ५८.३० ॥  
जुहुयाद्वारुणैर्मन्त्रैराज्यं च समिधस्तथा  ।  
ऋत्विग्भिश्चाथ होतव्यं वारुणैरेव सर्वतः  ॥ ५८.३१ ॥  
ग्रहेभ्यो विधिवद्धुत्वा तथेन्द्रायेश्वराय च  ।  
मरुद्भ्यो लोकपालेभ्यो विधिवद्विश्वकर्मणे  ॥ ५८.३२ ॥  
रात्रिसूक्तं च रौद्रं च पावमानं सुमङ्गलम्  ।  
जपेयुः पौरुषं सूक्तं पूर्वतो बह्वृचः पृथक् ॥ ५८.३३ ॥  
शाक्रं रौद्रं च सौम्यं च कूष्माण्डं जातवेदसम्  ।  
सौरसूक्तं जपेन्मन्त्रं दक्षिणेन यजुर्विदः  ॥ ५८.३४ ॥  
वैराज्यं पौरुषं सूक्तं सौवर्णं रुद्रसंहिताम्  ।  
शैशवं पञ्चनिधनं गायत्रं ज्येष्ठसाम च  ॥ ५८.३५ ॥  
वामदेव्यं बृहत्साम रौरवं सरथन्तरम्  ।  
गवां व्रतं च काण्वं च रक्षोघ्नं वयसस्तथा  ।  
गायेयुः सामगा राजन् पश्चिमं द्वारमाश्रिताः  ॥ ५८.३६ ॥  
अथर्वणश्चोत्तरतः शान्तिकं पौष्टिकं तथा  ।  
जपेयुर्मनसा देवमाश्रित्य वरुणं प्रभुम्  ॥ ५८.३७ ॥  
पूर्वेद्युरमितो रात्रावेवं कृत्वाधिवासनम्  ।  
गजाश्वरथ्यावल्मीकात्सङ्गमाद्ध्रदगोकुलात् ।  
मृदमादाय कुम्भेषु प्रक्षिपेच्चत्वरात्तथा  ॥ ५८.३८ ॥  
रोचनां च ससिद्धार्थां गन्धं गुग्गुलमेव च  ।  
स्नपनं तस्य कर्तव्यं पञ्चगव्यसमन्वितम्  ॥ ५८.३९ ॥  
प्रत्येकं तु महामन्त्रैरेव कृत्वा विधानतः  ।  
एवं क्षपातिवाह्याथ विधियुक्तेन कर्मणा  ॥ ५८.४० ॥  
ततः प्रभाते विमले सञ्जातेऽथ शतं गवाम्  ।  
ब्राह्मणेभ्यः प्रदातव्यमष्टषष्टिश्च वा पुनः  ।  
पञ्चाशद्वाथ षट्त्रिंशत्पञ्चविंशतिरप्यथ  ॥ ५८.४१ ॥  
ततः सांवत्सरप्रोक्ते शुभे लग्ने सुशोभने  ।  
वेदशब्दैश्च गान्धर्वैर्वाद्यैश्च विविधैः पुनः  ॥ ५८.४२ ॥  
कनकालङ्कृतां कृत्वा जले गामवतारयेत् ।  
सामगाय च सा देया ब्राह्मणाय विशां पते  ॥ ५८.४३ ॥  
पात्रीमादाय सौवर्णीं पञ्चरत्नसमन्विताम्  ।  
ततो निक्षिप्य मकरमत्स्यादींश्चैव सर्वशः  ।  
धृतां चतुर्विधैर्विप्रैर्वेदवेदाङ्गपारगैः  ॥ ५८.४४ ॥  
महानदीजलोपेतां दध्यक्षतसमन्विताम्  ।  
उत्तराभिमुखीं धेनुं जलमध्ये तु कारयेत् ॥ ५८.४५ ॥  
अथर्वणेन संस्नातां पुनर्मामेत्यथेति च  ।  
आपो हि ष्ठेति मन्त्रेण क्षिप्त्वागत्य च मण्डपम्  ॥ ५८.४६ ॥  
पूजयित्वा सरस्तत्र बलिं दद्यात्समन्ततः  ।  
पुनर्दिनानि होतव्यं चत्वारि मुनिसत्तमाः  ॥ ५८.४७ ॥  
चतुर्थीकर्म कर्तव्यं देया तत्रापि शक्तितः  ।  
दक्षिणा राजशार्दूल वरुणक्ष्मापणं ततः  ॥ ५८.४८ ॥  
कृत्वा तु यज्ञपात्राणि यज्ञोपकरणानि च  ।  
ऋत्विग्भ्यस्तु समं दत्त्वा मण्डपं विभजेत्पुनः  ।  
हेमपात्रीं च शय्यां च स्थापकाय निवेदयेत् ॥ ५८.४९ ॥  
ततः सहस्रं विप्राणामथवाष्टशतं तथा  ।  
भोजनीयं यथाशक्ति पञ्चाशद्वाथ विंशतिः  ।  
एवमेष पुराणेषु तडागविधिरुच्यते  ॥ ५८.५० ॥  
कूपवापीषु सर्वासु तथा पुष्करिणीषु च  ।  
एष एव विधिर्दृष्टः प्रतिष्ठासु तथैव च  ॥ ५८.५१ ॥  
मन्त्रतस्तु विशेषः स्यात्प्रासादाद्यानभूमिषु  ।  
अयं त्वशक्तावर्धेन विधिर्दृष्टः स्वयम्भुवा  ।  
अल्पेष्वेकाग्निवत्कृत्वा वित्तशाठ्यादृते नृणाम्  ॥ ५८.५२ ॥  
प्रावृट्काले स्थिते तोये ह्यग्निष्टोमफलं स्मृतम्  ।  
शरत्काले स्थितं यत्स्यात्तदुक्तफलदायकम्  ।  
वाजपेयातिरात्राभ्यां हेमन्ते शिशिरे स्थितम्  ॥ ५८.५३ ॥  
अश्वमेधसमं प्राहुर्वसन्तसमये स्थितम्  ।  
ग्रीष्मेऽपि तत्स्थितं तोयं राजसूयाद्विशिष्यते  ॥ ५८.५४ ॥  
एतान्महाराज विशेषधर्मान् करोति योऽप्यागमशुद्धबुद्धिः  ।  
स याति रुद्रालयमाशु पूतः कल्पाननेकान्दिवि मोदते च  ॥ ५८.५५ ॥  
अनेकलोकान्स महत्तमादीन् भुक्त्वा परार्धद्वयमङ्गनाभिः  ।  
सहैव विष्णोः परमं पदं यत्प्राप्नोति तद्यागफलेन भूयः  ॥ ५८.५६ ॥  


______________________________________________________  


मत्स्यपुराण ५९  

*ऋषय ऊचुः  
पादपानां विधिं सूत यथावद्विस्तराद्वद  ।  
विधिना केन कर्तव्यं पादपोद्यापनं बुधैः  ॥ ५९.१ ॥  
ये च लोकाः स्मृतास्तेषां तानिदानीं वदस्व नः  ।  
यत्फलं लभते प्रेत्य तत्सर्वं वक्तुमर्हसि  ॥ ५९.२ ॥  

*सूत उवाच  
पादपानां विधिं वक्ष्ये तथैवोद्यानभूमिषु  ।  
तडागविधिवत्सर्वमासाद्य जगदीश्वर  ॥ ५९.३ ॥  
ऋत्विङ्मण्डपसम्भारश्चाचार्यश्चैव तद्विधः  ।  
पूजयेद्ब्राह्मणांस्तद्वद्धेमवस्त्रानुलेपनैः  ॥ ५९.४ ॥  
सर्वौषध्युदकैः सिक्तान् पिष्टातकविभूषितान्  ।  
वृक्षान्माल्यैरलङ्कृत्य वासोभिरभिवेष्टयेत् ॥ ५९.५ ॥  
सूच्या सौवर्णया कार्यं सर्वेषां कर्णवेधनम्  ।  
अञ्जनं चापि दातव्यं तद्वद्धेमशलाकया  ॥ ५९.६ ॥  
फलानि सप्त चाष्टौ वा कालधौतानि कारयेत् ।  
प्रत्येकं सर्ववृक्षाणां वेद्यां तान्यधिवासयेत् ॥ ५९.७ ॥  
धूपोऽत्र गुग्गुलः श्रेष्ठस्ताम्रपात्रैरधिष्ठितान्  ।  
सप्तधान्यस्थितान्कृत्वा वस्त्रगन्धानुलेपनैः  ॥ ५९.८ ॥  
कुम्भान्सर्वेषु वृक्षेषु स्थापयित्वा नरेश्वर  ।  
सहिरण्यानशेषांस्तान् कृत्वा बलिनिवेदनम्  ॥ ५९.९ ॥  
यथास्वं लोकपालानामिन्द्रादीनां विशेषतः  ।  
वनस्पतेश्च विद्वद्भिर्होमः कार्यो द्विजातिभिः  ॥ ५९.१० ॥  
ततः शुक्लाम्बरधरां सौवर्णकृतभूषणाम्  ।  
सकांस्यदोहां सौवर्णशृङ्गाभ्यामतिशालिनीम्  ।  
पयस्विनीं वृक्षमध्यादुत्सृजेद्गामुदङ्मुखीम्  ॥ ५९.११ ॥  
ततोऽभिषेकमन्त्रेण वाद्यमङ्गलगीतकैः  ।  
ऋग्यजुःसाममन्त्रैश्च वारुणैरभितस्तथा  ।  
तैरेव कुम्भैः स्नपनं कुर्याद्ब्राह्मणपुङ्गवः  ॥ ५९.१२ ॥  
स्नातः शुक्लाम्बरस्तद्वद्यजमानोऽभिपूजयेत् ।  
गोभिर्विभवतः सर्वानृत्विजस्तान्समाहितः  ॥ ५९.१३ ॥  
हेमसूत्रैः सकटकैरङ्गुलीयपवित्रकैः  ।  
वासोभिः शयनीयैश्च तथोपस्करपादुकैः  ।  
क्षीरेण भोजनं दद्याद्यावद्दिनचतुष्टयम्  ॥ ५९.१४ ॥  
होमश्च सर्षपैः कार्यो यवैः कृष्णतिलैस्तथा  ।  
पलाशसमिधः शस्ताश्चतुर्थेऽह्नि तथोत्सवः  ।  
दक्षिणा च पुनस्तद्वद्देया तत्रापि शक्तितः  ॥ ५९.१५ ॥  
यद्यदिष्टतमं किञ्चित्तत्तद्दद्यादमत्सरी  ।  
आचार्ये द्विगुणं दद्यात्प्रणिपत्य विसर्जयेत् ॥ ५९.१६ ॥  
अनेन विधिना यस्तु कुर्याद्वृक्षोत्सवं बुधः  ।  
सर्वान्कामानवाप्नोति फलं चानन्त्यमश्नुते  ॥ ५९.१७ ॥  
यश्चैकमपि राजेन्द्र वृक्षं संस्थापयेन्नरः  ।  
सोऽपि स्वर्गे वसेद्राजन् यावदिन्द्रायुतत्रयम्  ॥ ५९.१८ ॥  
भूतान्भव्यांश्च मनुजांस्तारयेद्द्रुमसम्मितान्  ।  
परमां सिद्धिमाप्नोति पुनरावृत्तिदुर्लभाम्  ॥ ५९.१९ ॥  
य इदं शृणुयान्नित्यं श्रावयेद्वापि मानवः  ।  
सोऽपि सम्पूजितो देवैर्ब्रह्मलोके महीयते  ॥ ५९.२० ॥  


______________________________________________________  


मत्स्यपुराण ६०  

*मत्स्य उवाच  
तथैवान्यत्प्रवक्ष्यामि सर्वकामफलप्रदम्  ।  
सौभाग्यशयनं नाम यत्पुराणविदो विदुः  ॥ ६०.१ ॥  
पुरा दग्धेषु लोकेषु भूर्भुवःस्वर्महादिषु  ।  
सौभाग्यं सर्वभूतानामेकस्थमभवत्तदा  ।  
वैकुण्ठं स्वर्गमासाद्य विष्णोर्वक्षःस्थलस्थितम्  ॥ ६०.२ ॥  
ततः कालेन महता पुनः सर्गविधौ नृप  ।  
अहङ्कारावृते लोके प्रधानपुरुषान्विते  ॥ ६०.३ ॥  
स्पर्धायां च प्रवृत्तायां कमलासनकृष्णयोः  ।  
लिङ्गाकारा समुद्भूता वह्नेर्ज्वालातिभीषणा  ।  
तयाभितप्तस्य हरेर्वक्षसस्तद्विनिःसृतम्  ॥ ६०.४ ॥  
वक्षःस्थलं समाश्रित्य विष्णोः सौभाग्यमास्थितम्  ।  
रसरूपं ततो यावत्प्राप्नोति वसुधातलम्  ॥ ६०.५ ॥  
उत्क्षिप्तमन्तरिक्षे तद्ब्रह्मपुत्रेण धीमता  ।  
दक्षेण पीतमात्रं तद्रूपलावण्यकारकम्  ॥ ६०.६ ॥  
बलं तेजो महज्जातं दक्षस्य परमेष्ठिनः  ।  
शेषं यदपतद्भूमावष्टधा समजायत  ॥ ६०.७ ॥  
ततो जनानां सञ्जाताः सप्त सौभाग्यदायिकाः  ।  
इक्षवो रसराजाश्च निष्पावाजाजिधान्यकम्  ॥ ६०.८ ॥  
विकारवच्च गोक्षीरं कुसुम्भं कुङ्कुमं तथा  ।  
लवणं चाष्टमं तद्वत्सौभाग्याष्टकमुच्यते  ॥ ६०.९ ॥  
पीतं यद्ब्रह्मपुत्रेण योगज्ञानविदा पुनः  ।  
दुहिता साभवत्तस्य या सतीत्यभिधीयते  ॥ ६०.१० ॥  
लोकानतीत्य लालित्याल्ललिता तेन चोच्यते  ।  
त्रैलोक्यसुन्दरीमेनामुपयेमे पिनाकधृक् ॥ ६०.११ ॥  
या देवी सौभाग्यमयी भुक्तिमुक्तिफलप्रदा  ।  
तामाराध्य पुमान्भक्त्या नारी वा किं न विन्दति  ॥ ६०.१२ ॥  

*मनुरुवाच  
कथमाराधनं तस्या जगद्धात्र्या जनार्दन  ।  
तद्विधानं जगन्नाथ तत्सर्वं च वदस्व मे  ॥ ६०.१३ ॥  

*मत्स्य उवाच  
वसन्तमासमासाद्य तृतीयायां जनप्रिय  ।  
शुक्लपक्षस्य पूर्वाह्णे तिलैः स्नानं समाचरेत् ॥ ६०.१४ ॥  
तस्मिन्नहनि सा देवी किल विश्वात्मना सती  ।  
पाणिग्रहणकैर्मन्त्रैरुदूढा वरवर्णिनी  ॥ ६०.१५ ॥  
तया सहैव देवेशं तृतीयायामथार्चयेत् ।  
फलैर्नानाविधैर्धूपैर्दीपनैवेद्यसंयुतैः  ॥ ६०.१६ ॥  
प्रतिमां पञ्चगव्येन तथा गन्धोदकेन तु  ।  
स्नापयित्वार्चयेद्गौरीमिन्दुशेखरसंयुताम्  ॥ ६०.१७ ॥  
नमोऽस्तु पाटलायै तु पादौ देव्याः शिवस्य तु  ।  
शिवायेति च सङ्कीर्य जयायै गुल्फयोर्द्वयोः  ॥ ६०.१८ ॥  
त्रिगुणायेति रुद्राय भवान्यै जङ्घयोर्युगम्  ।  
शिवां रुद्रेश्वरायै च विजयायेति जानुनी  ।  
सङ्कीर्त्य हरिकेशाय तथोरू वरदे नमः  ॥ ६०.१९ ॥  
ईशायै च कीटं देव्याः शङ्करायेति शङ्करम्  ।  
कुक्षिद्वयं च कोटव्यै शूलिने शूलपाणये  ॥ ६०.२० ॥  
मङ्गलायै नमस्तुभ्यमुदरं चाभिपूजयेत् ।  
सर्वात्मने नमो रुद्रमीशान्यै च कुचद्वयम्  ॥ ६०.२१ ॥  
शिवं वेदात्मने तद्वद्रुद्राण्यै कण्ठमर्चयेत् ।  
त्रिपुरघ्नाय विश्वेशमनन्तायै करद्वयम्  ॥ ६०.२२ ॥  
त्रिलोचनाय च हरं बाहू कालानलप्रिये  ।  
सौभाग्यभवनायेति भूषणानि सदार्चयेत् ।  
स्वाहास्वधायै च मुखमीश्वरायेति शूलिनम्  ॥ ६०.२३ ॥  
अशोकमधुवासिन्यै पूज्यावोष्ठौ च भूतिदौ  ।  
स्थाणवे तु हरं तद्वद्धास्यं चन्द्रमुखप्रिये  ॥ ६०.२४ ॥  
नमोऽर्धनारीशहरमसिताङ्गीति नासिकाम्  ।  
नम उग्राय लोकेशं ललितेति पुनर्भ्रुवौ  ॥ ६०.२५ ॥  
शर्वाय पुरहन्तारं वासव्यै तु तथालकान्  ।  
नमः श्रीकण्ठनाथायै शिवकेशांस्ततोऽर्चयेत् ।  
भीमोग्रसमरूपिण्यै शिरः सर्वात्मने नमः  ॥ ६०.२६ ॥  
शिवमभ्यर्च्य विधिवत्सौभाग्याष्टकमग्रतः  ।  
स्थापयेद्धृतनिष्पावकुसुम्भक्षीरजीरकम्  ॥ ६०.२७ ॥  
रसराजं च लवणं कुस्तुम्बुरु तथाष्टकम्  ।  
दत्तं सौभाग्यमित्यस्मात्सौभाग्याष्टकमित्यतः  ॥ ६०.२८ ॥  
एवं निवेद्य तत्सर्वमग्रतः शिवयोः पुनः  ।  
रात्रौ शृङ्गोदकं प्राश्य तद्वद्भूमावरिन्दम  ॥ ६०.२९ ॥  
पुनः प्रभाते तु तथा कृतस्नानजपः शुचिः  ।  
सम्पूज्य द्विजदाम्पत्यं वस्त्रमाल्यविभूषणैः  ॥ ६०.३० ॥  
सौभाग्याष्टकसंयुक्तं सुवर्णचरणद्वयम्  ।  
प्रीयतामत्र ललिता ब्राह्मणाय निवेदयेत् ॥ ६०.३१ ॥  
एवं संवत्सरं यावत्तृतीयायां सदा मनो  ।  
कर्तव्यं विधिवद्भक्त्या सर्वसौभाग्यमीप्सुभिः  ॥ ६०.३२ ॥  
प्राशने दानमन्त्रे च विशेषोऽयं निबोध मे  ।  
शृङ्गोदकं चैत्रमासे वैशाखे गोमयं पुनः  ॥ ६०.३३ ॥  
ज्येष्ठे मन्दारकुसुमं बिल्वपत्त्रं शुचौ स्मृतम्  ।  
श्रावणे दधि सम्प्राश्यं नभस्ये च कुशोदकम्  ॥ ६०.३४ ॥  
क्षीरमाश्वयुजे मासि कार्त्तिके पृषदाज्यकम्  ।  
मार्गे मासे तु गोमूत्रं पौषे सम्प्राशयेद्घृतम्  ॥ ६०.३५ ॥  
माघे कृष्णतिलांस्तद्वत्पञ्चगव्यं च फाल्गुने  ।  
ललिता विजया भद्रा भवानी कुमुदा शिवा  ॥ ६०.३६ ॥  
वासुदेवी तथा गौरी मङ्गला कमला सती  ।  
उमा च दानकाले तु प्रीयतामिति कीर्तयेत् ॥ ६०.३७ ॥  
मल्लिकाशोककमलं कदम्बोत्पलमालतीः  ।  
कुब्जकं करवीरं च बाणमम्लानकुङ्कुमम्  ॥ ६०.३८ ॥  
सिन्धुवारं च सर्वेषु मासेषु क्रमशः स्मृतम्  ।  
जपाकुसुम्भकुसुमं मालती शतपत्त्रिका  ॥ ६०.३९ ॥  
यथालाभं प्रशस्तानि करवीरं च सर्वदा  ।  
एवं संवत्सरं यावदुपोष्य विधिवन्नरः  ॥ ६०.४० ॥  
स्त्री भक्ता वा कुमारी वा शिवमभ्यर्च्य भक्तितः  ।  
व्रतान्ते शयनं दद्यात्सर्वोपस्करसंयुतम्  ॥ ६०.४१ ॥  
उमामहेश्वरं हैमं वृषभं च गवा सह  ।  
स्थापयित्वाथ शयने ब्राह्मणाय निवेदयेत् ॥ ६०.४२ ॥  
अन्यान्यपि यथाशक्ति मिथुनान्यम्बरादिभिः  ।  
धान्यालङ्कारगोदानैरभ्यर्चेद्धनसञ्चयैः  ।  
वित्तशाठ्येन रहितः पूजयेद्गतविस्मयः  ॥ ६०.४३ ॥  
एवं करोति यः सम्यक्सौभाग्यशयनव्रतम्  ।  
सर्वान्कामानवाप्नोति पदमत्यन्तमश्नुते  ।  
फलस्यैकस्य त्यागेन व्रतमेतत्समाचरेत् ॥ ६०.४४ ॥  
य इच्छन्कीर्तिमाप्नोति प्रतिमासं नराधिप  ।  
सौभाग्यारोग्यरूपायुर्वस्त्रालङ्कारभूषणैः  ।  
न वियुक्तो भवेद्राजन्नवार्बुदशतत्रयम्  ॥ ६०.४५ ॥  
यस्तु द्वादश वर्षाणि सौभाग्यशयनव्रतम्  ।  
करोति सप्त चाष्टौ वा श्रीकण्ठभवनेऽमरैः  ।  
पूज्यमानो वसेत्सम्यग्यावत्कल्पायुतत्रयम्  ॥ ६०.४६ ॥  
नारी वा कुरुते वापि कुमारी वा नरेश्वर  ।  
सापि तत्फलमाप्नोति देव्यनुग्रहलालिता  ॥ ६०.४७ ॥  
शृणुयादपि यश्चैव प्रदद्यादथवा मतिम्  ।  
सोऽपि विद्याधरो भूत्वा स्वर्गलोके चिरं वसेत् ॥ ६०.४८ ॥  
इदमिह मदनेन पूर्वमिष्टं शतधनुषा कृतवीर्यसूनुना च  ।  
कृतमथ वरुणेन नन्दिना वा किमु जननाथ ततो यदुद्भवः स्यात् ॥ ६०.४९ ॥  


______________________________________________________  


मत्स्यपुराण ६१  

*नारद उवाच  
भूर्लोकोऽथ भुवर्लोकः स्वर्लोकोऽथ महर्जनः  ।  
तपः सत्यं च सप्तैते देवलोकाः प्रकीर्तिताः  ॥ ६१.१ ॥  
पर्यायेण तु सर्वेषामाधिपत्यं कथं भवेत् ।  
इह लोके शुभं रूपमायुः सौभाग्यमेव च  ।  
लक्ष्मीश्च विपुला नाथ कथं स्यात्पुरसूदन  ॥ ६१.२ ॥  
*महेश्वर उवाच  
पुरा हुताशनः सार्धं मारुतेन महीतले  ।  
आदिष्टः पुरुहूतेन विनाशाय सुरद्विषाम्  ॥ ६१.३ ॥  
निर्दग्धेषु ततस्तेन दानवेषु सहस्रशः  ।  
तारकः कमलाक्षश्च कालदंष्ट्रः परावसुः  ।  
विरोचनश्च सङ्ग्रामादपलायंस्तपोधन  ॥ ६१.४ ॥  
अम्भः सामुद्रमाविश्य सन्निवेशमकुर्वत  ।  
अशक्या इति तेऽप्यग्निमारुताभ्यामुपेक्षिताः  ॥ ६१.५ ॥  
ततः प्रभृति ते देवान्मनुष्यान्सह जङ्गमान्  ।  
सम्पीड्य च मुनीन्सर्वान् प्रविशन्ति पुनर्जलम्  ॥ ६१.६ ॥  
एवं वर्षसहस्राणि वीराः पञ्च च सप्त च  ।  
जलदुर्गबलाद्ब्रह्मन् पीडयन्ति जगत्त्रयम्  ॥ ६१.७ ॥  
ततः परमथो वह्निमारुतावमराधिपः  ।  
आदिदेश चिरादम्बुनिधिरेष विशोष्यताम्  ॥ ६१.८ ॥  
यस्मादस्मद्द्विषामेष शरणं वरुणालयः  ।  
तस्माद्भवद्भ्यामद्यैव क्षयमेष प्रणीयताम्  ॥ ६१.९ ॥  
तावूचतुस्ततः शक्रमुभौ शम्बरसूदनम्  ।  
अधर्म एष देवेन्द्र सागरस्य विनाशनम्  ॥ ६१.१० ॥  
यस्माज्जीवनिकायस्य महतः सङ्क्षयो भवेत् ।  
तस्मान्न पापमद्यावां करवाव पुरन्दर  ॥ ६१.११ ॥  
अस्य योजनमात्रेऽपि जीवकोटिशतानि च  ।  
निवसन्ति सुरश्रेष्ठ स कथं नाशमर्हति  ॥ ६१.१२ ॥  
एवमुक्तः सुरेन्द्रस्तु कोपात्संरक्तलोचनः  ।  
उवाचेदं वचो रोषान्निर्दहन्निव पावकम्  ॥ ६१.१३ ॥  
न धर्माधर्मसंयोगं प्राप्नुवन्त्यमराः क्वचित् ।  
भवतोस्तु विशेषेण माहात्म्यं चाधितिष्ठतोः  ॥ ६१.१४ ॥  
मदाज्ञालङ्घनं यस्मान्मारुतेन समं त्वया  ।  
मुनिव्रतमहिंसादि परिगृह्य त्वया कृतम्  ।  
धर्मार्थशास्त्ररहितं शत्रुं प्रति विभावसो  ॥ ६१.१५ ॥  
तस्मादेकेन वपुषा मुनिरूपेण मानुषे  ।  
मारुतेन समं लोके तव जन्म भविष्यति  ॥ ६१.१६ ॥  
यदा च मानुषत्वेऽपि त्वयागस्त्येन शोषितः  ।  
भविष्यत्युदधिर्वह्ने तदा देवत्वमाप्स्यसि  ॥ ६१.१७ ॥  
इतीन्द्रशापात्पतितौ तत्क्षणात्तौ महीतले  ।  
अवाप्तावेकदेहेन कुम्भाज्जन्म तपोधन  ॥ ६१.१८ ॥  
मित्रावरुणयोर्वीर्याद्वसिष्ठस्यानुजोऽभवत् ।  
अगस्त्य इत्युग्रतपाः सम्बभूव पुनर्मुनिः  ॥ ६१.१९ ॥  

*नारद उवाच  
सम्भूतः स कथं भ्राता वसिष्ठस्याभवन्मुनिः  ।  
कथं च मित्रावरुणौ पितरावस्य तौ स्मृतौ  ।  
जन्म कुम्भादगस्त्यस्य कथं स्यात्पुरसूदन  ॥ ६१.२० ॥  

*ईश्वर उवाच  
पुरा पुराणपुरुषः कदाचिद्गन्धमादने  ।  
भूत्वा धर्मसुतो विष्णुश्चचार विपुलं तपः  ॥ ६१.२१ ॥  
तपसा तस्य भीतेन विघ्नार्थं प्रेषितावुभौ  ।  
शक्रेण माधवानङ्गावप्सरोगणसंयुतौ  ॥ ६१.२२ ॥  
यदा न गीतवाद्येन नाङ्गरागादिना हरिः  ।  
न काममाधवाभ्यां च विषयान्प्रति चुक्षुभे  ॥ ६१.२३ ॥  
तदा काममधुस्त्रीणां विषादमगमद्गणः  ।  
सङ्क्षोभाय ततस्तेषां स्वोरुदेशान्नराग्रजः  ।  
नारीमुत्पादयामास त्रैलोक्यजनमोहिनीम्  ॥ ६१.२४ ॥  
सङ्क्षुब्धास्तु तया देवास्तौ तु देववरावुभौ  ।  
अप्सरोभिः समक्षं हि देवानामब्रवीद्धरिः  ॥ ६१.२५ ॥  
अप्सरा इति सामान्या देवानामब्रवीद्धरिः  ।  
उर्वशीति च नाम्नेयं लोके ख्यातिं गमिष्यति  ॥ ६१.२६ ॥  
ततः कामयमानेन मित्रेणाहूय सोर्वशी  ।  
उक्ता मां रमयस्वेति बाढमित्यब्रवीत्तु सा  ॥ ६१.२७ ॥  
गच्छन्ती चाम्बरं तद्वत्स्तोकमिन्दीवरेक्षणा  ।  
वरुणेन धृता पश्चाद्वरुणं नाभ्यनन्दत  ॥ ६१.२८ ॥  
मित्रेणाहं वृता पूर्वमद्य भार्या न ते विभो  ।  
उवाच वरुणश्चित्तं मयि सन्न्यस्य गम्यताम्  ॥ ६१.२९ ॥  
गतायां बाढमित्युक्त्वा मित्रः शापमदात्तदा  ।  
तस्यै मानुषलोके त्वं गच्छ सोमसुतात्मजम्  ॥ ६१.३० ॥  
भजस्वेति यतो वेश्या धर्म एष त्वया कृतः  ।  
जलकुम्भे ततो वीर्यं मित्रेण वरुणेन च  ।  
प्रक्षिप्तमथ सञ्जातौ द्वावेव मुनिसत्तमौ  ॥ ६१.३१ ॥  
निमिर्नाम सह स्त्रीभिः पुरा द्यूतमदीव्यत  ।  
तत्रान्तरेऽभ्याजगाम वसिष्ठो ब्रह्मसम्भवः  ॥ ६१.३२ ॥  
तस्य पूजामकुर्वन्तं शशाप स मुनिर्नृपम्  ।  
विदेहस्त्वं भवस्वेति ततस्तेनाप्यसौ मुनिः  ॥ ६१.३३ ॥  
अन्योन्यशापाच्च तयोर्विगते इव चेतसी  ।  
जग्मतुः शापनाशाय ब्रह्माणं जगतः पतिम्  ॥ ६१.३४ ॥  
अथ ब्रह्मण आदेशाल्लोचनेष्ववसन्निमिः  ।  
निमेषाः स्युश्च लोकानां तद्विश्रामाय नारद  ॥ ६१.३५ ॥  
वसिष्ठोऽप्यभवत्तस्मिञ्जलकुम्भे च पूर्ववत् ।  
ततः श्वेतश्चतुर्बाहुः साक्षसूत्रकमण्डलुः  ।  
अगस्त्य इति शान्तात्मा बभूव ऋषिसत्तमः  ॥ ६१.३६ ॥  
मलयस्यैकदेशे तु वैखानसविधानतः  ।  
सभार्यः संवृतो विप्रैस्तपश्चक्रे सुदुश्चरम्  ॥ ६१.३७ ॥  
ततः कालेन महता तारकादतिपीडितम्  ।  
जगद्वीक्ष्य स कोपेन पीतवान्वरुणालयम्  ॥ ६१.३८ ॥  
ततोऽस्य वरदाः सर्वे बभूवुः शङ्करादयः  ।  
ब्रह्मा विष्णुश्च भगवान् वरदानाय जग्मतुः  ।  
वरं वृणीष्व भद्रं ते यदभीष्टं च वै मुने  ॥ ६१.३९ ॥  

*अगस्त्य उवाच  
यावद्ब्रह्मसहस्राणां पञ्चविंशतिकोटयः  ।  
वैमानिको भविष्यामि दक्षिणाचलवर्त्मनि  ॥ ६१.४० ॥  
मद्विमानोदये कुर्याद्यः कश्चित्पूजनं मम  ।  
स सप्तलोकाधिपतिः पर्यायेण भविष्यति  ॥ ६१.४१ ॥  

*ईश्वर उवाच  
एवमस्त्विति तेऽप्युक्त्वा जग्मुर्देवा यथागतम्  ।  
तस्मादर्घः प्रदातव्यो ह्यगस्त्यस्य सदा बुधैः  ॥ ६१.४२ ॥  

*नारद उवाच  
कथमर्घप्रदानं तु कर्तव्यं तस्य वै विभो  ।  
विधानं यदगस्त्यस्य पूजने तद्वदस्व मे  ॥ ६१.४३ ॥  

*ईश्वर उवाच  
प्रत्यूषसमये विद्वान् कुर्यादस्योदये निशि  ।  
स्नानं शुक्लतिलैस्तद्वच्छुक्लमाल्याम्बरो गृही  ॥ ६१.४४ ॥  
स्थापयेदव्रणं कुम्भं माल्यवस्त्रविभूषितम्  ।  
पञ्चरत्नसमायुक्तं घृतपात्रसमन्वितम्  ।  
नानाभक्ष्यफलैर्युक्तं ताम्रपात्रसमन्वितम्  ॥ ६१.४५ ॥  
अङ्गुष्ठमात्रं पुरुषं तथैव सौवर्णमत्यायतबाहुदण्डम्  ।  
चतुर्मुखं कुम्भमुखे निधाय धान्यानि सप्ताम्बरसंयुतानि  ॥ ६१.४६ ॥  
सकांस्यपात्राक्षतशुक्तियुक्तं मन्त्रेण दद्याद्द्विजपुङ्गवाय  ।  
उत्क्षिप्य लम्बोदरदीर्घबाहुमनन्यचेता यमदिङ्मुखः सन्  ॥ ६१.४७ ॥  
श्वेतां च दद्याद्यदि शक्तिरस्ति रौप्यैः खुरैर्हेममुखीं सवत्साम्  ।  
धेनुं नरः क्षीरवतीं प्रणम्य सवत्सघण्टाभरणां द्विजाय  ॥ ६१.४८ ॥  
आ सप्तरात्रोदयमेतदस्य दातव्यमेतत्सकलं नरेण  ।  
यावत्समाः सप्त दशाथवा स्युरथोर्ध्वमप्यत्र वदन्ति केचित् ॥ ६१.४९ ॥  
काशपुष्पप्रतीकाश वह्निमारुतसम्भव  ।  
मित्रावरुणयोः पुत्र कुम्भयोने नमोऽस्तु ते  ॥ ६१.५० ॥  
विन्ध्यवृद्धिक्षयकर मेघतोयविषापह  ।  
रत्नवल्लभ देवेश लङ्कावासिन्नमोऽस्तु ते  ॥ ६१.५१ ॥  
वातापी भक्षितो येन समुद्रः शोषितः पुरा  ।  
लोपामुद्रापतिः श्रीमान् योऽसौ तस्मै नमो नमः  ॥ ६१.५२ ॥  
राजपुत्रि महाभागे ऋषिपत्नि वरानने  ।  
लोपामुद्रे नमस्तुभ्यमर्घो मे प्रतिगृह्यताम्  ।  
प्रत्यब्दं तु फलत्यागमेवं कुर्वन्न सीदति  ॥ ६१.५३ ॥  
होमं कृत्वा ततः पश्चाद्वर्जयेन्मानवः फलम्  ।  
अनेन विधिना यस्तु पुमानर्घ्यं निवेदयेत् ॥ ६१.५४ ॥  
इमं लोकं स चाप्नोति रूपारोग्यसमन्वितः  ।  
द्वितीयेन भुवर्लोकं स्वर्गलोकं ततः परम्  ॥ ६१.५५ ॥  
सप्तैव लोकानाप्नोति सप्तार्घान् यः प्रयच्छति  ।  
यावदायुश्च यः कुर्यात्परं ब्रह्माधिगच्छति  ॥ ६१.५६ ॥  
इह पठति शृणोति वा य एतद्युगलमुनिप्रभवार्घ्यसम्प्रदानम्  ।  
मतिमपि च ददाति सोऽपि विष्णोर्भवनगतः परिपूज्यतेऽमरौघैः  ॥ ६१.५७ ॥  


______________________________________________________  


मत्स्यपुराण ६२  

*मनुरुवाच  
सौभाग्यारोग्यफलदममुत्राक्षय्यकारकम्  ।  
भुक्तिमुक्तिप्रदं देव तन्मे ब्रूहि जनार्दन  ॥ ६२.१ ॥  

*मत्स्य उवाच  
यदुमायाः पुरा देव उवाच पुरसूदनः  ।  
कैलासशिखरासीनो देव्या पृष्टस्तदा किल  ॥ ६२.२ ॥  
कथासु सम्प्रवृत्तासु धर्म्यासु ललितासु च  ।  
तदिदानीं प्रवक्ष्यामि भुक्तिमुक्तिफलप्रदम्  ॥ ६२.३ ॥  

*ईश्वर उवाच  
शृणुष्वावहिता देवि तथैवानन्तपुण्यकृत् ।  
नराणामथ नारीणामाराधनमनुत्तमम्  ॥ ६२.४ ॥  
नभस्ये वाथ वैशाखे पुण्यमार्गशिरस्य च  ।  
शुक्लपक्षे तृतीयायां सुस्नातो गौरसर्षपैः  ॥ ६२.५ ॥  
गोरोचनं सगोमूत्रमुष्णं गोशकृतं तथा  ।  
दधिचन्दनसम्मिश्रं ललाटे तिलकं न्यसेत् ।  
सौभाग्यारोग्यदं यस्मात्सदा च ललिताप्रियम्  ॥ ६२.६ ॥  
प्रतिपक्षं तृतीयासु पुमानापीतवाससी  ।  
धारयेदथ रक्तानि नारी चेदथ संयता  ॥ ६२.७ ॥  
विधवा धातुरक्तानि कुमारी शुक्लवाससी  ।  
देवीं तु पञ्चगव्येन ततः क्षीरेण केवलम्  ।  
स्नापयेन्मधुना तद्वत्पुष्पगन्धोदकेन च  ॥ ६२.८ ॥  
पूजयेच्छुक्लपुष्पैश्च फलैर्नानाविधैरपि  ।  
धान्यकाजाजिलवणैर्गुडक्षीरघृतान्वितैः  ॥ ६२.९ ॥  
शुक्लाक्षततिलैरर्च्यां ततो देवीं सदार्चयेत् ।  
पादाद्यभ्यर्चनं कुर्यात्प्रतिपक्षं वरानने  ॥ ६२.१० ॥  
वरदायै नमः पादौ तथा गुल्फौ नमः श्रियै  ।  
अशोकायै नमो जङ्घे पार्वत्यै जानुनी तथा  ॥ ६२.११ ॥  
ऊरू मङ्गलकारिण्यै वामदेव्यै तथा कटिम्  ।  
पद्मोदरायै जठरमुरः कामश्रियै नमः  ॥ ६२.१२ ॥  
करौ सौभाग्यदायिन्यै बाहू हरमुखश्रियै  ।  
मुखं दर्पणवासिन्यै स्मरदायै स्मितं नमः  ॥ ६२.१३ ॥  
गौर्यै नमस्तथा नासामुत्पलायै च लोचने  ।  
तुष्ट्यै ललाटमलकान् कात्यायन्यै शिरस्तथा  ॥ ६२.१४ ॥  
नमो गौर्यै नमो धिष्ण्यै नमः कान्त्यै नमः श्रियै  ।  
रम्भायै ललितायै च वासुदेव्यै नमो नमः  ॥ ६२.१५ ॥  
एवं सम्पूज्य विधिवदग्रतः पद्ममालिखेत् ।  
पत्त्रैर्द्वादशभिर्युक्तं कुङ्कुमेन सकर्णिकम्  ॥ ६२.१६ ॥  
पूर्वेण विन्यसेद्गौरीमपर्णां च ततः परम्  ।  
भवानीं दक्षिणे तद्वद्रुद्राणीं च ततः परम्  ॥ ६२.१७ ॥  
विन्यसेत्पश्चिमे सौम्यां सदा मदनवासिनीम्  ।  
वायव्ये पाटलामुग्रामन्तरेण ततोऽप्युमाम्  ॥ ६२.१८ ॥  
मध्ये यथास्वं मांसाङ्गां मङ्गलां कुमुदां सतीम्  ।  
रुद्रं च मध्ये संस्थाप्य ललितां कर्णिकोपरि  ।  
कुसुमैरक्षतैर्वार्भिर्नमस्कारेण विन्यसेत् ॥ ६२.१९ ॥  
गीतमङ्गलनिर्घोषान् कारयित्वा सुवासिनीः  ।  
पूजयेद्रक्तवासोभी रक्तमाल्यानुलेपनैः  ।  
सिन्दूरं स्नानचूर्णं च तासां शिरसि पातयेत् ॥ ६२.२० ॥  
सिन्दूरकुङ्कुमस्नानमतीवेष्टतमं यतः  ।  
तथोपदेष्टारमपि पूजयेद्यत्नतो गुरुम्  ।  
न पूज्यते गुरुर्यत्र सर्वास्तत्राफलाः क्रियाः  ॥ ६२.२१ ॥  
नभस्ये पूजयेद्गौरीमुत्पलैरसितैः सदा  ।  
बन्धुजीवैराश्वयुजे कार्त्तिके शतपत्त्रकैः  ॥ ६२.२२ ॥  
जातीपुष्पैर्मार्गशीर्षे पौषे पीतैः कुरण्टकैः  ।  
कुन्दकुङ्कुमपुष्पैस्तु देवीं माघे तु पूजयेत् ।  
सिन्दुवारेण जात्या वा फाल्गुनेऽप्यर्चयेदुमाम्  ॥ ६२.२३ ॥  
चैत्रे तु मल्लिकाशोकैर्वैशाखे गन्धपाटलैः  ।  
ज्येष्ठे कमलमन्दारैराषाढे च नवाम्बुजैः  ।  
कदम्बैरथ मालत्या श्रावणे पूजयेत्सदा  ॥ ६२.२४ ॥  
गोमूत्रं गोमयं क्षीरं दधि सर्पिः कुशोदकम्  ।  
बिल्वपत्त्रार्कपुष्पं च यवान्गोशृङ्गवारि च  ॥ ६२.२५ ॥  
पञ्चगव्यं च बिल्वं च प्राशयेत्क्रमशस्तदा  ।  
एतद्भाद्रपदाद्यं तु प्राशनं समुदाहृतम्  ॥ ६२.२६ ॥  
प्रतिपक्षं च मिथुनं तृतीयायां वरानने  ।  
पूजयित्वार्चयेद्भक्त्या वस्त्रमाल्यानुलेपनैः  ॥ ६२.२७ ॥  
पुंसः पीताम्बरे दद्यात्स्त्रियै कौसुम्भवाससी  ।  
निष्पावाजाजिलवणमिक्षुदण्डगुडान्वितम्  ।  
तस्यै दद्यात्फलं पुष्पं सुवर्णोत्पलसंयुतम्  ॥ ६२.२८ ॥  
यथा न देवि देवेशस्त्वां परित्यज्य गच्छति  ।  
तथा मामुद्धराशेषदुःखसंसारसागरात् ॥ ६२.२९ ॥  
कुमुदा विमलानन्ता भवानी च सुधा शिवा  ।  
ललिता कमला गौरी सती रम्भाथ पार्वती  ॥ ६२.३० ॥  
नभस्यादिषु मासेषु प्रीयतामित्युदीरयेत् ।  
व्रतान्ते शयनं दद्यात्सुवर्णकमलान्वितम्  ॥ ६२.३१ ॥  
मिथुनानि चतुर्विंशद्दश द्वो च समर्चयेत् ।  
अष्टौ षड्वाप्यथ पुनश्चानुमासं समर्चयेत् ॥ ६२.३२ ॥  
पूर्वं दत्त्वा तु गुरवे शेषानप्यर्चयेद्बुधः  ।  
उक्तानन्ततृतीयैषा सदानन्तफलप्रदा  ॥ ६२.३३ ॥  
सर्वपापहरां देवि सौभाग्यारोग्यवर्धिनीम्  ।  
न चैनां वित्तशाठ्येन कदाचिदपि लङ्घयेत् ।  
नरो वा यदि वा नारी वित्तशाठ्यात्पतत्यधः  ॥ ६२.३४ ॥  
गर्भिणी सूतिका नक्तं कुमारी वाथ रोगिणी  ।  
यद्यशुद्धा तदान्येन वारयेत्प्रयता स्वयम्  ॥ ६२.३५ ॥  
इमामनन्तफलदां यस्तृतीयां समाचरेत् ।  
कल्पकोटिशतं साग्रं शिवलोके महीयते  ॥ ६२.३६ ॥  
वित्तहीनोऽपि कुरुते वर्षत्रयमुपोषणैः  ।  
पुष्पमन्त्रविधानेन सोऽपि तत्फलमाप्नुयात् ॥ ६२.३७ ॥  
नारी वा कुरुते या तु कुमारी विधवाथवा  ।  
सापि तत्फलमाप्नोति गौर्यनुग्रहलालिता  ॥ ६२.३८ ॥  
इति पठति शृणोति वा य इत्थं गिरितनयाव्रतमिन्द्रवाससंस्थः  ।  
मतिमपि च ददाति सोऽपि देवैरमरवधूजनकिन्नरैश्च पूज्यः  ॥ ६२.३९ ॥  


______________________________________________________  


मत्स्यपुराण ६३  

*ईश्वर उवाच  
अथान्यामपि वक्ष्यामि तृतीयां पापनाशिनीम्  ।  
रसकल्याणिनीमेतां पुराकल्पविदो विदुः  ॥ ६३.१ ॥  
माघमासे तु सम्प्राप्ते तृतीयां शुक्लपक्षतः  ।  
प्रातर्गव्येन पयसा तिलैः स्नानं समाचरेत् ॥ ६३.२ ॥  
स्नापयेन्मधुना देवीं तथैवेक्षुरसेन च  ।  
गन्धोदकेन तु पुनर्लेपयेत्कुङ्कुमेन तु  ।  
दक्षिणाङ्गानि सम्पूज्य ततो वामानि पूजयेत् ॥ ६३.३ ॥  
ललितायै नमो देव्याः पादौ गुल्फौ ततोऽर्चयेत् ।  
जङ्घां जानुं तथा शान्त्यै तथैवोरुं श्रियै नमः  ॥ ६३.४ ॥  
मदालसायै तु कटिममलायै तथोदरम्  ।  
स्तनौ मदनवासिन्यै कुमुदायै च कन्दराम्  ॥ ६३.५ ॥  
भुजं भुजाग्रं माधव्यै कमलायै मुखस्मिते  ।  
भूललाटं च रुद्राण्यै शङ्करायै तथालकान्  ॥ ६३.६ ॥  
मुकुटं विश्ववासिन्यै शिरः कान्त्यै तथार्चयेत् ।  
मदनायै ललाटं तु मोहनायै पुनर्भ्रुवौ  ॥ ६३.७ ॥  
नेत्रे चन्द्रार्धधारिण्यै तुष्ट्यै च वदनं पुनः  ।  
उत्कण्ठिन्यै नमः कण्ठममृतायै नमः स्तनौ  ॥ ६३.८ ॥  
रम्भायै वामकुक्षिं च विशोकायै नमः कटिम्  ।  
हृदयं मन्मथाधिष्ण्यै पाटलायै तथोदरम्  ॥ ६३.९ ॥  
कटिं सुरतवासिन्यै तथोरुं चम्पकप्रिये  ।  
जानुजङ्घे नमो गौर्यै गायत्र्यै घुटिके नमः  ॥ ६३.१० ॥  
धराधरायै पादौ तु विश्वकायै नमः शिरः  ।  
नमो भवान्यै कामिन्यै कामदेव्यै जगत्प्रिये  ॥ ६३.११ ॥  
आनन्दायै सुनन्दायै सुभद्रायै नमो नमः  ।  
एवं सम्पूज्य विधिवद्द्विजदाम्पत्यमर्चयेत् ।  
भोजयित्वान्नपानेन मधुरेण विमत्सरः  ॥ ६३.१२ ॥  
जलपूरितं तथा कुम्भं शुक्लाम्बरयुगद्वयम्  ।  
दत्त्वा सुवर्णकमलं गन्धमाल्यैः समर्चयेत् ॥ ६३.१३ ॥  
प्रीयतामत्र कुमुदा गृह्णीयाल्लवणव्रतम्  ।  
अनेन विधिना देवी मासि मासि सदार्चयेत् ॥ ६३.१४ ॥  
लवणं वर्जयेन्माघे फाल्गुने च गुडं पुनः  ।  
तैलं राजिं तथा चैत्रे वर्ज्यं च मधु माधवे  ॥ ६३.१५ ॥  
पानकं ज्येष्ठमासे तु आषाढे चाथ जीरकम्  ।  
श्रावणे वर्जयेत्क्षीरं दधि भाद्रपदे तथा  ॥ ६३.१६ ॥  
घृतमाश्वयुजे तद्वदूर्जे वर्ज्यं च माक्षिकम्  ।  
धान्यकं मार्गशीर्षे तु पौषे वर्ज्या च शर्करा  ॥ ६३.१७ ॥  
व्रतान्ते करकं पूर्णमेतेषां मासि मासि च  ।  
दद्याद्द्विकालवेलायां पूर्णपात्रेण संयुतम्  ॥ ६३.१८ ॥  
लड्डुकाञ्छ्वेतवर्णांश्च संयावमथ पूरिकाः  ।  
घारिकानप्यपूपांश्च पिष्टापूपांश्च मण्डकान्  ॥ ६३.१९ ॥  
क्षीरं शाकं च दध्यन्नमिण्डर्योऽशोकवर्तिकाः  ।  
माघादिक्रमशो दद्यादेतानि करकोपरि  ॥ ६३.२० ॥  
कुमुदा माधवी गौरी रम्भा भद्रा जया शिवा  ।  
उमा रतिः सती तद्वन्मङ्गला रतिलालसा  ॥ ६३.२१ ॥  
क्रमान्माघादि सर्वत्र प्रीयतामिति कीर्तयेत् ।  
सर्वत्र पञ्चगव्येन प्राशनं समुदाहृतम्  ।  
उपवासी भवेन्नित्यमशक्ते नक्तमिष्यते  ॥ ६३.२२ ॥  
पुनर्माघे तु सम्प्राप्ते शर्करां करकोपरि  ।  
कृत्वा तु काञ्चनीं गौरीं पञ्चरत्नसमन्विताम्  ॥ ६३.२३ ॥  
हैमीमङ्गुष्ठमात्रां च साक्षसूत्रकमण्डलुम्  ।  
चतुर्भुजामिन्दुयुतां सितनेत्रपटावृताम्  ॥ ६३.२४ ॥  
तद्वद्गोमिथुनं शुक्लं सुवर्णास्यं सिताम्बरम्  ।  
सवस्त्रभाजनं दद्याद्भवानी प्रीयतामिति  ॥ ६३.२५ ॥  
अनेन विधिना यस्तु रसकल्याणिनीव्रतम्  ।  
कुर्यात्स सर्वपापेभ्यस्तत्क्षणादेव मुच्यते  ॥ ६३.२६ ॥  
नवार्बुदसहस्रं तु न दुःखी जायते नरः  ।  
सुवर्णकमलं गौरि मासि मासि ददन्नरः  ।  
अग्निष्टोमसहस्रस्य यत्फलं तदवाप्नुयात् ॥ ६३.२७ ॥  
नारी वा कुरुते या तु कुमारी वा वरानने  ।  
विधवा या तथा नारी सापि तत्फलमाप्नुयात् ।  
सौभाग्यारोग्यसम्पन्ना गौरीलोके महीयते  ॥ ६३.२८ ॥  
इति पठति शृणोति श्रावयेद्यः प्रसङ्गात्कलिकलुषविमुक्तः पार्वतीलोकमेति  ।  
मतिमपि च नराणां यो ददाति प्रियार्थं विबुधपतिविमाने नायकः स्यादमोघः  ॥ ६३.२९ ॥  


______________________________________________________  


मत्स्यपुराण ६४  

*ईश्वर उवाच  
तथैवान्यां प्रवक्ष्यामि तृतीयां पापनाशिनीम्  ।  
नाम्ना च लोके विख्यातामार्द्रानन्दकरीमिमाम्  ॥ ६४.१ ॥  
यदा शुक्लतृतीयायामाषाढर्क्षं भवेत्क्वचित् ।  
ब्रह्मर्क्षं वा मृगर्क्षं वा हस्तो मूलमथापि वा  ।  
दर्भगन्धोदकैः स्नानं तदा सम्यक्समाचरेत् ॥ ६४.२ ॥  
शुक्लमाल्याम्बरधरः शुक्लगन्धानुलेपनः  ।  
भवानीमर्चयेद्भक्त्या शुक्लपुष्पैः सुगन्धिभिः  ।  
महादेवेन सहितामुपविष्टां महासने  ॥ ६४.३ ॥  
वासुदेव्यै नमः पादौ शङ्कराय नमो हरम्  ।  
जङ्घे शोकविनाशिन्यै आनन्दाय नमः प्रभो  ॥ ६४.४ ॥  
रम्भायै पूजयेदूरू शिवाय च पिनाकिनः  ।  
अदित्यै च कटिं देव्याः शूलिनः शूलपाणये  ॥ ६४.५ ॥  
माधव्यै च तथा नाभिमथ शम्भोर्भवाय च  ।  
स्तनावानन्दकारिण्यै शङ्करस्येन्दुधारिणे  ॥ ६४.६ ॥  
उत्कण्ठिन्यै नमः कण्ठं नीलकण्ठाय वै हरम्  ।  
करावुत्पलधारिण्यै रुद्राय च जगत्पते  ।  
बाहू च परिरम्भिण्यै त्रिशूलाय हरस्य च  ॥ ६४.७ ॥  
देव्या मुखं विलासिन्यै वृषेशाय पुनर्विभोः  ।  
स्मितं सस्मेरलीलायै विश्ववक्त्राय वै विभो  ॥ ६४.८ ॥  
नेत्रे मदनवासिन्यै विश्वधाम्ने त्रिशूलिनः  ।  
भ्रुवौ नृत्यप्रियायै तु ताण्डवेशाय शूलिनः  ॥ ६४.९ ॥  
देव्या ललाटमिन्द्राण्यै हव्यवाहाय वै विभोः  ।  
स्वाहायै मुकुटं देव्या विभोर्गङ्गाधराय वै  ॥ ६४.१० ॥  
विश्वकायौ विश्वमुखौ विश्वपादकरौ शिवौ  ।  
प्रसन्नवदनौ वन्दे पार्वतीपरमेश्वरौ  ॥ ६४.११ ॥  
एवं सम्पूज्य विधिवदग्रतः शिवयोः पुनः  ।  
पद्मोत्पलानि रजसा नानावर्णेन कारयेत् ॥ ६४.१२ ॥  
शङ्खचक्रे सकटके स्वस्तिकाङ्कुशचामरान्  ।  
यावन्तः पांसवस्तत्र रजसः पतिता भुवि  ।  
तावद्वर्षसहस्राणि शिवलोके महीयते  ॥ ६४.१३ ॥  
चत्वारि घृतपात्राणि सहिरण्यानि शक्तितः  ।  
दत्त्वा द्विजाय करकमुदकान्नसमन्वितम्  ।  
प्रतिपक्षं चतुर्मासं यावदेतन्निवेदयेत् ॥ ६४.१४ ॥  
ततस्तु चतुरो मासान् पूर्ववत्करकोपरि  ।  
चत्वारि सक्तुपात्राणि तिलपात्राण्यतः परम्  ॥ ६४.१५ ॥  
गन्धोदकं पुष्पवारि चन्दनं कुङ्कुमोदकम्  ।  
अपक्वं दधि दुग्धं च गोशृङ्गोदकमेव च  ॥ ६४.१६ ॥  
पिष्टोदकं तथा वारि कुष्ठचूर्णान्वितं पुनः  ।  
उशीरसलिलं तद्वद्यवचूर्णोदकं पुनः  ॥ ६४.१७ ॥  
तिलोदकं च सम्प्राश्य स्वपेन्मार्गशिरादिषु  ।  
मासेषु पक्षद्वितयं प्राशनं समुदाहृतम्  ॥ ६४.१८ ॥  
सर्वत्र शुक्लपुष्पाणि प्रशस्तानि सदार्चने  ।  
दानकाले च सर्वत्र मन्त्रमेतमुदीरयेत् ॥ ६४.१९ ॥  
गौरी मे प्रीयतां नित्यमघनाशाय मङ्गला  ।  
सौभाग्यायास्तु ललिता भवानी सर्वसिद्धये  ॥ ६४.२० ॥  
संवत्सरान्ते लवणं गुडकुम्भं च सर्जिकाम्  ।  
चन्दनं नेत्रपट्टं च सहिरण्याम्बुजेन तु  ॥ ६४.२१ ॥  
उमामहेश्वरं हैमं तद्वदिक्षुफलैर्युतम्  ।  
सतूलावरणां शय्यां सविश्रामां निवेदयेत् ।  
सपत्नीकाय विप्राय गौरी मे प्रीयतामिति  ॥ ६४.२२ ॥  
आर्द्रानन्दकरी नाम्ना तृतीयैषा सनातनी  ।  
यामुपोष्य नरो याति शम्भोर्यत्परमं पदम्  ॥ ६४.२३ ॥  
इह लोके सदानन्दमाप्नोति धनसम्पदः  ।  
आयुरारोग्यसम्पत्त्या न कश्चिच्छोकमाप्नुयात् ॥ ६४.२४ ॥  
नारी वा कुरुते या तु कुमारी विधवा च या  ।  
सापि तत्फलमाप्नोति देव्यनुग्रहलालिता  ॥ ६४.२५ ॥  
प्रतिपक्षमुपोष्यैवं मन्त्रार्चनविधानवित् ।  
रुद्राणीलोकमभ्येति पुनरावृत्तिदुर्लभम्  ॥ ६४.२६ ॥  
य इदं शृणुयान्नित्यं श्रावयेद्वापि मानवः  ।  
शक्रलोके स गन्धर्वैः पूज्यतेऽपि युगत्रयम्  ॥ ६४.२७ ॥  
आनन्ददां सकलदुःखहरां तृतीयां या स्त्री करोत्यविधवा विधवाथ वापि  ।  
सा स्वे गृहे सुखशतान्यनुभूय भूयो गौरीपदं सदयिता दयिता प्रयाति  ॥ ६४.२८ ॥  


______________________________________________________  


मत्स्यपुराण ६५  

*ईश्वर उवाच  
अथान्यामपि वक्ष्यामि तृतीयां सर्वकामदाम्  ।  
यस्यां दत्तं हुतं जप्तं सर्वं भवति चाक्षयम्  ॥ ६५.१ ॥  
वैशाखशुक्लपक्षे तु तृतीया यैरुपोषिता  ।  
अक्षयं फलमाप्नोति सर्वस्य सुकृतस्य च  ॥ ६५.२ ॥  
सा तथा कृत्तिकोपेता विशेषेण सुपूजिता  ।  
तत्र दत्तं हुतं जप्तं सर्वमक्षयमुच्यते  ॥ ६५.३ ॥  
अक्षया सन्ततिस्तस्यास्तस्यां सुकृतमक्षयम्  ।  
अक्षतैः पूज्यते विष्णुस्तेन साप्यक्षया स्मृता  ।  
अक्षतैस्तु नराः स्नाता विष्णोर्दत्त्वा तथाक्षतान्  ॥ ६५.४ ॥  
विप्रेषु दत्त्वा तानेव तथा सक्तून् सुसङ्कृतान्  ।  
यथान्नभुङ्महाभागः फलमक्षय्यमश्नुते  ॥ ६५.५ ॥  
एकामप्युक्तवत्कृत्वा तृतीयां विधिवन्नरः  ।  
एतासामपि सर्वासां तृतीयानां फलं भवेत् ॥ ६५.६ ॥  
तृतीयायां समभ्यर्च्य सोपवासो जनार्दनम्  ।  
राजसूयफलं प्राप्य गतिमग्र्यां च विन्दति  ॥ ६५.७ ॥  


______________________________________________________  


मत्स्यपुराण ६६  

*मनुरुवाच  
मधुरा भारती केन व्रतेन मधुसूदन  ।  
तथैव जनसौभाग्यमतिविद्यासु कौशलम्  ॥ ६६.१ ॥  
अभेदश्चापि दम्पत्योस्तथा बन्धुजनेन च  ।  
आयुश्च विपुलं पुंसां तन्मे कथय माधव  ॥ ६६.२ ॥  

*मत्स्य उवाच  
सम्यक्पृष्टं त्वया राजञ्छृणु सारस्वतं व्रतम्  ।  
यस्य सङ्कीर्तनादेव तुष्यतीह सरस्वती  ॥ ६६.३ ॥  
यो यद्भक्तः पुमान्कुर्यादेतद्व्रतमनुत्तमम्  ।  
तद्वासरादौ सम्पूज्य विप्रानेतान्समाचरेत् ॥ ६६.४ ॥  
अथवादित्यवारेण ग्रहताराबलेन च  ।  
पायसं भोजयेद्विप्रान् कृत्वा ब्राह्मणवाचनम्  ॥ ६६.५ ॥  
शुक्लवस्त्राणि दत्त्वा च सहिरण्यानि शक्तितः  ।  
गायत्रीं पूजयेद्भक्त्या शुक्लमाल्यानुलेपनैः  ॥ ६६.६ ॥  
यथा न देवि भगवान् ब्रह्मलोके पितामहः  ।  
त्वां परित्यज्य सन्तिष्ठेत्तथा भव वरप्रदा  ॥ ६६.७ ॥  
वेदाः शास्त्राणि सर्वाणि गीतनृत्यादिकं च यत् ।  
न विहीनं त्वया देवि तथा मे सन्तु सिद्धयः  ॥ ६६.८ ॥  
लक्ष्मीर्मेधा धरा पुष्टिर्गौरी तुष्टिः प्रभा मतिः  ।  
एताभिः पाहि चाष्टाभिस्तनुभिर्मां सरस्वति  ॥ ६६.९ ॥  
एवं सम्पूज्य गायत्रीं वीणाक्षमणिधारिणीम्  ।  
शुक्लपुष्पाक्षतैर्भक्त्या सकमण्डलुपुस्तकाम्  ।  
मौनव्रतेन भुञ्जीत सायं प्रातस्तु धर्मवित् ॥ ६६.१० ॥  
पञ्चम्यां प्रतिपक्षं च पूजयेद्ब्रह्मवासिनीम्  ।  
तथैव तण्डुलप्रस्थं घृतपात्रेण संयुतम्  ।  
क्षीरं दद्याद्धिरण्यं च गायत्री प्रीयतामिति  ॥ ६६.११ ॥  
सन्ध्यायां च तथा मौनमेतत्कुर्वन्समाचरेत् ।  
नान्तरा भोजनं कुर्याद्यावन्मासास्त्रयोदश  ॥ ६६.१२ ॥  
समाप्ते तु व्रते कुर्याद्भोजनं शुक्लतण्डुलैः  ।  
पूर्वं सवस्त्रयुग्मं च दद्याद्विप्राय भोजनम्  ॥ ६६.१३ ॥  
देव्या वितानं घण्टां च सितनेत्रे पयस्विनीम्  ।  
चन्दनं वस्त्रयुग्मं च दद्याच्च शिखरं पुनः  ॥ ६६.१४ ॥  
तथोपदेष्टारमपि भक्त्या सम्पूजयेद्गुरुम्  ।  
वित्तशाठ्येन रहितो वस्त्रमाल्यानुलेपनैः  ॥ ६६.१५ ॥  
अनेन विधिना यस्तु कुर्यात्सारस्वतं व्रतम्  ।  
विद्यावानर्थसंयुक्तो रक्तकण्ठश्च जायते  ॥ ६६.१६ ॥  
सरस्वत्याः प्रसादेन ब्रह्मलोके महीयते  ।  
नारी वा कुरुते या तु सापि तत्फलगामिनी  ॥ ६६.१७ ॥  
ब्रह्मलोके वसेद्राजन् यावत्कल्पायुतत्रयम्  ॥ ६६.१८ ॥  
सारस्वतं व्रतं यस्तु शृणुयादपि यः पठेत् ।  
विद्याधरपुरे सोऽपि वसेत्कल्पायुतत्रयम्  ॥ ६६.१९ ॥  


______________________________________________________  


मत्स्यपुराण ६७  

चन्द्रादित्योपरागे तु यत्स्नानमभिधीयते  ।  
तदहं श्रोतुमिच्छामि द्रव्यमन्त्रविधानवित् ॥ ६७.१ ॥  

*मत्स्य उवाच  
यस्य राशिं समासाद्य भवेद्ग्रहणसम्प्लवः  ।  
तस्य स्नानं प्रवक्ष्यामि मन्त्रौषधविधानतः  ॥ ६७.२ ॥  
चन्द्रोपरागं सम्प्राप्य कृत्वा ब्राह्मणवाचनम्  ।  
सम्पूज्य चतुरो विप्राञ्शुक्लमाल्यानुलेपनैः  ॥ ६७.३ ॥  
पूर्वमेवोपरागस्य समासाद्यौषधादिकम्  ।  
स्थापयेच्चतुरः कुम्भानव्रणान्सागरानिति  ॥ ६७.४ ॥  
गजाश्वरथ्यावल्मीकसङ्गमाद्ध्रदगोकुलात् ।  
राजद्वारप्रदेशाच्च मृदमानीय चाक्षिपेत् ॥ ६७.५ ॥  
पञ्चगव्यं च कुम्भेषु शुद्धमुक्ताफलानि च  ।  
रोचनां पद्मशङ्खौ च पञ्चरत्नसमन्वितम्  ॥ ६७.६ ॥  
स्फटिकं चन्दनं श्वेतं तीर्थवारि ससर्षपम्  ।  
राजदन्तं सकुमुदं तथैवोशीरगुग्गुलम्  ।  
एतत्सर्वं विनिक्षिप्य कुम्भेष्वावाहयेत्सुरान्  ॥ ६७.७ ॥  
सर्वे समुद्राः सरितस्तीर्थानि जलदा नदाः  ।  
आयान्तु यजमानस्य दुरितक्षयकारकाः  ॥ ६७.८ ॥  
योऽसौ वज्रधरो देव आदित्यानां प्रभुर्मतः  ।  
सहस्रनयनश्चेन्द्रो ग्रहपीडां व्यपोहतु  ॥ ६७.९ ॥  
मुखं यः सर्वदेवानां सप्तार्चिरमितद्युतिः  ।  
चन्द्रोपरागसम्भूतामग्निः पीडां व्यपोहतु  ॥ ६७.१० ॥  
यः कर्मसाक्षी भूतानां धर्मो महिषवाहनः  ।  
यमश्चन्द्रोपरागोत्थां मम पीडां व्यपोहतु  ॥ ६७.११ ॥  
रक्षोगणाधिपः साक्षात्प्रलयानलसन्निभः  ।  
खड्गव्यग्रोऽतिभीमश्च रक्षःपीडां व्यपोहतु  ॥ ६७.१२ ॥  
नागपाशधरो देवः साक्षान्मकरवाहनः  ।  
स जलाधिपतिश्चन्द्रग्रहपीडां व्यपोहतु  ॥ ६७.१३ ॥  
प्राणरूपेण यो लोकान् पाति कृष्णमृगप्रियः  ।  
वायुश्चन्द्रोपरागोत्थां पीडामत्र व्यपोहतु  ॥ ६७.१४ ॥  
योऽसौ निधिपतिर्देवः खड्गशूलगदाधरः  ।  
चन्द्रोपरागकलुषं धनदो मे व्यपोहतु  ॥ ६७.१५ ॥  
योऽसाविन्दुधरो देवः पिनाकी वृषवाहनः  ।  
चन्द्रोपरागजां पीडां विनाशयतु शङ्करः  ॥ ६७.१६ ॥  
त्रैलोक्ये यानि भूतानि स्थावराणि चराणि च  ।  
ब्रह्मविष्ण्वर्कयुक्तानि तानि पापं दहन्तु वै  ॥ ६७.१७ ॥  
एवमामन्त्र्य तैः कुम्भैरभिषिक्तो गुणान्वितैः  ।  
ऋग्यजुःसाममन्त्रैश्च शुक्लमाल्यानुलेपनैः  ।  
पूजयेद्वस्त्रगोदानैर्ब्राह्मणानिष्टदेवताः  ॥ ६७.१८ ॥  
एतानेव ततो मन्त्रान् विलिखेत्करकान्वितान्  ।  
वस्त्रपट्टेऽथवा पद्मे पञ्चरत्नसमन्वितान्  ॥ ६७.१९ ॥  
यजमानस्य शिरसि निदध्युस्ते द्विजोत्तमाः  ।  
ततोऽतिवाहयेद्वेलामुपरागानुगामिनीम्  ॥ ६७.२० ॥  
प्राङ्मुखः पूजयित्वा तु नमस्यन्निष्टदेवताम्  ।  
चन्द्रग्रहे विनिर्वृत्ते कृतगोदानमङ्गलः  ।  
कृतस्नानाय तं पट्टं ब्राह्मणाय निवेदयेत् ॥ ६७.२१ ॥  
अनेन विधिना यस्तु ग्रहस्नानं समाचरेत् ।  
न तस्य ग्रहपीडा स्यान्न च बन्धुजनक्षयः  ॥ ६७.२२ ॥  
परमां सिद्धिमाप्नोति पुनरावृत्तिदुर्लभाम्  ।  
सूर्यग्रहे सूर्यनाम सदा मन्त्रेषु कीर्तयेत् ॥ ६७.२३ ॥  
अधिकाः पद्मरागाः स्युः कपिलां च सुशोभनाम्  ।  
प्रयच्छेच्च निशां पत्ये चन्द्रसूर्योपरागयोः  ॥ ६७.२४ ॥  
य इदं शृणुयान्नित्यं श्रावयेद्वापि मानवः  ।  
सर्वपापविनिर्मुक्तः शक्रलोके महीयते  ॥ ६७.२५ ॥  


______________________________________________________  


मत्स्यपुराण ६८  

*नारद उवाच  
किमुद्वेगाद्भुते कृत्यमलक्ष्मीः केन हन्यते  ।  
मृतवत्साभिषेकादिकार्येषु च किमिष्यते  ॥ ६८.१ ॥  

*श्रीभगवानुवाच  
पुरा कृतानि पापानि फलन्त्यस्मिंस्तपोधन  ।  
रोगदौर्गत्यरूपेण तथैवेष्टवधेन च  ॥ ६८.२ ॥  
तद्विघाताय वक्ष्यामि सदा कल्पाणकारकम्  ।  
सप्तमीस्नपनं नाम जनपीडाविनाशनम्  ॥ ६८.३ ॥  
बालानां मरणं यत्र क्षीरपाणां प्रदृश्यते  ।  
तद्वद्वृद्धातुराणां च यौवने चापि वर्तताम्  ॥ ६८.४ ॥  
शान्तये तत्र वक्ष्यामि मृतवत्साभिषेचनम्  ।  
एतदेवाद्भुतोद्वेगचित्तभ्रमविनाशनम्  ॥ ६८.५ ॥  
भविष्यति च वाराहो यत्र कल्पस्तपोधन  ।  
वैवस्वतश्च तत्रापि यदा तु मनुरुत्तमः  ॥ ६८.६ ॥  
भविष्यति च तत्रैव पञ्चविंशतिमं यदा  ।  
कृतं नाम युगं तत्र हैहयान्वयवर्धनः  ।  
भविता नृपतिर्वीरः कृतवीर्यः प्रतापवान्  ॥ ६८.७ ॥  
स सप्तद्वीपमखिलं पालयिष्यति भूतलम्  ।  
यावद्वर्षसहस्राणि सप्तसप्तति नारद  ॥ ६८.८ ॥  
जातमात्रं च तस्यापि यावत्पुत्रशतं तथा  ।  
च्यवनस्य तु शापेन विनाशमपयास्यति  ॥ ६८.९ ॥  
सहस्रबाहुश्च यदा भविता तस्य वै सुतः  ।  
कुरङ्गनयनः श्रीमान् सम्भूतो नृपलक्षणैः  ॥ ६८.१० ॥  
कृतवीर्यस्तदाराध्य सहस्रांशुं दिवाकरम्  ।  
उपवासैर्व्रतैर्दिव्यैर्वेदसूक्तैश्च नारद  ।  
पुत्रस्य जीवनायालमेतत्स्नानमवाप्स्यति  ॥ ६८.११ ॥  
कृतवीर्येण वै पृष्ट इदं वक्ष्यति भास्करः  ।  
अशेषदुष्टशमनं सदा कल्मषनाशनम्  ॥ ६८.१२ ॥  

*सूर्य उवाच  
अलं क्लेशेन महता पुत्रस्तव नराधिप  ।  
भविष्यति चिरञ्जीवी किन्तु कल्मषनाशनम्  ॥ ६८.१३ ॥  
सप्तमीस्नपनं वक्ष्ये सर्वलोकहिताय वै  ।  
जातस्य मृतवत्सायाः सप्तमे मासि नारद  ।  
अथवा शुक्लसप्तम्यामेतत्सर्वं प्रशस्यते  ॥ ६८.१४ ॥  
ग्रहताराबलं लब्ध्वा कृत्वा ब्राह्मणवाचनम्  ।  
बालस्य जन्मनक्षत्रं वर्जयेत्तां तिथिं बुधः  ।  
तद्वद्वृद्धातुराणां च कृत्यं स्यादितरेषु च  ॥ ६८.१५ ॥  
गोमयेनानुलिप्तायां भूमावेकाग्निवत्तदा  ।  
तण्डुलै रक्तशालीयैश्चरुं गोक्षीरसंयुतम्  ।  
निर्वपेत्सूर्यरुद्राभ्यां तन्मन्त्राभ्यां विधानतः  ॥ ६८.१६ ॥  
कीर्तयेत्सूर्यदेवत्यं सप्तर्चं च घृताहुतीः  ।  
जुहुयाद्रुद्रसूक्तेन तद्वद्रुद्राय नारद  ॥ ६८.१७ ॥  
होतव्याः समिधश्चात्र तथैवार्कपलाशयोः  ।  
यवकृष्णतिलैर्होमः कर्तव्योऽष्टशतं पुनः  ॥ ६८.१८ ॥  
व्याहृतीभिस्तथाज्येन तथैवाष्टशतं पुनः  ।  
हुत्वा स्नानं च कर्तव्यं मङ्गलं येन धीमता  ॥ ६८.१९ ॥  
विप्रेण वेदविदुषा विधिवद्दर्भपाणिना  ।  
स्थापयित्वा तु चतुरः कुम्भान्कोणेषु शोभनान्  ॥ ६८.२० ॥  
पञ्चमं च पुनर्मध्ये दध्यक्षतविभूषितम्  ।  
स्थापयेदव्रणं कुम्भं सप्तर्चेनाभिमन्त्रितम्  ॥ ६८.२१ ॥  
सौरेण तीर्थतोयेन पूर्णं रत्नसमन्वितम्  ।  
सर्वान्सर्वौषधैर्युक्तान् पञ्चगव्यसमन्वितान्  ।  
पञ्चरत्नफलैः पुष्पैर्वासोभिः परिवेष्टयेत् ॥ ६८.२२ ॥  
गजाश्वरथ्यावल्मीकात्सङ्गमाद्ध्रदगोकुलात् ।  
संशुद्धां मृदमानीय सर्वेष्वेव विनिक्षिपेत् ॥ ६८.२३ ॥  
चतुर्ष्वपि च कुम्भेषु रत्नगर्भेषु मध्यमम्  ।  
गृहीत्वा ब्राह्मणस्तत्र सौरान्मन्त्रानुदीरयेत् ॥ ६८.२४ ॥  
नारीभिः सप्तसङ्ख्याभिरव्यङ्गाङ्गीभिरत्र च  ।  
पूजिताभिर्यथाशक्त्या माल्यवस्त्रविभूषणैः  ।  
सविप्राभिश्च कर्तव्यं मृतवत्साभिषेचनम्  ॥ ६८.२५ ॥  

एतेऽभिषेकमन्त्राः  
दीर्घायुरस्तु बालोऽयं जीवत्पुत्रा च भामिनी  ।  
आदित्यश्चन्द्रमाः सार्धं ग्रहनक्षत्रमण्डलैः  ॥ ६८.२६ ॥  
सशक्रा लोकपाला वै ब्रह्मविष्णुमहेश्वराः  ।  
ते ते चान्ये च देवौघाः सदा पान्तु कुमारकम्  ॥ ६८.२७ ॥  
मित्रः शनिर्वा हुतभुग्ये च बालग्रहाः क्वचित् ।  
पीडां कुर्वन्तु बालस्य मा मातुर्जनकस्य वै  ॥ ६८.२८ ॥  
ततः शुक्लाम्बरधरा कुमारपतिसंयुता  ।  
सप्तकं पूजयेद्भक्त्या स्त्रीणामथ गुरुं पुनः  ॥ ६८.२९ ॥  
काञ्चनीं च ततः कुर्यात्ताम्रपात्रोपरिस्थिताम्  ।  
प्रतिमां धर्मराजस्य गुरवे विनिवेदयेत् ॥ ६८.३० ॥  
वस्त्रकाञ्चनरत्नौघैर्भक्ष्यैः सघृतपायसैः  ।  
पूजयेद्ब्राह्मणांस्तद्वद्वित्तशाठ्यविवर्जितः  ॥ ६८.३१ ॥  
भुक्त्वा च गुरुणा चेयमुच्चार्या मन्त्रसन्ततिः  ।  
दीर्घायुरस्तु बालोऽयं यावद्वर्षशतं सुखी  ॥ ६८.३२ ॥  
यत्किञ्चिदस्य दुरितं तत्क्षिप्तं वडवानले  ।  
ब्रह्मा रुद्रो वसुः स्कन्दो विष्णुः शक्रो हुताशनः  ॥ ६८.३३ ॥  
रक्षन्तु सर्वे दुष्टेभ्यो वरदाः सन्तु सर्वदा  ।  
एवमादीनि वाक्यानि वदन्तं पूजयेद्गुरुम्  ॥ ६८.३४ ॥  
शक्तितः कपिलां दद्यात्प्रणम्य च विसर्जयेत् ।  
चरुं च पुत्रसहिता प्रणम्य रविशङ्करौ  ॥ ६८.३५ ॥  
हुतशेषं तदाश्नीयादादित्याय नमोऽस्त्विति  ।  
इदमेवाद्भुतोद्वेगदुःस्वप्नेषु प्रशस्यते  ॥ ६८.३६ ॥  
कर्तुर्जन्मदिनर्क्षं च त्यक्त्वा सम्पूजयेत्सदा  ।  
शान्त्यर्थं शुक्लसप्तम्यामेतत्कुर्वन्न सीदति  ॥ ६८.३७ ॥  
सदानेन विधानेन दीर्घायुरभवन्नरः  ।  
संवत्सराणामयुतं शशास पृथिवीमिमाम्  ॥ ६८.३८ ॥  
पुण्यं पवित्रमायुष्यं सप्तमीस्नपनं रविः  ।  
कथयित्वा द्विजश्रेष्ठ तत्रैवान्तरधीयत  ॥ ६८.३९ ॥  
एतत्सर्वं समाख्यातं सप्तमीस्नानमुत्तमम्  ।  
सर्वदुष्टोपशमनं बालानां परमं हितम्  ॥ ६८.४० ॥  
आरोग्यं भास्करादिच्छेद्धनमिच्छेद्धुताशनात् ।  
ईश्वराज्ज्ञानमन्विच्छेन्मोक्षमिच्छेज्जनार्दनात् ॥ ६८.४१ ॥  
एतन्महापातकनाशनं स्यात्परं हितं बालविवर्धनं च  ।  
शृणोति यश्चैनमनन्यचेतास्तस्यापि सिद्धिं मुनयो वदन्ति  ॥ ६८.४२ ॥  


______________________________________________________  


मत्स्यपुराण ६९  

*मत्स्य उवाच  
पुरा रथन्तरे कल्पे परिपृष्टो महात्मना  ।  
मन्दरस्थो महादेवः पिनाकी ब्रह्मणा स्वयम्  ॥ ६९.१ ॥  

*ब्रह्मोवाच  
कथमारोग्यमैश्वर्यमनन्तममरेश्वर  ।  
स्वल्पेन तपसा देव भवेन्मोक्षोऽथवा नृणाम्  ॥ ६९.२ ॥  
किमज्ञातं महादेव त्वत्प्रसादादधोक्षज  ।  
स्वल्पकेनाथ तपसा महत्फलमिहोच्यताम्  ॥ ६९.३ ॥  

*मत्स्य उवाच  
एवं पृष्टः स विश्वात्मा ब्रह्मणा लोकभावनः  ।  
उमापतिरुवाचेदं मनसः प्रीतिकारकम्  ॥ ६९.४ ॥  

*ईश्वर उवाच  
अस्माद्रथन्तरात्कल्पात्त्रयोविंशात्पुनर्यदा  ।  
वाराहो भविता कल्पस्तस्य मन्वन्तरे शुभे  ॥ ६९.५ ॥  
वैवस्वताख्ये सञ्जाते सप्तमे सप्तलोककृत् ।  
द्वापराख्यं युगं तद्वदष्टाविंशतिमं जगुः  ॥ ६९.६ ॥  
तस्यान्ते स महादेवो वासुदेवो जनार्दनः  ।  
भारावतरणार्थाय त्रिधा विष्णुर्भविष्यति  ॥ ६९.७ ॥  
द्वैपायन ऋषिस्तद्वद्रौहिणेयोऽथ केशवः  ।  
कंसादिदर्पमथनः केशवः क्लेशनाशनः  ॥ ६९.८ ॥  
पुरीं द्वारवतीं नाम साम्प्रतं या कुशस्थली  ।  
दिव्यानुभावसंयुक्तामधिवासाय शार्ङ्गिणः  ।  
त्वष्टा ममाज्ञया तद्वत्करिष्यति जगत्पतेः  ॥ ६९.९ ॥  
तस्यां कदाचिदासीनः सभायाममितद्युतिः  ।  
भार्याभिर्वृष्णिभिश्चैव भूभृद्भिर्भूरिदक्षिणैः  ॥ ६९.१० ॥  
कुरुभिर्देवगन्धर्वैरभितः कैटभार्दनः  ।  
प्रवृत्तासु पुराणीषु धर्मसम्बन्धिनीषु च  ॥ ६९.११ ॥  
कथान्ते भीमसेनेन परिपृष्टः प्रतापवान्  ।  
त्वया पृष्टस्य धर्मस्य रहस्यस्यास्य भेदकृत् ॥ ६९.१२ ॥  
भविता स तदा ब्रह्मन् कर्ता चैव वृकोदरः  ।  
प्रवर्तकोऽस्य धर्मस्य पाण्डुपुत्रो महाबलः  ॥ ६९.१३ ॥  
यस्य तीक्ष्णो वृको नाम जठरे हव्यवाहनः  ।  
मया दत्तः स धर्मात्मा तेन चासौ वृकोदरः  ॥ ६९.१४ ॥  
मतिमान्मानशीलश्च नागायुतबलो महान्  ।  
भविष्यत्यजरः श्रीमान् कन्दर्प इव रूपवान्  ॥ ६९.१५ ॥  
धार्मिकस्याप्यशक्तस्य तीव्राग्नित्वादुपोषणे  ।  
इदं व्रतमशेषाणां व्रतानामधिकं यतः  ॥ ६९.१६ ॥  
कथयिष्यति विश्वात्मा वासुदेवो जगद्गुरुः  ।  
अशेषयज्ञफलदमशेषाघविनाशनम्  ॥ ६९.१७ ॥  
अशेषदुष्टशमनमशेषसुरपूजितम्  ।  
पवित्राणां पवित्रं च मङ्गलानां च मङ्गलम्  ।  
भविष्यं च भविष्याणां पुराणानां पुरातनम्  ॥ ६९.१८ ॥  
*वासुदेव उवाच  
यद्यष्टमीचतुर्दश्योर्द्वादशीष्वथ भारत  ।  
अन्येष्वपि दिनर्क्षेषु न शक्तस्त्वमुपोषितुम्  ॥ ६९.१९ ॥  
ततः पुण्यां तिथिमिमां सर्वपापप्रणाशिनीम्  ।  
उपोष्य विधिनानेन गच्छ विष्णोः परं पदम्  ॥ ६९.२० ॥  
माघमासस्य दशमी यदा शुक्ला भवेत्तदा  ।  
घृतेनाभ्यञ्जनं कृत्वा तिलैः स्नानं समाचरेत् ॥ ६९.२१ ॥  
तथैव विष्णुमभ्यर्च्य नभो नारायणेति च  ।  
कृष्णाय पादौ सम्पूज्य शिरः सर्वात्मने नमः  ॥ ६९.२२ ॥  
वैकुण्ठायेति वैकुण्ठमुरः श्रीवत्सधारिणे  ।  
शङ्खिने चक्रिणे तद्वद्गदिने वरदाय वै  ।  
सर्वे नारायणस्यैवं सम्पूज्या बाहवः क्रमात् ॥ ६९.२३ ॥  
दामोदरायेत्युदरं मेढ्रं पञ्चशराय वै  ।  
ऊरू सौभाग्यनाथाय जानुनी भूतधारिणे  ॥ ६९.२४ ॥  
नमो नीलाय वै जङ्घे पादौ विश्वसृजे नमः  ।  
नमो देव्यै नमः शान्त्यै नमो लक्ष्म्यै नमः श्रियै  ॥ ६९.२५ ॥  
नमः पुष्ट्यै नमस्तुष्ट्यै धृष्ट्यै हृष्ट्यै नमो नमः  ।  
नमो विहङ्गनाथाय वायुवेगाय पक्षिणे  ।  
विषप्रमाथिने नित्यं गरुडं चाभिपूजयेत् ॥ ६९.२६ ॥  
एवं सम्पूज्य गोविन्दमुमापतिविनायकौ  ।  
गन्धैर्माल्यैस्तथा धूपैर्भक्ष्यैर्नानाविधैरपि  ॥ ६९.२७ ॥  
गव्येन पयसा सिद्धां कृसरामथ वाग्यतः  ।  
सर्पिषा सह भुक्त्वा च गत्वा शतपदं बुधः  ॥ ६९.२८ ॥  
नैयग्रोधं दन्तकाष्ठमथवा खादिरं बुधः  ।  
गृहीत्वा धावयेद्दन्तानाचान्तः प्रागुदङ्मुखः  ॥ ६९.२९ ॥  
ब्रूयात्सायन्तनीं कृत्वा सन्ध्यामस्तमिते रवौ  ।  
नमो नारायणायेति त्वामहं शरणं गतः  ॥ ६९.३० ॥  
एकादश्यां निराहारः समभ्यर्च्य च केशवम्  ।  
रात्रिं च सकलां स्थित्वा स्नानं च पयसा तथा  ॥ ६९.३१ ॥  
सर्पिषा चापि दहनं हुत्वा ब्राह्मणपुङ्गवैः  ।  
सहैव पुण्डरीकाक्ष द्वादश्यां क्षीरभोजनम्  ॥ ६९.३२ ॥  
करिष्यामि यतात्माहं निर्विघ्नेनास्तु तच्च मे  ।  
एवमुक्त्वा स्वपेद्भूमावितिहासकथां पुनः  ॥ ६९.३३ ॥  
श्रुत्वा प्रभाते सञ्जाते नदीं गत्वा विशां पते  ।  
स्नानं कृत्वा मृदा तद्वत्पाषण्डानभिवर्जयेत् ॥ ६९.३४ ॥  
उपास्य सन्ध्यां विधिवत्कृत्वा च पितृतर्पणम्  ।  
प्रणम्य च हृषीकेशं सप्तलोकैकमीश्वरम्  ॥ ६९.३५ ॥  
गृहस्य पुरतो भक्त्या मण्डपं कारयेद्बुधः  ।  
दशहस्तमथाष्टौ वा करान्कुर्याद्विशां पते  ॥ ६९.३६ ॥  
चतुर्हस्तां शुभां कुर्याद्वेदीमरिनिषूदन  ।  
चतुर्हस्तप्रमाणं च विन्यसेत्तत्र तोरणम्  ॥ ६९.३७ ॥  
आरोप्य कलशं तत्र दिक्पालान्पूजयेत्ततः  ।  
छिद्रेण जलसम्पूर्णमथ कृष्णाजिनस्थितः  ।  
तस्य धारां च शिरसा धारयेत्सकलां निशाम्  ॥ ६९.३८ ॥  
तथैव विष्णोः शिरसि क्षीरधारां प्रपातयेत् ।  
अरत्निमात्रं कुण्डं च कुर्यात्तत्र त्रिमेखलम्  ॥ ६९.३९ ॥  
योनिवक्त्रं च तत्कृत्वा ब्राह्मणैः यवसर्पिषी  ।  
तिलांश्च विष्णुदेवत्यैर्मन्त्रैरेकाग्निवत्तदा  ॥ ६९.४० ॥  
हुत्वा च वैष्णवं सम्यक्चरुं गोक्षीरसंयुतम्  ।  
निष्पावार्धप्रमाणां वै धारामाज्यस्य पातयेत् ॥ ६९.४१ ॥  
जलकुम्भान्महावीर्य स्थापयित्वा त्रयोदश  ।  
भक्ष्यैर्नानाविधैर्युक्तान् सितवस्त्रैरलङ्कृतान्  ॥ ६९.४२ ॥  
युक्तानौदुम्बरैः पात्रैः पञ्चरत्नसमन्वितान्  ।  
चतुर्भिर्बह्वृचैर्होमस्तत्र कार्य उदङ्मुखैः  ॥ ६९.४३ ॥  
रुद्रजापश्चतुर्भिश्च यजुर्वेदपरायणैः  ।  
वैष्णवानि तु सामानि चतुरः सामवेदिनः  ।  
अरिष्टवर्गसहितान्यभितः परिपाठयेत् ॥ ६९.४४ ॥  
एवं द्वादश तान्विप्रान् वस्त्रमाल्यानुलेपनैः  ।  
पूजयेदङ्गुलीयैश्च कटकैर्हेमसूत्रकैः  ॥ ६९.४५ ॥  
वासोभिः शयनीयैश्च वित्तशाठ्यविवर्जितः  ।  
एवं क्षपातिवाह्या च गीतमङ्गलनिःस्वनैः  ॥ ६९.४६ ॥  
उपाध्यायस्य च पुनर्द्विगुणं सर्वमेव तु  ।  
ततः प्रभाते विमले समुत्थाय त्रयोदश  ॥ ६९.४७ ॥  
गा वै दद्यात्कुरुश्रेष्ठ सौवर्णमुखसंयुताः  ।  
पयस्विनीः शीलवतीः कांस्यदोहसमन्विताः  ॥ ६९.४८ ॥  
रौप्यखुराः सवस्त्राश्च चन्दनेनाभिषेचिताः  ।  
तास्तु तेषां ततो भक्त्या भक्ष्यभोज्यान्नतर्पितान्  ॥ ६९.४९ ॥  
कृत्वा वै ब्राह्मणान् सर्वानन्नैर्नानाविधैस्तथा  ।  
भुक्त्वा चाक्षारलवणमात्मना च विसर्जयेत् ॥ ६९.५० ॥  
अनुगम्य पदान्यष्टौ पुत्रभार्यासमन्वितः  ।  
प्रीयतामत्र देवेशः केशवः क्लेशनाशनः  ॥ ६९.५१ ॥  
शिवस्य हृदये विष्णुर्विष्णोश्च हृदये शिवः  ।  
यथान्तरं न पश्यामि तथा मे स्वस्ति चायुषः  ॥ ६९.५२ ॥  
एवमुच्चार्य तान्कुम्भान् गाश्चैव शयनानि च  ।  
वासांसि चैव सर्वेषां गृहाणि प्रापयेद्बुधः  ॥ ६९.५३ ॥  
अभावे बहुशय्यानामेकामपि सुसंस्कृताम्  ।  
शय्यां दद्याद्द्विजातेश्च सर्वोपस्करसंयुताम्  ॥ ६९.५४ ॥  
इतिहासपुराणानि वाचयित्वातिवाहयेत् ।  
तद्दिनं नरशार्दूल य इच्छेद्विपुलां श्रियम्  ॥ ६९.५५ ॥  
तस्मात्त्वं सत्त्वमालम्ब्य भीमसेन विमत्सरः  ।  
कुरु व्रतमिदं सम्यक्स्नेहात्तव मयेरितम्  ॥ ६९.५६ ॥  
त्वया कृतमिदं वीर त्वन्नामाख्यं भविष्यति  ।  
सा भीमद्वादशी ह्येषा सर्वपापहरा शुभा  ।  
या तु कल्याणिनी नाम पुरा कल्पेषु पठ्यते  ॥ ६९.५७ ॥  
त्वमादिकर्ता भव सौकरेऽस्मिन् कल्पे महावीरवरप्रधान  ।  
यस्याः स्मरन्कीर्तनमप्यशेषं विनष्टपापस्त्रिदशाधिपः स्यात् ॥ ६९.५८ ॥  
कृत्वा च यामप्सरसामधीशा वेश्या कृता ह्यन्यभवान्तरेषु  ।  
आभीरकन्यातिकुतूहलेन सैवोर्वशी सम्प्रति नाकपृष्ठे  ॥ ६९.५९ ॥  
जाताथवा वैश्यकुलोद्भवापि पुलोमकन्या पुरुहूतपत्नी  ।  
तत्रापि तस्याः परिचारिकेयं मम प्रिया सम्प्रति सत्यभामा  ॥ ६९.६० ॥  
स्नातः पुरा मण्डलमेष तद्वत्तेजोमयं वेदशरीरमाप  ।  
अस्यां च कल्याणतिथौ विवस्वान् सहस्रधारेण सहस्ररश्मिः  ॥ ६९.६१ ॥  
इदमेव कृतं महेन्द्रमुख्यैर्वसुभिर्देवसुरारिभिस्तथा तु  ।  
फलमस्य न शक्यतेऽभिवक्तुं यदि जिह्वायुतकोटयो मुखे स्युः  ॥ ६९.६२ ॥  
कलिकलुषविदारिणीमनन्तामिति कथयिष्यति यादवेन्द्रसूनुः  ।  
अपि नरकगतान्पितॄनशेषानलमुद्धर्तुमिहैव यः करोति  ॥ ६९.६३ ॥  
य इदमघविदारणं शृणोति भक्त्या परिपठतीह परोपकारहेतोः  ।  
तिथिमिह सकलार्थभाङ्नरेन्द्रस्तव चतुरानन साम्यतामुपैति  ॥ ६९.६४ ॥  
कल्याणिनी नाम पुरा बभूव या द्वादशी माघदिनेषु पूज्या  ।  
सा पाण्डुपुत्रेण कृता भविष्यत्यनन्तपुण्यानघ भीमपूर्वा  ॥ ६९.६५ ॥  


______________________________________________________  


मत्स्यपुराण ७०  

*ब्रह्मोवाच  
वर्णाश्रमाणां प्रभवः पुराणेषु मया श्रुतः  ।  
सदाचारस्य भगवन् धर्मशास्त्रविनिश्चयः  ।  
पण्यस्त्रीणां सदाचारं श्रोतुमिच्छामि तत्त्वतः  ॥ ७०.१ ॥  

*ईश्वर उवाच  
तस्मिन्नेव युगे ब्रह्मन् सहस्राणि तु षोडश  ।  
वासुदेवस्य नारीणां भविष्यन्त्यम्बुजोद्भव  ॥ ७०.२ ॥  
ताभिर्वसन्तसमये कोकिलालिकुलाकुले  ।  
पुष्पिते पवनोत्फुल्लकह्लारसरसस्तटे  ॥ ७०.३ ॥  
निर्भरापानगोष्ठीषु प्रसक्ताभिरलङ्कृतः  ।  
कुरङ्गनयनः श्रीमान्मालतीकृतशेखरः  ॥ ७०.४ ॥  
गच्छन्समीपमार्गेण साम्बः परपुरञ्जयः  ।  
साक्षात्कन्दर्पो रूपेण सर्वाभरणभूषितः  ॥ ७०.५ ॥  
अनङ्गशरतप्ताभिः साभिलाषमवेक्षितः  ।  
प्रवृद्धो मन्मथस्तासां भविष्यति यदात्मनि  ॥ ७०.६ ॥  
तदावेक्ष्य जगन्नाथः सर्वतो ज्ञानचक्षुषा  ।  
शापं वक्ष्यति ताः सर्वा वो हरिष्यन्ति दस्यवः  ।  
मत्परोक्षं यतः कामलौल्यादीदृग्विधं कृतम्  ॥ ७०.७ ॥  
ततः प्रसादितो देव इदं वक्ष्यति शार्ङ्गभृत् ।  
ताभिः शापाभितप्ताभिर्भगवान् भूतभावनः  ॥ ७०.८ ॥  
उत्तारभूतं दासत्वं समुद्राद्ब्राह्मणप्रियः  ।  
उपदेक्ष्यत्यनन्तात्मा भाविकल्याणकारकम्  ॥ ७०.९ ॥  
भवतीनामृषिर्दाल्भ्यो यद्व्रतं कथयिष्यति  ।  
तदैवोत्तारणायालं दासत्वेऽपि भविष्यति  ।  
इत्युक्त्वा ताः परिष्वज्य गतो द्वारवतीश्वरः  ॥ ७०.१० ॥  
ततः कालेन महता भारावतरणे कृते  ।  
निवृत्ते मौसले तद्वत्केशवे दिवमागते  ॥ ७०.११ ॥  
शून्ये यदुकुले सर्वैश्चौरैरपि जितेऽर्जुने  ।  
हृतासु कृष्णपत्नीषु दासभोग्यासु चाम्बुधौ  ॥ ७०.१२ ॥  
तिष्ठन्तीषु च दौर्गत्यसन्तप्तासु चतुर्मुख  ।  
आगमिष्यति योगात्मा दाल्भ्यो नाम महातपाः  ॥ ७०.१३ ॥  
तास्तमर्घ्येण सम्पूज्य प्रणिपत्य पुनः पुनः  ।  
लालप्यमाना बहुशो बाष्पपर्याकुलेक्षणाः  ॥ ७०.१४ ॥  
स्मरन्त्यो विपुलान्भोगान् दिव्यमाल्यानुलेपनान्  ।  
भर्तारं जगतामीशमनन्तमपराजितम्  ॥ ७०.१५ ॥  
दिव्यभावां तां च पुरीं नानारत्नगृहाणि च  ।  
द्वारकावासिनः सर्वान् देवरूपान्कुमारकान्  ।  
प्रश्नमेवं करिष्यन्ति मुनेरभिमुखं स्थिताः  ॥ ७०.१६ ॥  

*स्त्रिय ऊचुः  
दस्युभिर्भगवान्सर्वाः परिभुक्ता वयं बलात् ।  
स्वधर्माच्च्यवनेऽस्माकमस्मिन्नः शरणं भव  ॥ ७०.१७ ॥  
आदिष्टोऽसि पुरा ब्रह्मन् केशवेन च धीमता  ।  
कस्मादीशेन संयोगं प्राप्य वेश्यात्वमागताः  ॥ ७०.१८ ॥  
वेश्यानामपि यो धर्मस्तं नो ब्रूहि तपोधन  ।  
कथयिष्यत्यतस्तासां स दाल्भ्यश्चैकितायनः  ॥ ७०.१९ ॥  

*दाल्भ्य उवाच  
जलक्रीडाविहारेषु पुरा सरसि मानसे  ।  
भवतीनां च सर्वासां नारदोऽभ्याशमागतः  ॥ ७०.२० ॥  
हुताशनसुताः सर्वा भवन्त्योऽप्सरसः पुरा  ।  
अप्रणम्यावलेपेन परिपृष्टः स योगवित् ।  
कथं नारायणोऽस्माकं भर्ता स्यादित्युपादिश  ॥ ७०.२१ ॥  
तस्माद्वरप्रदानं वः शापश्चायमभूत्पुरा  ।  
शय्याद्वयप्रदानेन मधुमाधवमासयोः  ॥ ७०.२२ ॥  
सुवर्णोपस्करोत्सर्गाद्द्वादश्यां शुक्लपक्षतः  ।  
भर्ता नारायणो नूनं भविष्यत्यन्यजन्मनि  ॥ ७०.२३ ॥  
यदकृत्वा प्रणामं मे रूपसौभाग्यमत्सरात् ।  
परिपृष्टोऽस्मि तेनाशु वियोगो वो भविष्यति  ।  
चौरैरपहृताः सर्वा वेश्यात्वं समवाप्स्यथ  ॥ ७०.२४ ॥  
एवं नारदशापेन केशवस्य च धीमतः  ।  
वेश्यात्वमागताः सर्वा भवन्त्यः काममोहिताः  ।  
इदानीमपि यद्वक्ष्ये तच्छृणुध्वं वराङ्गनाः  ॥ ७०.२५ ॥  

*दाल्भ्य उवाच  
पुरा देवासुरे युद्धे हतेषु शतशः सुरैः  ।  
दानवासुरदैत्येषु राक्षसेषु ततस्ततः  ॥ ७०.२६ ॥  
तेषां व्रातसहस्राणि शतान्यपि च योषिताम्  ।  
परिणीतानि यानि स्युर्बलाद्भुक्तानि यानि वै  ।  
तानि सर्वाणि देवेशः प्रोवाच वदतां वरः  ॥ ७०.२७ ॥  

*इन्द्र उवाच  
वेश्याधर्मेण वर्तध्वमधुना नृपमन्दिरे  ।  
भक्तिमत्यो वरारोहास्तथा देवकुलेषु च  ॥ ७०.२८ ॥  
राजानः स्वामिनस्तुल्याः सुता वापि च तत्समाः  ।  
भविष्यति च सौभाग्यं सर्वासामपि शक्तितः  ॥ ७०.२९ ॥  
यः कश्चिच्छुल्कमादाय गृहमेष्यति वः सदा  ।  
निधनेनोपचार्यो वः स तदान्यत्र दाम्भिकात् ॥ ७०.३० ॥  
देवतानां पितॄणां च पुण्याहे समुपस्थिते  ।  
गोभूहिरण्यधान्यानि प्रदेयानि स्वशक्तितः  ।  
ब्राह्मणानां वरारोहाः कार्याणि वचनानि च  ॥ ७०.३१ ॥  
यच्चाप्यन्यद्व्रतं सम्यगुपदेक्ष्याम्यहं ततः  ।  
अविचारेण सर्वाभिरनुष्ठेयं च तत्पुनः  ॥ ७०.३२ ॥  
संसारोत्तारणायालमेतद्वेदविदो विदुः  ।  
यदा सूर्यदिने हस्तः पुष्यो याथ पुनर्वसुः  ॥ ७०.३३ ॥  
भवेत्सर्वौषधीस्नानं सम्यङ्नारी समाचरेत् ।  
तदा पञ्चशरस्यापि सन्निधातृत्वमेष्यति  ।  
अर्चयेत्पुण्डरीकाक्षमनङ्गस्यानुकीर्तनैः  ॥ ७०.३४ ॥  
कामाय पादौ सम्पूज्य जङ्घे वै मोहकारिणे  ।  
मेढ्रं कन्दर्पनिधये कीटं प्रीतिमते नमः  ॥ ७०.३५ ॥  
नाभिं सौख्यसमुद्राय वामाय च तथोदरम्  ।  
हृदयं हृदयेशाय स्तनावाह्लादकारिणे  ॥ ७०.३६ ॥  
उत्कण्ठायेति वैकुण्ठमास्यमानन्दकारिणे  ।  
वामाङ्गं पुष्पचापाय पुष्पबाणाय दक्षिणम्  ॥ ७०.३७ ॥  
मानसायेति वै मौलिं विलोलायेति मूर्धजम्  ।  
सर्वात्मने च सर्वाङ्गं देवदेवस्य पूजयेत् ॥ ७०.३८ ॥  
नमः शिवाय शान्ताय पाशाङ्कुशधराय च  ।  
गदिने पीतवस्त्राय शङ्खचक्रधराय च  ॥ ७०.३९ ॥  
नमो नारायणायेति कामदेवात्मने नमः  ।  
सर्वशान्त्यै नमः प्रीत्यै नमो रत्यै नम श्रियै  ॥ ७०.४० ॥  
नमः पुष्ट्यै नमस्तुष्ट्यै नमः सर्वार्थसम्पदे  ।  
एवं सम्पूज्य देवेशमनङ्गात्मकमीश्वरम्  ।  
गन्धैर्मौल्यैस्तथा धूपैर्नैवेद्येन च कामिनी  ॥ ७०.४१ ॥  
तत आहूय धर्मज्ञं ब्रह्माणं वेदपारगम्  ।  
अव्यङ्गावयवं पूज्य गन्धपुष्पार्चनादिभिः  ॥ ७०.४२ ॥  
शालेयतण्डुलप्रस्थं घृतपात्रेण संयुतम्  ।  
तस्मै विप्राय सा दद्यान्माधवः प्रीयतामिति  ॥ ७०.४३ ॥  
यथेष्टाहारयुक्तं वै तमेव द्विजसत्तमम्  ।  
रत्यर्थं कामदेवोऽयमिति चित्तेऽवधार्य तम्  ॥ ७०.४४ ॥  
यद्यदिच्छति विप्रेन्द्रस्तत्तत्कुर्याद्विलासिनी  ।  
सर्वभावेन चात्मानमर्पयेत्स्मितभाषिणी  ॥ ७०.४५ ॥  
एवमादित्यवारेण सर्वमेतत्समाचरेत् ।  
तण्डुलप्रस्थदानं च यावन्मासास्त्रयोदश  ॥ ७०.४६ ॥  
ततस्त्रयोदशे मासि सम्प्राप्ते तस्य भामिनी  ।  
विप्रस्योपस्करैर्युक्तां शय्यां दद्याद्विलक्षणाम्  ॥ ७०.४७ ॥  
सोपधानकविश्रामां सास्तरावरणां शुभाम्  ।  
प्रदीपोपानहच्छत्त्रपादुकासनसंयुताम्  ॥ ७०.४८ ॥  
सपत्नीकमलङ्कृत्य हेमसूत्राङ्गुलीयकैः  ।  
सूक्ष्मवस्त्रैः सकटकैर्धूपमाल्यानुलेपनैः  ॥ ७०.४९ ॥  
कामदेवं सपत्नीकं गुडकुम्भोपरि स्थितम्  ।  
ताम्रपात्रासनगतं हैमनेत्रपटावृतम्  ॥ ७०.५० ॥  
सकांस्यभाजनोपेतमिक्षुदण्डसमन्वितम्  ।  
दद्यादेतेन मन्त्रेण तथैकां गां पयस्विनीम्  ॥ ७०.५१ ॥  
यथान्तरं न पश्यामि कामकेशवयोः सदा  ।  
तथैव सर्वकामाप्तिरस्तु विष्णो सदा मम  ॥ ७०.५२ ॥  
यथा न कमला देहात्प्रयाति तव केशव  ।  
तथा ममापि देवेश शरीरे स्वे कुरु प्रभो  ॥ ७०.५३ ॥  
तथा च काञ्चनं देवं प्रतिगृह्णन्द्विजोत्तमः  ।  
क इदं कस्मा अदादिति वैदिकं मन्त्रमीरयेत् ॥ ७०.५४ ॥  
ततः प्रदक्षिणीकृत्य विसर्ज्य द्विजपुङ्गवम्  ।  
शय्यासनादिकं सर्वं ब्राह्मणस्य गृहं नयेत् ॥ ७०.५५ ॥  
ततः प्रभृति यो विप्रो रत्यर्थं गृहमागतः  ।  
स मान्यः सूर्यवारे च स मन्तव्यो भवेत्तदा  ॥ ७०.५६ ॥  
एवं त्रयोदशं यावन्मासमेवं द्विजोत्तमान्  ।  
तर्पयेत यथाकामं प्रोषितेऽन्यं समाचरेत् ॥ ७०.५७ ॥  
तदनुज्ञया रूपवान्यो यावदभ्यागतो भवेत् ।  
आत्मनोऽपि यथाविघ्नं गर्भभूतिकरं प्रियम्  ॥ ७०.५८ ॥  
दैवं वा मानुषं वा स्यादनुरागेण वा ततः  ।  
साचारानष्टपञ्चाशद्यथाशक्त्या समाचरेत् ॥ ७०.५९ ॥  
एतद्धि कथितं सम्यग्भवतीनां विशेषतः  ।  
अधर्मोऽयं ततो न स्याद्वेश्यानामिह सर्वदा  ॥ ७०.६० ॥  
पुरुहूतेन यत्प्रोक्तं दानवीषु पुरा मया  ।  
तदिदं साम्प्रतं सर्वं भवतीष्वपि युज्यते  ॥ ७०.६१ ॥  
सर्वपापप्रशमनमनन्तफलदायकम्  ।  
कल्याणीनां च कथितं तत्कुरुध्वं वराननाः  ॥ ७०.६२ ॥  
करोति याशेषमखण्डमेतत्कल्याणिनी माधवलोकसंस्था  ।  
सा पूजिता देवगणैरशेषैरानन्दकृत्स्थानमुपैति विष्णोः  ॥ ७०.६३ ॥  

*श्रीभगवानुवाच  
तपोधनः सोऽप्यभिधाय चैवं तदा च तासां व्रतमङ्गनानाम्  ।  
स्वस्थानमेष्यत्यनु ताः समस्तं व्रतं करिष्यन्ति च देवयानैः  ॥ ७०.६४ ॥  


______________________________________________________  


मत्स्यपुराण ७१  

*ब्रह्मोवाच  
मोहाद्वापि मदाद्वापि यः परस्त्रीं समाश्रयेत् ।  
तस्यापि निष्कृतिं देव वद सर्वकृपाकर  ॥ ७१.१ ॥  
भगवन्पुरुषस्येह स्त्रियाश्च विरहादिकम्  ।  
शोकव्याधिभयं दुःखं न भवेद्येन तद्वद  ॥ ७१.२ ॥  

*श्रीभगवानुवाच  
श्रावणस्य द्वितीयायां कृष्णायां मधुसूदनः  ।  
क्षीरार्णवे सपत्नीकः सदा वसति केशवः  ॥ ७१.३ ॥  
तस्यां सम्पूज्य गोविन्दं सर्वान्कामान्समश्नुते  ।  
गोभूहिरण्यदानादि सप्तकल्पशतानुगम्  ॥ ७१.४ ॥  
अशून्यशयनं नाम द्वितीया सम्प्रकीर्तिता  ।  
तस्यां सम्पूजयेद्विष्णुमेभिर्मन्त्रैर्विधानतः  ॥ ७१.५ ॥  
श्रीवत्सधारिञ्छ्रीकान्त श्रीधामञ्छ्रीपतेऽव्यय  ।  
गार्हस्थ्यं मा प्रणाशं मे यातु धर्मार्थकामदम्  ॥ ७१.६ ॥  
अग्नयो मा प्रणश्यन्तु देवताः पुरुषोत्तम  ।  
पितरो मा प्रणश्यन्तु मास्तु दाम्पत्यभेदनम्  ॥ ७१.७ ॥  
लक्ष्म्या वियुज्यते देव न कदाचिद्यथा भवान्  ।  
तथा कलत्रसम्बन्धो देव मा मे वियुज्यताम्  ॥ ७१.८ ॥  
लक्ष्म्या न शून्यो वरद शय्यां त्वं शयनं गतः  ।  
शय्या ममाप्यशून्यास्तु तथैव मधुसूदन  ॥ ७१.९ ॥  
गीतवादित्रनिर्घोषं देवदेवस्य कीर्तयेत् ।  
घण्टा भवेदशक्तस्य सर्ववाद्यमयी यतः  ॥ ७१.१० ॥  
एवं सम्पूज्य गोविन्दमश्नीयात्तैलवर्जितम्  ।  
नक्तमक्षारलवणं यावत्तत्स्याच्चतुष्टयम्  ॥ ७१.११ ॥  
ततः प्रभाते सञ्जाते लक्ष्मीपतिसमन्विताम्  ।  
दीपान्नभाजनैर्युक्तां शय्यां दद्याद्विलक्षणाम्  ॥ ७१.१२ ॥  
पादुकोपानहच्छत्त्रचामरासनसंयुताम्  ।  
अभीष्टोपस्करैर्युक्तां शुक्लपुष्पाम्बरावृताम्  ॥ ७१.१३ ॥  
सोपधानकविश्रामां फलैर्नानाविधैर्युताम्  ।  
तथाभरणधान्यैश्च यथाशक्त्या समन्विताम्  ॥ ७१.१४ ॥  
अव्यङ्गाङ्गाय विप्राय वैष्णवाय कुटुम्बिने  ।  
दातव्या वेदविदुषे भावेनापतिताय च  ॥ ७१.१५ ॥  
तत्रोपविश्य दाम्पत्यमलङ्कृत्य विधानतः  ।  
पत्न्यास्तु भाजनं दद्याद्भक्ष्यभोज्यसमन्वितम्  ॥ ७१.१६ ॥  
ब्राह्मणस्यापि सौवर्णीमुपस्करसमन्विताम्  ।  
प्रतिमां देवदेवस्य सोदकुम्भां निवेदयेत् ॥ ७१.१७ ॥  
एवं यस्तु पुमान्कुर्यादशून्यशयनं हरेः  ।  
वित्तशाठ्येन रहितो नारायणपरायणः  ॥ ७१.१८ ॥  
न तस्य पत्न्या विरहः कदाचिदपि जायते  ।  
नारी वा विधवा ब्रह्मन् यावच्चन्द्रार्कतारकम्  ।  
न विरूपौ न शोकार्तौ दम्पती भवतः क्वचित् ॥ ७१.१९ ॥  
न पुत्रपशुरत्नानि क्षयं यान्ति पितामह  ।  
सप्त कल्पसहस्राणि सप्त कल्पशतानि च  ।  
कुर्वन्नशून्यशयनं विष्णुलोके महीयते  ॥ ७१.२० ॥  


______________________________________________________  


मत्स्यपुराण ७२  

*ईश्वर उवाच  
शृणु चान्यद्भविष्यं यद्रूपसम्पद्विधायकम्  ।  
भविष्यति युगे तस्मिन् द्वापरान्ते पितामह  ।  
पिप्पलादस्य संवादो युधिष्ठिरपुरःसरैः  ॥ ७२.१ ॥  
वसन्तं नैमिषारण्ये पिप्पलादं महामुनिम्  ।  
अभिगम्य तदा चैनं प्रश्नमेकं करिष्यति  ।  
युधिष्ठिरो धर्मपुत्रो धर्मयुक्तस्तपोधनम्  ॥ ७२.२ ॥  

*युधिष्ठिर उवाच  
कथमारोग्यमैश्वर्यं मतिर्धर्मे गतिस्तथा  ।  
अव्यङ्गता शिवे भक्तिर्वैष्णवो वा भवेत्कथम्  ॥ ७२.३ ॥  

*ईश्वर उवाच  
तस्योत्तरमिदं ब्रह्मन् पिप्पलादस्य धीमतः  ।  
शृणुष्व यद्वक्ष्यति वै धर्मपुत्राय धार्मिकः  ॥ ७२.४ ॥  

*पिप्पलाद उवाच  
साधु पृष्टं त्वया भद्र इदानीं कथयामि ते  ।  
अङ्गारव्रतमित्येतत्स वक्ष्यति महीपतेः  ॥ ७२.५ ॥  
अत्राप्युदाहरन्तीममितिहासं पुरातनम्  ।  
विरोचनस्य संवादं भार्गवस्य च धीमतः  ॥ ७२.६ ॥  
प्रह्लादस्य सुतं दृष्ट्वा द्विरष्टपरिवत्सरम्  ।  
रूपेणाप्रतिमं कान्त्या सोऽहसद्भृगुनन्दनः  ॥ ७२.७ ॥  
साधु साधु महाबाहो विरोचन शिवं तव  ।  
तत्तथा हसितं तस्य पप्रच्छ सुरसूदनः  ॥ ७२.८ ॥  
ब्रह्मन्किमर्थमेतत्ते हास्यमाकस्मिकं कृतम्  ।  
साधुसाध्विति मामेवमुक्तवांस्त्वं वदस्व मे  ॥ ७२.९ ॥  
तमेवंवादिनं शुक्र उवाच वदतां वरः  ।  
विस्मयाद्व्रतमाहात्म्याद्धास्यमेतत्कृतं मया  ॥ ७२.१० ॥  
पुरा दक्षविनाशाय कुपितस्य तु शूलिनः  ।  
अथ तद्भीमवक्त्रस्य स्वेदबिन्दुर्ललाटजः  ॥ ७२.११ ॥  
भित्त्वा स सप्त पातालानदहत्सप्त सागरान्  ।  
अनेकवक्त्रनयनो ज्वलज्ज्वलनभीषणः  ॥ ७२.१२ ॥  
वीरभद्र इति ख्यातः करपादायुतैर्युतः  ।  
कृत्वासौ यज्ञमथनं पुनर्भूतलसम्भवः  ।  
त्रिजगन्निर्दहन्भूयः शिवेन विनिवारितः  ॥ ७२.१३ ॥  
कृतं त्वया वीरभद्र दक्षयज्ञविनाशनम्  ।  
इदानीमलमेतेन लोकदाहेन कर्मणा  ॥ ७२.१४ ॥  
शान्तिप्रदाता सर्वेषां ग्रहाणां प्रथमो भव  ।  
प्रेक्षिष्यन्ते जनाः पूजां करिष्यन्ति वरान्मम  ॥ ७२.१५ ॥  
अङ्गारक इति ख्यातिं गमिष्यसि धरात्मज  ।  
देवलोकेऽद्वितीयं च तव रूपं भविष्यति  ॥ ७२.१६ ॥  
ये च त्वां पूजयिष्यन्ति चतुर्थ्यां त्वद्दिने नराः  ।  
रूपमारोग्यमैश्वर्यं तेष्वनन्तं भविष्यति  ॥ ७२.१७ ॥  
एवमुक्तस्तदा शान्तिमगमत्कामरूपधृक् ।  
सञ्जातस्तत्क्षणाद्राजन् ग्रहत्वमगमत्पुनः  ॥ ७२.१८ ॥  
स कदाचिद्भवांस्तस्य पूजार्घ्यादिकमुत्तमम्  ।  
दृष्टवान्क्रियमाणं च शूद्रेण च व्यवस्थितः  ॥ ७२.१९ ॥  
तेन त्वं रूपवाञ्जातः सुरशत्रुकुलोद्वह  ।  
विविधा च रुचिर्जाता यस्मात्तव विदूरगा  ॥ ७२.२० ॥  
विरोचन इति प्राहुस्तस्मात्त्वां देवदानवाः  ।  
शूद्रेण क्रियमाणस्य व्रतस्य तव दर्शनात् ।  
ईदृशीं रूपसम्पत्तिं दृष्ट्वा विस्मितवानहम्  ॥ ७२.२१ ॥  
साधु साध्विति तेनोक्तमहो माहात्म्यमुत्तमम्  ।  
पश्यतोऽपि भवेद्रूपमैश्वर्यं किमु कुर्वतः  ॥ ७२.२२ ॥  
यस्माच्च भक्त्या धरणीसुतस्य विनिन्द्यमानेन गवादिदानम्  ।  
आलोकितं तेन सुरारिगर्भे सम्भूतिरेषा तव दैत्य जाता  ॥ ७२.२३ ॥  

*ईश्वर उवाच  
अथ तद्वचनं श्रुत्वा भार्गवस्य महात्मनः  ।  
प्रह्रादनन्दनो वीरः पुनः पप्रच्छ विस्मितः  ॥ ७२.२४ ॥  

*विरोचन उवाच  
भगवंस्तद्व्रतं सम्यक्श्रोतुमिच्छामि तत्त्वतः  ।  
दीयमानं तु यद्दानं मया दृष्टं भवान्तरे  ॥ ७२.२५ ॥  
माहात्म्यं च विधिं तस्य यथावद्वक्तुमर्हसि  ।  
इति तद्वचनं श्रुत्वा पुनः प्रोवाच विस्तरात् ॥ ७२.२६ ॥  
*शुक्र उवाच  
चतुर्थ्यङ्गारकदिने यदा भवति दानव  ।  
मृदा स्नानं तदा कुर्यात्पद्मरागविभूषितः  ॥ ७२.२७ ॥  
अग्निर्मूर्धा दिवो मन्त्रं जपन्नास्ते उदङ्मुखः  ।  
शूद्रस्तूष्णीं स्मरन्भौममास्ते भोगविवर्जितः  ॥ ७२.२८ ॥  
तथास्तमित आदित्ये गोमयेनानुलेपयेत् ।  
प्राङ्गणं पुष्पमालाभिरक्षताभिः समन्ततः  ॥ ७२.२९ ॥  
अभ्यर्च्याभिलिखेत्पद्मं कुङ्कुमेनाष्टपत्त्रकम्  ।  
कुङ्कुमस्याप्यभावे तु रक्तचन्दनमिष्यते  ॥ ७२.३० ॥  
चत्वारः करकाः कार्या भक्ष्यभोज्यसमन्विताः  ।  
तण्डुलै रक्तशालीयैः पद्मरागैश्च संयुताः  ॥ ७२.३१ ॥  
चतुष्कोणेषु तान्कृत्वा फलानि विविधानि च  ।  
गन्धमाल्यादिकं सर्वं तथैव विनिवेदयेत् ॥ ७२.३२ ॥  
सुवर्णशृङ्गीं कपिलामथार्च्य रौप्यैः सुरैः कांस्यदोहां सवत्साम्  ।  
धुरन्धरं रक्तमतीव सौम्यं धान्यानि सप्ताम्बरसंयुतानि  ॥ ७२.३३ ॥  
अङ्गुष्ठमात्रं पुरुषं तथैव सौवर्णमत्यायतबाहुदण्डम्  ।  
चतुर्भुजं हेममये निविष्टं पात्रे गुडस्योपरि सर्पियुक्ते  ॥ ७२.३४ ॥  
समस्तयज्ञाय जितेन्द्रियाय पात्राय शीलान्वयसंयुताय  ।  
दातव्यमेतत्सकलं द्विजाय कुटुम्बिने नैव तु दाम्भिकाय  ।  
समर्पयेद्विप्रवराय भक्त्या कृताञ्जलिः पूर्वमुदीर्य मन्त्रम्  ॥ ७२.३५ ॥  
भूमिपुत्र महाभाग स्वेदोद्भव पिनाकिनः  ।  
रूपार्थी त्वां प्रपन्नोऽहं गृहाणार्घ्यं नमोऽस्तु ते  ॥ ७२.३६ ॥  
मन्त्रेणानेन दत्त्वार्घ्यं रक्तचन्दनवारिणा  ।  
ततोऽर्चयेद्विप्रवरं रक्तमाल्याम्बरादिभिः  ॥ ७२.३७ ॥  
दद्यात्तेनैव मन्त्रेण भौमं गोमिथुनान्वितम्  ।  
शय्यां च शक्तितो दद्यात्सर्वोपस्करसंयुताम्  ॥ ७२.३८ ॥  
यद्यदिष्टतमं लोके यच्चास्य दयितं गृहे  ।  
तत्तद्गुणवते देयं तदेवाक्षय्यमिच्छता  ॥ ७२.३९ ॥  
प्रदक्षिणं ततः कृत्वा विसर्ज्य द्विजपुङ्गवम्  ।  
नक्तमक्षारलवणमश्नीयाद्घृतसंयुतम्  ॥ ७२.४० ॥  
भक्त्या यस्तु पुनः कुर्यादेवमङ्गारकाष्टकम्  ।  
चतुरो वाथ वा तस्य यत्पुण्यं तद्वदामि ते  ॥ ७२.४१ ॥  
रूपसौभाग्यसम्पन्नः पुनर्जन्मनि जन्मनि  ।  
विष्णौ वाथ शिवे भक्तः सप्तद्वीपाधिपो भवेत् ॥ ७२.४२ ॥  
सप्त कल्पसहस्राणि रुद्रलोके महीयते  ।  
तस्मात्त्वमपि दैत्येन्द्र व्रतमेतत्समाचर  ॥ ७२.४३ ॥  

*पिप्पलाद उवाच  
इत्येवमुक्त्वा भृगुनन्दनोऽपि जगाम दैत्यश्च चकार सर्वम्  ।  
त्वं चापि राजन्कुरु सर्वमेतद्यतोऽक्षयं वेदविदो वदन्ति  ॥ ७२.४४ ॥  

*ईश्वर उवाच  
तथेति सम्पूज्य स पिप्पलादं वाक्यं चकाराद्भुतवीर्यकर्मा  ।  
शृणोति यश्चैनमनन्यचेतास्तस्यापि सिद्धिं भगवान्विधत्ते  ॥ ७२.४५ ॥  


______________________________________________________  


मत्स्यपुराण ७३  

*पिप्पलाद उवाच  
अथातः शृणु भूपाल प्रतिशुक्रं प्रशान्तये  ।  
यात्रारम्भेऽवसाने च तथा शुक्रोदये त्विह  ॥ ७३.१ ॥  
राजते वाथ सौवर्णे कांस्यपात्रेऽथवा पुनः  ।  
शुक्लपुष्पाम्बरयुते सिततण्डुलपूरिते  ॥ ७३.२ ॥  
विधाय राजतं शुक्रं शुचिमुक्ताफलान्वितम्  ।  
मन्त्रेणानेन तत्सर्वं सामगाय निवेदयेत् ॥ ७३.३ ॥  
नमस्ते सर्वलोकेश नमस्ते भृगुनन्दन  ।  
कवे सर्वार्थसिद्ध्यर्थं गृहाणार्घ्यं नमोऽस्तु ते  ॥ ७३.४ ॥  
एवमस्योदये कुर्वन् यात्रादिषु च भारत  ।  
सर्वान्कामानवाप्नोति विष्णुलोके महीयते  ॥ ७३.५ ॥  
यावच्छुक्रस्य न हृता पूजा सा माल्यकैः शुभैः  ।  
वटकैः पूरिकाभिश्च गोधूमैश्चणकैरपि  ।  
तावदन्नं न चाश्नीयात्त्रिभिः कामार्थसिद्धये  ॥ ७३.६ ॥  
तद्वद्वाचस्पतेः पूजां प्रवक्ष्यामि युधिष्ठिर  ।  
सुवर्णपात्रे सौवर्णममरेशपुरोहितम्  ॥ ७३.७ ॥  
पीतपुष्पाम्बरयुतं कृत्वा स्नात्वाथ सर्षपैः  ।  
पलाशाश्वत्थयोगेन पञ्चगव्यजलेन च  ॥ ७३.८ ॥  
पीताङ्गरागवसनो घृतहोमं तु कारयेत् ।  
प्रणम्य च गवा सार्धं ब्राह्मणाय निवेदयेत् ॥ ७३.९ ॥  
नमस्तेऽङ्गिरसां नाथ वाक्पते च बृहस्पते  ।  
क्रूरग्रहैः पीडितानाममृताय नमो नमः  ॥ ७३.१० ॥  
सङ्क्रान्तावस्य कौन्तेय यात्रास्वभ्युदयेषु च  ।  
कुर्वन्बृहस्पतेः पूजां सर्वान्कामान्समश्नुते  ॥ ७३.११ ॥  


______________________________________________________  


मत्स्यपुराण ७४  

*ब्रह्मोवाच  
भगवन् भवसंसारसागरोत्तारकारक  ।  
किञ्चिद्व्रतं समाचक्ष्व स्वर्गारोग्यसुखप्रदम्  ॥ ७४.१ ॥  

*ईश्वर उवाच  
सौरं धर्मं प्रवक्ष्यामि नाम्ना कल्याणसप्तमीम्  ।  
विशोकसप्तमीं तद्वत्फलाढ्यां पापनाशिनीम्  ॥ ७४.२ ॥  
शर्करासप्तमीं पुण्यां तथा कमलसप्तमीम्  ।  
मन्दारसप्तमीं तद्वच्छुभदां शुभसप्तमीम्  ॥ ७४.३ ॥  
सर्वानन्तफलाः प्रोक्ताः सर्वा देवर्षिपूजिताः  ।  
विधानमासां वक्ष्यामि यथावदनुपूर्वशः  ॥ ७४.४ ॥  
यदा तु शुक्लसप्तम्यामादित्यस्य दिनं भवेत् ।  
सा तु कल्याणिनी नाम विजया च निगद्यते  ॥ ७४.५ ॥  
प्रातर्गव्येन पयसा स्नानमस्यां समाचरेत् ।  
ततः शुक्लाम्बरः पद्ममक्षताभिः प्रकल्पयेत् ॥ ७४.६ ॥  
प्राङ्मुखोऽष्टदलं मध्ये तद्वद्वृत्तां च कर्णिकाम्  ।  
पुष्पाक्षताभिर्देवेशं विन्यसेत्सर्वतः क्रमात् ॥ ७४.७ ॥  
पूर्वेण तपनायेति मार्तण्डायेति चानले  ।  
याम्ये दिवाकरायेति विधात्र इति नैरृते  ॥ ७४.८ ॥  
पश्चिमे वरुणायेति भास्करायेति चानिले  ।  
सौम्ये विकर्तनायेति रवये चाष्टमे दले  ॥ ७४.९ ॥  
आदावन्ते च मध्ये च नमोऽस्तु परमात्मने  ।  
मन्त्रैरेभिः समभ्यर्च्य नमस्कारान्तदीपितैः  ॥ ७४.१० ॥  
शुक्लवस्त्रैः फलैर्भक्ष्यैर्धूपमाल्यानुलेपनैः  ।  
स्थण्डिले पूजयेद्भक्त्या गुडेन लवणेन च  ॥ ७४.११ ॥  
ततो व्याहृतिमन्त्रेण विसृजेद्द्विजपुङ्गवान्  ।  
शक्तितः पूजयेद्भक्त्या गुडक्षीरघृतादिभिः  ।  
तिलपात्रं हिरण्यं च ब्राह्मणाय निवेदयेत् ॥ ७४.१२ ॥  
एवं नियमकृत्सुप्त्वा प्रातरुत्थाय मानवः  ।  
कृतस्नानजपो विप्रैः सहैव घृतपायसम्  ॥ ७४.१३ ॥  
भुक्त्वा च वेदविदुषे बिडालव्रतवर्जिते  ।  
घृतपात्रं सकनकं सोदकुम्भं निवेदयेत् ॥ ७४.१४ ॥  
प्रीयतामत्र भगवान् परमात्मा दिवाकरः  ।  
अनेन विधिना सर्वं मासि मासि व्रतं चरेत् ॥ ७४.१५ ॥  
ततस्त्रयोदशे मासि गा वै दद्यात्त्रयोदश  ।  
वस्त्रालङ्कारसंयुक्ताः सुवर्णास्याः पयस्विनीः  ॥ ७४.१६ ॥  
एकामपि प्रदद्याद्वा वित्तहीनो विमत्सरः  ।  
न वित्तशाठ्यं कुर्वीत यतो मोहात्पतत्यधः  ॥ ७४.१७ ॥  
अनेन विधिना यस्तु कुर्यात्कल्याणसप्तमीम्  ।  
सर्वपापविनिर्मुक्तः सूर्यलोके महीयते  ।  
आयुरारोग्यमैश्वर्यमनन्तमिह जायते  ॥ ७४.१८ ॥  
सर्वपापहरा नित्यं सर्वदैवतपूजिता  ।  
सर्वदुष्टोपशमनी सदा कल्याणसप्तमी  ॥ ७४.१९ ॥  
इमामनन्तफलदां यस्तु कल्याणसप्तमीम्  ।  
शृणोति पठते चेह सर्वपापैः प्रमुच्यते  ॥ ७४.२० ॥  


______________________________________________________  


मत्स्यपुराण ७५  

*ईश्वर उवाच  
विशोकसप्तमीं तद्वद्वक्ष्यामि मुनिपुङ्गव  ।  
यामुपोष्य नरः शोकं न कदाचिदिहाश्नुते  ॥ ७५.१ ॥  
माघे कृष्णतिलैः स्नात्वा षष्ठ्यां वै शुक्लपक्षतः  ।  
कृताहारः कृसरया दन्तधावनपूर्वकम्  ।  
उपवासव्रतं कृत्वा ब्रह्मचारी भवेन्निशि  ॥ ७५.२ ॥  
ततः प्रभात उत्थाय कृतस्नानजपः शुचिः  ।  
कृत्वा तु काञ्चनं पद्ममर्कायेति च पूजयेत् ।  
करवीरेण रक्तेन रक्तवस्त्रयुगेन च  ॥ ७५.३ ॥  
यथा विशोकं भुवनं त्वयैवादित्य सर्वदा  ।  
तथा विशोकता मेऽस्तु त्वद्भक्तिः प्रतिजन्म च  ॥ ७५.४ ॥  
एवं सम्पूज्य षष्ठ्यां तु भक्त्या सम्पूजयेद्द्विजान्  ।  
सुप्त्वा सम्प्राश्य गोमूत्रमुत्थाय कृतनैत्यकः  ॥ ७५.५ ॥  
सम्पूज्य विप्रानन्नेन गुडपात्रसमन्वितम्  ।  
तद्वस्त्रयुग्मं पद्मं च ब्राह्मणाय निवेदयेत् ॥ ७५.६ ॥  
अतैललवणं भुक्त्वा सप्तम्यां मौनसंयुतः  ।  
ततः पुराणश्रवणं कर्तव्यं भूतिमिच्छता  ॥ ७५.७ ॥  
अनेन विधिना सर्वमुभयोरपि पक्षयोः  ।  
कृत्वा यावत्पुनर्माघशुक्लपक्षस्य सप्तमी  ॥ ७५.८ ॥  
व्रतान्ते कलशं दद्यात्सुवर्णकमलान्वितम्  ।  
शय्यां सोपस्करां दद्यात्कपिलां च पयस्विनीम्  ॥ ७५.९ ॥  
अनेन विधिना यस्तु वित्तशाठ्यविवर्जितः  ।  
विशोकसप्तमीं कुर्यात्स याति परमां गतिम्  ॥ ७५.१० ॥  
यावज्जन्मसहस्राणां साग्रं कोटिशतं भवेत् ।  
तावन्न शोकमभ्येति रोगदौर्गत्यवर्जितः  ॥ ७५.११ ॥  
यं यं प्रार्थयते कामं तं तमाप्नोति पुष्कलम्  ।  
निष्कामः कुरुते यस्तु स परं ब्रह्म गच्छति  ॥ ७५.१२ ॥  
यः पठेच्छृणुयाद्वापि विशोकाख्यां च सप्तमीम्  ।  
सोऽपीन्द्रलोकमाप्नोति न दुःखी जायते क्वचित् ॥ ७५.१३ ॥  


______________________________________________________  


मत्स्यपुराण ७६  

*ईश्वर उवाच  
अन्यामपि प्रवक्ष्यामि नाम्ना तु फलसप्तमीम्  ।  
यामुपोष्य नरः पापाद्विमुक्तः स्वर्गभाग्भवेत् ॥ ७६.१ ॥  
मार्गशीर्षे शुभे मासि सप्तम्यां नियतव्रतः  ।  
तामुपोष्याथ कमलं कारयित्वा तु काञ्चनम्  ॥ ७६.२ ॥  
शर्करासंयुतं दद्याद्ब्राह्मणाय कुटुम्बिने  ।  
रविं काञ्चनकं कृत्वा पलस्यैकस्य धर्मवित् ।  
दद्याद्द्विकालवेलायां भानुर्मे प्रीयतामिति  ॥ ७६.३ ॥  
भक्त्या तु विप्रान्सम्पूज्य चाष्टम्यां क्षीरभोजनम्  ।  
दत्त्वा कुर्यात्फलयुतं यावत्स्यात्कृष्णेसप्तमी  ॥ ७६.४ ॥  
तामप्युपोष्य विधिवदनेनैव क्रमेण तु  ।  
तद्वद्धैमफलं दत्त्वा सुवर्णकमलान्वितम्  ॥ ७६.५ ॥  
शर्करापात्रसंयुक्तं वस्त्रमाल्यसमन्वितम्  ।  
संवत्सरं च तेनैव विधिनोभयसप्तमीम्  ॥ ७६.६ ॥  
उपोष्य दत्त्वा क्रमशः सूर्यमन्त्रमुदीरयेत् ।  
भानुरर्को रविर्ब्रह्मा सूर्यः शक्रो हरिः शिवः  ।  
श्रीमान्विभावसुस्त्वष्टा वरुणः प्रीयतामिति  ॥ ७६.७ ॥  
प्रतिमासं च सप्तम्यामेकैकं नाम कीर्तयेत् ।  
प्रतिपक्षं फलत्यागमेतत्कुर्वन्समाचरेत् ॥ ७६.८ ॥  
व्रतान्ते विप्रमिथुनं पूजयेद्वस्त्रभूषणैः  ।  
शर्कराकलशं दद्याद्धेमपद्मदलान्वितम्  ॥ ७६.९ ॥  
यथा न विफलाः कामास्त्वद्भक्तानां सदा रवे  ।  
तथानन्तफलावाप्तिरस्तु मे सप्तजन्मसु  ॥ ७६.१० ॥  
इमामनन्तफलदां यः कुर्यात्फलसप्तमीम्  ।  
सर्वपापविशुद्धात्मा सूर्यलोके महीयते  ॥ ७६.११ ॥  
सुरापानादिकं किञ्चिद्यदत्रामुत्र वा कृतम्  ।  
तत्सर्वं नाशमायाति यः कुर्यात्फलसप्तमीम्  ॥ ७६.१२ ॥  
कुर्वाणः सप्तमीं चेमां सततं रोगवर्जितः  ।  
भूतान्भव्यांश्च पुरुषांस्तारयेदेकविंशतिम्  ।  
यः शृणोति पठेद्वापि सोऽपि कल्याणभाग्भवेत् ॥ ७६.१३ ॥  


______________________________________________________  


मत्स्यपुराण ७७  

*ईश्वर उवाच  
शर्करासप्तमीं वक्ष्ये तद्वत्कल्मषनाशिनीम्  ।  
आयुरारोग्यमैश्वर्यं ययानन्तं प्रजायते  ॥ ७७.१ ॥  
माधवस्य सिते पक्षे सप्तम्यां नियतव्रतः  ।  
प्रातः स्नात्वा तिलैः शुक्लैः शुक्लमाल्यानुलेपनः  ॥ ७७.२ ॥  
स्थण्डिले पद्ममालिख्य कुङ्कुमेन सकर्णिकम्  ।  
तस्मिन्नमः सवित्रे तु गन्धधूपौ निवेदयेत् ॥ ७७.३ ॥  
स्थापयेदुदकुम्भं च शर्करापात्रसंयुतम्  ।  
शुक्लवस्त्रैरलङ्कृत्य शुक्लमाल्यानुलेपनैः  ।  
सुवर्णेन समायुक्तं मन्त्रेणानेन पूजयेत् ॥ ७७.४ ॥  
विश्ववेदमयो यस्माद्वेदवादीति पठ्यसे  ।  
सर्वस्यामृतमेव त्वमतः शान्तिं प्रयच्छ मे  ॥ ७७.५ ॥  
पञ्चगव्यं ततः पीत्वा स्वपेत्तत्पार्श्वतः क्षितौ  ।  
सौरसूक्तं स्मरन्नास्ते पुराणश्रवणेन च  ॥ ७७.६ ॥  
अहोरात्रे गते पश्चादष्टम्यां कृतनैत्यकः  ।  
तत्सर्वं विदुषे तद्वद्ब्राह्मणाय निवेदयेत् ॥ ७७.७ ॥  
भोजयेच्छक्तितो विप्राञ्छर्कराघृतपायसैः  ।  
भुञ्जीतातैललवणं स्वयमप्यथ वाग्यतः  ॥ ७७.८ ॥  
अनेन विधिना सर्वं मासि मासि समाचरेत् ।  
संवत्सरान्ते शयनं शर्कराकलशान्वितम्  ॥ ७७.९ ॥  
सर्वोपस्करसंयुक्तं तथैकां गां पयस्विनीम्  ।  
गृहं च शक्तिमान्दद्यात्समस्तोपस्करान्वितम्  ॥ ७७.१० ॥  
सहस्रेणाथ निष्काणां कृत्वा दद्याच्छतेन वा  ।  
दशभिर्वाथ निष्केण तदर्धेनापि शक्तितः  ॥ ७७.११ ॥  
सुवर्णाश्वः प्रदातव्यः पूर्ववन्मन्त्रवादनम्  ।  
न वित्तशाठ्यं कुर्वीत कुर्वन्दोषं समश्नुते  ॥ ७७.१२ ॥  
अमृतं पिबतो वक्त्रात्सूर्यस्यामृतबिन्दवः  ।  
निपेतुर्ये धरण्यां तु शालिमुद्गेक्षवः स्मृताः  ॥ ७७.१३ ॥  
शर्करा तु परा तस्मादिक्षुसारोऽमृतात्मवान्  ।  
इष्टा रवेरतः पुण्या शर्करा हव्यकव्ययोः  ॥ ७७.१४ ॥  
शर्करासप्तमी चेयं वाजिमेधफलप्रदा  ।  
सर्वदुष्टप्रशमनी पुत्रपौत्रप्रवर्धिनी  ॥ ७७.१५ ॥  
यः कुर्यात्परया भक्त्या स वै सद्गतिमाप्नुयात् ।  
कल्पमेकं वसेत्स्वर्गे ततो याति परं पदम्  ॥ ७७.१६ ॥  
इदमनघं शृणोति यः स्मरेद्वा परिपठतीह दिवाकरस्य लोके  ।  
मतिमपि च ददाति सोऽपि देवैरमरवधूजनमालयाभिपूज्यः  ॥ ७७.१७ ॥  


______________________________________________________  


मत्स्यपुराण ७८  

*ईश्वर उवाच  
अतः परं प्रवक्ष्यामि तद्वत्कमलसप्तमीम्  ।  
यस्याः सङ्कीर्तनादेव तुष्यतीह दिवाकरः  ॥ ७८.१ ॥  
वसन्तामलसप्तम्यां स्नातः सन्गौरसर्षपैः  ।  
तिलपात्रे च सौवर्णे विधाय कमलं शुभम्  ॥ ७८.२ ॥  
वस्त्रयुग्मावृतं कृत्वा गन्धपुष्पैः समर्चयेत् ।  
नमः कमलहस्ताय नमस्ते विश्वधारिणे  ॥ ७८.३ ॥  
दिवाकर नमस्तुभ्यं प्रभाकर नमोऽस्तु ते  ।  
ततो द्विकालवेलायामुदकुम्भसमन्विताम्  ॥ ७८.४ ॥  
विप्राय दद्यात्सम्पूज्य वस्त्रमाल्यविभूषणैः  ।  
शक्त्या च कपिलां दद्यादलङ्कृत्य विधानतः  ॥ ७८.५ ॥  
अहोरात्रे गते पश्चादष्टम्यां भोजयेद्द्विजान्  ।  
यथाशक्त्यथ भुञ्जीत मांसतैलविवर्जितम्  ॥ ७८.६ ॥  
अनेन विधिना शुक्लसप्तम्यां मासि मासि च  ।  
सर्वं समाचरेद्भक्त्या वित्तशाठ्यविवर्जितः  ॥ ७८.७ ॥  
व्रतान्ते शयनं दद्यात्सुवर्णकमलान्वितम्  ।  
गां च दद्यात्स्वशक्त्या तु सुवर्णाढ्यां पयस्विनीम्  ॥ ७८.८ ॥  
भाजनासनदीपादीन् दद्यादिष्टानुपस्करान्  ।  
अनेन विधिना यस्तु कुर्यात्कमलसप्तमीम्  ।  
लक्ष्मीमनन्तामभ्येति सूर्यलोके महीयते  ॥ ७८.९ ॥  
कल्पे कल्पे ततो लोकान् सप्तगत्वा पृथक्पृथक् ।  
अप्सरोभिः परिवृतस्ततो याति परां गतिम्  ॥ ७८.१० ॥  
यः पश्यतीदं शृणुयाच्च मर्त्यः पठेच्च भक्त्याथ मतिं ददाति  ।  
सोऽप्यत्र लक्ष्मीमचलामवाप्य गन्धर्वविद्याधरलोकभाक्स्यात् ॥ ७८.११ ॥  

______________________________________________________  


मत्स्यपुराण ७९  

*ईश्वर उवाच  
अथातः सम्प्रवक्ष्यामि सर्वपापप्रणाशिनीम्  ।  
सर्वकामप्रदां रम्यां नाम्ना मन्दारसप्तमीम्  ॥ ७९.१ ॥  
माघस्यामलपक्षे तु पञ्चम्यां लघुभुङ्नरः  ।  
दन्तकाष्ठं ततः कृत्वा षष्ठीमुपवसेद्बुधः  ॥ ७९.२ ॥  
विप्रान् सम्पूजयित्वा तु मन्दारं प्राशयेन्निशि  ।  
ततः प्रभात उत्थाय कृत्वा स्नानं पुनर्द्विजान्  ॥ ७९.३ ॥  
भोजयेच्छक्तितः कृत्वा मन्दारकुसुमाष्टकम्  ।  
सौवर्णं पुरुषं तद्वत्पद्महस्तं सुशोभनम्  ॥ ७९.४ ॥  
पद्मं कृष्णतिलैः कृत्वा ताम्रपात्रेऽष्टपत्त्रकम्  ।  
हैममन्दारकुसुमैर्भास्करायेति पूर्वतः  ॥ ७९.५ ॥  
नमस्कारेण तद्वच्च सूर्यायेत्यानले दले  ।  
दक्षिणे तद्वदर्काय तथार्यम्णे च नैरृते  ॥ ७९.६ ॥  
पश्चिमे वेदधाम्ने च वायव्ये चण्डभानवे  ।  
पूष्णेत्युत्तरतः पूज्यमानन्दायेत्यतः परम्  ॥ ७९.७ ॥  
कर्णिकायां च पुरुषं सर्वात्मन इति न्यसेत् ।  
शुक्लवस्त्रैः समावेष्ट्य भक्ष्यैर्माल्यफलादिभिः  ॥ ७९.८ ॥  
एवमभ्यर्च्य तत्सर्वं दद्याद्वेदविदे पुनः  ।  
भुञ्जीतातैललवणं वाग्यतः प्राङ्मुखो गृही  ॥ ७९.९ ॥  
अनेन विधिना सर्वं सप्तम्यां मासि मासि च  ।  
कुर्यात्संवत्सरं यावद्वित्तशाठ्यविवर्जितः  ॥ ७९.१० ॥  
एतदेव व्रतान्ते तु निधाय कलशोपरि  ।  
गोभिर्विभवतः सार्धं दातव्यं भूतिमिच्छता  ॥ ७९.११ ॥  
नमो मन्दारनाथाय मन्दारभवनाय च  ।  
त्वं रवे तारयस्वास्मान् संसारभयसागरात् ॥ ७९.१२ ॥  
अनेन विधिना यस्तु कुर्यान्मन्दारसप्तमीम्  ।  
विपाप्मा स सुखी मर्त्यः कल्पं च दिवि मोदते  ॥ ७९.१३ ॥  
इमामघौघपटलभीषणध्वान्तदीपिकाम्  ।  
गच्छन्प्रगृह्य संसारे सर्वार्थांश्च लभेन्नरः  ॥ ७९.१४ ॥  
मन्दारसप्तमीमेतामीप्सितार्थफलप्रदाम्  ।  
यः पठेच्छृणुयाद्वापि सर्वपापैः प्रमुच्यते  ॥ ७९.१५ ॥  


______________________________________________________  


मत्स्यपुराण ८०  

*श्रीभगवानुवाच  
अथान्यामपि वक्ष्यामि शोभनां शुभसप्तमीम्  ।  
यामुपोष्य नरो रोगशोकदुःखैः प्रमुच्यते  ॥ ८०.१ ॥  
पुण्येन चाश्वयुजे मासि कृतस्नानजपः शुचिः  ।  
वाचयित्वा ततो विप्रानारभेच्छुभसप्तमीम्  ॥ ८०.२ ॥  
कपिलां पूजयेद्भक्त्या गन्धमाल्यानुलेपनैः  ।  
नमामि सूर्यसम्भूतामशेषभुवनालयाम्  ।  
त्वामहं शुभकल्याणशरीरां सर्वसिद्धये  ॥ ८०.३ ॥  
अथ कृत्वा तिलप्रस्थं ताम्रपात्रेण संयुतम्  ।  
काञ्चनं वृषभं तद्वद्गन्धमाल्यगुडान्वितैः  ॥ ८०.४ ॥  
फलैर्नानाविधैर्भक्ष्यैर्घृतपायससंयुतैः  ।  
दद्याद्द्विकालवेलायामर्यमा प्रीयतामिति  ॥ ८०.५ ॥  
पञ्चगव्यं च सम्प्राश्य स्वपेद्भूमौ विमत्सरः  ।  
ततः प्रभाते सञ्जाते भक्त्या सम्पूजयेद्द्विजान्  ॥ ८०.६ ॥  
अनेन विधिना दद्यान्मासि मासि सदा नरः  ।  
वाससा वृषभं हैमं तद्वद्गां काञ्चनोद्भवाम्  ॥ ८०.७ ॥  
संवत्सरान्ते शयनमिक्षुदण्डगुडान्वितम्  ।  
सोपधानकविश्रामं भाजनासनसंयुतम्  ॥ ८०.८ ॥  
ताम्रपात्रे तिलप्रस्थं सौवर्णं वृषभं तथा  ।  
दद्याद्वेदविदे सर्वं विश्वात्मा प्रीयतामिति  ॥ ८०.९ ॥  
अनेन विधिना विद्वान् कुर्याद्यः शुभसप्तमीम्  ।  
तस्य श्रीर्विपुला कीर्तिर्भवेज्जन्मनि जन्मनि  ॥ ८०.१० ॥  
अप्सरोगणगन्धर्वैः पूज्यमानः सुरालये  ।  
वसेद्गणाधिपो भूत्वा यावदाभूतसम्प्लवम्  ।  
कल्पादाववतीर्णस्तु सप्तद्वीपाधिपो भवेत् ॥ ८०.११ ॥  
ब्रह्महत्यासहस्रस्य भ्रूणहत्याशतस्य च  ।  
नाशायालमियं पुण्या पठ्यते शुभसप्तमी  ॥ ८०.१२ ॥  
इमां पठेद्यः शृणुयान्मुहूर्तं पश्येत्प्रसङ्गादपि दीयमानम्  ।  
सोऽप्यत्र सर्वाघविमुक्तदेहः प्राप्नोति विद्याधरनायकत्वम्  ॥ ८०.१३ ॥  
यावत्समाः सप्त नरः करोति यः सप्तमीं सप्तविधानयुक्ताम्  ।  
स सप्तलोकाधिपतिः क्रमेण भूत्वा पदं याति परं मुरारेः  ॥ ८०.१४ ॥  


______________________________________________________  


मत्स्यपुराण ८१  

*मनुरुवाच  
किमभीष्टवियोगशोकसङ्घादलमुद्धर्तुमुपोषणं व्रतं वा  ।  
विभवोद्भवकारि भूतलेऽस्मिन् भवभीतेरपि सूदनं च पुंसः  ॥ ८१.१ ॥  

*मत्स्य उवाच  
परिपृष्टमिदं जगत्प्रियं ते विबुधानामपि दुर्लभं महत्त्वात् ।  
तव भक्तिमतस्तथापि वक्ष्ये व्रतमिन्द्रासुरमानवेषु गुह्यम्  ॥ ८१.२ ॥  
पुण्यमाश्वयुजे मासि विशोकद्वादशीव्रतम्  ।  
दशम्यां लघुभुग्विद्वानारभेन्नियमेन तु  ॥ ८१.३ ॥  
उदङ्मुखः प्राङ्मुखो वा दन्तधावनपूर्वकम्  ।  
एकादश्यां निराहारः समभ्यर्च्य तु केशवम्  ।  
श्रियं वाभ्यर्च्य विधिवद्भोक्ष्यामि त्वपरेऽहनि  ॥ ८१.४ ॥  
एवं नियमकृत्सुप्त्वा प्रातरुत्थाय मानवः  ।  
स्नानं सर्वौषधैः कुर्यात्पञ्चगव्यजलेन तु  ।  
शुक्लमाल्याम्बरधरः पूजयेच्छ्रीशमुत्पलैः  ॥ ८१.५ ॥  
विशोकाय नमः पादौ जङ्घे च वरदाय वै  ।  
श्रीशाय जानुनी तद्वदूरू च जलशायिने  ॥ ८१.६ ॥  
कन्दर्पाय नमो गुह्यं माधवाय नमः कटिम्  ।  
दामोदरायेत्युदरं पार्श्वे च विपुलाय वै  ॥ ८१.७ ॥  
नाभिं च पद्मनाभाय हृदयं मन्मथाय वै  ।  
श्रीधराय विभोर्वक्षः करौ मधुजिते नमः  ॥ ८१.८ ॥  
चक्रिणे वामबाहुं च दक्षिणं गदिने नमः  ।  
वैकुण्ठाय नमः कण्ठमास्यं यज्ञमुखाय वै  ॥ ८१.९ ॥  
नासामशोकनिधये वासुदेवाय चाक्षिणी  ।  
ललाटं वामनायेति हरये च पुनर्भ्रुवौ  ॥ ८१.१० ॥  
अलकान्माधवायेति किरीटं विश्वरूपिणे  ।  
नमः सर्वात्मने तद्वच्छिर इत्यभिपूजयेत् ॥ ८१.११ ॥  
एवं सम्पूज्य गोविन्दं फलमाल्यानुलेपनैः  ।  
ततस्तु मण्डलं कृत्वा स्थण्डिलं कारयेन्मुदा  ॥ ८१.१२ ॥  
चतुरस्रं समन्ताच्च रत्निमात्रमुदक्प्लवम्  ।  
श्लक्ष्णं हृद्यं च परितो वप्रत्रयसमावृतम्  ॥ ८१.१३ ॥  
अङ्गुलेनोच्छ्रिता वप्रास्तद्विस्तारस्तु द्व्यङ्गुलः  ।  
स्थण्डिलस्योपरिष्टाच्च भित्तिरष्टाङ्गुला भवेत् ॥ ८१.१४ ॥  
नदीवालुकया शूर्पे लक्ष्म्याः प्रतिकृतिं न्यसेत् ।  
स्थण्डिले शूर्पमारोप्य लक्ष्मीमित्यर्चयेद्बुधः  ॥ ८१.१५ ॥  
नमो देव्यै नमः शान्त्यै नमो लक्ष्म्यै नमः श्रियै  ।  
नमः पुष्ट्यै नमस्तुष्ट्यै वृष्ट्यै हृष्ट्यै नमो नमः  ॥ ८१.१६ ॥  
विशोका दुःखनाशाय विशोका वरदास्तु मे  ।  
विशोका चास्तु सम्पत्त्यै विशोका सर्वसिद्धये  ॥ ८१.१७ ॥  
ततः शुक्लाम्बरैः शूर्पं वेष्ट्य सम्पूजयेत्फलैः  ।  
वस्त्रैर्नानाविधैस्तद्वत्सुवर्णकमलेन च  ॥ ८१.१८ ॥  
रजनीषु च सर्वासु पिबेद्दर्भोदकं बुधः  ।  
ततस्तु गीतनृत्यादि कारयेत्सकलां निशाम्  ॥ ८१.१९ ॥  
यामत्रये व्यतीते तु सुप्त्वाप्युत्थाय मानवः  ।  
अभिगम्य च विप्राणां मिथुनानि तदार्चयेत् ॥ ८१.२० ॥  
शक्तितस्त्रीणि चैकं वा वस्त्रमाल्यानुलेपनैः  ।  
शयनस्थानि पूज्यानि नमोऽस्तु जलशायिने  ॥ ८१.२१ ॥  
ततस्तु गीतवाद्येन रात्रौ जागरणे कृते  ।  
प्रभाते च ततः स्नानं कृत्वा दाम्पत्यमर्चयेत् ॥ ८१.२२ ॥  
भोजनं च यथाशक्त्या वित्तशाठ्यविवर्जितः  ।  
भुक्त्वा श्रुत्वा पुराणानि तद्दिनं चातिवाहयेत् ॥ ८१.२३ ॥  
अनेन विधिना सर्वं मासि मासि समाचरेत् ।  
व्रतान्ते शयनं दद्याद्गुडधेनुसमन्वितम्  ।  
सोपधानकविश्रामं सास्तरावरणं शुभम्  ॥ ८१.२४ ॥  
यथा न लक्ष्मीर्देवेश त्वां परित्यज्य गच्छति  ।  
तथा सुरूपतारोग्यमशोकश्चास्तु मे सदा  ॥ ८१.२५ ॥  
यथा देवेन रहिता न लक्ष्मीर्जायते क्वचित् ।  
तथा विशोकता मेऽस्तु भक्तिरग्र्या च केशवे  ॥ ८१.२६ ॥  
मन्त्रेणानेन शयनं गुडधेनुसमन्वितम्  ।  
शूर्पं च लक्ष्म्या सहितं दातव्यं भूतिमिच्छता  ॥ ८१.२७ ॥  
उत्पलं करवीरं च बाणमम्लानकुङ्कुमम्  ।  
केतकी सिन्दुवारं च मल्लिका गन्धपाटला  ।  
कदम्बं कुब्जकं जातिः शस्तान्येतानि सर्वदा  ॥ ८१.२८ ॥  


______________________________________________________  


मत्स्यपुराण ८२  

*मनुरुवाच  
गुडधेनुविधानं मे समाचक्ष्व जगत्पते  ।  
किंरूपं केन मन्त्रेण दातव्यं तदिहोच्यताम्  ॥ ८२.१ ॥  

*मत्स्य उवाच  
गुडधेनुविधानस्य यद्रूपमिह यत्फलम्  ।  
तदिदानीं प्रवक्ष्यामि सर्वपापविनाशनम्  ॥ ८२.२ ॥  
कृष्णाजिनं चतुर्हस्तं प्राग्ग्रीवं विन्यसेद्भुवि  ।  
गोमयेनानुलिप्तायां दर्भानास्तीर्य सर्वतः  ॥ ८२.३ ॥  
लघ्वेणकाजिनं तद्वद्वत्सं च परिकल्पयेत् ।  
प्राङ्मुखीं कल्पयेद्धेनुमुदक्पादां सवत्सकाम्  ॥ ८२.४ ॥  
उत्तमा गुडधेनुः स्यात्सदा भारचतुष्टयम्  ।  
वत्सं भारेण कुर्वीत द्वाभ्यां वै मध्यमा स्मृता  ॥ ८२.५ ॥  
अर्धभारेण वत्सः स्यात्कनिष्ठा भारकेण तु  ।  
चतुर्थांशेन वत्सः स्याद्गृहवित्तानुसारतः  ॥ ८२.६ ॥  
धेनुवत्सौ घृतास्यौ च सितसूक्ष्माम्बरावृतौ  ।  
शुक्तिकर्णाविक्षुपादौ शुचिमुक्ताफलेक्षणौ  ॥ ८२.७ ॥  
सितसूत्रशिरालौ तौ सितकम्बलकम्बलौ  ।  
ताम्रगण्डकपृष्ठौ तौ सितचामररोमकौ  ॥ ८२.८ ॥  
विद्रुमभ्रूयुगोपेतौ नवनीतस्तनावुभौ  ।  
क्षौमपुच्छौ कांस्यदोहाविन्द्रनीलकतारकौ  ॥ ८२.९ ॥  
सुवर्णशृङ्गाभरणौ राजतैः खुरसंयुतौ  ।  
नानाफलसमायुक्तौ घ्राणगन्धकरण्डकौ  ।  
इत्येवं रचयित्वा तौ धूपदीपैरथार्चयेत् ॥ ८२.१० ॥  
या लक्ष्मीः सर्वभूतानां या च देवेष्ववस्थिता  ।  
धेनुरूपेण सा देवी मम शान्तिं प्रयच्छतु  ॥ ८२.११ ॥  
देहस्था या च रुद्राणी शङ्करस्य सदा प्रिया  ।  
धेनुरूपेण सा देवी मम पापं व्यपोहतु  ॥ ८२.१२ ॥  
विष्णोर्वक्षसि या लक्ष्मीः स्वाहा या च विभावसोः  ।  
चन्द्रार्कशक्रशक्तिर्या धेनुरूपास्तु सा श्रिये  ॥ ८२.१३ ॥  
चतुर्मुखस्य या लक्ष्मीर्या लक्ष्मीर्धनदस्य च  ।  
लक्ष्मीर्या लोकपालानां सा धेनुर्वरदास्तु मे  ॥ ८२.१४ ॥  
स्वधा या पितृमुख्याणां स्वाहा यज्ञभुजां च या  ।  
सर्वपापहरा धेनुस्तस्माच्छान्तिं प्रयच्छ मे  ॥ ८२.१५ ॥  
एवमामन्त्र्य तां धेनुं ब्राह्मणाय निवेदयेत् ।  
विधानमेतद्धेनूनां सर्वासामभिपठ्यते  ॥ ८२.१६ ॥  
यास्ताः पापविनाशिन्यः पठ्यन्ते दश धेनवः  ।  
तासां स्वरूपं वक्ष्यामि नामानि च नराधिप  ॥ ८२.१७ ॥  
प्रथमा गुडधेनुः स्याद्घृतधेनुस्तथापरा  ।  
तिलधेनुस्तृतीया तु चतुर्थी जलसञ्ज्ञिता  ॥ ८२.१८ ॥  
क्षीरधेनुश्च विख्याता मधुधेनुस्तथा परा  ।  
सप्तमी शर्कराधेनुर्दधिधेनुस्तथाष्टमी  ।  
रसधेनुश्च नवमी दशमी स्यात्स्वरूपतः  ॥ ८२.१९ ॥  
कुम्भाः स्युर्द्रवधेनूनामितरासां तु राशयः  ।  
सुवर्णधेनुमप्यत्र केचिदिच्छन्ति भानवः  ॥ ८२.२० ॥  
नवनीतेन रत्नैश्च तथान्ये तु महर्षयः  ।  
एतदेवंविधानं स्यात्त एवोपस्कराः स्मृताः  ॥ ८२.२१ ॥  
मन्त्रावाहनसंयुक्ताः सदा पर्वणि पर्वणि  ।  
यथाश्रद्धं प्रदातव्या भुक्तिमुक्तिफलप्रदाः  ॥ ८२.२२ ॥  
गुडधेनुप्रसङ्गेन सर्वास्तावन्मयोदिताः  ।  
अशेषयज्ञफलदाः सर्वाः पापहराः शुभाः  ॥ ८२.२३ ॥  
व्रतानामुत्तमं यस्माद्विशोकद्वादशीव्रतम्  ।  
तदङ्गत्वेन चैवात्र गुडधेनुः प्रशस्यते  ॥ ८२.२४ ॥  
अयने विषुवे पुण्ये व्यतीपातेऽथवा पुनः  ।  
गुडधेन्वादयो देयास्तूपरागादिपर्वसु  ॥ ८२.२५ ॥  
विशोकद्वादशी चैषा पुण्या पापहरा शुभा  ।  
यामुपोष्य नरो याति तद्विष्णोः परमं पदम्  ॥ ८२.२६ ॥  
इह लोके च सौभाग्यमायुरारोग्यमेव च  ।  
वैष्णवं पुरमाप्नोति मरणे च स्मरन्हरिम्  ॥ ८२.२७ ॥  
नवार्बुदसहस्राणि दश चाष्टौ च धर्मवित् ।  
न शोकदुःखदौर्गत्यं तस्य सञ्जायते नृप  ॥ ८२.२८ ॥  
नारी वा कुरुते या तु विशोकद्वादशीव्रतम्  ।  
नृत्यगीतपरा नित्यं सापि तत्फलमाप्नुयात् ॥ ८२.२९ ॥  
तस्मादग्रे हरेर्नित्यमनन्तं गीतवादनम्  ।  
कर्तव्यं भूतिकामेन भक्त्या तु परया नृप  ॥ ८२.३० ॥  
इति पठति य इत्थं यः शृणोतीह सम्यङ्मधुमुरनरकारेरर्चनं यश्च पश्येत् ।  
मतिमाप च जनानां यो ददातीन्द्रलोके वसति स विबुधौघैः पूज्यते कल्पमेकम्  ॥ ८२.३१ ॥  


______________________________________________________  


मत्स्यपुराण ८३  

*नारद उवाच  
भगवञ्छ्रोतुमिच्छामि दानमाहात्म्यमुत्तमम्  ।  
यदक्षयं परे लोके देवर्षिगणपूजितम्  ॥ ८३.१ ॥  

*उमापतिरुवाच  
मेरोः प्रदानं वक्ष्यामि दशधा मुनिपुङ्गव  ।  
यत्प्रदानान्नरो लोकानाप्नोति सुरपूजितान्  ॥ ८३.२ ॥  
पुराणेषु च वेदेषु यज्ञेष्वायतनेषु च  ।  
न तत्फलमधीतेषु कृतेष्विह यदश्नुते  ॥ ८३.३ ॥  
तस्माद्विधानं वक्ष्यामि पर्वतानामनुक्रमात् ।  
प्रथमो धान्यशैलः स्याद्द्वितीयो लवणाचलः  ॥ ८३.४ ॥  
गुडाचलस्तृतीयस्तु चतुर्थो हेमपर्वतः  ।  
पञ्चमस्तिलशैलः स्यात्षष्ठः कार्पासपर्वतः  ॥ ८३.५ ॥  
सप्तमो घृतशैलश्च रत्नशैलस्तथाष्टमः  ।  
राजतो नवमस्तद्वद्दशमः शर्कराचलः  ॥ ८३.६ ॥  
वक्ष्ये विधानमेतेषां यथावदनुपूर्वशः  ।  
अयने विषुवे पुण्ये व्यतीपाते दिनक्षये  ॥ ८३.७ ॥  
शुक्लपक्षे तृतीयायामुपरागे शशिक्षये  ।  
विवाहोत्सवयज्ञेषु द्वादश्यामथ वा पुनः  ॥ ८३.८ ॥  
शुक्लायां पञ्चदश्यां वा पुण्यर्क्षे वा विधानतः  ।  
धान्यशैलादयो देया यथाशास्त्रं विजानता  ॥ ८३.९ ॥  
तीर्थेष्वायतने वापि गोष्ठे वा भवनाङ्गणे  ।  
मण्डपं कारयेद्भक्त्या चतुरस्रमुदङ्मुखम्  ।  
प्रागुदक्प्रवणं तद्वत्प्राङ्मुखं च विधानतः  ॥ ८३.१० ॥  
गोमयेनानुलिप्तायां भूमावास्तीर्य वै कुशान्  ।  
तन्मध्ये पर्वतं कुर्याद्विष्कम्भपर्वतान्वितम्  ॥ ८३.११ ॥  
धान्यद्रोणसहस्रेण भवेद्गिरिरिहोत्तमः  ।  
मध्यमः पञ्चशतिकः कनिष्ठः स्यात्त्रिभिः शतैः  ॥ ८३.१२ ॥  
मेरुर्महाव्रीहिमयस्तु मध्ये सुवर्णवृक्षत्रयसंयुतः स्यात् ।  
पूर्वेण मुक्ताफलवज्रयुक्तो याग्येन गोमेदकपुष्परागैः  ॥ ८३.१३ ॥  
पश्चाच्च गारुत्मतनीलरत्नैः सौम्येन वैदूर्यसरोजरागैः  ।  
श्रीखण्डखण्डैरभितः प्रवालैर्लतान्वितः शुक्तिशिलातलः स्यात् ॥ ८३.१४ ॥  
ब्रह्माथ विष्णुर्भगवान्पुरारिर्दिवाकरोऽप्यत्र हिरण्मयः स्यात् ।  
मूर्धन्यवस्थानममत्सरेण कार्यं त्वनेकैश्च पुनर्द्विजौघैः  ॥ ८३.१५ ॥  
चत्वारि शृङ्गाणि च राजतानि नितम्बभागेष्वपि राजतः स्यात् ।  
तथेक्षुवंशावृतकन्दरस्तु घृतोदकप्रस्रवणैश्च दिक्षु  ॥ ८३.१६ ॥  
शुक्लाम्बराण्यम्बुधरावली स्यात्पूर्वेण पीतानि च दक्षिणेन  ।  
वासांसि पश्चादथ कर्बुराणि रक्तानि चैवोत्तरतो घनाली  ॥ ८३.१७ ॥  
रौप्यान्महेन्द्रप्रमुखांस्तथाष्टौ संस्थाप्य लोकाधिपतीन्क्रमेण  ।  
नानाफलाली च समन्ततः स्यान्मनोरमं माल्यविलेपनं च  ॥ ८३.१८ ॥  
वितानकं चोपरि पञ्चवर्णमम्लानपुष्पाभरणं सितं च  ।  
इत्थं निवेश्यामरशैलमग्र्यं मेरोस्तु विष्कम्भगिरीन् क्रमेण  ॥ ८३.१९ ॥  
तुरीयभागेण चतुर्दिशं च संस्थापयेत्पुष्पविलेपनाढ्यान्  ।  
पूर्वेण मन्दरमनेकफलावलीभिर्युक्तं यवैः कनकभद्रकदम्बचिह्नैः  ॥ ८३.२० ॥  
कामेन काञ्चनमयेन विराजमानमाकारयेत्कुसुमवस्त्रविलेपनाढ्यम्  ।  
क्षीरारुणोदसरसाथ वनेन चैवं रौप्येण शक्तिघटितेन विराजमानम्  ॥ ८३.२१ ॥  
याम्येन गन्धमदनश्च निवेशनीयो गोधूमसञ्चयमयः कलधौतयुक्तः  ।  
हैमेन यज्ञपतिना घृतमानसेन वस्त्रैश्च राजतवनेन च संयुतः स्यात् ॥ ८३.२२ ॥  
पश्चात्तिलाचलमनेकसुगन्धिपुष्पसौवर्णपिप्पलहिरण्मयहंसयुक्तम्  ।  
आकारयेद्रजतपुष्पवनेन तद्वद्वस्त्रान्वितं दधिसितोदसरस्तथाग्रे  ॥ ८३.२३ ॥  
संस्थाप्य तं विपुलशैलमथोत्तरेण शैलं सुपार्श्वमपि माषमयं सुवस्त्रम्  ।  
पुष्पैश्च हेमवटपादपशेखरं तमाकारयेत्कनकधेनुविराजमानम्  ॥ ८३.२४ ॥  
माक्षीकभद्रसरसाथ वनेन तद्वद्रौप्येण भास्वरवता च युतं विधाय  ।  
होमश्चतुर्भिरथ वेदपुराणविद्भिर्दान्तैरनिन्द्यचरिताकृतिभिर्द्विजेन्द्रैः  ॥ ८३.२५ ॥  
पूर्वेण हस्तमितमत्र विधाय कुण्डं कार्यस्तिलैर्यवघृतेन समित्कुशैश्च  ।  
रात्रौ च जागरमनुद्धतगीततूर्यैरावाहनं च कथयामि शिलोच्चयानाम्  ॥ ८३.२६ ॥  
त्वं सर्वदेवगणधामनिधे विरुद्धमस्मद्गृहेष्वमरपर्वत नाशयाशु  ।  
क्षेमं विधत्स्व कुरु शान्तिमनुत्तमां नः सम्पूजितः परमभक्तिमता मया हि  ॥ ८३.२७ ॥  
त्वमेव भगवानीशो ब्रह्मा विष्णुर्दिवाकरः  ।  
मूर्तामूर्तात्परं बीजमतः पाहि सनातन  ॥ ८३.२८ ॥  
यस्मात्त्वं लोकपालानां विश्वमूर्तेश्च मन्दिरम्  ।  
रुद्रादित्यवसूनां च तस्माच्छान्तिं प्रयच्छ मे  ॥ ८३.२९ ॥  
यस्मादशून्यममरैर्नारीभिश्च शिवेन च  ।  
तस्मान्मामुद्धराशेषदुःखसंसारसागरात् ॥ ८३.३० ॥  
एवमभ्यर्च्य तं मेरुं मन्दरं चाभिपूजयेत् ।  
यस्माच्चैत्ररथेन त्वं भद्राश्वेन च वर्षतः  ॥ ८३.३१ ॥  
शोभसे मन्दर क्षिप्रमतस्तुष्टिकरो भव  ।  
यस्माच्चूडामणिर्जम्बूद्वीपे त्वं गन्धमादन  ॥ ८३.३२ ॥  
गन्धर्ववनशोभावानतः कीर्तिर्दृढास्तु मे  ।  
यस्मात्त्वं केतुमालेन वैभ्राजेन वनेन च  ॥ ८३.३३ ॥  
हिरण्मयाश्वत्थशिरास्तस्मात्पुष्टिर्ध्रुवास्तु मे  ।  
उत्तरैः कुरुभिर्यस्मात्सावित्रेण वनेन च  ॥ ८३.३४ ॥  
सुपार्श्व राजसे नित्यमतः श्रीरक्षयास्तु मे  ।  
एवमामन्त्र्य तान्सर्वान् प्रभाते विमले पुनः  ॥ ८३.३५ ॥  
स्नात्वाथ गुरवे दद्यान्मध्यमं पर्वतोत्तमम्  ।  
विष्कम्भपर्वतान्दद्यादृत्विग्भ्यः क्रमशो मुने  ॥ ८३.३६ ॥  
गाश्च दद्याच्चतुर्विंशत्यथवा दश नारद  ।  
नव सप्त तथाष्टौ वा पञ्च दद्यादशक्तिमान्  ॥ ८३.३७ ॥  
एकापि गुरवे देया कपिला च पयस्विनी  ।  
पर्वतानामशेषाणामेष एव विधिः स्मृतः  ॥ ८३.३८ ॥  
त एव पूजने मन्त्रास्त एवोपस्करा मताः  ।  
ग्रहाणां लोकपालानां ब्रह्मादीनां च सर्वदा  ॥ ८३.३९ ॥  
स्वमन्त्रेणैव सर्वेषु होमः शैलेषु पठ्यते  ।  
उपवासी भवेन्नित्यमशक्ते नक्तमिष्यते  ॥ ८३.४० ॥  
विधानं सर्वशैलानां क्रमशः शृणु नारद  ।  
दानकाले च ये मन्त्राः पर्वतेषु च यत्फलम्  ॥ ८३.४१ ॥  
अन्नं ब्रह्म यतः प्रोक्तमन्ने प्राणाः प्रतिष्ठिताः  ।  
अन्नाद्भवन्ति भूतानि जगदन्नेन वर्तते  ॥ ८३.४२ ॥  
अन्नमेव ततो लक्ष्मीरन्नमेव जनार्दनः  ।  
धान्यपर्वतरूपेण पाहि तस्मान्नगोत्तम  ॥ ८३.४३ ॥  
अनेन विधिना यस्तु दद्याद्धान्यमयं गिरिम्  ।  
मन्वन्तरशतं साग्रं देवलोके महीयते  ॥ ८३.४४ ॥  
अप्सरोगणगन्धर्वैराकीर्णेन विराजता  ।  
विमानेन दिवः पृष्ठमायाति स्म निषेवित  ।  
धर्मक्षये राजराज्यमाप्नोतीह न संशयः  ॥ ८३.४५ ॥  


______________________________________________________  


मत्स्यपुराण ८४  

*ईश्वर उवाच  
अथातः सम्प्रवक्ष्यामि लवणाचलमुत्तमम्  ।  
यत्प्रदानान्नरो लोकानाप्नोति शिवसंयुतान्  ॥ ८४.१ ॥  
उत्तमः षोडशद्रोणैः कर्तव्यो लवणाचलः  ।  
मध्यमः स्यात्तदर्धेन चतुर्भिरधमः स्मृतः  ॥ ८४.२ ॥  
वित्तहीनो यथाशक्त्या द्रोणादूर्ध्वं तु कारयेत् ।  
चतुर्थांशेन विष्कम्भपर्वतान्कारयेत्पृथक् ॥ ८४.३ ॥  
विधानं पूर्ववत्कुर्याद्ब्रह्मादीनां च सर्वदा  ।  
तद्वद्धेममयान्सर्वांल्लोकपालान्निवेशयेत् ॥ ८४.४ ॥  
सरांसि कामदेवादींस्तद्वदत्रापि कारयेत् ।  
कुर्याज्जागरणं चापि दानमन्त्रान्निबोधत  ॥ ८४.५ ॥  
सौभाग्यसरः सम्भूतो यतोऽयं लवणो रसः  ।  
तद्दानकर्तृकत्वेन त्वं मां पाहि नगोत्तम  ॥ ८४.६ ॥  
यस्मादन्नरसाः सर्वे नोत्कटा लवणं विना  ।  
प्रियं च शिवयोर्नित्यं तस्माच्छान्तिं प्रयच्छ मे  ॥ ८४.७ ॥  
विष्णुदेहसमुद्भूतं यस्मादारोग्यवर्धनम्  ।  
तस्मात्पर्वतरूपेण पाहि संसारसागरात् ॥ ८४.८ ॥  
अनेन विधिना यस्तु दद्याल्लवणपर्वतम्  ।  
उमालोके वसेत्कल्पं ततो याति परां गतिम्  ॥ ८४.९ ॥  


______________________________________________________  


मत्स्यपुराण ८५  

*ईश्वर उवाच  
अतः परं प्रवक्ष्यामि गुडपर्वतमुत्तमम्  ।  
यत्प्रदानान्नरः स्वर्गमाप्नोति सुरपूजितम्  ॥ ८५.१ ॥  
उत्तमो दशभिर्भारैर्मध्यमः पञ्चभिर्मतः  ।  
त्रिभिर्भारैः कनिष्ठः स्यात्तदर्धेनाल्पवित्तवान्  ॥ ८५.२ ॥  
तद्वदामन्त्रणं पूजां हेमवृक्षसुरार्चनम्  ।  
विष्कम्भपर्वतांस्तद्वत्सरांसि वनदेवताः  ॥ ८५.३ ॥  
होमजागरणं तद्वल्लोकपालाधिवासनम्  ।  
धान्यपर्वतवत्कुर्यादिमं मन्त्रमुदीरयेत् ॥ ८५.४ ॥  
यथा देवेषु विश्वात्मा प्रवरोऽयं जनार्दनः  ।  
सामवेदस्तु वेदानां महादेवस्तु योगिनाम्  ॥ ८५.५ ॥  
प्रणवः सर्वमन्त्राणां नारीणां पार्वती यथा  ।  
तथा रसानां प्रवरः सदैवेक्षुरसो मतः  ॥ ८५.६ ॥  
मम तस्मात्परां लक्ष्मीं गुडपर्वत देहि वै  ।  
यस्मात्सौभाग्यदायिन्या भ्राता त्वं गुडपर्वत  ।  
निवासश्चापि पार्वत्यास्तस्माच्छान्तिं प्रयच्छ मे  ॥ ८५.७ ॥  
अनेन विधिना यस्तु दद्याद्गुडमयं गिरिम्  ।  
पूज्यमानः स गन्धर्वैर्गौरीलोके महीयते  ॥ ८५.८ ॥  
ततः कल्पशतान्ते तु सप्तद्वीपाधिपो भवेत् ।  
आयुरारोग्यसम्पन्नः शत्रुभिश्चापराजितः  ॥ ८५.९ ॥  


______________________________________________________  


मत्स्यपुराण ८६  

*ईश्वर उवाच  
अथ पापहरं वक्ष्ये सुवर्णाचलमुत्तमम्  ।  
यस्य प्रदानाद्भवनं वैरिञ्चं याति मानवः  ॥ ८६.१ ॥  
उत्तमः पलसाहस्रो मध्यमः पञ्चभिः शतैः  ।  
तदर्धेनाधमस्तद्वदल्पवित्तोऽपि शक्तितः  ।  
दद्यादेकपलादूर्ध्वं यथाशक्त्या विमत्सरः  ॥ ८६.२ ॥  
धान्यपर्वतवत्सर्वं विदध्यान्मुनिपुङ्गव  ।  
विष्कम्भशैलास्तद्वच्च ऋत्विग्भ्यः प्रतिपादयेत् ॥ ८६.३ ॥  
नमस्ते ब्रह्मबीजाय ब्रह्मगर्भाय ते नमः  ।  
यस्मादनन्तफलदस्तस्मात्पाहि शिलोच्चय  ॥ ८६.४ ॥  
यस्मादग्नेरपत्यं त्वं यस्मात्पुण्यं जगत्पते  ।  
हेमपर्वतरूपेण तस्मात्पाहि नगोत्तम  ॥ ८६.५ ॥  
अनेन विधिना यस्तु दद्यात्कनकपर्वतम्  ।  
स याति परमं ब्रह्मलोकमानन्दकारकम्  ।  
तत्र कल्पशतं तिष्ठेत्ततो याति परां गतिम्  ॥ ८६.६ ॥  


______________________________________________________  


मत्स्यपुराण ८७  

*ईश्वर उवाच  
अतः परं प्रवक्ष्यामि तिलशैलं विधानतः  ।  
यत्प्रदानान्नरो याति विष्णुलोकं सनातनम्  ॥ ८७.१ ॥  
उत्तमो दशभिर्द्रोणैर्मध्यमः पञ्चभिः स्मृतः  ।  
त्रिभिः कनिष्ठो विप्रेन्द्र तिलशैलः प्रकीर्तितः  ॥ ८७.२ ॥  
पूर्ववच्चापरान्सर्वान् विष्कम्भानभितो गिरीन्  ।  
दानमन्त्रान् प्रवक्ष्यामि यथावन्मुनिपुङ्गव  ॥ ८७.३ ॥  
यस्मान्मधुवधे विष्णोर्देहस्वेदसमुद्भवाः  ।  
तिलाः कुशाश्च माषाश्च तस्माच्छान्त्यै भवत्विह  ॥ ८७.४ ॥  
हव्ये कव्ये च यस्माच्च तिला एवाभिरक्षणम्  ।  
भवादुद्धर शैलेन्द्र तिलाचल नमोऽस्तु ते  ॥ ८७.५ ॥  
इत्यामन्त्र्य च यो दद्यात्तिलाचलमनुत्तमम्  ।  
स वैष्णवं पदं याति पुनरावृत्तिदुर्लभम्  ॥ ८७.६ ॥  
दीर्घायुष्यं समाप्नोति पुत्रपौत्रैश्च मोदते  ।  
पितृभिर्देवगन्धर्वैः पूज्यमानो दिवं व्रजेत् ॥ ८७.७ ॥  


______________________________________________________  


मत्स्यपुराण ८८  

*ईश्वर उवाच  
अथातः सम्प्रवक्ष्यामि कार्पासाचलमुत्तमम्  ।  
यत्प्रदानान्नरो नित्यमाप्नोति परमं पदम्  ॥ ८८.१ ॥  
कार्पासपर्वतस्तद्वद्विंशद्भारैरिहोत्तमः  ।  
दशभिर्मध्यमः प्रोक्तः पञ्चभिस्त्वधमः स्मृतः  ।  
भारेणाल्पधनो दद्याद्वित्तशाठ्यविवर्जितः  ॥ ८८.२ ॥  
धान्यपर्वतवत्सर्वमासाद्य मुनिपुङ्गव  ।  
प्रभातायां तु शर्वर्यां दद्यादिदमुदीरयेत् ॥ ८८.३ ॥  
त्वमेवावरणं यस्माल्लोकानामिह सर्वदा  ।  
कार्पासाद्रे नमस्तुभ्यमघौघध्वंसनो भव  ॥ ८८.४ ॥  
इति कार्पासशैलेन्द्रं यो दद्याच्छर्वसन्निधौ  ।  
रुद्रलोके वसेत्कल्पं ततो राजा भवेदिह  ॥ ८८.५ ॥  


______________________________________________________  

मत्स्यपुराण ८९  

*ईश्वर उवाच  
अतः परं प्रवक्ष्यामि घृताचलमनुत्तमम्  ।  
तेजोऽमृतमयं दिव्यं महापातकनाशनम्  ॥ ८९.१ ॥  
विंशत्या घृतकुम्भानामुत्तमः स्याद्घृताचलः  ।  
दशभिर्मध्यमः प्रोक्तः पञ्चभिस्त्वधमः स्मृतः  ॥ ८९.२ ॥  
अल्पवित्तोऽपि यः कुर्याद्द्वाभ्यामिह विधानतः  ।  
विष्कम्भपर्वतांस्तद्वच्चतुर्भागेण कल्पयेत् ॥ ८९.३ ॥  
शालितण्डुलपात्राणि कुम्भोपरि निवेशयेत् ।  
कारयेत्संहतानुच्चान् यथाशोभं विधानतः  ॥ ८९.४ ॥  
वेष्टयेच्छुक्लवासोभिरिक्षुदण्डफलादिकैः  ।  
धान्यपर्वतवच्छेषं विधानमिह पठ्यते  ॥ ८९.५ ॥  
अधिवासनपूर्वं च तद्वद्धोमसुरार्चनम्  ।  
प्रभातायां तु शर्वर्यां गुरवे तं निवेदयेत् ।  
विष्कम्भपर्वतांस्तद्वदृत्विग्भ्यः शान्तमानसः  ॥ ८९.६ ॥  
संयोगाद्घृतमुत्पन्नं यस्मादमृततेजसोः  ।  
तस्माद्धृतार्चिर्विश्वात्मा प्रीयतामत्र शङ्करः  ॥ ८९.७ ॥  
यस्मात्तेजोमयं ब्रह्म घृते तद्विद्ध्यवस्थितम्  ।  
घृतपर्वतरूपेण तस्मात्त्वं पाहि नोऽनिशम्  ॥ ८९.८ ॥  
अनेन विधिना दद्याद्घृताचलमनुत्तमम्  ।  
महापातकयुक्तोऽपि लोकमाप्नोति शाङ्करम्  ॥ ८९.९ ॥  
हंससारसयुक्तेन किङ्किणीजालमालिना  ।  
विमानेनाप्सरोभिश्च सिद्धविद्याधरैर्वृतः  ।  
विहरेत्पितृभिः सार्धं यावदाभूतसम्प्लवम्  ॥ ८९.१० ॥  


______________________________________________________  


मत्स्यपुराण ९०  

*ईश्वर उवाच  
अतः परं प्रवक्ष्यामि रत्नाचलमनुत्तमम्  ।  
मुक्ताफलसहस्रेण पर्वतः स्यादनुत्तमः  ॥ ९०.१ ॥  
मध्यमः पञ्चशतिकस्त्रिशतेनाधमः स्मृतः  ।  
चतुर्थांशेन विष्कम्भपर्वताः स्युः समन्ततः  ॥ ९०.२ ॥  
पूर्वेण वज्रगोमेदैर्दक्षिणेनेन्द्रनीलकैः  ।  
पद्मरागयुतः कार्यो विद्वद्भिर्गन्धमादनः  ॥ ९०.३ ॥  
वैदूर्यविद्रुमैः पश्चात्सम्मिश्रो विमलाचलः  ।  
पद्मरागैः ससौवर्णैरुत्तरेण च विन्यसेत् ॥ ९०.४ ॥  
धान्यपर्वतवत्सर्वमत्रापि परिकल्पयेत् ।  
तद्वदावाहनं कुर्याद्वृक्षान्देवांश्च काञ्चनान्  ॥ ९०.५ ॥  
पूजयेत्पुष्पगन्धाद्यैः प्रभाते च विमत्सरः  ।  
पूर्ववद्गुरुऋत्विग्भ्य इमान्मन्त्रानुदीरयेत् ॥ ९०.६ ॥  
यदा देवगणाः सर्वे सर्वरत्नेष्ववस्थिताः  ।  
त्वं च रत्नमयो नित्यं नमस्तेऽस्तु सदाचल  ॥ ९०.७ ॥  
यस्माद्रत्नप्रदानेन तुष्टिं प्रकुरुते हरिः  ।  
सदा रत्नप्रदानेन तस्मान्नः पाहि पर्वत  ॥ ९०.८ ॥  
अनेन विधिना यस्तु दद्याद्रत्नमयं गिरिम्  ।  
स याति विष्णुसालोक्यममरेश्वरपूजितः  ॥ ९०.९ ॥  
यावत्कल्पशतं साग्रं वसेच्चेह नराधिप  ।  
रूपारोग्यगुणोपेतः सप्तद्वीपाधिपो भवेत् ॥ ९०.१० ॥  
ब्रह्महत्यादिकं किञ्चिद्यदत्रामुत्र वा कृतम्  ।  
तत्सर्वं नाशमायाति गिरिर्वज्रहतो यथा  ॥ ९०.११ ॥  

______________________________________________________  


मत्स्यपुराण ९१  

*ईश्वर उवाच  
अतः परं प्रवक्ष्यामि रौप्याचलमनुत्तमम्  ।  
यत्प्रदानान्नरो याति सोमलोकमनुत्तमम्  ॥ ९१.१ ॥  
दशभिः पलसाहस्रैरुत्तमो रजताचलः  ।  
पञ्चभिर्मध्यमः प्रोक्तस्तदर्धेनाधमः स्मृतः  ॥ ९१.२ ॥  
अशक्तो विंशतेरूर्ध्वं कारयेच्छक्तितस्तदा  ।  
विष्कम्भपर्वतांस्तद्वत्तुरीयांशेन कल्पयेत् ॥ ९१.३ ॥  
पूर्ववद्राजतान्कुर्वन्मन्दरादीन्विधानतः  ।  
कलधौतमयांस्तद्वल्लोकेशानर्चयेद्बुधः  ॥ ९१.४ ॥  
ब्रह्मविष्ण्वर्कवान्कार्यो नितम्बोऽत्र हिरण्मयः  ।  
राजतं स्याद्यदन्येषां सर्वं तदिह काञ्चनम्  ॥ ९१.५ ॥  
शेषं तु पूर्ववत्कुर्याद्धोमजागरणादिकम्  ।  
दद्यात्ततः प्रभाते तु गुरवे रौप्यपर्वतम्  ॥ ९१.६ ॥  
विष्कम्भशैलानृत्विग्भ्यः पूज्यवस्त्रविभूषणैः  ।  
इमं मन्त्रं पठन्दद्याद्दर्भपाणिर्विमत्सरः  ॥ ९१.७ ॥  
पितॄणां वल्लभो यस्माद्धरीन्द्राणां शिवस्य च  ।  
पाहि राजत तस्मात्त्वं शोकसंसारसागरात् ॥ ९१.८ ॥  
इत्थं निवेद्य यो दद्याद्रजताचलमुत्तमम्  ।  
गवामयुतदानस्य फलं प्राप्नोति मानवः  ॥ ९१.९ ॥  
सोमलोके स गन्धर्वैः किन्नराप्सरसां गणैः  ।  
पूज्यमानो वसेद्विद्वान् यावदाभूतसम्प्लवम्  ॥ ९१.१० ॥  


______________________________________________________  


मत्स्यपुराण ९२  

*ईश्वर उवाच  
अथातः सम्प्रवक्ष्यामि शर्कराशैलमुत्तमम्  ।  
यस्य प्रदानाद्विष्ण्वर्करुद्रास्तुष्यन्ति सर्वदा  ॥ ९२.१ ॥  
अष्टाभिः शर्कराभारैरुत्तमः स्यान्महाचलः  ।  
चतुर्भिर्मध्यमः प्रोक्तो भाराभ्यामधमः स्मृतः  ॥ ९२.२ ॥  
भारेण वार्धभारेण कुर्याद्यः स्वल्पवित्तवान्  ।  
विष्कम्भपर्वतान्कुर्यात्तुरीयांशेन मानवः  ॥ ९२.३ ॥  
धान्यपर्वतवत्सर्वमासाद्यामरसंयुतम्  ।  
मेरोरुपरि तद्वच्च स्थाप्यं हेमतरुत्रयम्  ॥ ९२.४ ॥  
मन्दारः पारिजातश्च तृतीयः कल्पपादपः  ।  
एतद्वृक्षत्रयं मूर्ध्नि सर्वेष्वपि नियोजयेत् ॥ ९२.५ ॥  
हरिचन्दनसन्तानौ पूर्वपश्चिमभागयोः  ।  
निवेश्यौ सर्वशैलेषु विशेषाच्छर्कराचले  ॥ ९२.६ ॥  
मन्दरे कामदेवस्तु प्रत्यग्वक्त्रः सदा भवेत् ।  
गन्धमादनशृङ्गे तु धनदः स्यादुदङ्मुखः  ॥ ९२.७ ॥  
प्राङ्मुखो वेदमूर्तिस्तु हंसः स्याद्विपुलाचले  ।  
हैमी सुपार्श्वे सुरभिर्दक्षिणाभिमुखी भवेत् ॥ ९२.८ ॥  
धान्यपर्वतवत्सर्वमावाहनविधानकम्  ।  
कृत्वा तु गुरवे दद्यान्मध्यमं पर्वतोत्तमम्  ।  
ऋत्विग्भ्यश्चतुरः शैलानिमान्मन्त्रानुदीरयन्  ॥ ९२.९ ॥  
सौभाग्यामृतसारोऽयं पर्वतः शर्करायुतः  ।  
तस्मादानन्दकारी त्वं भव शैलेन्द्र सर्वदा  ॥ ९२.१० ॥  
अमृतं पिबतां ये तु निपेतुर्भुवि शीकराः  ।  
देवानां तत्समुत्थस्त्वं पाहि नः शर्कराचल  ॥ ९२.११ ॥  
मनोभवधनुर्मध्यादुद्भूता शर्करा यतः  ।  
तन्मयोऽसि महाशैल पाहि संसारसागरात् ॥ ९२.१२ ॥  
यो दद्याच्छर्कराशैलमनेन विधिना नरः  ।  
सर्वपापैर्विनिर्मुक्तः स याति परमं पदम्  ॥ ९२.१३ ॥  
चन्द्रतारार्कसङ्काशमधिरुह्यानुजीविभिः  ।  
सहैव यानमातिष्ठेत्तत्र विष्णुप्रचोदितः  ॥ ९२.१४ ॥  
ततः कल्पशतान्ते तु सप्तद्वीपाधिपो भवेत् ।  
आयुरारोग्यसम्पन्नो यावज्जन्मार्बुदत्रयम्  ॥ ९२.१५ ॥  
भोजनं शक्तितः कुर्यात्सर्वशैलेष्वमत्सरः  ।  
सर्वत्राक्षारलवणमश्नीयात्तदनुज्ञया  ।  
पर्वतोपस्करान्सर्वान् प्रापयेद्ब्राह्मणालयम्  ॥ ९२.१६ ॥  

*ईश्वर उवाच  
आसीत्पुरा बृहत्कल्पे धर्ममूर्तिर्जनाधिपः  ।  
सुहृच्छक्रस्य निहता येन दैत्याः सहस्रशः  ॥ ९२.१७ ॥  
सोमसूर्यादयो यस्य तेजसा विगतप्रभाः  ।  
भवन्ति शतशो येन शत्रवश्चापराजिताः  ।  
यथेच्छारूपधारी च मनुष्योऽप्यपराजितः  ॥ ९२.१८ ॥  
तस्य भानुमती नाम भार्या त्रैलोक्यसुन्दरी  ।  
लक्ष्मीवद्दिव्यरूपेण निर्जितामरसुन्दरी  ॥ ९२.१९ ॥  
राज्ञस्तस्याग्र्यमहिषी प्राणेभ्योऽपि गरीयसी  ।  
दशनारीसहस्राणां मध्ये श्रीरिव राजते  ॥ ९२.२० ॥  
नृपकोटिसहस्रेण न कदाचित्स मुच्यते  ।  
कदाचिदास्थानगतः पप्रच्छ स पुरोधसम्  ।  
विस्मयेनावृतो राजा वसिष्ठमृषिसत्तमम्  ॥ ९२.२१ ॥  

*राजोवाच  
भगवन्केन धर्मेण मम लक्ष्मीरनुत्तमा  ।  
कस्माच्च विपुलं तेजो मच्छरीरे सदोत्तमम्  ॥ ९२.२२ ॥  

*वसिष्ठ उवाच  
पुरा लीलावती नाम वेश्या शिवपरायणा  ।  
तया दत्तश्चतुर्दश्यां गुरवे लवणाचलः  ।  
हेमवृक्षादिभिः सार्धं यथावद्विधिपूर्वकम्  ॥ ९२.२३ ॥  
शूद्रः सुवर्णकारश्च नाम्ना शौण्डोऽभवत्तदा  ।  
भृत्यो लीलावतीगेहे तेन हेम्ना विनिर्मिताः  ॥ ९२.२४ ॥  
तरवः सुरमुख्याश्च श्रद्धायुक्तेन पार्थिव  ।  
अतिरूपेण सम्पन्ना घटयित्वा विना भृतिम्  ।  
धर्मकार्यमिति ज्ञात्वा न गृह्णाति कथञ्चन  ॥ ९२.२५ ॥  
उज्ज्वालिताश्च तत्पत्न्या सौवर्णामरपादपाः  ।  
लीलावती गिरेः पार्श्वे परिचर्यां च पार्थिव  ॥ ९२.२६ ॥  
कृत्वा ताभ्यामशाठ्येन गुरुशुश्रूषणादिकम्  ।  
सा च लीलावती वेश्याकालेन महतापि च  ॥ ९२.२७ ॥  
कालधर्ममनुप्राप्ता कर्मयोगेण नारद  ।  
सर्वपापविनिर्मुक्ता जगाम शिवमन्दिरम्  ॥ ९२.२८ ॥  
योऽसौ सुवर्णकारस्तु दरिद्रोऽप्यतिसत्त्ववान्  ।  
न मौल्यमादाद्वेश्यातः स भवानिह साम्प्रतम्  ॥ ९२.२९ ॥  
सप्तद्वीपपतिर्जातः सूर्यायुतसमप्रभः  ।  
यया सुवर्णकारस्य तरवो हेमनिर्मिताः  ।  
सम्यगुज्ज्वालिताः पत्न्या सेयं भानुमती तव  ॥ ९२.३० ॥  
उज्ज्वालनादुज्ज्वलरुपमस्याः सञ्जातमस्मिन्भुवनाधिपत्यम्  ।  
यस्मात्कृतं तत्परिकर्म रात्रावनुद्धताभ्यां लवणाचलस्य  ॥ ९२.३१ ॥  
तस्माच्च लोकेष्वपराजितत्वमारोग्यसौभाग्ययुता च लक्ष्मीः  ।  
तस्मात्त्वमप्यत्र विधानपूर्वं धान्याचलादीन्दशधा कुरुष्व  ॥ ९२.३२ ॥  
तथेति सत्कृत्य स धर्ममूर्तिर्वचो वसिष्ठस्य ददौ च सर्वान्  ।  
धान्याचलदीञ्छतशो मुरारेर्लोकं जगामामरपूज्यमानः  ॥ ९२.३३ ॥  
पश्येदपीमानधनोऽतिभक्त्या स्पृशेन्मनुष्यैरपि दीयमानान्  ।  
शृणोति भक्त्याथ मतिं ददाति विकल्मषः सोऽपि दिवं प्रयाति  ॥ ९२.३४ ॥  
दुःस्वप्नं प्रशममुपैति पठ्यमानैः शैलेन्द्रैर्भवभयभेदनैर्मनुष्यैः  ।  
यः कुर्यात्किमु मुनिपुङ्गवेह सम्यक्शान्तात्मा सकलगिरीन्द्रसम्प्रदानम्  ॥ ९२.३५ ॥  


______________________________________________________  


मत्स्यपुराण ९३  

*सूत उवाच  
वैशम्पायनमासीनमपृच्छच्छौनकः पुरा  ।  
सर्वकामाप्तये नित्यं कथं शान्तिकपौष्टिकम्  ॥ ९३.१ ॥  

*वैशम्पायन उवाच  
श्रीकामः शान्तिकामो वा ग्रहयज्ञं समारभेत् ।  
वृद्ध्यायुः पुष्टिकामो वा तथैवाभिचरन्पुनः  ।  
येन ब्रह्मन्विधानेन तन्मे निगदतः शृणु  ॥ ९३.२ ॥  
सर्वशास्त्राण्यनुक्रम्य सङ्क्षिप्य ग्रन्थविस्तरम्  ।  
ग्रहशान्तिं प्रवक्ष्यामि पुराणश्रुतिचोदिताम्  ॥ ९३.३ ॥  
पुण्येऽह्नि विप्रकथिते कृत्वा ब्राह्मणवाचनम्  ।  
ग्रहान्ग्रहाधिदेवांश्च स्थाप्य होमं समारभेत् ॥ ९३.४ ॥  
ग्रहयज्ञस्त्रिधा प्रोक्तः पुराणश्रुतिकोविदैः  ।  
प्रथमोऽयुतहोमः स्याल्लक्षहोमस्ततः परम्  ॥ ९३.५ ॥  
तृतीयः कोटिहोमस्तु सर्वकामफलप्रदः  ।  
अयुतेनाहुतीनां च नवग्रहमखः स्मृतः  ॥ ९३.६ ॥  
तस्य तावद्विधिं वक्ष्ये पुराणश्रुतिभाषितम्  ।  
गर्तस्योत्तरपूर्वेण वितस्तिद्वयविस्तृताम्  ॥ ९३.७ ॥  
वप्रद्वयावृतां वेदिं वितस्त्युच्छ्रायसम्मिताम्  ।  
संस्थापनाय देवानां चतुरस्रामुदङ्मुखाम्  ॥ ९३.८ ॥  
अग्निप्रणयनं कृत्वा तस्यामावाहयेत्सुरान्  ।  
देवतानां ततः स्थाप्या विंशतिर्द्वादशाधिका  ॥ ९३.९ ॥  
सूर्यः सोमस्तथा भौमो बुधजीवसितार्कजाः  ।  
राहुः केतुरिति प्रोक्ता ग्रहा लोकहितावहाः  ॥ ९३.१० ॥  
मध्ये तु भास्करं विद्याल्लोहितं दक्षिणेन तु  ।  
उत्तरेण गुरुं विद्याद्बुधं पूर्वोत्तरेण तु  ॥ ९३.११ ॥  
पूर्वेण भार्गवं विद्यात्सोमं दक्षिणपूर्वके  ।  
पश्चिमेन शनिं विद्याद्राहुं पश्चिमदक्षिणे  ।  
पश्चिमोत्तरतः केतुं स्थापयेच्छुक्लतण्डुलैः  ॥ ९३.१२ ॥  
भास्करस्येश्वरं विद्यादुमां च शशिनस्तथा  ।  
स्कन्दमङ्गारकस्यापि बुधस्य च तथा हरिम्  ॥ ९३.१३ ॥  
ब्रह्माणं च गुरोर्विद्याच्छुक्रस्यापि शचीपतिम्  ।  
शनैश्चरस्य तु यमं राहोः कालं तथैव च  ॥ ९३.१४ ॥  
केतोर्वै चित्रगुप्तं च सर्वेषामधिदेवताः  ।  
अग्निरापः क्षितिर्विष्णुरिन्द्र ऐन्द्री च देवताः  ॥ ९३.१५ ॥  
प्रजापतिश्च सर्पाश्च ब्रह्मा प्रत्यधिदेवताः  ।  
विनायकं तथा दुर्गां वायुराकाशमेव च  ।  
आवाहयेद्व्याहृतिभिस्तथैवाश्विकुमारकौ  ॥ ९३.१६ ॥  
संस्मरेद्रक्तमादित्यमङ्गारकसमन्वितम्  ।  
सोमशुक्रौ तथा श्वेतो बुधजीवौ च पिङ्गलौ  ।  
मन्दराहू तथा कृष्णौ धूम्रं केतुगणं विदुः  ॥ ९३.१७ ॥  
ग्रहवर्णानि देयानि वासांसि कुसुमानि च  ।  
धूपामोदोऽत्र सुरभिरुपरिष्टाद्वितानिकम्  ।  
शोभनं स्थापयेत्प्राज्ञः फलपुष्पसमन्वितम्  ॥ ९३.१८ ॥  
गुडौदनं रवेर्दद्यात्सोमाय घृतपायसम्  ।  
अङ्गारकाय संयावं बुधाय क्षीरषष्टिके  ॥ ९३.१९ ॥  
दध्योदनं च जीवाय शक्राय च घृतौदनम्  ।  
शनैश्चराय कृसरामजामांसं च राहवे  ।  
चित्रौदनं च केतुभ्यः सर्वभक्ष्यैरथार्चयेत् ॥ ९३.२० ॥  
प्रागुत्तरेण तस्माच्च दध्यक्षतविभूषितम्  ।  
चूतपल्लवसञ्छन्नं फलवस्त्रयुगान्वितम्  ॥ ९३.२१ ॥  
पञ्चरत्नसमायुक्तं पञ्चभङ्गसमन्वितम्  ।  
स्थापयेदव्रणं कुम्भं वरुणं तत्र विन्यसेत् ॥ ९३.२२ ॥  
गङ्गाद्याः सरितः सर्वाः समुद्रांश्च सरांसि च  ।  
गजाश्वरथ्यावल्मीकसङ्गमाद्ध्रदगोकुलात् ॥ ९३.२३ ॥  
मृदमानीय विप्रेन्द्र सर्वौषधिजलान्विताम्  ।  
स्नानार्थं विन्यसेत्तत्र यजमानस्य धर्मवित् ॥ ९३.२४ ॥  
सर्वे समुद्राः सरितः सरांसि च नदास्तथा  ।  
आयान्तु यजमानस्य दुरितक्षयकारकाः  ॥ ९३.२५ ॥  
एवमावाहयेदेतानमरान्मुनिसत्तम  ।  
होमं समारभेत्सर्पिर्यवव्रीहितिलादिना  ॥ ९३.२६ ॥  
अर्कः पलाशखदिरावपामार्गोऽथ पिप्पलः  ।  
औदुम्बरः शमी दूर्वा कुशाश्च समिधः क्रमात् ॥ ९३.२७ ॥  
एकैकस्याष्टकशतमष्टविंशतिरेव वा  ।  
होतव्या मधुसर्पिर्भ्यां दध्ना चैव समन्विताः  ॥ ९३.२८ ॥  
प्रादेशमात्रा अशिफा अशाखा अपलाशिनीः  ।  
समिधः कल्पयेत्प्राज्ञः सर्वकर्मसु सर्वदा  ॥ ९३.२९ ॥  
देवानामपि सर्वेषामुपांशु परमार्थवित् ।  
स्वेन स्वेनैव मन्त्रेण होतव्याः समिधः पृथक् ॥ ९३.३० ॥  
होतव्यं च घृताभ्यक्तं चरुभक्षादिकं पुनः  ।  
मन्त्रैर्दशाहुतीर्हुत्वा होमं व्याहृतिभिस्ततः  ॥ ९३.३१ ॥  
उदङ्मुखाः प्राङ्मुखा वा कुर्युर्ब्राह्मणपुङ्गवाः  ।  
मन्त्रवन्तश्च कर्तव्याश्चरवः प्रतिदैवतम्  ॥ ९३.३२ ॥  
हुत्वा च तांश्चरून्सम्यक्ततो होमं समाचरेत् ।  
आकृष्णेति च सूर्याय होमः कार्यो द्विजन्मना  ॥ ९३.३३ ॥  
आप्यायस्वेति सोमाय मन्त्रेण जुहुयात्पुनः  ।  
अग्निर्मूर्धा दिवो मन्त्र इति भौमाय कीर्तयेत् ॥ ९३.३४ ॥  
अग्ने विवस्वदुषस इति सोमसुताय वै  ।  
बृहस्पते परिदीया रथेनेति गुरोर्मतः  ॥ ९३.३५ ॥  
शुक्रं ते अन्यदिति च शुक्रस्यापि निगद्यते  ।  
शनैश्चरायेति पुनः शं नो देवीति होमयेत् ॥ ९३.३६ ॥  
कया नश्चित्र आभुवदिति राहोरुदाहृतः  ।  
केतुं कृण्वन्नपि ब्रूयात्केतूनामपि शान्तये  ॥ ९३.३७ ॥  
आ वो राजेति रुद्रस्य बलिहोमं समाचरेत् ।  
आपो हि ष्ठेत्युमायास्तु स्योनेति स्वामिनस्तथा  ॥ ९३.३८ ॥  
विष्णोरिदं विष्णुरिति तमीशेति स्वयम्भुवः  ।  
इन्द्रमिद्देवतातेति इन्द्राय जुहुयात्ततः  ॥ ९३.३९ ॥  
तथा यमस्य चायं गौरिति होमः प्रकीर्तितः  ।  
कालस्य ब्रह्म जज्ञानमिति मन्त्रः प्रशस्यते  ॥ ९३.४० ॥  
चित्रगुप्तस्य चाज्ञातमिति मन्त्रविदो विदुः  ।  
अग्निं दूतं वृणीमह इति वह्नेरुदाहृतः  ॥ ९३.४१ ॥  
उदुत्तमं वरुणमित्यपां मन्त्रः प्रकीर्तितः  ।  
भूमेः पृथिव्यन्तरिक्षमिति वेदेषु पठ्यते  ॥ ९३.४२ ॥  
सहस्रशीर्षा पुरुष इति विष्णोरुदाहृतः  ।  
इन्द्रायेन्दो मरुत्वत इति शक्रस्य शस्यते  ॥ ९३.४३ ॥  
उत्तानपर्णे सुभगे इति देव्याः समाचरेत् ।  
प्रजापतेः पुनर्होमः प्रजापतिरिति स्मृतः  ॥ ९३.४४ ॥  
नमोऽस्तु सर्पेभ्य इति सर्पाणां मन्त्र उच्यते  ।  
एष ब्रह्मा य ऋत्विग्भ्य इति ब्रह्मण्युदाहृतः  ॥ ९३.४५ ॥  
विनायकस्य चानूनमिति मन्त्रो बुधैः स्मृतः  ।  
जातवेदसे सुनवाम दुर्गामन्त्रोऽयमुच्यते  ॥ ९३.४६ ॥  
आदित्प्रत्नस्य रेतस आकाशस्य उदाहृतः  ।  
क्राणा शिशुर्महीनां च वायोर्मन्त्रः प्रकीर्तितः  ॥ ९३.४७ ॥  
एषो उषा अपूर्व्या इत्यश्विनोर्मन्त्र उच्यते  ।  
पूर्णाहुतिस्तु मूर्धानं दिव इत्यभिपातयेत् ॥ ९३.४८ ॥  
अथाभिषेकमन्त्रेण वाद्यमङ्गलगीतकैः  ।  
पूर्णकुम्भेन तेनैव होमान्ते प्रागुदङ्मुखम्  ॥ ९३.४९ ॥  
अव्यङ्गावयवैर्ब्रह्मन् हेमस्रग्दामभूषितैः  ।  
यजमानस्य कर्तव्यं चतुर्भिः स्नपनं द्विजैः  ॥ ९३.५० ॥  
सुरास्त्वामभिषिञ्चन्तु ब्रह्मविष्णुमहेश्वराः  ।  
वासुदेवो जगन्नाथस्तथा सङ्कर्षणो विभुः  ।  
प्रद्युम्नश्चानिरुद्धश्च भवन्तु विजयाय ते  ॥ ९३.५१ ॥  
आखण्डलोऽग्निर्भगवान् यमो वै निरृतिस्तथा  ।  
वरुणः पवनश्चैव धनाध्यक्षस्तथा शिवः  ।  
ब्रह्मणा सहितः शेषो दिक्पालास्त्वामवन्तु ते  ॥ ९३.५२ ॥  
कीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः  ।  
बुद्धिर्लज्जा वपुः शान्तिस्तुष्टिः क्रान्तिश्च मातरः  ।  
एतास्त्वामभिषिञ्चन्तु धर्मपत्न्यः समागताः  ॥ ९३.५३ ॥  
आदित्यश्चन्द्रमा भौमो बुधो जीवः सितोऽर्कजः  ।  
ग्रहास्त्वामभिषिञ्चन्तु राहुः केतुश्च तर्पिताः  ॥ ९३.५४ ॥  
देवदानवगन्धर्वा यक्षराक्षसपन्नगाः  ।  
ऋषयो मुनयो गावो देवमातर एव च  ॥ ९३.५५ ॥  
देवपत्न्यो द्रुमा नागा दैत्याश्चाप्सरसां गणाः  ।  
अस्त्राणि सर्वशस्त्राणि राजानो वाहनानि च  ॥ ९३.५६ ॥  
औषधानि च रत्नानि कालस्यावयवाश्च ये  ।  
सरितः सागराः शैलास्तीर्थानि जलदा नदाः  ।  
एते त्वामभिषिञ्चन्तु सर्वकामार्थसिद्धये  ॥ ९३.५७ ॥  
ततः शुक्लाम्बरधरः शुक्लगन्धानुलेपनः  ।  
सर्वौषधैः सर्वगन्धैः स्नापितो द्विजपुङ्गवैः  ॥ ९३.५८ ॥  
यजमानः सपत्नीक ऋत्विजः सुसमाहितान्  ।  
दक्षिणाभिः प्रयत्नेन पूजयेद्गतविस्मयः  ॥ ९३.५९ ॥  
सूर्याय कपिलां धेनुं शङ्खं दद्यात्तथेन्दवे  ।  
रक्तं धुरन्धरं दद्याद्भौमाय च ककुद्मिनम्  ॥ ९३.६० ॥  
बुधाय जातरूपं तु गुरवे पीतवाससी  ।  
श्वेताश्वं दैत्यगुरवे कृष्णां गामर्कसूनवे  ॥ ९३.६१ ॥  
आयसं राहवे दद्यात्केतुभ्यश्छागमुत्तमम्  ।  
सुवर्णेन समा कार्या यजमानेन दक्षिणा  ॥ ९३.६२ ॥  
सर्वेषामथवा गावो दातव्या हेमभूषिताः  ।  
सुवर्णमथवा दद्याद्गुरुर्वा येन तुष्यति  ।  
समन्त्रेणैव दातव्याः सर्वाः सर्वत्र दक्षिणाः  ॥ ९३.६३ ॥  
कपिले सर्वदेवानां पूजनीयासि रोहिणी  ।  
तीर्थदेवमयी यस्मादतः शान्तिं प्रयच्छ मे  ॥ ९३.६४ ॥  
पुण्यस्त्वं शङ्ख पुण्यानां मङ्गलानां च मङ्गलम्  ।  
विष्णुना विधृतश्चासि ततः शान्तिं प्रयच्छ मे  ॥ ९३.६५ ॥  
धर्मस्त्वं वृषरूपेण जगदानन्दकारक  ।  
अष्टमूर्तेरधिष्ठानमतः शान्तिं प्रयच्छ मे  ॥ ९३.६६ ॥  
हिरण्यगर्भगर्भस्त्वं हेमबीजं विभावसोः  ।  
अनन्तपुण्यफलदमतः शान्तिं प्रयच्छ मे  ॥ ९३.६७ ॥  
पीतवस्त्रयुगं यस्माद्वासुदेवस्य वल्लभम्  ।  
प्रदानात्तस्य मे विष्णो ह्यतः शान्तिं प्रयच्छ मे  ॥ ९३.६८ ॥  
विष्णुस्त्वमश्वरूपेण यस्मादमृतसम्भवः  ।  
चन्द्रार्कवाहनो नित्यमतः शान्तिं प्रयच्छ मे  ॥ ९३.६९ ॥  
यस्मात्त्वं पृथिवी सर्वा धेनुः केशवसन्निभा  ।  
सर्वपापहरा नित्यमतः शान्तिं प्रयच्छ मे  ॥ ९३.७० ॥  
यस्मादायासकर्माणि तवाधीनानि सर्वदा  ।  
लाङ्गलाद्यायुधादीनि तस्माच्छान्तिं प्रयच्छ मे  ॥ ९३.७१ ॥  
यस्मात्त्वं सर्वयज्ञानामङ्गत्वेन व्यवस्थितः  ।  
यानं विभावसोर्नित्यमतः शान्तिं प्रयच्छ मे  ॥ ९३.७२ ॥  
गवामङ्गेषु तिष्ठन्ति भुवनानि चतुर्दश  ।  
यस्मात्तस्माच्छ्रिये मे स्यादिह लोके परत्र च  ॥ ९३.७३ ॥  
यस्मादशून्यं शयनं केशवस्य च सर्वदा  ।  
शय्या ममाप्यशून्यास्तु दत्ता जन्मनि जन्मनि  ॥ ९३.७४ ॥  
यथा रत्नेषु सर्वेषु सर्वे देवाः प्रतिष्ठिताः  ।  
तथा रत्नानि यच्छन्तु रत्नदानेन मे सुराः  ॥ ९३.७५ ॥  
यथा भूमिप्रदानस्य कलां नार्हन्ति षोडशीम्  ।  
दानान्यन्यानि मे शान्तिर्भूमिदानाद्भवत्विह  ॥ ९३.७६ ॥  
एवं सम्पूजयेद्भक्त्या वित्तशाठ्येन वर्जितः  ।  
रत्नकाञ्चनवस्त्रौघैर्धूपमाल्यानुलेपनैः  ॥ ९३.७७ ॥  
अनेन विधिना यस्तु ग्रहपूजां समाचरेत् ।  
सर्वान्कामानवाप्नोति प्रेत्य स्वर्गे महीयते  ॥ ९३.७८ ॥  
यस्तु पीडाकरो नित्यमल्पवित्तस्य वा ग्रहः  ।  
तं च यत्नेन सम्पूज्य शेषानप्यर्चयेद्बुधः  ॥ ९३.७९ ॥  
ग्रहा गावो नरेन्द्राश्च ब्राह्मणाश्च विशेषतः  ।  
पूजिताः पूजयन्त्येते निर्दहन्त्यवमानिताः  ॥ ९३.८० ॥  
यथा बाणप्रहाराणां कवचं भवति वारणम्  ।  
तद्वद्दैवोपघातानां शान्तिर्भवति वारणम्  ॥ ९३.८१ ॥  
तस्मान्न दक्षिणाहीनं कर्तव्यं भूतिमिच्छता  ।  
सम्पूर्णया दक्षिणया यस्मादेकोऽपि तुष्यति  ॥ ९३.८२ ॥  
सदैवायुतहोमोऽयं नवग्रहमखे स्थितः  ।  
विवाहोत्सवयज्ञेषु प्रतिष्ठादिषु कर्मसु  ॥ ९३.८३ ॥  
निर्विघ्नार्थं मुनिश्रेष्ठ तथोद्वेगाद्भुतेषु च  ।  
कथितोऽयुतहोमोऽयं लक्षहोममतः शृणु  ॥ ९३.८४ ॥  
सर्वकामाप्तये यस्माल्लक्षहोमं विदुर्बुधाः  ।  
पितॄणां वल्लभं साक्षाद्भुक्तिमुक्तिफलप्रदम्  ॥ ९३.८५ ॥  
ग्रहताराबलं लब्ध्वा कृत्वा ब्राह्मणवाचनम्  ।  
गृहस्योत्तरपूर्वेण मण्डपं कारयेद्बुधः  ॥ ९३.८६ ॥  
रुद्रायतनभूमौ वा चतुरस्रमुदङ्मुखम्  ।  
दशहस्तमथाष्टौ वा हस्तान्कुर्याद्विधानतः  ॥ ९३.८७ ॥  
प्रागुदक्प्लवनां भूमिं कारयेद्यत्नतो बुधः  ।  
प्रागुत्तरं समासाद्य प्रदेशं मण्डपस्य तु  ॥ ९३.८८ ॥  
शोभनं कारयेत्कुण्डं यथावल्लक्षणान्वितम्  ।  
चतुरस्रं समन्तात्तु योनिवक्त्रं समेखलम्  ॥ ९३.८९ ॥  
चतुरङ्गुलविस्तारा मेखला तद्वदुच्छ्रिता  ।  
प्रागुदक्प्लवना कार्या सर्वतः समवस्थिता  ॥ ९३.९० ॥  
शान्त्यर्थं सर्वलोकानां नवग्रहमखः स्मृतः  ।  
मानहीनाधिकं कुण्डमनेकभयदं भवेत् ।  
यस्मात्तस्मात्सुसम्पूर्णं शान्तिकुण्डं विधीयते  ॥ ९३.९१ ॥  
अस्माद्दशगुणः प्रोक्तो लक्षहोमः स्वयम्भुवा  ।  
आहुतीभिः प्रयत्नेन दक्षिणाभिस्तथैव च  ॥ ९३.९२ ॥  
द्विहस्तविस्तृतं तद्वच्चतुर्हस्तायतं पुनः  ।  
लक्षहोमे भवेत्कुण्डं योनिवक्त्रं त्रिमेखलम्  ॥ ९३.९३ ॥  
तस्य चोत्तरपूर्वेण वितस्तित्रयसंस्थितम्  ।  
प्रागुदक्प्लवनं तच्च चतुरस्रं समन्ततः  ॥ ९३.९४ ॥  
विष्कम्भार्धोच्छ्रितं प्रोक्तं स्थण्डिलं विश्वकर्मणा  ।  
संस्थापनाय देवानां वप्रत्रयसमावृतम्  ॥ ९३.९५ ॥  
द्व्यङ्गुलो ह्युच्छ्रितो वप्रः प्रथमः स उदाहृतः  ।  
अङ्गुलोच्छ्रयसंयुक्तं वप्रद्वयमथोपरि  ॥ ९३.९६ ॥  
त्र्यङ्गुलस्य च विस्तारः सर्वेषां कथ्यते बुधैः  ।  
दशाङ्गुलोच्छ्रिता भित्तिः स्थण्डिले स्यात्तथोपरि  ।  
तस्मिन्नावाहयेद्देवान् पूर्ववत्पुष्पतण्डुलैः  ॥ ९३.९७ ॥  
आदित्याभिमुखाः सर्वाः साधिप्रत्यधिदेवताः  ।  
स्थापनीया मुनिश्रेष्ठ नोत्तरेण पराङ्मुखाः  ॥ ९३.९८ ॥  
गरुत्मानधिकस्तत्र सम्पूज्यः श्रियमिच्छता  ।  
सामध्वनिशरीरस्त्वं वाहनं परमेष्ठिनः  ।  
विषपापहरो नित्यमतः शान्तिं प्रयच्छ मे  ॥ ९३.९९ ॥  
पूर्ववत्कुम्भमामन्त्र्य तद्वद्धोमं समाचरेत् ।  
सहस्राणां शतं हुत्वा समित्सङ्ख्याधिकं पुनः  ।  
घृतकुम्भवसोर्धारां पातयेदनलोपरि  ॥ ९३.१०० ॥  
औदुम्बरीं तथार्द्रां च ऋज्वीं कोटरवर्जिताम्  ।  
बाहुमात्रां स्रुचं कृत्वा ततः स्तम्भद्वयोपरि  ।  
घृतधारां तया सम्यगग्नेरुपरि पातयेत् ॥ ९३.१०१ ॥  
श्रावयेत्सूक्तमाग्नेयं वैष्णवं रौद्रमैन्दवम्  ।  
महावैश्वानरं साम ज्येष्ठसाम च वाचयेत् ॥ ९३.१०२ ॥  
स्नानं च यजमानस्य पूर्ववत्स्वस्तिवाचनम्  ।  
दातव्या यजमानेन पूर्ववद्दक्षिणाः पृथक् ॥ ९३.१०३ ॥  
कामक्रोधविहीनेन ऋत्विग्भ्यः शान्तचेतसा  ।  
नवग्रहमखे विप्राश्चत्वारो वेदवेदिनः  ॥ ९३.१०४ ॥  
अथवा ऋत्विजौ शान्तौ द्वावेव श्रुतिकोविदौ  ।  
कार्यावयुतहोमे तु न प्रसज्येत विस्तरे  ॥ ९३.१०५ ॥  
तद्वच्च दश चाष्टौ च लक्षहोमे तु ऋत्विजः  ।  
कर्तव्याः शक्तितस्तद्वच्चत्वारो वा विमत्सरः  ॥ ९३.१०६ ॥  
नवग्रहमखात्सर्वं लक्षहोमे दशोत्तरम्  ।  
भक्ष्यान्दद्यान्मुनिश्रेष्ठ भूषणान्यपि शक्तितः  ॥ ९३.१०७ ॥  
शयनानि सवस्त्राणि हैमानि कटकानि च  ।  
कर्णाङ्गुलिपवित्राणि कण्ठसूत्राणि शक्तिमान्  ॥ ९३.१०८ ॥  
न कुर्याद्दक्षिणाहीनं वित्तशाठ्येन मानवः  ।  
अददल्लोभतो मोहात्कुलक्षयमवाप्नुते  ॥ ९३.१०९ ॥  
अन्नदानं यथाशक्त्या कर्तव्यं भूतिमिच्छता  ।  
अन्नहीनः कृतो यस्माद्दुर्भिक्षफलदो भवेत् ॥ ९३.११० ॥  
अन्नहीनो दहेद्राष्ट्रं मन्त्रहीनस्तु ऋत्विजः  ।  
यष्टारं दक्षिणाहीनं नास्ति यज्ञसमो रिपुः  ॥ ९३.१११ ॥  
न वाप्यल्पधनः कुर्याल्लक्षहोमं नरः क्वचित् ।  
यस्मात्पीडाकरो नित्यं यज्ञे भवति विग्रहः  ॥ ९३.११२ ॥  
तमेव पूजयेद्भक्त्या द्वौ वा त्रीन्वा यथाविधि  ।  
एकमप्यर्चयेद्भक्त्या ब्राह्मणं वेदपारगम्  ।  
दक्षिणाभिः प्रयत्नेन न बहूनल्पवित्तवान्  ॥ ९३.११३ ॥  
लक्षहोमस्तु कर्तव्यो यथावित्तं भवेद्बहु  ।  
यतः सर्वानवाप्नोति कुर्वन्कामान्विधानतः  ॥ ९३.११४ ॥  
पूज्यते शिवलोके च वस्वादित्यमरुद्गणैः  ।  
यावत्कल्पशतान्यष्टावथ मोक्षमवाप्नुयात् ॥ ९३.११५ ॥  
सकामो यस्त्विमं कुर्याल्लक्षहोमं यथाविधि  ।  
स तं काममवाप्नोति पदमानन्त्यमश्नुते  ॥ ९३.११६ ॥  
पुत्रार्थी लभते पुत्रान् धनार्थी लभते धनम्  ।  
भार्यार्थी शोभनां भार्यां कुमारी च शुभं पतिम्  ॥ ९३.११७ ॥  
भ्रष्टराज्यस्तथा राज्यं श्रीकामः श्रियमाप्नुयात् ।  
यं यं प्रार्थयते कामं स वै भवति पुष्कलः  ।  
निष्कामः कुरुते यस्तु स परं ब्रह्म गच्छति  ॥ ९३.११८ ॥  
अस्माच्छतगुणः प्रोक्तः कोटिहोमः स्वयम्भुवा  ।  
आहुतीभिः प्रयत्नेन दक्षिणाभिः फलेन च  ॥ ९३.११९ ॥  
पूर्ववद्ग्रहदेवानामावाहनविसर्जने  ।  
होममन्त्रास्त एवोक्ताः खाने दाने तथैव च  ।  
कुण्डमण्डपवेदीनां विशेषोऽयं निबोध मे  ॥ ९३.१२० ॥  
कोटिहोमे चतुर्हस्तं चतुरस्रं तु सर्वतः  ।  
योनिवक्त्रद्वयोपेतं तदप्याहुस्त्रिमेखलम्  ॥ ९३.१२१ ॥  
द्व्यङ्गुलाभ्युच्छ्रिता कार्या प्रथमा मेखला बुधैः  ।  
त्र्यङ्गुलाभ्युच्छ्रिता तद्वद्द्वितीया परिकीर्तिता  ॥ ९३.१२२ ॥  
उच्छ्रायविस्तराभ्यां च तृतीया चतुरङ्गुला  ।  
द्व्यङ्गुलश्चेति विस्तारः पूर्वयोरेव शस्यते  ॥ ९३.१२३ ॥  
वितस्तिमात्रा योनिः स्यात्षट्सप्ताङ्गुलविस्तृता  ।  
कूर्मपृष्ठोन्नता मध्ये पार्श्वयोश्चाङ्गुलोच्छ्रिता  ॥ ९३.१२४ ॥  
गजौष्ठसदृशी तद्वदायता छिद्रसंयुता  ।  
एतत्सर्वेषु कुण्डेषु योनिलक्षणमुच्यते  ॥ ९३.१२५ ॥  
मेखलोपरि सर्वत्र अश्वत्थदलसन्निभम्  ।  
वेदी च कोटिहोमे स्याद्वितस्तीनां चतुष्टयम्  ॥ ९३.१२६ ॥  
चतुरस्रा समन्ताच्च त्रिभिर्वप्रैस्तु संयुता  ।  
वप्रप्रमाणं पूर्वोक्तं वेदीनां च तथोच्छ्रयः  ॥ ९३.१२७ ॥  
तथा षोडशहस्तः स्यान्मण्डपश्च चतुर्मुखः  ।  
पूर्वद्वारे च संस्थाप्य बह्वृचं वेदपारगम्  ॥ ९३.१२८ ॥  
यजुर्विदं तथा याम्ये पश्चिमे सामवेदिनम्  ।  
अथर्ववेदिनं तद्वदुत्तरे स्थापयेद्बुधः  ॥ ९३.१२९ ॥  
अष्टौ तु होमकाः कार्या वेदवेदाङ्गवेदिनः  ।  
एवं द्वादश विप्राः स्युर्वस्त्रमाल्यानुलेपनैः  ।  
पूर्ववत्पूजयेद्भक्त्या वस्त्राभरणभूषणैः  ॥ ९३.१३० ॥  
रात्रिसूक्तं च रौद्रं च पावमानं सुमङ्गलम्  ।  
पूर्वतो बह्वृचः शान्तिं पठन्नास्ते ह्युदङ्मुखः  ॥ ९३.१३१ ॥  
शाक्तं शाक्रं च सौम्यं च कौष्माण्डं शान्तिमेव च  ।  
पाठयेद्दक्षिणद्वारि यजुर्वेदिनमुत्तमम्  ॥ ९३.१३२ ॥  
सुपर्णमथ वैराजमाग्नेयं रुद्रसंहिताम्  ।  
ज्येष्ठमास तथा शान्तिं छन्दोगः पश्चिमे जपेत् ॥ ९३.१३३ ॥  
शान्तिसूक्तं च सौरं च तथा शाकुनकं शुभम्  ।  
पौष्टिकं च महाराज्यमुत्तरेणाप्यथर्ववित् ॥ ९३.१३४ ॥  
पञ्चभिः सप्तभिर्वापि होमः कार्योऽत्र पूर्ववत् ।  
स्नाने दाने च मन्त्राः स्युस्त एव मुनिसत्तम  ॥ ९३.१३५ ॥  
वसोर्धाराविधानं च लक्षहोमे विशिष्यते  ।  
अनेन विधिना यस्तु कोटिहोमं समाचरेत् ।  
सर्वान्कामानवाप्नोति ततो विष्णुपदं व्रजेत् ॥ ९३.१३६ ॥  
यः पठेच्छृणुयाद्वापि ग्रहयज्ञत्रयं नरः  ।  
सर्वपापविशुद्धात्मा पदमिन्द्रस्य गच्छति  ॥ ९३.१३७ ॥  
अश्वमेधसहस्राणि दश चाष्टौ च धर्मवित् ।  
कृत्वा यत्फलमाप्नोति कौटिहोमात्तदश्नुते  ॥ ९३.१३८ ॥  
ब्रह्महत्यासहस्राणि भ्रूणहत्यार्बुदानि च  ।  
कोटिहोमेन नश्यन्ति यथावच्छिवभाषितम्  ॥ ९३.१३९ ॥  
वश्यकर्माभिचारादि तथैवोच्चाटनादिकम्  ।  
नवग्रहमखं कृत्वा ततः काम्यं समाचरेत् ॥ ९३.१४० ॥  
अन्यथा फलदं पुंसां न काम्यं जायते क्वचित् ।  
तस्मादयुतहोमस्य विधानं पूर्वमाचरेत् ॥ ९३.१४१ ॥  
वृत्तं वोच्चाटने कुण्डं तथा च वश्यकर्मणि  ।  
त्रिमेखलं चैकवक्त्रमरत्निर्विस्तरेण तु  ॥ ९३.१४२ ॥  
पलाशसमिधः शस्ता मधुगोरोचनान्विताः  ।  
चन्दनागुरुणा तद्वत्कुङ्कुमेनाभिषिञ्चिताः  ॥ ९३.१४३ ॥  
होमयेन्मधुसर्पिर्भ्यां बिल्वानि कमलानि च  ।  
सहस्राणि दशैवोक्तं सर्वदैव स्वयम्भुवा  ॥ ९३.१४४ ॥  
वश्यकर्मणि बिल्वानां पद्मानां चैव धर्मवित् ।  
सुमित्रिया न आप ओषधय इति होमयेत् ॥ ९३.१४५ ॥।  
न चात्र स्थापनं कार्यं न च कुम्भाभिषेचनम्  ।  
स्नानं सर्वौषधैः कृत्वा शुक्लपुष्पाम्बरो गृही  ॥ ९३.१४६ ॥  
कण्ठसूत्रैः सकनकैर्विप्रान् समभिपूजयेत् ।  
सूक्ष्मवस्त्राणि देयानि शुक्ला गावः सकाञ्चनाः  ॥ ९३.१४७ ॥  
अवश्यानि वशी कुर्यात्सर्वशत्रुबलान्यपि  ।  
अमित्राण्यपि मित्राणि होमोऽयं पापनाशनः  ॥ ९३.१४८ ॥  
विद्वेषणेऽभिचारे च त्रिकोणं कुण्डमिष्यते  ।  
द्विमेखलं कोणमुखं हस्तमात्रं च सर्वशः  ॥ ९३.१४९ ॥  
होमं कुर्युस्ततो विप्रा रक्तमाल्यानुलेपनाः  ।  
निवीतलोहितोष्णीषा लोहिताम्बरधारिणः  ॥ ९३.१५० ॥  
नववायसरक्ताढ्यपात्रत्रयसमन्विताः  ।  
समिधो वामहस्तेन श्येनास्थिबलसंयुताः  ।  
होतव्या मुक्तकेशैस्तु ध्यायद्भिरशिवं रिपौ  ॥ ९३.१५१ ॥  
दुर्मित्रियास्तस्मै सन्तु तथा हुम्फडितीति च  ।  
श्येनाभिचारमन्त्रेण क्षुरं समभिमन्त्र्य च  ॥ ९३.१५२ ॥  
प्रतिरूपं रिपोः कृत्वा क्षुरेण परिकर्तयेत् ।  
रिपुरूपस्य शकलान् यथैवाग्नौ विनिष्क्षिपेत् ॥ ९३.१५३ ॥  
ग्रहयज्ञविधानान्ते सदैवाभिचरन्पुनः  ।  
विद्वेषणं तथा कुर्वन्नेतदेव समाचरेत् ॥ ९३.१५४ ॥  
इहैव फलदं पुंसामेतन्नामुत्र शोभनम्  ।  
तस्माच्छान्तिकमेवात्र कर्तव्यं भूतिमिच्छता  ॥ ९३.१५५ ॥  
ग्रहयज्ञत्रयं कुर्याद्यस्त्वकाम्येन मानवः  ।  
स विष्णोः पदमाप्नोति पुनरावृत्तिदुर्लभम्  ॥ ९३.१५६ ॥  
य इदं शृणुयान्नित्यं श्रावयेद्वापि मानवः  ।  
न तस्य ग्रहपीडा स्यान्न च बन्धुजनक्षयः  ॥ ९३.१५७ ॥  
ग्रहयज्ञत्रयं गेहे लिखितं यत्र तिष्ठति  ।  
न पीडा तत्र बालानां न रोगो न च बन्धनम्  ॥ ९३.१५८ ॥  
अशेषयज्ञफलदं निःशेषाघविनाशनम्  ।  
कोटिहोमं विदुः प्राज्ञा भुक्तिमुक्तिफलप्रदम्  ॥ ९३.१५९ ॥  
अश्वमेधफलं प्राहुर्लक्षहोमं सुरोत्तमाः  ।  
द्वादशाहमखस्तद्वन्नवग्रहमखः स्मृतः  ॥ ९३.१६० ॥  
इति कथितमिदानीमुत्सवानन्दहेतोः सकलकलुषहारी देवयज्ञाभिषेकः  ।  
परिपठति य इत्थं यः शृणोति प्रसङ्गादभिभवति स शत्रूनायुरारोग्ययुक्तः  ॥ ९३.१६१ ॥  


______________________________________________________  

मत्स्यपुराण ९४  

*शिव उवाच  
पद्मासनः पद्मकरः पद्मगर्भसमद्युतिः  ।  
सप्ताश्वः सप्तरज्जुश्च द्विभुजः स्यात्सदा रविः  ॥ ९४.१ ॥  
श्वेतः श्वेताम्बरधरः श्वेताश्वः श्वेतवाहनः  ।  
गदापाणिर्द्विबाहुश्च कर्तव्यो वरदः शशी  ॥ ९४.२ ॥  
रक्तमाल्याम्बरधरः शक्तिशूलगदाधरः  ।  
चतुर्भुजः श्वेतरोमा वरदः स्याद्धरासुतः  ॥ ९४.३ ॥  
पीतमाल्याम्बरधरः कर्णिकारसमद्युतिः  ।  
खड्गचर्मगदापाणिः सिंहस्थो वरदो बुधः  ॥ ९४.४ ॥  
देवदैत्यगुरू तद्वत्पीतश्वेतौ चतुर्भुजौ  ।  
दण्डिनौ वरदौ कार्यौ साक्षसूत्रकमण्डलू  ॥ ९४.५ ॥  
इन्द्रनीलद्युतिः शूली वरदो गृध्रवाहनः  ।  
बाणबाणासनधरः कर्तव्योऽर्कसुतस्तथा  ॥ ९४.६ ॥  
करालवदनः खड्गचर्मशूली वरप्रदः  ।  
नीलसिंहासनस्थश्च राहुरत्र प्रशस्यते  ॥ ९४.७ ॥  
धूम्रा द्विबाहवः सर्वे गदिनो विकृताननाः  ।  
गृध्रासनगता नित्यं केतवः स्युर्वरप्रदाः  ॥ ९४.८ ॥  
सर्वे किरीटिनः कार्या ग्रहा लोकहितावहाः  ।  
स्वाङ्गुलेनोच्छ्रिताः सर्वे शतमष्टोत्तरं सदा  ॥ ९४.९ ॥  


______________________________________________________  


मत्स्यपुराण ९५  

*नारद उवाच  
भगवन्भूतभव्येश तथान्यदपि यच्छ्रुतम्  ।  
भुक्तिमुक्तिफलायालं तत्पुनर्वक्तुमर्हसि  ॥ ९५.१ ॥  
एवमुक्तोऽब्रवीच्छम्भुरयं वाङ्मयपारगः  ।  
मत्समस्तपसा ब्रह्मन् पुराणश्रुतिविस्तरैः  ॥ ९५.२ ॥  
धर्मोऽयं वृषरूपेण नन्दी नाम गणाधिपः  ।  
धर्मान्माहेश्वरान् वक्ष्यत्यतःप्रभृति नारद  ॥ ९५.३ ॥  

*मत्स्य उवाच  
इत्युक्त्वा देवदेवेशस्तत्रैवान्तरधीयत  ।  
नारदोऽपि हि शुश्रूषुरपृच्छन्नन्दिकेश्वरम्  ।  
आदिष्टस्त्वं शिवेनेह वद माहेश्वरं व्रतम्  ॥ ९५.४ ॥  

*नन्दिकेश्वर उवाच  
शृणुष्वावहितो ब्रह्मन् वक्ष्ये माहेश्वरं व्रतम्  ।  
त्रिषु लोकेषु विख्याता नाम्ना शिवचतुर्दशी  ॥ ९५.५ ॥  
मार्गशीर्षत्रयोदश्यां सितायामेकभोजनः  ।  
प्रार्थयेद्देवदेवेशं त्वामहं शरणं गतः  ॥ ९५.६ ॥  
चतुर्दश्यां निराहारः सम्यगभ्यर्च्य शङ्करम्  ।  
सुवर्णवृषभं दत्त्वा भोक्ष्यामि च परेऽहनि  ॥ ९५.७ ॥  
एवं नियमकृत्सुप्त्वा प्रातरुत्थाय मानवः  ।  
कृतस्नानजपःपश्चादुमया सह शङ्करम्  ।  
पूजयेत्कमलैः शुभ्रैर्गन्धमाल्यानुलेपनैः  ॥ ९५.८ ॥  
पादौ नमः शिवायेति शिरः सर्वात्मने नमः  ।  
त्रिनेत्रायेति नेत्राणि ललाटं हरये नमः  ॥ ९५.९ ॥  
मुखमिन्दुमुखायेति श्रीकण्ठायेति कन्धराम्  ।  
सद्योजाताय कर्णौ तु वामदेवाय वै भुजौ  ॥ ९५.१० ॥  
अघोरहृदयायेति हृदयं चाभिपूजयेत् ।  
स्तनौ तत्पुरुषायेति तथेशानाय चोदरम्  ॥ ९५.११ ॥  
पार्श्वौ चानन्तधर्माय ज्ञानभूताय वै कटिम्  ।  
ऊरू चानन्तवैराग्यसिंहायेत्यभिपूजयेत् ॥ ९५.१२ ॥  
अनन्तैश्वर्यनाथाय जानुनी चार्चयेद्बुधः  ।  
प्रधानाय नमो जङ्घे गुल्फौ व्योमात्मने नमः  ॥ ९५.१३ ॥  
व्योमकेशात्मरूपाय केशान्पृष्ठं च पूजयेत् ।  
नमः पुष्ट्यै नमस्तुष्ट्यै पार्वतीं चापि पूजयेत् ॥ ९५.१४ ॥  
ततस्तु वृषभं हैममुदकुम्भसमन्वितम्  ।  
शुक्लमाल्याम्बरधरं पञ्चरत्नसमन्वितम्  ।  
भक्ष्यैर्नानाविधैर्युक्तं ब्राह्मणाय निवेदयेत् ॥ ९५.१५ ॥  
प्रीयतां देवदेवोऽत्र सद्योजातः पिनाकधृक् ।  
ततो विप्रान्समाहूय तर्पयेद्भक्तितः शुभान्  ।  
पृषदाज्यं च सम्प्राश्य स्वपेद्भूमावुदङ्मुखः  ॥ ९५.१६ ॥  
पञ्चदश्यां च सम्पूज्य विप्रान्भुञ्जीत वाग्यतः  ।  
तद्वत्कृष्णचतुर्दश्यामेतत्सर्वं समाचरेत् ॥ ९५.१७ ॥  
चतुर्दशीषु सर्वासु कुर्यात्पूर्ववदर्चनम्  ।  
ये तु मासे विशेषाः स्युस्तान्निबोध क्रमादिह  ॥ ९५.१८ ॥  
मार्गशीर्षादिमासेषु क्रमादेतदुदीरयेत् ।  
शङ्कराय नमस्तेऽस्तु नमस्ते करवीरक  ॥ ९५.१९ ॥  
त्र्यम्बकाय नमस्तेऽस्तु महेश्वरमतः परम्  ।  
नमस्तेऽस्तु महादेव स्थाणवे च ततः परम्  ॥ ९५.२० ॥  
नमः पशुपते नाथ नमस्ते शम्भवे पुनः  ।  
नमस्ते परमानन्द नमः सोमार्धधारिणे  ॥ ९५.२१ ॥  
नमो भीमाय इत्येवं त्वामहं शरणं गतः  ।  
गोमूत्रं गोमूयं क्षीरं दधि सर्पिः कुशोदकम्  ॥ ९५.२२ ॥  
पञ्चगव्यं ततो बिल्वं कर्पूरं चागुरुं यवाः  ।  
तिलाः कृष्णाश्च विधिवत्प्राशनं क्रमशः स्मृतम्  ।  
प्रतिमासं चतुर्दश्योरेकैकं प्राशनं स्मृतम्  ॥ ९५.२३ ॥  
मन्दारमालतीभिश्च तथा धत्तूरकैरपि  ।  
सिन्दुवारैरशोकैश्च मल्लिकाभिश्च पाटलैः  ॥ ९५.२४ ॥  
अर्कपुष्पैः कदम्बैश्च शतपत्त्र्या तथोत्पलैः  ।  
एकैकेन चतुर्दश्योरर्चयेत्पार्वतीपतिम्  ॥ ९५.२५ ॥  
पुनश्च कार्त्तिके मासे प्राप्ते सन्तर्पयेद्द्विजान्  ।  
अन्नैर्नानाविधैर्भक्ष्यैर्वस्त्रमाल्यविभूषणैः  ॥ ९५.२६ ॥  
कृत्वा नीलवृषोत्सर्गं श्रुत्युक्तविधिना नरः  ।  
उमामहेश्वरं हैमं वृषभं च गवा सह  ॥ ९५.२७ ॥  
मुक्ताफलाष्टकयुतं सितनेत्रपटावृताम्  ।  
सर्वोपस्करसंयुक्तां शय्यां दद्यात्सकुम्भकाम्  ॥ ९५.२८ ॥  
ताम्रपात्रोपरि पुनः शालितण्डुलसंयुतम्  ।  
स्थाप्य विप्राय शान्ताय वेदव्रतपराय च  ॥ ९५.२९ ॥  
ज्येष्ठसामविदे देयं नवकव्रतिने क्वचित् ।  
गुणज्ञे श्रोत्रिये दद्यादाचार्ये तत्त्ववेदिनि  ॥ ९५.३० ॥  
अव्यङ्गाङ्गाय सौम्याय सदा कल्पाणकारिणे  ।  
सपत्नीकाय सम्पूज्य वस्त्रमाल्यविभूषणैः  ॥ ९५.३१ ॥  
गुरौ सति गुरोर्देयं तदभावे द्विजातये  ।  
न वित्तशाठ्यं कुर्वीत कुर्वन्दोषात्पतत्यधः  ॥ ९५.३२ ॥  
अनेन विधिना यस्तु कुर्याच्छिवचतुर्दशीम्  ।  
सोऽश्वमेधसहस्रस्य फलं प्राप्नोति मानवः  ॥ ९५.३३ ॥  
ब्रह्महत्यादिकं किञ्चिद्यदत्रामुत्र वा कृतम्  ।  
पितृभिर्भ्रातृभिर्वापि तत्सर्वं नाशमाप्नुयात् ॥ ९५.३४ ॥  
दीर्घायुरारोग्यकुलान्नवृद्धिरत्राक्षयामुत्र चतुर्भुजत्वम्  ।  
गणाधिपत्यं दिवि कल्पकोटिशतान्युषित्वा पदमेति शम्भोः  ॥ ९५.३५ ॥  
न बृहस्पतिरप्यनन्तमस्याः फलमिन्दो न पितामहोऽपि वक्तुम्  ।  
न च सिद्धगणोऽप्यलं न चाहं यदि जिह्वायुतकोटयोऽपि वक्त्रे  ॥ ९५.३६ ॥  
भवत्यमरवल्लभः पठति यः स्मरेद्वा सदा शृणोत्यपि विमत्सरः सकलपापनिर्मोचनीम्  ।  
इमां शिवचतुर्दशीममरकामिनीकोटयः स्तुवन्ति तमनिन्दितं किमु समाचरेद्यः सदा  ॥ ९५.३७ ॥  
या वाथ नारी कुरुतेऽतिभक्त्या भर्तारमापृच्छ्य सुतान्गुरून्वा  ।  
सापि प्रसादात्परमेश्वरस्य परं पदं याति पिनाकपाणेः  ॥ ९५.३८ ॥  


______________________________________________________  


मत्स्यपुराण ९६  

*नन्दिकेश्वर उवाच  
फलत्यागस्य माहात्म्यं यद्भवेच्छृणु नारद  ।  
यदक्षयं परं लोके सर्वकामफलप्रदम्  ॥ ९६.१ ॥  
मार्गशीर्षे शुभे मासि तृतीयायां मुने व्रतम्  ।  
द्वादश्यामथवाष्टम्यां चतुर्दश्यामथापि वा  ।  
आरभेच्छुक्लपक्षस्य कृत्वा ब्राह्मणवाचनम्  ॥ ९६.२ ॥  
अन्येष्वपि हि मासेषु पुण्येषु मुनिसत्तम  ।  
सदक्षिणं पायसेन भोजयेच्छक्तितो द्विजान्  ॥ ९६.३ ॥  
अष्टादशानां धान्यानामन्यच्च फलमूलकम्  ।  
वर्जयेदब्दमेकं तु ऋते औषधकारणम्  ।  
सवृषं काञ्चनं रुद्रं धर्मराजं च कारयेत् ॥ ९६.४ ॥  
कूष्माण्डं मातुलिङ्गं च वार्ताकं पनसं तथा  ।  
आम्रातकं कपित्थानि कलिङ्गमथ वालुकम्  ॥ ९६.५ ॥  
श्रीफलाश्वत्थबदरं जम्बीरं कदलीफलम्  ।  
काश्मरं दाडिमं शक्त्या कालधौतानि षोडश  ॥ ९६.६ ॥  
मूलकामलकं जम्बूतिन्तिडीकरमर्दकम्  ।  
कङ्कोलैलाकतुण्डीरकरीरकुटजं शमी  ॥ ९६.७ ॥  
औदुम्बरं नारिकेलं द्राक्षाथ बृहतीद्वयम्  ।  
रौप्याणि कारयेच्छक्त्या फलानीमानि षोडश  ॥ ९६.८ ॥  
ताम्रं तालफलं कुर्यादगस्तिफलमेव च  ।  
पिण्डारकाश्मर्यफलं तथा सूरणकन्दकम्  ॥ ९६.९ ॥  
रक्तालुकाकन्दकं च कनकाह्वं च चिर्भिटम्  ।  
चित्रवल्लीफलं तद्वत्कूटशाल्मलिजं फलम्  ॥ ९६.१० ॥  
आम्रनिष्पावमधुकवटमुद्गपटोलकम्  ।  
ताम्राणि षोडशैतानि कारयेच्छक्तितो नरः  ॥ ९६.११ ॥  
उदकुम्भद्वयं कुर्याद्धान्योपरि सवस्त्रकम्  ।  
ततश्च कारयेच्छय्यां यथोपरि सुवाससी  ॥ ९६.१२ ॥  
भक्ष्यपात्रत्रयोपेतं यमरुद्रवृषान्वितम्  ।  
धेन्वा सहैव शान्ताय विप्रायाथ कुटुम्बिने  ।  
सपत्नीकाय सम्पूज्य पुण्येऽह्नि विनिवेदयेत् ॥ ९६.१३ ॥  
यथा फलेषु सर्वेषु वसन्त्यमरकोटयः  ।  
तथा सर्वफलत्यागव्रताद्भक्तिः शिवेऽस्तु मे  ॥ ९६.१४ ॥  
यथा शिवश्च धर्मश्च सदानन्तफलप्रदौ  ।  
तद्युक्तफलदानेन तौ स्यातां मे वरप्रदौ  ॥ ९६.१५ ॥  
यथा फलान्यनन्तानि शिवभक्तेषु सर्वदा  ।  
तथानन्तफलावाप्तिरस्तु जन्मनि जन्मनि  ॥ ९६.१६ ॥  
यथा भेदं न पश्यामि शिवविष्ण्वर्कपद्मजान्  ।  
तथा ममास्तु विश्वात्मा शङ्करः शङ्करः सदा  ॥ ९६.१७ ॥  
इति दत्त्वा च तत्सर्वमलङ्कृत्य च भूषणैः  ।  
शक्तिश्चेच्छयनं दद्यात्सर्वोपस्करसंयुतम्  ॥ ९६.१८ ॥  
अशक्तस्तु फलान्येव यथोक्तानि विधानतः  ।  
तथोदकुम्भसंयुक्तौ शिवधर्मौ च काञ्चनौ  ॥ ९६.१९ ॥  
विप्राय दत्त्वा भुञ्जीत वाग्यतस्तैलवर्जितम्  ।  
अन्यान्यपि यथाशक्त्या भोजयेच्छक्तितो द्विजान्  ॥ ९६.२० ॥  
एतद्भागवतानां तु सौरवैष्णवयोगिनाम्  ।  
शुभं सर्वफलत्यागव्रतं वेदविदो विदुः  ॥ ९६.२१ ॥  
नारीभिश्च यथाशक्त्या कर्तव्यं द्विजपुङ्गव  ।  
एतस्मान्नापरं किञ्चिदिह लोके परत्र च  ।  
व्रतमस्ति मुनिश्रेष्ठ यदनन्तफलप्रदम्  ॥ ९६.२२ ॥  
सौवर्णरौप्यताम्रेषु यावन्तः परमाणवः  ।  
भवन्ति चूर्ण्यमानेषु फलेषु मुनिसत्तम  ।  
तावद्युगसहस्राणि रुद्रलोके महीयते  ॥ ९६.२३ ॥  
एतत्समस्तकलुषापहरं जनानामाजीवनाय मनुजेषु च सर्वदा स्यात् ।  
जन्मान्तरेष्वपि न पुत्रवियोगदुःखमाप्नोति धाम च पुरन्दरलोकजुष्टम्  ॥ ९६.२४ ॥  
यो वा शृणोति पुरुषोऽल्पधनः पठेद्वा देवालयेषु भवनेषु च धार्मिकाणाम्  ।  
पापैर्वियुक्तवपुरत्र पुरं मुरारेरानन्दकृत्पदमुपैति मुनीन्द्र सोऽपि  ॥ ९६.२५ ॥  


______________________________________________________  


मत्स्यपुराण ९७  

*नारद उवाच  
यदारोग्यकरं पुंसां यदनन्तफलप्रदम्  ।  
यच्छान्तये च मर्त्यानां वद नन्दीश तद्व्रतम्  ॥ ९७.१ ॥  

*नन्दिकेश्वर उवाच  
यत्तद्विश्वात्मनो धाम परं ब्रह्म सनातनम्  ।  
सूर्याग्निचन्द्ररूपेण तत्त्रिधा जगति स्थितम्  ॥ ९७.२ ॥  
तदाराध्य पुमान्विप्र प्राप्नोति कुशलं सदा  ।  
तस्मादादित्यवारेण सदा नक्ताशनो भवेत् ॥ ९७.३ ॥  
यदा हस्तेन संयुक्तमादित्यस्य च वासरम्  ।  
तदा शनिदिने कुर्यादेकभक्तं विमत्सरः  ॥ ९७.४ ॥  
नक्तमादित्यवारेण भोजयित्वा द्विजोत्तमान्  ।  
पत्त्रैर्द्वादशसंयुक्तं रक्तचन्दनपङ्कजम्  ॥ ९७.५ ॥  
विलिख्य विन्यसेत्सूर्यं नमस्कारेण पूर्वतः  ।  
दिवाकरं तथाग्नेये विवस्वन्तमतः परम्  ॥ ९७.६ ॥  
भगं तु नैरृते देवं वरुणं पश्चिमे दले  ।  
महेन्द्रमनिले तद्वदादित्यं च तथोत्तरे  ॥ ९७.७ ॥  
शान्तमीशानभागे तु नमस्कारेण विन्यसेत् ।  
कर्णिकापूर्वपत्त्रे तु सूर्यस्य तुरगान्न्यसेत् ॥ ९७.८ ॥  
दक्षिणेऽर्यमनामानं मार्तण्डं पश्चिमे दले  ।  
उत्तरे तु रविं देवं कर्णिकायां च भास्करम्  ॥ ९७.९ ॥  
रक्तपुष्पोदकेनार्घ्यं सतिलारुणचन्दनम्  ।  
तस्मिन्पद्मे ततो दद्यादिमं मन्त्रमुदीरयेत् ॥ ९७.१० ॥  
कालात्मा सर्वभूतात्मा वेदात्मा विश्वतोमुखः  ।  
यस्मादग्नीन्द्ररूपस्त्वमतः पाहि दिवाकर  ॥ ९७.११ ॥  
अग्निमीडे नमस्तुभ्यमिषेत्वोर्जे च भास्कर  ।  
अग्न आयाहि वरद नमस्ते ज्योतिषां पते  ॥ ९७.१२ ॥  
अर्घ्यं दत्त्वा विसृजाथ निशि तैलविवर्जितम्  ।  
भुञ्जीत वत्सरान्ते तु काञ्चनं कमलोत्तमम्  ।  
पुरुषं च यथाशक्त्या कारयेद्द्विभुजं तथा  ॥ ९७.१३ ॥  
सुवर्णशृङ्गीं कपिलां महार्घ्यां रौप्यैः खुरैः कांस्यदोहां सवत्साम्  ।  
पूर्णे गुडस्योपरि ताम्रपात्रे निधाय पद्मं पुरुषं च दद्यात् ॥ ९७.१४ ॥  
सम्पूज्य रक्ताम्बरमाल्यधूपैर्द्विजं च रक्तैरथ हेमशृङ्गैः  ।  
सङ्कल्पयित्वा पुरुषं सपद्मं दद्यादनेकव्रतदानकाय  ।  
अव्यङ्गरूपाय जितेन्द्रियाय कुटुम्बिने देयमनुद्धताय  ॥ ९७.१५ ॥  
नमो नमः पापविनाशनाय विश्वात्मने सप्ततुरङ्गमाय  ।  
सामर्ग्यजुर्धामनिधे विधात्रे भवाब्धिपोताय जगत्सवित्रे  ॥ ९७.१६ ॥  
इत्यनेन विधिना समाचरेदब्दभेकमिह यस्तु मानवः  ।  
सोऽधिरोहति विनष्टकल्मषः सूर्यधाम धुतचामरावलिः  ॥ ९७.१७ ॥  
धर्मसङ्क्षयमवाप्य भूपतिः शोकदुःखभयरोगवर्जितः  ।  
द्वीपसप्तकपतिः पुनः पुनर्वर्ममूर्तिरमितौजसा युतः  ॥ ९७.१८ ॥  
या च भर्तृगुरुदेवतत्परा वेदमूर्तिदिननक्तमाचरेत् ।  
सापि लोकममरेशवन्दिता याति नारद रवेर्न संशयः  ॥ ९७.१९ ॥  
यः पठेदपि शृणोति मानवः पठ्यमानमथ वानुमोदते  ।  
सोऽपि शक्रभुवनस्थितोऽमरैः पूज्यते वसति चाक्षयं दिवि  ॥ ९७.२० ॥  


______________________________________________________  


मत्स्यपुराण ९८  

*नन्दिकेश्वर उवाच  
अथान्यदपि वक्ष्यामि सङ्क्रान्त्युद्यापने फलम्  ।  
यदक्षयं परे लोके सर्वकामफलप्रदम्  ॥ ९८.१ ॥  
अयने विषुवे वापि सङ्क्रान्तिव्रतमाचरेत् ।  
पूर्वेद्युरेकभक्तेन दन्तधावनपूर्वकम्  ।  
सङ्क्रान्तिवासरे प्रातस्तिलैः स्नानं विधीयते  ॥ ९८.२ ॥  
रविसङ्क्रमणे भूमौ चन्दनेनाष्टपत्त्रकम्  ।  
पद्मं सकर्णिकं कुर्यात्तस्मिन्नावाहयेद्रविम्  ॥ ९८.३ ॥  
कर्णिकायां न्यसेत्सूर्यमादित्यं पूर्वतस्ततः  ।  
नम उष्णार्चिषे याम्ये नमो ऋङ्मण्डलाय च  ॥ ९८.४ ॥  
नमः सवित्रे नैरृत्ये वारुणे तपनं पुनः  ।  
वायव्ये तु भगं न्यस्य पुनः पुनरथार्चयेत् ॥ ९८.५ ॥  
मार्तण्डमुत्तरे विष्णुमीशाने विन्यसेत्सदा  ।  
गन्धमाल्यफलैर्भक्ष्यैः स्थण्डिले पूजयेत्ततः  ॥ ९८.६ ॥  
द्विजाय सोदकुम्भं च घृतपात्रं हिरण्मयम्  ।  
कमलं च यथाशक्त्या कारयित्वा निवेदयेत् ॥ ९८.७ ॥  
चन्दनोदकपुष्पैश्च देवायार्घ्यं न्यसेद्भुवि  ।  
विश्वाय विश्वरूपाय विश्वधाम्ने स्वयम्भुवे  ।  
नमोऽनन्त नमो धात्रे ऋक्सामयजुषां पते  ॥ ९८.८ ॥  
अनेन विधिना सर्वं मासि मासि समाचरेत् ।  
वत्सरान्तेऽथवा कुर्यात्सर्वं द्वादशधा नरः  ॥ ९८.९ ॥  
संवत्सरान्ते घृतपायसेन सन्तर्प्य वह्निं द्विजपुङ्गवांश्च  ।  
कुम्भान्पुनर्द्वादश धेनुयुक्तान् सरत्नहैरण्मयपद्मयुक्तान्  ॥ ९८.१० ॥  
पयस्विनीः शीलवतीश्च दद्याद्धर्मैः शृङ्गैः रौप्यखुरैश्च युक्ताः  ।  
गावोऽष्ट वा सप्त सकांस्यदोहा माल्याम्बरा वा चतुरोऽप्यशक्तः  ।  
दौर्गत्ययुक्तः कपिलामथैकां निवेदयेद्ब्राह्मणपुङ्गवाय  ॥ ९८.११ ॥  
हैमीं च दद्यात्पृथिवीं सशेषामाकार्य रूप्यामथ वा च ताम्रीम्  ।  
पैष्टीमशक्तः प्रतिमां विधाय सौवर्णसूर्येण समं प्रदद्यात् ।  
न वित्तशाठ्यं पुरुषोऽत्र कुर्यात्कुर्वन्नधो याति न संशयोऽत्र  ॥ ९८.१२ ॥  
यावन्महेन्द्रप्रमुखैर्नगेन्द्रैः पृथ्वा च सप्ताब्धियुतेह तिष्ठेत् ।  
तावत्स गन्धर्वगणैरशेषैः सम्पूज्यते नारद नाकपृष्ठे  ॥ ९८.१३ ॥  
ततस्तु कर्मक्षयमाप्य सप्तद्वीपाधिपः स्यात्कुलशीलयुक्तः  ।  
सृष्टेर्मुखेऽव्यङ्गवपुः सभार्यः प्रभूतपुत्रान्वयवन्दिताङ्घ्रिः  ॥ ९८.१४ ॥  
इति पठति शृणोति वाथ भक्त्या विधिमखिलं रविसङ्क्रमस्य पुण्यम्  ।  
मतिमपि च ददाति सोऽपि देवैरमरपतेर्भवने प्रपूज्यते च  ॥ ९८.१५ ॥  

______________________________________________________  


मत्स्यपुराण ९९  

*नन्दिकेश्वर उवाच  
शृणु नारद वक्ष्यामि विष्णोर्व्रतमनुत्तमम्  ।  
विभूतिद्वादशी नाम सर्वदेवनमस्कृतम्  ॥ ९९.१ ॥  
कार्त्तिके चैत्रवैशाखे मार्गशीर्षे च फाल्गुने  ।  
आषाढे वा दशम्यां तु शुक्लायां लघुभुङ्नरः  ।  
कृत्वा सायन्तनीं सन्ध्यां गृह्णीयान्नियमं बुधः  ॥ ९९.२ ॥  
एकादश्यां निराहारः समभ्यर्च्य जनार्दनम्  ।  
द्वादश्यां द्विजसंयुक्तः करिष्ये भोजनं विभो  ॥ ९९.३ ॥  
तदविघ्नेन मे यातु सफलं स्याच्च केशव  ।  
नमो नारायणायेति वाच्यं च स्वपता निशि  ॥ ९९.४ ॥  
ततः प्रभात उत्थाय कृतस्नानजपः शुचिः  ।  
पूजयेत्पुण्डरीकाक्षं शुक्लमाल्यानुलेपनैः  ॥ ९९.५ ॥  
विभूतये नमः पादावशोकाय च जानुनी  ।  
नमः शिवायेत्यूरू च विश्वमूर्ते नमः कटिम्  ॥ ९९.६ ॥  
कन्दर्पाय नमो मेढ्रमादित्याय नमः करौ  ।  
दामोदरायेत्युदरं वासुदेवाय च स्तनौ  ॥ ९९.७ ॥  
माधवायेत्युरो विष्णोः कण्ठमुत्कण्ठिने नमः  ।  
श्रीधराय मुखं केशान् केशवायेति नारद  ॥ ९९.८ ॥  
पृष्ठं शार्ङ्गधरायेति श्रवणौ वरदाय वै  ।  
स्वनाम्ना शङ्खचक्रासिगदाजलजपाणये  ।  
शिरः सर्वात्मने ब्रह्मन्नम इत्यभिपूजयेत् ॥ ९९.९ ॥  
मत्स्यमुत्पलसंयुक्तं हैमं कृत्वा तु शक्तितः  ।  
उदकुम्भसमायुक्तमग्रतः स्थापयेद्बुधः  ॥ ९९.१० ॥  
गुडपात्रं तिलैर्युक्तं सितवस्त्राभिवेष्टितम्  ।  
रात्रौ जागरणं कुर्यादितिहासकथादिना  ॥ ९९.११ ॥  
प्रभातायां तु शर्वर्यां ब्राह्मणाय कुटुम्बिने  ।  
सकाञ्चनोत्पलं देवं सोदकुम्भं निवेदयेत् ॥ ९९.१२ ॥  
यथा न मुच्यसे देव सदा सर्वविभूतिभिः  ।  
तथा मामुद्धराशेषदुःखसंसारकर्दमात् ॥ ९९.१३ ॥  
दशावताररूपाणि प्रतिमासं क्रमान्मुने  ।  
दत्तात्रेयं तथा व्यासमुत्पलेन समन्वितम्  ।  
दद्यादेवं समा यावत्पाषण्डानभिवर्जयेत् ॥ ९९.१४ ॥  
समाप्यैवं यथाशक्त्या द्वादश द्वादशीः पुनः  ।  
संवत्सरान्ते लवणपर्वतेन समन्विताम्  ।  
शय्यां दद्यान्मुनिश्रेष्ठ गुरवे धेनुसंयुताम्  ॥ ९९.१५ ॥  
ग्रामं च शक्तिमान्दद्यात्क्षेत्रं वा भवनान्वितम्  ।  
गुरुं सम्पूज्य विधिवद्वस्त्रालङ्कारभूषणैः  ॥ ९९.१६ ॥  
अन्यानपि यथाशक्त्या भोजयित्वा द्विजोत्तमान्  ।  
तर्पयेद्वस्त्रगोदानै रत्नौघधनसञ्चयैः  ।  
अल्पवित्तो यथाशक्त्या स्तोकं स्तोकं समाचरेत् ॥ ९९.१७ ॥  
यश्चाप्यतीव निःस्वः स्याद्भक्तिमान्माधवं प्रति  ।  
पुष्पार्चनविधानेन स कुर्याद्वत्सरद्वयम्  ॥ ९९.१८ ॥  
अनेन विधिना यस्तु विभूतिद्वादशीव्रतम्  ।  
कुर्यात्पापविनिर्मुक्तः पितॄणां तारयेच्छतम्  ॥ ९९.१९ ॥  
जन्मनां शतसाहस्रं न शोकफलभाग्भवेत् ।  
न च व्याधिर्भवेत्तस्य न दारिद्र्यं न बन्धनम्  ।  
वैष्णवो वाथ शैवो वा भवेज्जन्मनि जन्मनि  ॥ ९९.२० ॥  
यावद्युगसहस्राणां शतमष्टोत्तरं भवेत् ।  
तावत्स्वर्गे वसेद्ब्रह्मन् भूपतिश्च पुनर्भवेत् ॥ ९९.२१ ॥  


______________________________________________________  


मत्स्यपुराण १००  

*नन्दिकेश्वर उवाच  
पुरा रथन्तरे कल्पे राजासीत्पुष्पवाहनः  ।  
नाम्ना लोकेषु विख्यातस्तेजसा सूर्यसन्निभः  ॥ १००.१ ॥  
तपसा तस्य तुष्टेन चतुर्वक्त्रेण नारद  ।  
कमलं काञ्चनं दत्तं यथाकामगमं मुने  ॥ १००.२ ॥  
लोकैः समस्तैर्नगरवासिभिः सहितो नृपः  ।  
द्वीपानि सुरलोकं च यथेष्टं व्यचरत्तदा  ॥ १००.३ ॥  
कल्पादौ सप्तमं द्वीपं तस्य पुष्करवासिनः  ।  
लोके च पूजितं यस्मात्पुष्करद्वीपमुच्यते  ॥ १००.४ ॥  
देवेन ब्रह्मणा दत्तं यानमस्य यतोऽम्बुजम्  ।  
पुष्पवाहनमित्याहुस्तस्मात्तं देवदानवाः  ॥ १००.५ ॥  
नागम्यमस्यास्ति जगत्त्रयेऽपि ब्रह्माम्बुजस्थस्य तपोऽनुभावात् ।  
पत्नी च तस्याप्रतिमा मुनीन्द्र नारीसहस्रैरभितोऽभिनन्द्या  ।  
नाम्ना च लावण्यवती बभूव सा पार्वतीवेष्टतमा भवस्य  ॥ १००.६ ॥  
तस्यात्मजानामयुतं बभूव धर्मात्मनामग्र्यधनुर्धराणाम्  ।  
तदात्मनः सर्वमवेक्ष्य राजा मुहुर्मुहुर्विस्मयमाससाद  ।  
सोऽभ्यागतं वीक्ष्य मुनिप्रवीरं प्राचेतसं वाक्यमिदं बभाषे  ॥ १००.७ ॥  
कस्माद्विभूतिरमलामरमर्त्यपूज्या जाता च सर्वविजितामरसुन्दरीणाम्  ।  
भार्या ममाल्पतपसा परितोषितेन दत्तं ममाम्बुजगृहं च मुनीन्द्र धात्रा  ॥ १००.८ ॥  
यस्मिन्प्रविष्टमपि कोटिशतं नृपाणां सामात्यकुञ्जररथौघजनावृतानाम्  ।  
नो लक्ष्यते क्व गतमम्बरमध्य इन्दुस्तारागणैरिव गतः परितः स्फुरद्भिः  ॥ १००.९ ॥  
तस्मात्किमन्यजननीजठरोद्भवेन धर्मादिकं कृतमशेषफलाप्तिहेतुः  ।  
भगवन्मयाथ तनयैरथवानयापि भद्रं यदेतदखिलं कथय प्रचेतः  ॥ १००.१० ॥  
मुनिरभ्यधादथ भवान्तरितं समीक्ष्य पृथ्वीपतेः प्रसभमद्भुतहेतुवृत्तम्  ।  
जन्माभवत्तव तु लुब्धकुलेऽतिघोरे जातस्त्वमप्यनुदिनं किल पापकारी  ॥ १००.११ ॥  
वपुरप्यभूत्तव पुनः पुरुषाङ्गसन्धिर्दुर्गन्धिसत्त्वभुजगावरणं समन्तात् ।  
न च ते सुहृन्न सुतबन्धुजनो न तातस्त्वादृक्स्वसा न जननी च तदाभिशस्ता  ॥ १००.१२ ॥  
अभिसङ्गता परमभीष्टतमा विमुखी महीश तव योषिदियम्  ।  
अभूदनावृष्टिरतीव रौद्रा कदाचिदाहारनिमित्तमस्मिन्  ।  
क्षुत्पीडितेनाथ तदा न किञ्चिदासादितं धान्यफलामिषाद्यम्  ॥ १००.१३ ॥  
अथाभिदृष्टं महदम्बुजाढ्यं सरोवरं पङ्कपरीतरोधः  ।  
पद्मान्यथादाय ततो बहूनि गतः पुरं वैदिशनामधेयम्  ॥ १००.१४ ॥  
तन्मौल्यलाभाय पुरं समस्तं भ्रान्तं त्वयाशेषमहस्तदासीत् ।  
क्रेता न कश्चित्कमलेषु जातः श्रान्तो भृशं क्षुत्परिपीडितश्च  ॥ १००.१५ ॥  
उपविष्टस्त्वमेकस्मिन् सभार्यो भवनाङ्गणे  ।  
अथ मङ्गलशब्दश्च त्वया रात्रौ महाञ्श्रुतः  ॥ १००.१६ ॥  
सभार्यस्तत्र गतवान् यत्रासौ मङ्गलध्वनिः  ।  
तत्र मण्डपमध्यस्था विष्णोरर्चावलोकिता  ॥ १००.१७ ॥  
वेश्यानङ्गवती नाम विभूतिद्वादशीव्रतम्  ।  
समाप्तौ माघमासस्य लवणाचलमुत्तमम्  ॥ १००.१८ ॥  
निवेदयन्ती गुरवे शय्यां चोपस्करान्विताम्  ।  
अलङ्कृत्य हृषीकेशं सौवर्णामरपादपम्  ॥ १००.१९ ॥  
तां तु दृष्ट्वा ततस्ताभ्यामिदं च परिचिन्तितम्  ।  
किमेभिः कमलैः कार्यं वरं विष्णुरलङ्कृतः  ॥ १००.२० ॥  
इति भक्तिस्तदा जाता दम्पत्योस्तु नराधिप  ।  
तत्प्रसङ्गात्समभ्यर्च्य केशवं लवणाचलम्  ।  
शय्या च पुष्पप्रकरैः पूजिता भूश्च सर्वतः  ॥ १००.२१ ॥  
अथानङ्गवती तुष्टा तयोर्धनशतत्रयम्  ।  
दीयतामादिदेशाथ कलधौतशतत्रयम्  ॥ १००.२२ ॥  
न गृहीतं ततस्ताभ्यां बहुसत्त्वावलम्बनात् ।  
अनङ्गवत्या च पुनस्तयोरन्नं चतुर्विधम्  ।  
आनीय व्याहृतं चात्र भुज्यतामिति भूपते  ॥ १००.२३ ॥  
ताभ्यां तु तदपि त्यक्तं भोक्ष्यावो वै वरानने  ।  
प्रसङ्गादुपवासेन तवाद्य सुखमावयोः  ॥ १००.२४ ॥  
जन्मप्रभृति पापिष्ठौ कुकर्माणौ दृढव्रते  ।  
तत्प्रसङ्गात्तयोर्मध्ये धर्मलेशस्तु तेऽनघ  ॥ १००.२५ ॥  
इति जागरणं ताभ्यां तत्प्रसङ्गादनुष्ठितम्  ।  
प्रभाते च तदा दत्ता शय्या सलवणाचला  ॥ १००.२६ ॥  
ग्रामाश्च गुरवे भक्त्या विप्रेषु द्वादशैव तु  ।  
वस्त्रालङ्कारसंयुक्ता गावश्च करकान्विताः  ॥ १००.२७ ॥  
भोजनं च सुहृन्मित्रदीनान्धकृपणैः समम्  ।  
तच्च लुब्धकदाम्पत्यं पूजयित्वा विसर्जितम्  ॥ १००.२८ ॥  
स भवांल्लुब्धको जातः सपत्नीको नृपेश्वरः  ।  
पुष्करप्रकरात्तस्मात्केशवस्य न पूजनात् ॥ १००.२९ ॥  
विनष्टाशेषपापस्य तव पुष्करमन्दिरम्  ।  
तस्य सत्त्वस्य माहात्म्यादल्पेन तपसा नृप  ॥ १००.३० ॥  
यथाकामगमं जातं लोकनाथश्चतुर्मुखः  ।  
सन्तुष्टस्तव राजेन्द्र ब्रह्मरूपी जनार्दनः  ॥ १००.३१ ॥  
साप्यनङ्गवती वेश्या कामदेवस्य साम्प्रतम्  ।  
पत्नी सपत्नी सञ्जाता रत्याः प्रीतिरिति श्रुता  ।  
लोकेष्वानन्दजननी सकलामरपूजिता  ॥ १००.३२ ॥  
तस्मादुत्सृज्य राजेन्द्र पुष्करं तन्महीतले  ।  
गङ्गातटं समाश्रित्य विभूतिद्वादशीव्रतम्  ।  
कुरु राजेन्द्र निर्वाणमवश्यं समवाप्स्यसि  ॥ १००.३३ ॥  
इत्युक्त्वा स मुनिर्ब्रह्मंस्तत्रैवान्तरधीयत  ।  
राजा यथोक्तं च पुनरकरोत्पुष्पवाहनः  ॥ १००.३४ ॥  
इदमाचरतो ब्रह्मन्नखण्डव्रतमाचरेत् ।  
यथाकथञ्चित्कमलैर्द्वादश द्वादशीर्मुने  ॥ १००.३५ ॥  
कर्तव्याः शक्तितो देया विप्रेभ्यो दक्षिणानघ  ।  
न वित्तशाठ्यं कुर्वीत भक्त्या तुष्यति केशवः  ॥ १००.३६ ॥  
इति कलुषत्रिदारणं जनानामपि पठतीह शृणोति चाथ भक्त्या  ।*  
मतिमपि च ददाति देवलोके वसति स कोटिशतानि वत्सराणाम्  ॥ १००.३७ ॥*  


______________________________________________________  


मत्स्यपुराण १०१  

*नन्दिकेश्वर उवाच  
अथातः सम्प्रवक्ष्यामि व्रतषष्ठीमनुत्तमाम्  ।  
रुद्रेणाभिहितां दिव्यां महापातकनाशनम्  ॥ १०१.१ ॥  
नक्तमब्दं चरित्वा तु गवा सार्धं कुटुम्बिने  ।  
हैमं चक्रं त्रिशूलं च दद्याद्विप्राय वाससी  ॥ १०१.२ ॥  
शिवरूपस्ततोऽस्माभिः शिवलोके स मोदते  ।  
एतद्देवव्रतं नाम महापातकनाशनम्  ॥ १०१.३ ॥  
यस्त्वेकभक्तेन समां शिवं हैमवृषान्वितम्  ।  
धेनुं तिलमयीं दद्यात्स पदं याति शाङ्करम्  ।  
एतद्रुद्रव्रतं नाम पापशोकविनाशनम्  ॥ १०१.४ ॥  
यस्तु नीलोत्पलं हैमं शर्करापात्रसंयुतम्  ।  
एकान्तरितनक्ताशी समान्ते वृषसंयुतम्  ।  
स वैष्णवं पदं याति लीलाव्रतमिदं स्मृतम्  ॥ १०१.५ ॥  
आषाढादिचतुर्मासमभ्यङ्गं वर्जयेन्नरः  ।  
भोजनोपस्करं दद्यात्स याति भवनं हरेः  ।  
जने प्रीतिकरं नॄणां प्रीतिव्रतमिहोच्यते  ॥ १०१.६ ॥  
वर्जयित्वा मधौ यस्तु दधिक्षीरघृतैक्षवम्  ।  
दद्याद्वस्त्राणि सूक्ष्माणि रसपात्रैश्च संयुतम्  ॥ १०१.७ ॥  
सम्पूज्य विप्रमिथुनं गौरी मे प्रीयतामिति  ।  
एतद्गौरीव्रतं नाम भवानीलोकदायकम्  ॥ १०१.८ ॥  
पुष्यादौ यस्त्रयोदश्यां कृत्वा नक्तं मधौ पुनः  ।  
अशोकं काञ्चनं दद्यादिक्षुयुक्तं दशाङ्गुलम्  ॥ १०१.९ ॥  
विप्राय वस्त्रसंयुक्तं प्रद्युम्नः प्रीयतामिति  ।  
कल्पं विष्णुपदे स्थित्वा विशोकः स्यात्पुनर्नरः  ।  
एतत्कामव्रतं नाम सदा शोकविनाशनम्  ॥ १०१.१० ॥  
आषाढादिव्रतं यस्तु वर्जयेन्नखकर्तनम्  ।  
वार्ताकं च चतुर्मासं मधुसर्पिर्घटान्वितम्  ॥ १०१.११ ॥  
कार्त्तिक्यां तत्पुनर्हैमं ब्राह्मणाय निवेदयेत् ।  
स रुद्रलोकमाप्नोति शिवव्रतमिदं स्मृतम्  ॥ १०१.१२ ॥  
वर्जयेद्यस्तु पुष्पाणि हेमन्तशिशिरावृतू  ।  
पुष्पत्रयं च फाल्गुन्यां कृत्वा शक्त्या च काञ्चनम्  ॥ १०१.१३ ॥  
दद्याद्द्विकालवेलायां प्रीयेतां शिवकेशवौ  ।  
दत्त्वा परं पदं याति सौम्यव्रतमिदं स्मृतम्  ॥ १०१.१४ ॥  
फाल्गुन्यादितृतीयायां लवणं यस्तु वर्जयेत् ।  
समाप्ते शयनं दद्याद्गृहं चोपस्करान्वितम्  ॥ १०१.१५ ॥  
सम्पूज्य विप्रमिथुनं भवानी प्रीयतामिति  ।  
गौरीलोके वसेत्कल्पं सौभाग्यव्रतमुच्यते  ॥ १०१.१६ ॥  
सन्ध्यामौनं ततः कृत्वा समान्ते घृतकुम्भकम्  ।  
वस्त्रयुग्मं तिलान्घण्टां ब्राह्मणाय निवेदयेत् ॥ १०१.१७ ॥  
सारस्वतं पदं याति पुनरावृत्तिदुर्लभम्  ।  
एतत्सारस्वतं नाम रूपविद्याप्रदायकम्  ॥ १०१.१८ ॥  
लक्ष्मीमभ्यर्च्य पञ्चम्यामुपवासी भवेन्नरः  ।  
समान्ते हेमकमलं दद्याद्धेनुसमन्वितम्  ॥ १०१.१९ ॥  
स वैष्णवं पदं याति लक्ष्मीवाञ्जन्मजन्मनि  ।  
एतत्सम्पद्व्रतं नाम सदा पापविनाशनम्  ॥ १०१.२० ॥  
कृत्वोपलेपनं शम्भोरग्रतः केशवस्य च  ।  
यावदब्दं पुनर्दद्याद्धेनुं जलघटान्विताम्  ॥ १०१.२१ ॥  
जन्मायुतं स राजा स्यात्ततः शिवपुरं व्रजेत् ।  
एतदायुर्व्रतं नाम सर्वकामप्रदायकम्  ॥ १०१.२२ ॥  
अश्वत्थं भास्करं गङ्गां प्रणम्यैकत्र वाग्यतः  ।  
एकभक्तं नरः कुर्यादब्दमेकं विमत्सरः  ॥ १०१.२३ ॥  
व्रतान्ते विप्रमिथुनं पूज्यं धेनुत्रयान्वितम्  ।  
वृक्षं हिरण्मयं दद्यात्सोऽश्वमेधफलं लभेत् ।  
एतत्कीर्तिव्रतं नाम भूतिकीर्तिफलप्रदम्  ॥ १०१.२४ ॥  
घृतेन स्नपनं कुर्याच्छम्भोर्वा केशवस्य च  ।  
अक्षताभिः सुपुष्पाभिः कृत्वा गोमयमण्डलम्  ॥ १०१.२५ ॥  
तिलधेनुसमोपेतं समान्ते हेमपङ्कजम्  ।  
शुद्धमष्टाङ्गुलं दद्याच्छिवलोके महीयते  ।  
सामगाय ततश्चैतत्सामव्रतमिहोच्यते  ॥ १०१.२६ ॥  
नवम्यामेकभक्तं तु कृत्वा कन्याश्च शक्तितः  ।  
भोजयित्वासनं दद्याद्धैमकञ्चुकवाससी  ॥ १०१.२७ ॥  
हैमं सिंहं च विप्राय दत्त्वा शिवपदं व्रजेत् ।  
जन्मार्बुदं सुरूपः स्याच्छत्रुभिश्चापराजितः  ।  
एतद्वीरव्रतं नाम नारीणां च सुखप्रदम्  ॥ १०१.२८ ॥  
यावत्समा भवेद्यस्तु पञ्चदश्यां पयोव्रतः  ।  
समान्ते श्राद्धकृद्दद्यात्पञ्च गास्तु पयस्विनीः  ॥ १०१.२९ ॥  
वासांसि च पिशङ्गानि जलकुम्भयुतानि च  ।  
स याति वैष्णवं लोकं पितॄणां तारयेच्छतम्  ।  
कल्पान्ते राजराजः स्यात्पितृव्रतमिदं स्मृतम्  ॥ १०१.३० ॥  
चैत्रादिचतुरो मासाञ्जलं दद्यादयाचितम्  ।  
व्रतान्ते मणिकं दद्यादन्नवस्त्रसमन्वितम्  ॥ १०१.३१ ॥  
तिलपात्रं हिरण्यं च ब्रह्मलोके महीयते  ।  
कल्पान्ते भूपतिर्नूनमानन्दव्रतमुच्यते  ॥ १०१.३२ ॥  
पञ्चामृतेन स्नपनं कृत्वा संवत्सरं विभोः  ।  
वत्सरान्ते पुनर्दद्याद्धेनुं पञ्चामृतेन हि  ॥ १०१.३३ ॥  
विप्राय दद्याच्छङ्खं च स पदं याति शाङ्करम्  ।  
राजा भवति कल्पान्ते धृतिव्रतमिदं स्मृतम्  ॥ १०१.३४ ॥  
वर्जयित्वा पुमान्मांसमब्दान्ते गोप्रदो भवेत् ।  
तद्वद्धेममृगं दद्यात्सोऽश्वमेधफलं लभेत् ।  
अहिंसाव्रतमित्युक्तं कल्पान्ते भूपतिर्भवेत् ॥ १०१.३५ ॥  
माघमास्युषसि स्नानं कृत्वा दाम्पत्यमर्चयेत् ।  
भोजयित्वा यथाशक्त्या माल्यवस्त्रविभूषणः  ।  
सूर्यलोके वसेत्कल्पं सूर्यव्रतमिदं स्मृतम्  ॥ १०१.३६ ॥  
आषाढादिचतुर्मासं प्रातःस्नायी भवेन्नरः  ।  
विप्रेषु भोजनं दद्यात्कार्त्तिक्यां गोप्रदो भवेत् ।  
स वैष्णवं पदं याति विष्णुव्रतमिदं शुभम्  ॥ १०१.३७ ॥  
अयनादयनं यावद्वर्जयेत्पुष्पसर्पिषी  ।  
तदन्ते पुष्पदामानि घृतधेन्वा सहैव तु  ॥ १०१.३८ ॥  
दत्त्वा शिवपदं गच्छेद्विप्राय घृतपायसम्  ।  
एतच्छीलव्रतं नाम शीलारोग्यफलप्रदम्  ॥ १०१.३९ ॥  
सन्ध्यादीपप्रदो यस्तु समां तैलं विवर्जयेत् ।  
समान्ते दीपिकां दद्याच्चक्रशूले च काञ्चने  ॥ १०१.४० ॥  
वस्त्रयुग्मं च विप्राय तेजस्वी स भवेदिह  ।  
रुद्रलोकमवाप्नोति दीप्तिव्रतमिदं स्मृतम्  ॥ १०१.४१ ॥  
कार्त्तिक्यादितृतीयायां प्राश्य गोमूत्रयावकम्  ।  
नक्तं चरेदब्दमेकमब्दान्ते गोप्रदो भवेत् ॥ १०१.४२ ॥  
गौरीलोके वसेत्कल्पं ततो राजा भवेदिह  ।  
एतद्रुद्रव्रतं नाम सदा कल्याणकारकम्  ॥ १०१.४३ ॥  
वर्जयेच्चैत्रमासे च यश्च गन्धानुलेपनम्  ।  
शुक्तिं गन्धभृतां दत्त्वा विप्राय सितवाससी  ।  
वारुणं पदमाप्नोति दृढव्रतमिदं स्मृतम्  ॥ १०१.४४ ॥  
वैशाखे पुष्पलवणं वर्जयित्वाथ गोप्रदः  ।  
भूत्वा विष्णुपदे कल्पं स्थित्वा राजा भवेदिह  ।  
एतत्कान्तिव्रतं नाम कान्तिकीर्तिफलप्रदम्  ॥ १०१.४५ ॥  
ब्रह्माण्डं काञ्चनं कृत्वा तिलराशिसमन्वितम्  ।  
त्र्यहं तिलप्रदो भूत्वा वह्निं सन्तर्प्य सद्विजम्  ॥ १०१.४६ ॥  
सम्पूज्य विप्रदाम्पत्यं माल्यवस्त्रविभूषणैः  ।  
शक्तितस्त्रिपलादूर्ध्वं विश्वात्मा प्रीयतामिति  ॥ १०१.४७ ॥  
पुण्येऽह्नि दद्यात्स परं ब्रह्म यात्यपुनर्भवम्  ।  
एतद्ब्रह्मव्रतं नाम निर्वाणपददायकम्  ॥ १०१.४८ ॥  
यश्चोभयमुखीं दद्यात्प्रभूतकनकान्विताम्  ।  
दिनं पयोव्रतस्तिष्ठेत्स याति परमं पदम्  ।  
एतद्धेनुव्रतं नाम पुनरावृत्तिदुर्लभम्  ॥ १०१.४९ ॥  
त्र्यहं पयोव्रते स्थित्वा काञ्चनं कल्पपादपम्  ।  
पलादूर्ध्वं यथाशक्त्या तण्डुलैस्तूपसंयुतम्  ।  
दत्त्वा ब्रह्मपदं याति कल्पव्रतमिदं स्मृतम्  ॥ १०१.५० ॥  
मासोपवासी यो दद्याद्धेनुं विप्राय शोभनाम्  ।  
स वैष्णवं पदं यति भीमव्रतमिदं स्मृतम्  ॥ १०१.५१ ॥  
दद्याद्विंशत्पलादूर्ध्वं महीं कृत्वा तु काञ्चनीम्  ।  
दिनं पयोव्रतस्तिष्ठेद्रुद्रलोके महीयते  ।  
धराव्रतमिदं प्रोक्तं सप्तकल्पशतानुगम्  ॥ १०१.५२ ॥  
माघे मासेऽथवा चैत्रे गुडधेनुप्रदो भवेत् ।  
गुडव्रतस्तृतीयायां गौरीलोके महीयते  ।  
महाव्रतमिदं नाम परमानन्दकारकम्  ॥ १०१.५३ ॥  
पक्षोपवासी यो दद्याद्विप्राय कपिलाद्वयम्  ।  
ब्रह्मलोकमवाप्नोति देवासुरसुपूजितम्  ।  
कल्पान्ते राजराजः स्यात्प्रभाव्रतमिदं स्मृतम्  ॥ १०१.५४ ॥  
वत्सरं त्वेकभक्ताशी सभक्ष्यजलकुम्भदः  ।  
शिवलोके वसेत्कल्पं प्राप्तिव्रतमिदं स्मृतम्  ॥ १०१.५५ ॥  
नक्ताशी चाष्टमीषु स्याद्वत्सरान्ते च धेनुदः  ।  
पौरन्दरं पुरं याति सुगतिव्रतमुच्यते  ॥ १०१.५६ ॥  
विप्रायेन्धनदो यस्तु वर्षादिचतुरस्त्वृतून्  ।  
घृतधेनुप्रदोऽन्ते च स परं ब्रह्म गच्छति  ।  
वैश्वानरव्रतं नाम सर्वपापविनाशनम्  ॥ १०१.५७ ॥  
एकादश्यां च नक्ताशी यश्चक्रं विनिवेदयेत् ।  
समान्ते वैष्णवं हैमं स विष्णोः पदमाप्नुयात् ।  
एतत्कृष्णव्रतं नाम कल्पान्ते राज्यभाग्भवेत् ॥ १०१.५८ ॥  
पायसाशी समान्ते तु दद्याद्विप्राय गोयुगम्  ।  
लक्ष्मीलोकमवाप्नोति ह्येतद्देवीव्रतं स्मृतम्  ॥ १०१.५९ ॥  
सप्तम्यां नक्तभुग्दद्यात्समान्ते गां पयस्विनीम्  ।  
सूर्यलोकमवाप्नोति भानुव्रतमिदं स्मृतम्  ॥ १०१.६० ॥  
चतुर्थ्यां नक्तभुग्दद्यादब्दान्ते हेमवारणम्  ।  
व्रतं वैनायकं नाम शिवलोकफलप्रदम्  ॥ १०१.६१ ॥  
महाफलानि यस्त्यक्त्वा चतुर्मासं द्विजातये  ।  
हैमानि कार्त्तिके दद्याद्गोयुगेन समन्वितम्  ।  
एतत्फलव्रतं नाम विष्णुलोकफलप्रदम्  ॥ १०१.६२ ॥  
यश्चोपवासी सप्तम्यां समान्ते हैमपङ्कजम्  ।  
गाश्च वै शक्तितो दद्याद्धेमान्नघटसंयुताः  ।  
एतत्सौरव्रतं नाम सूर्यलोकफलप्रदम्  ॥ १०१.६३ ॥  
द्वादश द्वादशीर्यस्तु समाप्योपोषणेन च  ।  
गोवस्त्रकाञ्चनैर्विप्रान् पूजयेच्छक्तितो नरः  ।  
परमं पदं प्राप्नोति विष्णुव्रतमिदं स्मृतम्  ॥ १०१.६४ ॥  
कार्त्तिक्यां च वृषोत्सर्गं कृत्वा नक्तं समाचरेत् ।  
शैवं पदमवाप्नोति वार्षव्रतमिदं स्मृतम्  ॥ १०१.६५ ॥  
कृच्छ्रान्ते गोप्रदः कुर्याद्भोजनं शक्तितः पदम्  ।  
विप्राणां शाङ्करं याति प्राजापत्यमिदं व्रतम्  ॥ १०१.६६ ॥  
चतुर्दश्यां तु नक्ताशी समान्ते गोधनप्रदः  ।  
शैवं पदमवाप्नोति त्रैयम्बकमिदं व्रतम्  ॥ १०१.६७ ॥  
सप्तरात्रोषितो दद्याद्घृतकुम्भं द्विजातये  ।  
घृतव्रतमिदं प्राहुर्ब्रह्मलोकफलप्रदम्  ॥ १०१.६८ ॥  
आकाशशायी वर्षासु धेनुमन्ते पयस्विनीम्  ।  
शक्रलोके वसेन्नित्यमिन्द्रव्रतमिदं स्मृतम्  ॥ १०१.६९ ॥  
अनग्निपक्कमश्नाति तृतीयायां तु यो नरः  ।  
गां दत्त्वा शिवमभ्येति पुनरावृत्तिदुर्लभम्  ।  
इह चानन्दकृत्पुंसां श्रेयोव्रतमिदं स्मृतम्  ॥ १०१.७० ॥  
हैमं पलद्वयादूर्ध्वं रथमश्वयुगान्वितम्  ।  
ददत्कृतोपवासः स्याद्दिवि कल्पशतं वसेत् ।  
कल्पान्ते राजराजः स्यादश्वव्रतमिदं स्मृतम्  ॥ १०१.७१ ॥  
तद्वद्धेमरथं दद्यात्करिभ्यां संयुतं नरः  ।  
सत्यलोके वसेत्कल्पं सहस्रमथ भूपतिः  ।  
भवेदुपोषितो भूत्वा करिव्रतमिदं स्मृतम्  ॥ १०१.७२ ॥  
उपवासं परित्यज्य समान्ते गोप्रदो भवेत् ।  
यक्षाधिपत्यमाप्नोति सुखव्रतमिदं स्मृतम्  ॥ १०१.७३ ॥  
निशि कृत्वा जले वासं प्रभाते गोप्रदो भवेत् ।  
वारुणं लोकमाप्नोति वरुणव्रतमुच्यते  ॥ १०१.७४ ॥  
चान्द्रायणं च यः कुर्याद्धैमं चन्द्रं निवेदयेत् ।  
चन्द्रव्रतमिदं प्रोक्तं चन्द्रलोकफलप्रदम्  ॥ १०१.७५ ॥  
ज्येष्ठे पञ्चतपाः सायं हेमधेनुप्रदो दिवम्  ।  
यात्यष्टमीचतुर्दश्यो रुद्रव्रतमिदं स्मृतम्  ॥ १०१.७६ ॥  
सकृद्वितानकं कुर्यात्तृतीयायां शिवालये  ।  
समान्ते धेनुदो याति भवानीव्रतमुच्यते  ॥ १०१.७७ ॥  
माघे निश्यार्द्रवासाः स्यात्सप्तम्यां गोप्रदो भवेत् ।  
दिवि कल्पमुषित्वेह राजा स्यात्पवनं व्रतम्  ॥ १०१.७८ ॥  
त्रिरात्रोपोषितो दद्यात्फाल्गुन्यां भवनं शुभम्  ।  
आदित्यलोकमाप्नोति धामव्रतमिदं स्मृतम्  ॥ १०१.७९ ॥  
त्रिसन्ध्यं पूज्य दाम्पत्यमुपवासी विभूषणैः  ।  
अन्नं गाश्च समाप्नोति मोक्षमिन्द्रव्रतादिह  ॥ १०१.८० ॥  
दत्त्वा सितद्वितीयायामिन्दोर्लवणभाजनम्  ।  
समान्ते गोप्रदो याति विप्राय शिवमन्दिरम्  ।  
कल्पान्ते राजराजः स्यात्सोमव्रतमिदं स्मृतम्  ॥ १०१.८१ ॥  
प्रतिपद्येकभक्ताशी समान्ते कपिलाप्रदः  ।  
वैश्वानरपदं याति शिवव्रतमिदं स्मृतम्  ॥ १०१.८२ ॥  
दशम्यामेकभक्ताशी समान्ते दशधेनुदः  ।  
दिशश्च काञ्चनैर्दद्याद्ब्रह्माण्डाधिपतिर्भवेत् ।  
एतद्विश्वव्रतं नाम महापातकनाशनम्  ॥ १०१.८३ ॥  
यः पठेच्छृणुयाद्वापि व्रतषष्टिमनुत्तमाम्  ।  
मन्वन्तरशतं सोऽपि गन्धर्वाधिपतिर्भवेत् ॥ १०१.८४ ॥  
षष्टिव्रतं नारद पुण्यमेतत्तवोदितं विश्वजनीनमन्यत् ।  
श्रोतुं तवेच्छा तदुदीरयामि प्रियेषु किं वाकथनीयमस्ति  ॥ १०१.८५ ॥  


______________________________________________________  

मत्स्यपुराण १०२  

*नन्दिकेश्वर उवाच  
नैर्मल्यं भावशुद्धिश्च विना स्नानं न विद्यते  ।  
तस्मान्मनोविशुद्ध्यर्थं स्नानमादौ विधीयते  ॥ १०२.१ ॥  
अनुद्धृतैरुद्धृतैर्वा जलैः स्नानं समाचरेत् ।  
तीर्थं च कल्पयेद्विद्वान्मूलमन्त्रेण मन्त्रवित् ।  
नमो नारायणायेति मूलमन्त्र उदाहृतः  ॥ १०२.२ ॥  
दर्भपाणिस्तु विधिना आचान्तः प्रयतः शुचिः  ।  
चतुर्हस्तसमायुक्तं चतुरस्रं समन्ततः  ।  
प्रकल्प्यावाहयेद्गङ्गामेभिर्मन्त्रैर्विचक्षणः  ॥ १०२.३ ॥  
विष्णोः पादप्रसूतासि वैष्णवी विष्णुदेवता  ।  
पाहि नस्त्वेनसस्तस्मादाजन्ममरणान्तिकात् ॥ १०२.४ ॥  
तिस्रः कोट्योऽर्धकोटी च तीर्थानां वायुरब्रवीत् ।  
दिवि भुव्यन्तरिक्षे च तानि ते सन्ति जाह्नवि  ॥ १०२.५ ॥  
नन्दिनीत्येव ते नाम देवेषु नलिनीति च  ।  
दक्षा पृथ्वी च विहगा विश्वकायामृता शिवा  ॥ १०२.६ ॥  
विद्याधरी सुप्रशान्ता तथा विश्वप्रसादिनी  ।  
क्षेमा च जाह्नवी चैव शान्ता शान्तिप्रदायिनी  ॥ १०२.७ ॥  
एतानि पुण्यनामानि स्नानकाले प्रकीर्तयेत् ।  
भवेत्सन्निहिता तत्र गङ्गा त्रिपथगामिनी  ॥ १०२.८ ॥  
सप्तवाराभिजप्तेन करसम्पुटयोजितः  ।  
मूर्ध्नि कुर्याज्जलं भूयस्त्रिचतुष्पञ्चसप्तकम्  ।  
स्नानं कुर्यान्मृदा तद्वदामन्त्र्य तु विधानतः  ॥ १०२.९ ॥  
अश्वक्रान्ते रथक्रान्ते विष्णुक्रान्ते वसुन्धरे  ।  
मृत्तिके हर मे पापं यन्मया दुष्कृतं कृतम्  ॥ १०२.१० ॥  
उद्धृतासि वराहेण कृष्णेन शतबाहुना  ।  
मृत्तिके ब्रह्मदत्तासि काश्यपेनाभिमन्त्रिता  ।  
आरुह्य मम गात्राणि सर्वं पापं प्रचोदय  ॥ १०२.११ ॥  
मृत्तिके देहि नः पुष्टिं त्वयि सर्वं प्रतिष्ठितम्  ।  
नमस्ते सर्वलोकानां प्रभवारणि सुव्रते  ॥ १०२.१२ ॥  
एवं स्नात्वा ततः पश्चादाचम्य च विधानतः  ।  
उत्थाय वाससी शुक्ले शुद्धे तु परिधाय वै  ।  
ततस्तु तर्पणं कुर्यात्त्रैलोक्याप्यायनाय वै  ॥ १०२.१३ ॥  
देवा यक्षास्तथा नागा गन्धर्वाप्सरसोऽसुराः  ।  
क्रूराः सर्पाः सुपर्णाश्च तरवो जम्बुकाः खगाः  ॥ १०२.१४ ॥  
वाय्वाधारा जलाधारास्तथैवाकाशगामिनः  ।  
निराधाराश्च ये जीवा ये तु धर्मरतास्तथा  ॥ १०२.१५ ॥  
तेषामाप्यायनायैतद्दीयते सलिलं मया  ।  
कृतोपवीती देवेभ्यो निवीती च भवेत्ततः  ॥ १०२.१६ ॥  
मनुष्यांस्तर्पयेद्भक्त्या ब्रह्मपुत्रानृषींस्तथा  ।  
सनकश्च सनन्दश्च तृतीयश्च सनातनः  ॥ १०२.१७ ॥  
कपिलश्चासुरिश्चैव वोढुः पञ्चशिखस्तथा  ।  
सर्वे ते तृप्तिमायान्तु मद्दत्तेनाम्बुना सदा  ॥ १०२.१८ ॥  
मरीचिमत्र्यङ्गिरसं पुलस्त्यं पुलहं क्रतुम्  ।  
प्रचेतसं वसिष्ठं च भृगुं नारदमेव च  ।  
देवब्रह्मऋषीन् सर्वांस्तर्पयेदक्षतौदकैः  ॥ १०२.१९ ॥  
अपसव्यं ततः कृत्वा सव्यं जान्वाच्य भूतले  ।  
अग्निष्वात्तास्तथा सौम्या हविष्मन्तस्तथोष्मपाः  ॥ १०२.२० ॥  
सुकालिनो बर्हिषदस्तथान्ये वाज्यपाः पुनः  ।  
सन्तर्प्याः पितरो भक्त्या सतिलोदकचन्दनैः  ॥ १०२.२१ ॥  
यमाय धर्मराजाय मृत्यवे चान्तकाय च  ।  
वैवस्वताय कालाय सर्वभृतक्षयाय च  ॥ १०२.२२ ॥  
औदुम्बराय दध्नाय नीलाय परमेष्ठिने  ।  
वृकोदराय चित्राय चित्रगुप्ताय वै नमः  ।  
दर्भपाणिस्तु विधिना पितॄन्सन्तर्पयेद्बुधः  ॥ १०२.२३ ॥  
पित्रादीन्नामगोत्रेण तथा मातामहानपि  ।  
सन्तर्प्य विधिना भक्त्या इमं मन्त्रमुदीरयेत् ॥ १०२.२४ ॥  
येऽबान्धवा बान्धवा वा येऽन्यजन्मनि बान्धवाः  ।  
ते तृप्तिमखिलां यान्तु यश्चास्मत्तोऽभिवाञ्छति  ॥ १०२.२५ ॥  
ततश्चाचम्य विधिवदालिखेत्पद्ममग्रतः  ।  
अक्षताभिः सपुष्पाभिः सजलारुणचन्दनम्  ।  
अर्घ्यं दद्यात्प्रयत्नेन सूर्यनामानि कीर्तयेत् ॥ १०२.२६ ॥  
नमस्ते विष्णुरूपाय नमो विष्णुमुखाय वै  ।  
सहस्ररश्मये नित्यं नमस्ते सर्वतेजसे  ॥ १०२.२७ ॥  
नमस्ते शिव सर्वेश नमस्ते सर्ववत्सल  ।  
जगत्स्वामिन्नमस्तेऽस्तु दिव्यचन्दनभूषित  ॥ १०२.२८ ॥  
पद्मासन नमस्तेऽस्तु कुण्डलाङ्गदभूषित  ।  
नमस्ते सर्वलोकेश जगत्सर्वं विबोधसे  ॥ १०२.२९ ॥  
सुकृतं दुष्कृतं चैव सर्वं पश्यसि सर्वग  ।  
सत्यदेव नमस्तेऽस्तु प्रसीद मम भास्कर  ॥ १०२.३० ॥  
दिवाकर नमस्तेऽस्तु प्रभाकर नमोऽस्तु ते  ।  
एवं सूर्यं नमस्कृत्य त्रिः कृत्वाथ प्रदक्षिणम्  ।  
द्विजं गां काञ्चनं स्पृष्ट्वा ततो विष्णुगृहं व्रजेत् ॥ १०२.३१ ॥  


______________________________________________________  


मत्स्यपुराण १०३  

*नन्दिकेश्वर उवाच  
अतः परं प्रवक्ष्यामि प्रयागस्योपवर्णनम्  ।  
मार्कण्डेयेन कथितं यत्पुरा पाण्डुसूनवे  ॥ १०३.१ ॥  
भारते तु यदा वृत्ते प्राप्तराज्ये पृथासुते  ।  
एतस्मिन्नन्तरे राजा कुन्तीपुत्रो युधिष्ठिरः  ॥ १०३.२ ॥  
भ्रातृशोकेन सन्तप्तश्चिन्तयन्स पुनः पुनः  ।  
आसीत्सुयोधनो राजा एकादशचमूपतिः  ॥ १०३.३ ॥  
अस्मान्सन्ताप्य बहुशः सर्वे ते निधनं गताः  ।  
वासुदेवं समाश्रित्य पञ्च शेषास्तु पाण्डवाः  ॥ १०३.४ ॥  
हत्वा भीष्मं च द्रोणं च कर्णं चैव महाबलम्  ।  
दुर्योधनं च राजानं पुत्रभ्रातृसमन्वितम्  ॥ १०३.५ ॥  
राजानो निहताः सर्वे ये चान्ये शूरमानिनः  ।  
किं नो राज्येन गोविन्द किं भोगैर्जीवितेन वा  ॥ १०३.६ ॥  
धिक्कष्टमिति सञ्चित्य राजा वैक्लव्यभागतः  ।  
निर्विचेष्टो निरुत्साहः किञ्चित्तिष्ठत्यधोमुखः  ॥ १०३.७ ॥  
लब्धसञ्ज्ञो यदा राजा चिन्तयन्स पुनः पुनः  ।  
कतरो विनियोगो वा नियमं तीर्थमेव च  ॥ १०३.८ ॥  
येनाहं शीघ्रमामुञ्चे महापातकिकिल्बिषात् ।  
यत्र स्थित्वा नरो याति विष्णुलोकमनुत्तमम्  ॥ १०३.९ ॥  
कथं पृच्छामि वै कृष्णं येनेदं कारितोऽस्म्यहम्  ।  
धृतराष्ट्रं कथं पृच्छे यस्य पुत्रशतं हतम्  ॥ १०३.१० ॥  
व्यासं कथमहं पृच्छे यस्य गोत्रक्षयः कृतः  ।  
एवं वैक्लव्यमापन्नो धर्मराजो युधिष्ठिरः  ।  
रुदन्ति पाण्डवाः सर्वे भ्रातृशोकपरिप्लुताः  ॥ १०३.११ ॥  
ये च तत्र महात्मानः समेताः पाण्डवाः स्मृताः  ।  
कुन्ती च द्रौपदी चैव ये च तत्र समागताः  ।  
भूमौ निपतिताः सर्वे रुदन्तस्तु समन्ततः  ॥ १०३.१२ ॥  
वाराणस्यां मार्कण्डेयस्तेन ज्ञातो युधिष्ठिरः  ।  
यथा वैक्लव्यमापन्नो रुदमानस्तु दुःखितः  ॥ १०३.१३ ॥  
अचिरेणैव कालेन मार्कण्डेयो महातपाः  ।  
सम्प्राप्तो हास्तिनपुरं राजद्वारे ह्यतिष्ठत  ॥ १०३.१४ ॥  
द्वारपालोऽपि तं दृष्ट्वा राज्ञः कथितवान्द्रुतम्  ।  
त्वां द्रष्टुकामो मार्कण्डेयो द्वारि तिष्ठत्यसौ मुनिः  ।  
त्वरितो धर्मपुत्रस्तु द्वारमागादतः परम्  ॥ १०३.१५ ॥  

*युधिष्ठिर उवाच  
स्वागतं ते महाभाग स्वागतं ते महामुने  ।  
अद्य मे सफलं जन्म अद्य मे तारितं कुलम्  ॥ १०३.१६ ॥  
अद्य मे पितरस्तुष्टास्त्वयि दृष्टे महामुने  ।  
अद्याहं पूतदेहोऽस्मि यत्त्वया सह दर्शनम्  ॥ १०३.१७ ॥  

*नन्दिकेश्वर उवाच  
सिंहासने समास्थाप्य पादशौचार्चनादिभिः  ।  
युधिष्ठिरो महात्मा वै पूजयामास तं मुनिम्  ॥ १०३.१८ ॥  
ततः स तुष्टो मार्कण्डः पूजितश्चाह तं नृपम्  ।  
आख्याहि त्वरितं राजन् किमर्थं रुदितं त्वया  ।  
केन वा विक्लवीभूतः का बाधा ते किमप्रियम्  ॥ १०३.१९ ॥  

*युधिष्ठिर उवाच  
अस्माकं चैव यद्वृत्तं राज्यस्यार्थे महामुने  ।  
एतत्सर्वं विदित्वा तु चिन्तावशमुपागतः  ॥ १०३.२० ॥  

*मार्कण्डेय उवाच  
शृणु राजन्महाबाहो क्षत्रधर्मव्यवस्थितम्  ।  
नैव दृष्टं रणे पापं युध्यमानस्य धीमतः  ॥ १०३.२१ ॥  
किं पुना राजधर्मेण क्षत्रियस्य विशेषतः  ।  
तदेवं हृदयं कृत्वा तस्मात्पापं न चिन्तयेत् ॥ १०३.२२ ॥  
ततो युधिष्ठिरो राजा प्रणम्य शिरसा मुनिम्  ।  
पप्रच्छ विनयोपेतः सर्वपातकनाशनम्  ॥ १०३.२३ ॥  

*युधिष्ठिर उवाच  
पृच्छामि त्वां महाप्राज्ञ नित्यं त्रैलोक्यदर्शिनम्  ।  
कथय त्वं समासेन येन मुच्येत किल्बिषात् ॥ १०३.२४ ॥  

*मार्कण्डेय उवाच  
शृणु राजन्महाबाहो सर्वपातकनाशनम्  ।  
प्रयागगमनं श्रेष्ठं नराणां पुण्यकर्मणाम्  ॥ १०३.२५ ॥  


______________________________________________________  


मत्स्यपुराण १०४  

*युधिष्ठिर उवाच  
भगवञ्छ्रोतुमिच्छामि पुरा कल्पे यथास्थितम्  ।  
ब्रह्मणा देवमुख्येन यथावत्कथितं मुने  ॥ १०४.१ ॥  
कथं प्रयागगमनं नराणां तत्र कीदृशम्  ।  
मृतानां का गतिस्तत्र स्नातानां तत्र किं फलम्  ॥ १०४.२ ॥  
ये वसन्ति प्रयागे तु ब्रूहि तेषां च किं फलम्  ।  
एतन्मे सर्वमाख्याहि परं कौतूहलं हि मे  ॥ १०४.३ ॥  

*मार्कण्डेय उवाच  
कथयिष्यामि ते वत्स यच्छ्रेष्ठं तत्र यत्फलम्  ।  
पुरा हि सर्वविप्राणां कथ्यमानं मया श्रुतम्  ॥ १०४.४ ॥  
आ प्रयागप्रतिष्ठानादापुराद्वासुकेर्ह्रदात् ।  
कम्बलाश्वतरौ नागौ नागश्च बहुमूलकः  ।  
एतत्प्रजापतेः क्षेत्रं त्रिषु लोकेषु विश्रुतम्  ॥ १०४.५ ॥  
तत्र स्नात्वा दिवं यान्ति ये मृतास्तेऽपुनर्भवाः  ।  
ततो ब्रह्मादयो देवा रक्षां कुर्वन्ति सङ्गताः  ॥ १०४.६ ॥  
अन्ये च बहवस्तीर्थाः सर्वपापहराः शुभाः  ।  
न शक्याः कथितुं राजन् बहुवर्षशतैरपि  ।  
सङ्क्षेपेण प्रवक्ष्यामि प्रयागस्य तु कीर्तनम्  ॥ १०४.७ ॥  
षष्टिर्धनुःसहस्राणि यानि रक्षन्ति जाह्नवीम्  ।  
यमुनां रक्षति सदा सविता सप्तवाहनः  ॥ १०४.८ ॥  
प्रयागं तु विशेषेण सदा रक्षति वासवः  ।  
मण्डलं रक्षति हरिर्दैवतैः सह सङ्गतः  ॥ १०४.९ ॥  
तं वटं रक्षति सदा शूलपाणिर्महेश्वरः  ।  
स्थानं रक्षन्ति वै देवाः सर्वपापहरं शुभम्  ॥ १०४.१० ॥  
अधर्मेणावृतो लोको नैव गच्छति तत्पदम्  ।  
स्वल्पमल्पतरं पापं यदा ते स्यान्नराधिप  ।  
प्रयागं स्मरमाणस्य सर्वमायाति सङ्क्षयम्  ॥ १०४.११ ॥  
दर्शनात्तस्य तीर्थस्य नामसङ्कीर्तनादपि  ।  
मृत्तिकालम्भनाद्वापि नरः पापात्प्रमुच्यते  ॥ १०४.१२ ॥  
पञ्च कुण्डानि राजेन्द्र तेषां मध्ये तु जाह्नवी  ।  
प्रयागस्य प्रवेशे तु पापं नश्यति तत्क्षणात् ॥ १०४.१३ ॥  
योजनानां सहस्रेषु गङ्गायाः स्मरणान्नरः  ।  
अपि दुष्कृतकर्मा तु लभते परमां गतिम्  ॥ १०४.१४ ॥  
कीर्तनान्मुच्यते पापाद्दृष्ट्वा भद्राणि पश्यति  ।  
अवगाह्य च पीत्वा तु पुनात्यासप्तमं कुलम्  ॥ १०४.१५ ॥  
सत्यवादी जितक्रोधो ह्यहिंसायां व्यवस्थितः  ।  
धर्मानुसारी तत्त्वज्ञो गोब्राह्मणहिते रतः  ॥ १०४.१६ ॥  
गङ्गायमुनयोर्मध्ये स्नातो मुच्येत किल्बिषात् ।  
मनसा चिन्तयन्कामानवाप्नोति सुपुष्कलान्  ॥ १०४.१७ ॥  
ततो गत्वा प्रयागं तु सर्वदेवाभिरक्षितम्  ।  
ब्रह्मचारी वसेन्मासं पितॄन्देवांश्च तर्पयेत् ।  
ईप्सितांल्लभते कामान् यत्र यत्राभिजायते  ॥ १०४.१८ ॥  
तपनस्य सुता देवी त्रिषु लोकेषु विश्रुता  ।  
समागता महाभागा यमुना तत्र निम्नगा  ।  
तत्र सन्निहितो नित्यं साक्षाद्देवो महेश्वरः  ॥ १०४.१९ ॥  
दुष्प्राप्यं मानुषैः पुण्यं प्रयागं तु युधिष्ठिर  ।  
देवदानवगन्धर्वा ऋषयः सिद्धचारणाः  ।  
तदुपस्पृश्य राजेन्द्र स्वर्गलोकमुपासते  ॥ १०४.२० ॥  


______________________________________________________  


मत्स्यपुराण १०५  

*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
यच्छ्रुत्वा सर्वपापेभ्यो मुच्यते नात्र संशयः  ॥ १०५.१ ॥  
आर्तानां हि दरिद्राणां निश्चितव्यवसायिनाम्  ।  
स्थानमुक्तं प्रयागं तु नाख्येयं तु कदाचन  ॥ १०५.२ ॥  
व्याधितो यदि वा दीनो वृद्धो वापि भवेन्नरः  ।  
गङ्गायमुनयोर्मध्ये यस्तु प्राणान्परित्यजेत् ॥ १०५.३ ॥  
दीप्तकाञ्चनवर्णाभैर्विमानैः सूर्यसन्निभैः  ।  
गन्धर्वाप्सरसां मध्ये स्वर्गे क्रीडति मानवः  ॥ १०५.४ ॥  
ईप्सितांल्लभते कामान् वदन्ति ऋषिपुङ्गवाः  ।  
सर्वरत्नमयैर्दिव्यैर्नानाध्वजसमाकुलैः  ।  
वराङ्गनासमाकीर्णैर्मोदते शुभलक्षणैः  ॥ १०५.५ ॥  
गीतवाद्यविनिर्घोषैः प्रसुप्तः प्रतिबुध्यते  ।  
यावन्न स्मरते जन्म तावत्स्वर्गे महीयते  ॥ १०५.६ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
हिरण्यरत्नसम्पूर्णे समृद्धे जायते कुले  ।  
तदेव स्मरते तीर्थं स्मरणात्तत्र गच्छति  ॥ १०५.७ ॥  
देशस्थो यदि वारण्ये विदेशस्थोऽथवा गृहे  ।  
प्रयागं स्मरमाणोऽपि यस्तु प्राणान्परित्यजेत् ।  
ब्रह्मलोकमवाप्नोति वदन्ति ऋषिपुङ्गवाः  ॥ १०५.८ ॥  
सर्वकामफला वृक्षा मही यत्र हिरण्मयी  ।  
ऋषयो मुनयः सिद्धास्तत्र लोके स गच्छति  ॥ १०५.९ ॥  
स्त्रीसहस्रावृते रम्ये मन्दाकिन्यास्तटे शुभे  ।  
मोदते ऋषिभिः सार्धं सुकृतेनेह कर्मणा  ॥ १०५.१० ॥  
सिद्धचारणगन्धर्वैः पूज्यते दिवि दैवतैः  ।  
ततः स्वर्गात्परिभ्रष्टो जम्बूद्वीपपतिर्भवेत् ॥ १०५.११ ॥  
ततः शुभानि कर्माणि चिन्तयानः पुनः पुनः  ।  
गुणवान्वित्तसम्पन्नो भवतीह न संशयः  ॥ १०५.१२ ॥  
कर्मणा मनसा वाचा धर्मसत्यप्रतिष्ठितः  ।  
गङ्गायमुनयोर्मध्ये यस्तु गां सम्प्रयच्छति  ॥ १०५.१३ ॥  
सुवर्णमणिमुक्ताश्च यदि वान्यत्परिग्रहम्  ।  
स्वकार्ये पितृकार्ये वा देवताभ्यर्चनेऽपि वा  ।  
सफलं तस्य तत्तीर्थं यथावत्पुण्यमाप्नुयात् ॥ १०५.१४ ॥  
एवं तीर्थे न गृह्णीयात्पुण्येष्वायतनेषु च  ।  
निमित्तेषु च सर्वेषु ह्यप्रमत्तो भवेद्द्विजः  ॥ १०५.१५ ॥  
कपिलां पाटलावर्णां यस्तु धेनुं प्रयच्छति  ।  
स्वर्णशृङ्गीं रौप्यखुरां कांस्यदोहां पयस्विनीम्  ॥ १०५.१६ ॥  
प्रयागे श्रोत्रियं सन्तं ग्राहयित्वा यथाविधि  ।  
शुक्लाम्बरधरं शान्तं धर्मज्ञं वेदपारगम्  ॥ १०५.१७ ॥  
सा गौस्तस्मै प्रदातव्या गङ्गायमुनसङ्गमे  ।  
वासांसि च महार्हाणि रत्नानि विविधानि च  ॥ १०५.१८ ॥  
यावद्रोमाणि तस्या गोः सन्ति गात्रेषु सत्तम  ।  
तावद्वर्षसहस्राणि स्वर्गलोके महीयते  ॥ १०५.१९ ॥  
यत्रासौ लभते जन्म सा गौस्तस्याभिजायते  ।  
न च पश्यति तं घोरं नरकं तेन कर्मणा  ।  
उत्तरान्स कुरून्प्राप्य मोदते कालमक्षयम्  ॥ १०५.२० ॥  
गवां शतसहस्रेभ्यो दद्यादेकां पयस्विनीम्  ।  
पुत्रान्दारांस्तथा भृत्यान् गौरेका प्रति तारयेत् ॥ १०५.२१ ॥  
तस्मात्सर्वेषु दानेषु गोदानं तु विशिष्यते  ।  
दुर्गमे विषमे घोरे महापातकसम्भवे  ।  
गौरेव रक्षां कुरुते तस्माद्देया द्विजोत्तमे  ॥ १०५.२२ ॥  


______________________________________________________  


मत्स्यपुराण १०६  

*युधिष्ठिर उवाच  
यथा यथा प्रयागस्य माहात्म्यं कथ्यते त्वया  ।  
तथा तथा प्रमुच्येऽहं सर्वपापैर्न संशयः  ॥ १०६.१ ॥  
भगवन्केन विधिना गन्तव्यं धर्मनिश्चयैः  ।  
प्रयागे यो विधिः प्रोक्तस्तन्मे ब्रूहि महामुने  ॥ १०६.२ ॥  
*मार्कण्डेय उवाच  
कथयिष्यामि ते राजंस्तीर्थयात्राविधिक्रमम्  ।  
आर्षेण विधिनानेन यथादृष्टं यथाश्रुतम्  ॥ १०६.३ ॥  
प्रयागतीर्थयात्रार्थी यः प्रयाति नरः क्वचित् ।  
बलीवर्दसमारूढः शृणु तस्यापि यत्फलम्  ॥ १०६.४ ॥  
नरके वसते घोरे गवां क्रोष्टा हि दारुणे  ।  
सलिलं न च गृह्णन्ति पितरस्तस्य देहिनः  ॥ १०६.५ ॥  
यस्तु पुत्रांस्तथा बालान् स्नापयेत्पाययेत्तथा  ।  
यथात्मना तथा सर्वं दानं विप्रेषु दापयेत् ॥ १०६.६ ॥  
ऐश्वर्यलोभमोहाद्वा गच्छेद्यानेन यो नरः  ।  
निष्फलं तस्य तत्सर्वं तस्माद्यानं विवर्जयेत् ॥ १०६.७ ॥  
गङ्गायमुनयोर्मध्ये यस्तु कन्यां प्रयच्छति  ।  
आर्षेणैव विवाहेन यथाविभवसम्भवम्  ॥ १०६.८ ॥  
न स पश्यति तं घोरं नरकं तेन कर्मणा  ।  
उत्तरान्स कुरून्गत्वा मोदते कालमक्षयम्  ।  
पुत्रान्दारांश्च लभते धार्मिकान्रूपसंयुतान्  ॥ १०६.९ ॥  
तत्र दानं प्रकर्तव्यं यथाविभवसम्भवम्  ।  
तेन तीर्थफलं चैव वर्धते नात्र संशयः  ।  
स्वर्गे तिष्ठति राजेन्द्र यावदाभूतसम्प्लवम्  ॥ १०६.१० ॥  
वटमूलं समासाद्य यस्तु प्राणान्विमुञ्चति  ।  
सर्वलोकानतिक्रम्य रुद्रलोकं स गच्छति  ॥ १०६.११ ॥  
तत्र ते द्वादशादित्यास्तपन्ति रुद्रसंश्रिताः  ।  
निर्दहन्ति जगत्सर्वं वटमूलं न दह्यते  ॥ १०६.१२ ॥  
नष्टचन्द्रार्कभुवनं यदा चैकार्णवं जगत् ।  
स्थीयते तत्र वै विष्णुर्यजमानः पुनः पुनः  ॥ १०६.१३ ॥  
देवदानवगन्धर्वा ऋषयः सिद्धचारणाः  ।  
सदा सेवन्ति तत्तीर्थं गङ्गायमुनसङ्गमम्  ॥ १०६.१४ ॥  
ततो गच्छेत राजेन्द्र प्रयागं संस्तुवंश्च यत् ।  
यत्र ब्रह्मादयो देवा ऋषयः सिद्धचारणाः  ॥ १०६.१५ ॥  
लोकपालाश्च साध्याश्च पितरो लोकसम्मताः  ।  
सनत्कुमारप्रमुखास्तथैव परमर्षयः  ॥ १०६.१६ ॥  
अङ्गिरःप्रमुखाश्चैव तथा ब्रह्मर्षयः परे  ।  
तथा नागाः सुपर्णाश्च सिद्धाश्च खेचराश्च ये  ॥ १०६.१७ ॥  
सागराः सरितः शैला नागा विद्याधराश्च ये  ।  
हरिश्च भगवनास्ते प्रजापतिपुरःसरः  ॥ १०६.१८ ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल त्रिषु लोकेषु विश्रुतम्  ।  
ततः पुण्यतमं नास्ति त्रिषु लोकेषु भारत  ॥ १०६.१९ ॥  
श्रवणात्तस्य तीर्थस्य नामसङ्कीर्तनादपि  ।  
मृत्तिकालम्भनाद्वापि नरः पापात्प्रमुच्यते  ॥ १०६.२० ॥  
तत्राभिषेकं यः कुर्यात्सङ्गमे शंसितव्रतः  ।  
तुल्यं फलमवाप्नोति राजसूयाश्वमेधयोः  ॥ १०६.२१ ॥  
न देववचनात्तात न लोकवचनात्तथा  ।  
मतिरुत्क्रमणीया ते प्रयागगमनं प्रति  ॥ १०६.२२ ॥  
दश तीर्थसहस्राणि षष्टिकोट्यस्तथा पराः  ।  
तेषां सान्निध्यमत्रैव ततस्तु कुरुनन्दन  ॥ १०६.२३ ॥  
या गतिर्योगयुक्तस्य सत्यस्थस्य मनीषिणः  ।  
सा गतिस्त्यजतः प्राणान् गङ्गायमुनसङ्गमे  ॥ १०६.२४ ॥  
न ते जीवन्ति लोकेऽस्मिंस्तत्र तत्र युधिष्ठिर  ।  
ये प्रयागं न सम्प्राप्तास्त्रिषु लोकेषु वञ्चिताः  ॥ १०६.२५ ॥  
एवं दृष्ट्वा तु तत्तीर्थं प्रयागं परमं पदम्  ।  
मुच्यते सर्वपापेभ्यः शशाङ्क इव राहुणा  ॥ १०६.२६ ॥  
कम्बलाश्वतरौ नागौ विपुले यमुनातटे  ।  
तत्र स्नात्वा च पीत्वा च सर्वपापैः प्रमुच्यते  ॥ १०६.२७ ॥  
तत्र गत्वा च संस्थानं महादेवस्य विश्रुतम्  ।  
नरस्तारयते सर्वान् दश पूर्वान्दशापरान्  ॥ १०६.२८ ॥  
कृत्वाभिषेकं तु नरः सोऽश्वमेधफलं लभेत् ।  
स्वर्गलोकमवाप्नोति यावदाभूतसम्प्लवम्  ॥ १०६.२९ ॥  
पूर्वपार्श्वे तु गङ्गायास्त्रिषु लोकेषु भारत  ।  
कूपं चैव तु सामुद्रं प्रतिष्ठानं च विश्रुतम्  ॥ १०६.३० ॥  
ब्रह्मचारी जितक्रोधस्त्रिरात्रं यदि तिष्ठति  ।  
सर्वपापविशुद्धात्मा सोऽश्वमेधफलं लभेत् ॥ १०६.३१ ॥  
उत्तरेण प्रतिष्ठानाद्भागीरथ्यास्तु पूर्वतः  ।  
हंसप्रपतनं नाम तीर्थं त्रैलोक्यविश्रुतम्  ॥ १०६.३२ ॥  
अश्वमेधफलं तस्मिन् स्नानमात्रेण भारत  ।  
यावच्चन्द्रश्च सूर्यश्च तावत्स्वर्गे महीयते  ॥ १०६.३३ ॥  
उर्वशीरमणे पुण्ये विपुले हंसपाण्डुरे  ।  
परित्यजति यः प्राणाञ्शृणु तस्यापि यत्फलम्  ॥ १०६.३४ ॥  
षष्टिवर्षसहस्राणि षष्टिवर्षशतानि च  ।  
सेव्यते पितृभिः सार्धं स्वर्गलोके नराधिप  ॥ १०६.३५ ॥  
उर्वशीं तु सदा पश्येत्स्वर्गलोके नरोत्तम  ।  
पूज्यते सततं पुत्र ऋषिगन्धर्वकिन्नरैः  ॥ १०६.३६ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
उर्वशीसदृशीनां तु कन्यानां लभते शतम्  ॥ १०६.३७ ॥  
मध्ये नारीसहस्राणां बहूनां च पतिर्भवेत् ।  
दशग्रामसहस्राणां भोक्ता भवति भूमिपः  ॥ १०६.३८ ॥  
काञ्चीनूपुरशब्देन सुप्तोऽसौ प्रतिबुध्यते  ।  
भुक्त्वा तु विपुलान् भोगांस्तत्तीर्थं भजते पुनः  ॥ १०६.३९ ॥  
शुक्लाम्बरधरो नित्यं नियतः संयतेन्द्रियः  ।  
एकं कालं तु भुञ्जानो मासं भूमिपतिर्भवेत् ॥ १०६.४० ॥  
सुवर्णालङ्कृतानां तु नारीणां लभते शतम्  ।  
पृथिव्यामासमुद्रायां महाभूमिपतिर्भवेत् ॥ १०६.४१ ॥  
धनधान्यसमायुक्तो दाता भवति नित्यशः  ।  
भुक्त्वा तु विपुलान्भोगांस्तत्तीर्थं लभते पुनः  ॥ १०६.४२ ॥  
अथ सन्ध्यावटे रम्ये ब्रह्मचारी जितेन्द्रियः  ।  
उपवासी शुचिः सन्ध्यां ब्रह्मलोकमवाप्नुयात् ॥ १०६.४३ ॥  
कोटितीर्थं समासाद्य यस्तु प्राणान्परित्यजेत् ।  
कोटिवर्षसहस्राणां स्वर्गलोके महीयते  ॥ १०६.४४ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
सुवर्णमणिमुक्ताढ्यकुले जायेत रूपवान्  ॥ १०६.४५ ॥  
ततो भोगवतीं गत्वा वासुकेरुत्तरेण तु  ।  
दशाश्वमेधकं नाम तीर्थं तत्रापरं भवेत् ॥ १०६.४६ ॥  
कृताभिषेकस्तु नरः सोऽश्वमेधफलं लभेत् ।  
धनाढ्यो रूपवान्दक्षो दाता भवति धार्मिकः  ॥ १०६.४७ ॥  
चतुर्वेदेषु यत्पुण्यं यत्पुण्यं सत्यवादिषु  ।  
अहिंसायां तु यो धर्मो गमनादेव तत्फलम्  ॥ १०६.४८ ॥  
कुरुक्षेत्रसमा गङ्गा यत्र यत्रावगाह्यते  ।  
कुरुक्षेत्राद्दशगुणा यत्र विन्ध्येन सङ्गता  ॥ १०६.४९ ॥  
यत्र गङ्गा महाभागा बहुतीर्था तपोधना  ।  
सिद्धक्षेत्रं हि तज्ज्ञेयं नात्र कार्या विचारणा  ॥ १०६.५० ॥  
क्षितौ तारयते मर्त्यान्नागांस्तारयतेऽप्यधः  ।  
दिवि तारयते देवांस्तेन त्रिपथगा स्मृता  ॥ १०६.५१ ॥  
यावदस्थीनि गङ्गायां तिष्ठन्ति हि शरीरिणः  ।  
तावद्वर्षसहस्राणि स्वर्गलोके महीयते  ॥ १०६.५२ ॥  
ततः स्वर्गात्परिभ्रष्टो जम्बूद्वीपपतिर्भवेत् ।  
तीर्थानां तु परं तीर्थं नदीनां तु महानदी  ।  
मोक्षदा सर्वभूतानां महापातकिनामपि  ॥ १०६.५३ ॥  
सर्वत्र सुलभा गङ्गा त्रिषु स्थानेषु दुर्लभा  ।  
गङ्गाद्वारे प्रयागे च गङ्गासागरसङ्गमे  ।  
तत्र स्नात्वा दिवं यान्ति ये मृतास्तेऽपुनर्भवाः  ॥ १०६.५४ ॥  
सर्वेषामेव भूतानां पापोपहतचेतसाम्  ।  
गतिमन्विष्यमाणानां नास्ति गङ्गासमा गतिः  ॥ १०६.५५ ॥  
पवित्राणां पवित्रं च मङ्गलानां च मङ्गलम्  ।  
महेश्वरशिरोभ्रष्टा सर्वपापहरा शुभा  ॥ १०६.५६ ॥  
कृते तु नैमिषं क्षेत्रं त्रेतायां पुष्करं परम्  ।  
द्वापरे तु कुरुक्षेत्रं कलौ गङ्गा विशिष्यते  ॥ १०६.५७ ॥  
गङ्गामेव निषेवेत प्रयागं तु विशेषतः  ।  
नान्यत्कलियुगे घोरे भेषजं नृप विद्यते  ॥ १०६.५८ ॥  


______________________________________________________  


मत्स्यपुराण १०७  

*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
यच्छ्रुत्वा सर्वपापेभ्यो मुच्यते नात्र संशयः  ॥ १०७.१ ॥  
मानसं नाम तत्तीर्थं गङ्गाया उत्तरे तटे  ।  
त्रिरात्रोपोषितो भूत्वा सर्वकामानवाप्नुयात् ॥ १०७.२ ॥  
गोभूहिरण्यदानेन यत्फलं प्राप्नुयान्नरः  ।  
स तत्फलमवाप्नोति तत्तीर्थं स्मरते पुनः  ॥ १०७.३ ॥  
अकामो वा सकामो वा गङ्गायां योऽभिपद्यते  ।  
मृतस्तु लभते स्वर्गं नरकं च न पश्यति  ॥ १०७.४ ॥  
अप्सरोगणसङ्गीतैः सुप्तोऽसौ प्रतिबुध्यते  ।  
हंससारसयुक्तेन विमानेन स गच्छति  ।  
बहुवर्षसहस्राणि स्वर्गं राजेन्द्र भुञ्जति  ॥ १०७.५ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
सुवर्णमणिमुक्ताढ्ये जायते विपुले कुले  ॥ १०७.६ ॥  
षष्टितीर्थसहस्राणि षष्टिकोट्यस्तथापगाः  ।  
माघमासे गमिष्यन्ति गङ्गायमुनसङ्गमम्  ॥ १०७.७ ॥  
गवां शतसहस्रस्य सम्यग्दत्तस्य यत्फलम्  ।  
प्रयागे माघमासे तु त्र्यहस्नानात्तु तत्फलम्  ॥ १०७.८ ॥  
गङ्गायमुनयोर्मध्ये कर्षाग्निं यस्तु साधयेत् ।  
अहीनाङ्गो ह्यरोगश्च पञ्चेन्द्रियसमन्वितः  ॥ १०७.९ ॥  
यावन्ति रोमकूपाणि तस्य गात्रेषु देहिनः  ।  
तावद्वर्षसहस्राणि स्वर्गलोके महीयते  ॥ १०७.१० ॥  
ततः स्वर्गात्परिभ्रष्टो जम्बूद्वीपपतिर्भवेत् ।  
स भुक्त्वा विपुलान्भोगांस्तत्तीर्थं स्मरते पुनः  ॥ १०७.११ ॥  
जलप्रवेशं यः कुर्यात्सङ्गमे लोकविश्रुते  ।  
राहुग्रस्ते तथा सोमे विमुक्तः सर्वकिल्बिषैः  ॥ १०७.१२ ॥  
सोमलोकमवाप्नोति सोमेन सह मोदते  ।  
षष्टिवर्षसहस्राणि स्वर्गलोके महीयते  ॥ १०७.१३ ॥  
स्वर्गे च शक्रलोकेऽस्मिन्नृषिगन्धर्वसेविते  ।  
परिभ्रष्टस्तु राजेन्द्र समृद्धे जायते कुले  ॥ १०७.१४ ॥  
अधःशिरास्तु यो ज्वालामूर्ध्वपादः पिबेन्नरः  ।  
शतवर्षसहस्राणि स्वर्गलोके महीयते  ॥ १०७.१५ ॥  
परिभ्रष्टस्तु राजेन्द्र सोऽग्निहोत्री भवेन्नरः  ।  
भुक्त्वा तु विपुलान्भोगांस्तत्तीर्थं भजते पुनः  ॥ १०७.१६ ॥  
यः स्वदेहं तु कर्तित्वा शकुनिभ्यः प्रयच्छति  ।  
विहगैरुपभुक्तस्य शृणु तस्यापि यत्फलम्  ॥ १०७.१७ ॥  
शतं वर्षसहस्राणां सोमलोके महीयते  ।  
तस्मादपि परिभ्रष्टो राजा भवति धार्मिकः  ॥ १०७.१८ ॥  
गुणवान् रूपसम्पन्नो विद्वांश्च प्रियवाचकः  ।  
भुक्त्वा तु विपुलान्भोगांस्तत्तीर्थं भजते पुनः  ॥ १०७.१९ ॥  
यामुने चोत्तरे कूले प्रयागस्य तु दक्षिणे  ।  
ऋणप्रमोचनं नाम तत्तीर्थं परमं स्मृतम्  ॥ १०७.२० ॥  
एकरात्रोषितः स्नात्वा ऋणैः सर्वैः प्रमुच्यते  ।  
स्वर्गलोकमवाप्नोति अनृणश्च सदा भवेत् ॥ १०७.२१ ॥  


______________________________________________________  


मत्स्यपुराण १०८  

*युधिष्ठिर उवाच  
एतच्छ्रुत्वा प्रयागस्य यत्त्वया परिकीर्तितम्  ।  
विशुद्धं मेऽद्य हृदयं प्रयागस्य तु कीर्तनात् ॥ १०८.१ ॥  
अनाशकफलं ब्रूहि भगवंस्तत्र कीदृशम्  ।  
यं च लोकमवाप्नोति विशुद्धः सर्वकिल्बिषैः  ॥ १०८.२ ॥  

*मार्कण्डेय उवाच  
शृणु राजन्प्रयागे तु अनाशकफलं विभो  ।  
प्राप्नोति पुरुषो धीमाञ्श्रद्दधानो जितेन्द्रियः  ॥ १०८.३ ॥  
अहीनाङ्गोऽप्यरोगश्च पञ्चेन्द्रियसमन्वितः  ।  
अश्वमेधफलं तस्य गच्छतस्तु पदे पदे  ॥ १०८.४ ॥  
कुलानि तारयेद्राजन् दश पूर्वान्दशापरान्  ।  
मुच्यते सर्वपापेभ्यो गच्छेत्तु परमं पदम्  ॥ १०८.५ ॥  

*युधिष्ठिर उवाच  
महाभाग्यं हि धर्मस्य यत्त्वं वदसि मे प्रभो  ।  
अल्पेनैव प्रयत्नेन बहून्धर्मानवाप्नुते  ॥ १०८.६ ॥  
अश्वमेधैस्तु बहुभिः प्राप्यते सुव्रतैरिह  ।  
इमं मे संशयं छिन्द्धि परं कौतूहलं हि मे  ॥ १०८.७ ॥  

*मार्कण्डेय उवाच  
शृणु राजन्महावीर यदुक्तं ब्रह्मयोनिना  ।  
ऋषीणां सन्निधौ पूर्वं कथ्यमानं मया श्रुतम्  ॥ १०८.८ ॥  
पञ्चयोजनविस्तीर्णं प्रयागस्य तु मण्डलम्  ।  
प्रविष्टमात्रे तद्भूमावश्वमेधः पदे पदे  ॥ १०८.९ ॥  
व्यतीतान्पुरुषान्सप्त भविष्यांश्च चतुर्दश  ।  
नरस्तारयते सर्वान् यस्तु प्राणान्परित्यजेत् ॥ १०८.१० ॥  
एवं ज्ञात्वा तु राजेन्द्र सदा सेवापरो भवेत् ।  
अश्रद्दधानाः पुरुषाः पापोपहतचेतसः  ।  
न प्राप्नुवन्ति तत्स्थानं प्रयागं देवरक्षितम्  ॥ १०८.११ ॥  

*युधिष्ठिर उवाच  
स्नेहाद्वा द्रव्यलोभाद्वा ये तु कामवशं गताः  ।  
कथं तीर्थफलं तेषां कथं पुण्यफलं भवेत् ॥ १०८.१२ ॥  
विक्रयः सर्वभाण्डानां कार्याकार्यमजानतः  ।  
प्रयागे का गतिस्तस्य तन्मे ब्रूहि पितामह  ॥ १०८.१३ ॥  

*मार्कण्डेय उवाच  
शृणु राजन्महागुह्यं सर्वपापप्रणाशनम्  ।  
मासमेकं तु यः स्नायात्प्रयागे नियतेन्द्रियः  ।  
मुच्यते सर्वपापेभ्यः स गच्छेत्परमं पदम्  ॥ १०८.१४ ॥  
विश्रम्भघातकानां तु प्रयागे शृणु यत्फलम्  ।  
त्रिकालमेव स्नायीत आहारं भैक्ष्यमाचरेत् ।  
त्रिभिर्मासैः स मुच्येत प्रयागे तु न संशयः  ॥ १०८.१५ ॥  
अज्ञानेन तु यस्येह तीर्थयात्रादिकं भवेत् ।  
सर्वकामसमृद्धस्तु स्वर्गलोके महीयते  ।  
स्थानं च लभते नित्यं धनधान्यसमाकुलम्  ॥ १०८.१६ ॥  
एवं ज्ञानेन सम्पूर्णः सदा भवति भोगवान्  ।  
तारिताः पितरस्तेन नरकात्प्रपितामहाः  ॥ १०८.१७ ॥  
धर्मानुसारि तत्त्वज्ञ पृच्छतस्ते पुनः पुनः  ।  
त्वत्प्रियार्थं समाख्यातं गुह्यमेतत्सनातनम्  ॥ १०८.१८ ॥  

*युधिष्ठिर उवाच  
अद्य मे सफलं जन्म अद्य मे तारितं कुलम्  ।  
प्रीतोऽस्म्यनुगृहीतोऽस्मि दर्शनादेव ते मुने  ॥ १०८.१९ ॥  
त्वद्दर्शनात्तु धर्मात्मन्मुक्तोऽहं चाद्य किल्बिषात् ।  
इदानीं वेद्मि चात्मानं भगवन्गतकल्मषम्  ॥ १०८.२० ॥  

*मार्कण्डेय उवाच  
दिष्ट्या ते सफलं जन्म दिष्ट्या ते तारितं कुलम्  ।  
कीर्तनाद्वर्धते पुण्यं श्रुतात्पापप्रणाशनम्  ॥ १०८.२१ ॥  

*युधिष्ठिर उवाच  
यमुनायां तु किं पुण्यं किं फलं तु महामुने  ।  
एतन्मे सर्वमाख्याहि यथादृष्टं यथाश्रुतम्  ॥ १०८.२२ ॥  

*मार्कण्डेय उवाच  
तपनस्य सुता देवी त्रिषु लोकेषु विश्रुता  ।  
समाख्याता महाभागा यमुना तत्र निम्नगा  ॥ १०८.२३ ॥  
येनैव निःसृता गङ्गा तेनैव यमुना गता  ।  
योजनानां सहस्रेषु कीर्तनात्पापनाशिनी  ॥ १०८.२४ ॥  
तत्र स्नात्वा च पीत्वा च यमुनायां युधिष्ठिर  ।  
कीर्तनाल्लभते पुण्यं दृष्ट्वा भद्राणि पश्यति  ॥ १०८.२५ ॥  
अवगाह्य च पीत्वा च पुनात्यासप्तमं कुलम्  ।  
प्राणांस्त्यजति यस्तत्र स याति परमां गतिम्  ॥ १०८.२६ ॥  
अग्नितीर्थमिति ख्यातं यमुनादक्षिणे तटे  ।  
पश्चिमे धर्मराजस्य तीर्थं तु नरकं स्मृतम्  ॥ १०८.२७ ॥  
तत्र स्नात्वा दिवं यान्ति ये मृतास्तेऽपुनर्भवाः  ।  
एवं तीर्थसहस्राणि यमुनादक्षिणे तटे  ॥ १०८.२८ ॥  
उत्तरेण प्रवक्ष्यामि आदित्यस्य महात्मनः  ।  
तीर्थं निरञ्जनं नाम यत्र देवाः सवासवाः  ॥ १०८.२९ ॥  
उपासते स्म सन्ध्यां ये त्रिकालं हि युधिष्ठिर  ।  
देवाः सेवन्ति तत्तीर्थं ये चान्ये विबुधा जनाः  ॥ १०८.३० ॥  
श्रद्दधानपरो भूत्वा कुरु तीर्थाभिषेचनम्  ।  
अन्ये च बहवस्तीर्थाः सर्वपापहराः स्मृताः  ।  
तेषु स्नात्वा दिवं यान्ति ये मृतास्तेऽपुनर्भवाः  ॥ १०८.३१ ॥  
गङ्गा च यमुना चैव उभे तुल्यफले स्मृते  ।  
केवलं ज्येष्ठभावेन गङ्गा सर्वत्र पूज्यते  ॥ १०८.३२ ॥  
एवं कुरुष्व कौन्तेय सर्वतीर्थाभिषेचनम्  ।  
यावज्जीवकृतं पापं तत्क्षणादेव नश्यति  ॥ १०८.३३ ॥  
यस्त्विमं कल्य उत्थाय पठते च शृणोति च  ।  
मुच्यते सर्वपापेभ्यः स्वर्गलोकं स गच्छति  ॥ १०८.३४ ॥  


______________________________________________________  


मत्स्यपुराण १०९  

*मार्कण्डेय उवाच  
श्रुतं मे ब्रह्मणा प्रोक्तं पुराणे ब्रह्मसम्भवे  ।  
तीर्थानां तु सहस्राणि शतानि नियुतानि च  ।  
सर्वे पुण्याः पवित्राश्च गतिश्च परमा स्मृता  ॥ १०९.१ ॥  
सोमतीर्थं महापुण्यं महापातकनाशनम्  ।  
स्नानमात्रेण राजेन्द्र पुरुषांस्तारयेच्छतम्  ।  
तस्मात्सर्वप्रयत्नेन तत्र स्नानं समाचरेत् ॥ १०९.२ ॥  

*युधिष्ठिर उवाच  
पृथिव्यां नैमिषं पुण्यमन्तरिक्षे च पुष्करम्  ।  
त्रयाणामपि लोकानां कुरुक्षेत्रं विशिष्यते  ॥ १०९.३ ॥  
सर्वाणि तानि सन्त्यज्य कथमेकं प्रशंससि  ।  
अप्रमाणं तु तत्रोक्तमश्रद्धेयमनुत्तमम्  ॥ १०९.४ ॥  
गतिं च परमां दिव्यां भोगांश्चैव यथेप्सितान्  ।  
किमर्थमल्पयोगेन बहु धर्मं प्रशंससि  ।  
एतन्मे संशयं ब्रूहि यथादृष्टं यथाश्रुतम्  ॥ १०९.५ ॥  

*मार्कण्डेय उवाच  
अश्रद्धेयं न वक्तव्यं प्रत्यक्षमपि यद्भवेत् ।  
नरस्याश्रद्दधानस्य पापोपहतचेतसः  ॥ १०९.६ ॥  
अश्रद्दधानो ह्यशुचिर्दुर्मतिस्त्यक्तमङ्गलः  ।  
एते पातकिनः सर्वे तेनेदं भाषितं त्वया  ॥ १०९.७ ॥  
शृणु प्रयागमाहात्म्यं यथादृष्टं यथाश्रुतम्  ।  
प्रत्यक्षं च परोक्षं च यथान्यस्तं भविष्यति  ॥ १०९.८ ॥  
यथैवान्यददृष्टं च यथादृष्टं यथाश्रुतम्  ।  
शास्त्रं प्रमाणं कृत्वा च युज्यते योगमात्मनः  ॥ १०९.९ ॥  
क्लिश्यते चापरस्तत्र नैव योगमवाप्नुयात् ।  
जन्मान्तरसहस्रेभ्यो योगो लभ्येत मानवैः  ॥ १०९.१० ॥  
यथा योगसहस्रेण योगो लभ्येत मानवैः  ।  
यस्तु सर्वाणि रत्नानि ब्राह्मणेभ्यः प्रयच्छति  ॥ १०९.११ ॥  
तेन दानेन दत्तेन योगं नाभ्येति मानवः  ।  
प्रयागे तु मृतस्येदं सर्वं भवति नान्यथा  ॥ १०९.१२ ॥  
प्रधानहेतुं वक्ष्यामि श्रद्दधत्स्व च भारत  ।  
यथा सर्वेषु भूतेषु ब्रह्म सर्वत्र दृश्यते  ॥ १०९.१३ ॥  
ब्राह्मणे वास्ति यत्किञ्चिदब्राह्ममिति वोच्यते  ।  
एवं सर्वेषु भूतेषु ब्रह्म सर्वत्र पूज्यते  ॥ १०९.१४ ॥  
तथा सर्वेषु लोकेषु प्रयागं पूजयेद्बुधः  ।  
पूज्यते तीर्थराजस्तु सत्यमेव युधिष्ठिर  ॥ १०९.१५ ॥  
ब्रह्मापि स्मरते नित्यं प्रयागं तीर्थमुत्तमम्  ।  
तीर्थराजमनुप्राप्य न चान्यत्किञ्चिदर्हति  ॥ १०९.१६ ॥  
को हि देवत्वमासाद्य मनुष्यत्वं चिकीर्षति  ।  
अनेनैवोपमानेन त्वं ज्ञास्यसि युधिष्ठिर  ।  
यथा पुण्यतमं चास्ति तथैव कथितं मया  ॥ १०९.१७ ॥  

*युधिष्ठिर उवाच  
श्रुतं चेदं त्वया प्रोक्तं विस्मितोऽहं पुनः पुनः  ।  
कथं योगेन तत्प्राप्तिः स्वर्गवासस्तु कर्मणा  ॥ १०९.१८ ॥  
दाता वै लभते भोगान् गां च यत्कर्मणः फलम्  ।  
तानि कर्माणि पृच्छामि पुनस्तैः प्राप्यते मही  ॥ १०९.१९ ॥  

*मार्कण्डेय उवाच  
शृणु राजन्महाबाहो यथोक्तकरणं महीम्  ।  
गामग्निं ब्राह्मणं शास्त्रं काञ्चनं सलिलं स्त्रियः  ॥ १०९.२० ॥  
मातरं पितरं चैव ये निन्दन्ति नराधमाः  ।  
न तेषामूर्ध्वगमनमिदमाह प्रजापतिः  ॥ १०९.२१ ॥  
एवं योगस्य सम्प्राप्तिस्थानं परमदुर्लभम्  ।  
गच्छन्ति नरकं घोरं ये नराः पापकर्मिणः  ॥ १०९.२२ ॥  
हस्त्यश्वं गामनड्वाहं मणिमुक्तादिकाञ्चनम्  ।  
परोक्षं हरते यस्तु पश्चाद्दानं प्रयच्छति  ॥ १०९.२३ ॥  
न ते गच्छन्ति वै स्वर्गं दातारो यत्र भोगिनः  ।  
अनेनकर्मणा युक्ताः पच्यन्ते नरके पुनः  ॥ १०९.२४ ॥  
एवं योगं च धर्मं च दातारं च युधिष्ठिर  ।  
यथा सत्यमसत्यं वा अस्ति नास्तीति यत्फलम्  ।  
निरुक्तं तु प्रवक्ष्यामि यथाह स्वयमंशुमान्  ॥ १०९.२५ ॥  


______________________________________________________  

मत्स्यपुराण ११०  

*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
नैमिषं पुष्करं चैव गोतीर्थं सिन्धुसागरम्  ॥ ११०.१ ॥  
गया च चैत्रकं चैव गङ्गासागरमेव च  ।  
एते चान्ये च बहवो ये च पुण्याः शिलोच्चयाः  ॥ ११०.२ ॥  
दश तीर्थसहस्राणि त्रिंशत्कोट्यस्तथा पराः  ।  
प्रयागे संस्थिता नित्यमेवमाहुर्मनीषिणः  ॥ ११०.३ ॥  
त्रीणि चाप्यग्निकुण्डानि येषां मध्ये तु जाह्नवी  ।  
प्रयागादभिनिष्क्रान्ता सर्वतीर्थनमस्कृता  ॥ ११०.४ ॥  
तपनस्य सुता देवी त्रिषु लोकेषु विश्रुता  ।  
यमुना गङ्गया सार्धं सङ्गता लोकभाविनी  ॥ ११०.५ ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल कलां नार्हति षोडशीम्  ॥ ११०.६ ॥  
तिस्रः कोट्योऽर्धकोटिश्च तीर्थानां वायुरब्रवीत् ।  
दिवि भुव्यन्तरिक्षे च तत्सर्वं जाह्नवी स्मृता  ॥ ११०.७ ॥  
प्रयागं समधिष्ठानं कम्बलाश्वतरावुभौ  ।  
भोगवत्यथ या चैषा वेदिरेषा प्रजापतेः  ॥ ११०.८ ॥  
तत्र वेदाश्च यज्ञाश्च मूर्तिमन्तो युधिष्ठिर  ।  
प्रजापतिमुपासन्ते ऋषयश्च तपोधनाः  ॥ ११०.९ ॥  
यजन्ते क्रतुभिर्देवास्तथा चक्रधरा नृपाः  ।  
ततः पुण्यतमं नास्ति त्रिषु लोकेषु भारत  ॥ ११०.१० ॥  
प्रभावात्सर्वतीर्थेभ्यः प्रभवत्यधिकं विभो  ।  
दश तीर्थसहस्राणि तिस्रः कोट्यस्तथा पराः  ॥ ११०.११ ॥  
यत्र गङ्गा महाभागा स देशस्तत्तपोधनम्  ।  
सिद्धक्षेत्रं च विज्ञेयं गङ्गातीरसमन्वितम्  ॥ ११०.१२ ॥  
इदं सत्यं विजानीयात्साधूनामात्मनश्च वै  ।  
सुहृदश्च जपेत्कर्णे शिष्यस्यानुगतस्य च  ॥ ११०.१३ ॥  
इदं धन्यमिदं स्वर्ग्यमिदं सत्यमिदं सुखम्  ।  
इदं पुण्यमिदं धर्म्यं पावनं धर्ममुत्तमम्  ॥ ११०.१४ ॥  
महर्षीणामिदं गुह्यं सर्वपापप्रणाशनम्  ।  
अधीत्य च द्विजोऽप्येतन्निर्मलः स्वर्गमाप्नुयात् ॥ ११०.१५ ॥  
य इदं शृणुयान्नित्यं तीर्थं पुण्यं सदा शुचिः  ।  
जातिस्मरत्वं लभते नाकपृष्ठे च मोदते  ॥ ११०.१६ ॥  
प्राप्यन्ते तानि तीर्थानि सद्भिः शिष्टानुदर्शिभिः  ।  
स्नाहि तीर्थेषु कौरव्य न च वक्रमतिर्भव  ॥ ११०.१७ ॥  
त्वया च सम्यक्पृष्टेन कथितं वै मया विभो  ।  
पितरस्तारिताः सर्वे तथैव च पितामहाः  ॥ ११०.१८ ॥  
व्रतं दानं तपस्तीर्थं यागाः सर्वे सदक्षिणाः  ।  
योगाः साङ्ख्यं सदाचारो ये चान्ये ज्ञानहेतवः  ।  
प्रयागस्य तु सर्वे ते कलां नार्हन्ति षोडशीम्  ॥ ११०.१९ ॥  
एवं ज्ञानं च योगश्च तीर्थं चैव युधिष्ठिर  ।  
बहुक्लेशेन युज्यन्ते तेन यान्ति परां गतिम्  ।  
त्रिकालं जायते ज्ञानं स्वर्गलोकं गमिष्यति  ॥ ११०.२० ॥  


______________________________________________________  


मत्स्यपुराण १११  

*युधिष्ठिर उवाच  
कथं सर्वमिदं प्रोक्तं प्रयागस्य महामुने  ।  
एतन्नः सर्वमाख्याहि यथा हि मम तारयेत् ॥ १११.१ ॥  

*मार्कण्डेय उवाच  
शृणु राजन्प्रयागे तु प्रोक्तं सर्वमिदं जगत् ।  
ब्रह्मा विष्णुस्तथेशानो देवताः प्रभुरव्ययः  ॥ १११.२ ॥  
ब्रह्मा सृजति भूतानि स्थावरं जङ्गमं च यत् ।  
तान्येतानि परं लोके विष्णुः संवर्धते प्रजाः  ॥ १११.३ ॥  
कल्पान्ते तत्समग्रं हि रुद्रः संहरते जगत् ।  
तदा प्रयागतीर्थं च न कदाचिद्विनश्यति  ॥ १११.४ ॥  
ईश्वरः सर्वभूतानां यः पश्यति स पश्यति  ।  
यत्नेनानेन तिष्ठन्ति ते यान्ति परमां गतिम्  ॥ १११.५ ॥  

*युधिष्ठिर उवाच  
आख्याहि मे यथातथ्यं यथैषा तिष्ठति श्रुतिः  ।  
केन वा कारणेनैव तिष्ठन्ते लोकसत्तमाः  ॥ १११.६ ॥  

*मार्कण्डेय उवाच  
प्रयागे निवसन्त्येते ब्रह्मविष्णुमहेश्वराः  ।  
कारणं तत्प्रवक्ष्यामि शृणु तत्त्वं युधिष्ठिर  ॥ १११.७ ॥  
पञ्चयोजनविस्तीर्णं प्रयागस्य तु मण्डलम्  ।  
तिष्ठन्ति रक्षणायात्र पापकर्मनिवारणात् ॥ १११.८ ॥  
उत्तरेण प्रतिष्ठानाच्छद्मना ब्रह्म तिष्ठति  ।  
वेणीमाधवरूपी तु भगवांस्तत्र तिष्ठति  ॥ १११.९ ॥  
माहेश्वरो वटो भूत्वा तिष्ठते परमेश्वरः  ।  
ततो देवाः सगन्धर्वाः सिद्धाश्च परमर्षयः  ।  
रक्षन्ति मण्डलं नित्यं पापकर्मनिवारणात् ॥ १११.१० ॥  
यस्मिञ्जुह्वन्स्वकं पापं नरकं च न पश्यति  ।  
एवं ब्रह्मा च विष्णुश्च प्रयागे स महेश्वरः  ॥ १११.११ ॥  
सप्तद्वीपाः समुद्राश्च पर्वताश्च महीतले  ।  
रक्षमाणाश्च तिष्ठन्ति यावदाभूतसम्प्लवम्  ॥ १११.१२ ॥  
ये चान्ये बहवः सर्वे तिष्ठन्ति च युधिष्ठिर  ।  
यत्पृथिवी तत्समाश्रित्य निर्मिता दैवतैस्त्रिभिः  ॥ १११.१३ ॥  
प्रजापतेरिदं क्षेत्रं प्रयागमिति विश्रुतम्  ।  
एतत्पुण्यं पवित्रं वै प्रयागं च युधिष्ठिर  ।  
स्वराज्यं कुरु राजेन्द्र भ्रातृभिः सहितोऽनघ  ॥ १११.१४ ॥  


______________________________________________________  


मत्स्यपुराण ११२  

*नन्दिकेश्वर उवाच  
भ्रातृभिः सहितः सर्वैर्द्रौपद्या सह भार्यया  ।  
ब्राह्मणेभ्यो नमस्कृत्य गुरून्देवानतर्पयत् ॥ ११२.१ ॥  
वासुदेवोऽपि तत्रैव क्षणेनाभ्यागतस्तदा  ।  
पाण्डवैः सहितैः सर्वैः पूज्यमानस्तु माधवः  ॥ ११२.२ ॥  
कृष्णेन सहितैः सर्वैः पुनरेव महात्मभिः  ।  
अभिषिक्तः स्वराज्ये च धर्मपुत्रो युधिष्ठिरः  ॥ ११२.३ ॥  
एतस्मिन्नन्तरे चैव मार्कण्डेयो महामुनिः  ।  
ततः स्वस्तीति चोक्त्वा तु क्षणादाश्रममागमत् ॥ ११२.४ ॥  
युधिष्ठिरोऽपि धर्मात्मा भ्रातृभिः सहितोऽवसत् ।  
महादानं ततो दत्त्वा धर्मपुत्रो महामनाः  ॥ ११२.५ ॥  
यस्त्विदं कल्य उत्थाय माहात्म्यं पठते नरः  ।  
प्रयागं स्मरते नित्यं स याति परमं पदम्  ।  
मुच्यते सर्वपापेभ्यो रुद्रलोकं स गच्छति  ॥ ११२.६ ॥  

*वासुदेव उवाच  
मम वाक्यं च कर्तव्यं महाराज ब्रवीम्यहम्  ।  
नित्यं जपस्व जुह्वस्व प्रयागे विगतज्वरः  ॥ ११२.७ ॥  
प्रयागं स्मर वै नित्यं सहास्माभिर्युधिष्ठिर  ।  
स्वयं प्राप्स्यसि राजेन्द्र स्वर्गलोकं न संशयः  ॥ ११२.८ ॥  
प्रयागमनुगच्छेद्वा वसते वापि यो नरः  ।  
सर्वपापविशुद्धात्मा रुद्रलोकं स गच्छति  ॥ ११२.९ ॥  
प्रतिग्रहादुपावृत्तः सन्तुष्टो नियतः शुचिः  ।  
अहङ्कारनिवृत्तश्च स तीर्थफलमश्नुते  ॥ ११२.१० ॥  
अकोपनश्च सत्यश्च सत्यवादी दृढव्रतः  ।  
आत्मोपमश्च भूतेषु स तीर्थफलमश्नुते  ॥ ११२.११ ॥  
ऋषिभिः क्रतवः प्रोक्ता देवैश्चापि यथाक्रमम्  ।  
न हि शक्या दरिद्रेण यज्ञाः प्राप्तुं महीपते  ॥ ११२.१२ ॥  
बहूपकरणा यज्ञा नानासम्भारविस्तराः  ।  
प्राप्यन्ते पार्थिवैरेतैः समृद्धैर्वै नरैः क्वचित् ॥ ११२.१३ ॥  
यो दरिद्रैरपि विधिः शक्यः प्राप्तुं नरेश्वर  ।  
तुल्यो यज्ञफलैः पुण्यैस्तन्निबोध युधिष्ठिर  ॥ ११२.१४ ॥  
ऋषीणां परमं गुह्यमिदं भरतसत्तम  ।  
तीर्थानुगमनं पुण्यं यज्ञेभ्योऽपि विशिष्यते  ॥ ११२.१५ ॥  
दश तीर्थसहस्राणि तिस्रः कोट्यस्तथापगाः  ।  
माघमासे गमिष्यन्ति गङ्गायां भरतर्षभ  ॥ ११२.१६ ॥  
स्वस्थो भव महाराज भुङ्क्ष्व राज्यमकण्टकम्  ।  
पुनर्द्रक्ष्यसि राजेन्द्र यजमानो विशेषतः  ॥ ११२.१७ ॥  

*नन्दिकेश्वर उवाच  
इत्युक्त्वा स महाभागो मार्कण्डेयो महातपाः  ।  
युधिष्ठिरस्य नृपतेस्तत्रैवान्तरधीयत  ॥ ११२.१८ ॥  
ततस्तत्र समाप्लाव्य गात्राणि सगणो नृपः  ।  
यथोक्तेनाथ विधिना परां निर्वृतिमागमत् ॥ ११२.१९ ॥  
तथा त्वमपि देवर्षे प्रयागाभिमुखो भव  ।  
अभिषेकं तु कृत्वाद्य कृतकृत्यो भविष्यसि  ॥ ११२.२० ॥  

*सूत उवाच  
एवमुक्त्वाथ नन्दीशस्तत्रैवान्तरधीयत  ।  
नारदोऽपि जगामाशु प्रयागाभिमुखस्तथा  ॥ ११२.२१ ॥  
तत्र स्नात्वा च जप्त्वा च विधिदृष्टेन कर्मणा  ।  
दानं दत्त्वा द्विजाग्र्येभ्यो गतः स्वभवनं तदा  ॥ ११२.२२ ॥  


______________________________________________________  

मत्स्यपुराण ११३  

*ऋषय ऊचुः  
कति द्वीपाः समुद्रा वा पर्वता वा कति प्रभो  ।  
कियन्ति चैव वर्षाणि तेषु नद्यश्च काः स्मृताः  ॥ ११३.१ ॥  
महाभूमिप्रमाणं च लोकालोकस्तथैव च  ।  
पर्याप्तिं परिमाणं च गतिश्चन्द्रार्कयोस्तथा  ॥ ११३.२ ॥  
एतद्ब्रवीहि नः सर्वं विस्तरेण यथार्थवित् ।  
त्वदुक्तमेतत्सकलं श्रोतुमिच्छामहे वयम्  ॥ ११३.३ ॥  

*सूत उवाच  
द्वीपभेदसहस्राणि सप्त चान्तर्गतानि च  ।  
न शक्यन्ते क्रमेणेह वक्तुं वै सकलं जगत् ॥ ११३.४ ॥  
सप्तैव तु प्रवक्ष्यामि चन्द्रादित्यग्रहैः सह  ।  
तेषां मनुष्यतर्केण प्रमाणानि प्रचक्षते  ॥ ११३.५ ॥  
अचिन्त्याः खलु ये भावास्तांस्तु तर्केण साधयेत् ।  
प्रकृतिभ्यः परं यच्च तदचिन्त्यस्य लक्षणम्  ॥ ११३.६ ॥  
सप्त वर्षाणि वक्ष्यामि जम्बूद्वीपं यथाविधम्  ।  
विस्तरं मण्डलं यच्च योजनैस्तान्निबोधत  ॥ ११३.७ ॥  
योजनानां सहस्राणि शतं द्वीपस्य विस्तरः  ।  
नानाजनपदाकीर्णं पुरैश्च विविधैः शुभैः  ॥ ११३.८ ॥  
सिद्धचारणसङ्कीर्णं पर्वतैरुपशोभितम्  ।  
सर्वधातुपिनद्धैस्तैः शिलाजालसमुद्गतैः  ॥ ११३.९ ॥  
पर्वतप्रभवाभिश्च नदीभिस्तु समन्ततः  ।  
प्रागायता महापार्श्वाः षडिमे वर्षपर्वताः  ॥ ११३.१० ॥  
अवगाह्य ह्युभयतः समुद्रौ पूर्वपश्चिमौ  ।  
हिमप्रायश्च हिमवान् हेमकूटश्च हेमवान्  ॥ ११३.११ ॥  
सर्वतः सुमुखश्चापि निषधः पर्वतो महान्  ।  
चातुर्वर्ण्यस्तु सौवर्णो मेरुश्चोल्बमयः स्मृतः  ।  
चतुर्विंशत्सहस्राणि विस्तीर्णः स चतुर्दिशम्  ॥ ११३.१२ ॥  
वृत्ताकृतिप्रमाणश्च चतुरस्रः समाहितः  ।  
नानावर्णैः समः पार्श्वैः प्रजापतिगुणान्वितः  ॥ ११३.१३ ॥  
नाभीबन्धनसम्भूतो ब्रह्मणोऽव्यक्तजन्मनः  ।  
पूर्वतः श्वेतवर्णस्तु ब्राह्मण्यं तस्य तेन वै  ॥ ११३.१४ ॥  
पीतश्च दक्षिणेनासौ तेन वैश्यत्वमिष्येत  ।  
भृङ्गिपत्त्रीनभश्चैव पश्चिमेन समन्वितः  ।  
तेनास्य शूद्रता सिद्धा मेरोर्नामार्थकर्मतः  ॥ ११३.१५ ॥  
पार्श्वमुत्तरतस्तस्य रक्तवर्णं स्वभावतः  ।  
तेनास्य क्षत्रभावः स्यादिति वर्णाः प्रकीर्तिताः  ॥ ११३.१६ ॥  
नीलश्च वैडूर्यमयः श्वेतः पीतो हिरण्मयः  ।  
मयूरबर्हवर्णश्च शातकौम्भः स शृङ्गवान्  ॥ ११३.१७ ॥  
एते पर्वतराजानः सिद्धचारणसेविताः  ।  
तेषामन्तरविष्कम्भो नवसाहस्रमुच्यते  ॥ ११३.१८ ॥  
मध्ये त्विलावृतं नाम महामेरोः समन्ततः  ।  
चतुर्विंशत्सहस्राणि विस्तीर्णो योजनैः समः  ॥ ११३.१९ ॥  
मध्ये तस्य महामेरुर्विधूम इव पावकः  ।  
वेद्यर्धं दक्षिणं मेरोरुत्तरार्धं तथोत्तरम्  ॥ ११३.२० ॥  
वर्षाणि यानि सप्तात्र तेषां वै वर्षपर्वताः  ।  
द्वे द्वे सहस्रे विस्तीर्णा योजनैर्दक्षिणोत्तरम्  ॥ ११३.२१ ॥  
जम्बूद्वीपस्य विस्तारस्तेषामायाम उच्यते  ।  
नीलश्च निषधश्चैव तेषां हीनाश्च ये परे  ॥ ११३.२२ ॥  
श्वेतश्च हेमकूटश्च हिमवाञ्छृङ्गवांश्च यः  ।  
जम्बूद्वीपप्रमाणेण ऋषभः परिकीर्त्यते  ॥ ११३.२३ ॥  
तस्माद्द्वादशभागेन हेमकूटोऽपि हीयते  ।  
हिमवान्विंशभागेन तस्मादेव प्रहीयते  ।  
अष्टाशीतिसहस्राणि हेमकूटो महागिरिः  ॥ ११३.२४ ॥  
अशीतिर्हिमवाञ्छैल आयतः पूर्वपश्चिमे  ।  
द्वीपस्य मण्डलीभावाद्ध्रासवृद्धी प्रकीर्तिते  ॥ ११३.२५ ॥  
वर्षाणां पर्वतानां च यथाभेदं तथोत्तरम्  ।  
तेषां मध्ये जनपदास्तानि वर्षाणि सप्त वै  ॥ ११३.२६ ॥  
प्रपातविषमैस्तैस्तु पर्वतैरावृतानि तु  ।  
सप्त तानि नदीभेदैरगम्यानि परस्परम्  ॥ ११३.२७ ॥  
वसन्ति तेषु सत्त्वानि नानाजातीनि सर्वशः  ।  
इमं हैमवतं वर्षं भारतं नाम विश्रुतम्  ॥ ११३.२८ ॥  
हेमकूटं परं तस्मान्नाम्ना किम्पुरुषं स्मृतम्  ।  
हेमकूटाच्च निषधं हरिवर्षं तदुच्यते  ॥ ११३.२९ ॥  
हरिवर्षात्परं चापि मेरोस्तु तदिलावृतम्  ।  
इलावृतात्परं नीलं रम्यकं नाम विश्रुतम्  ॥ ११३.३० ॥  
रम्यकादपरं श्वेतं विश्रुतं तद्धिरण्यकम्  ।  
हिरण्यकात्परं चैव शृङ्गशाकङ्कुरं स्मृतम्  ॥ ११३.३१ ॥  
धनुःसंस्थे तु विज्ञेये देवर्षे दक्षिणोत्तरे  ।  
दीर्घाणि तस्य चत्वारि मध्यमं तदिलावृतम्  ॥ ११३.३२ ॥  
पूर्वतो निषधस्येदं वेद्यर्धं दक्षिणं स्मृतम्  ।  
परं त्विलावृतं पश्चाद्वेद्यर्धं तु तदुत्तरम्  ॥ ११३.३३ ॥  
तयोर्मध्ये तु विज्ञेयो मेरुर्यत्र त्विलावृतम्  ।  
दक्षिणेन तु नीलस्य निषधस्योत्तरेण तु  ॥ ११३.३४ ॥  
उदगायतो महाशैलो माल्यवान्नाम पर्वतः  ।  
द्वात्रिंशता सहस्रेण प्रतीच्यां सागरानुगः  ॥ ११३.३५ ॥  
माल्यवान्वै सहस्रैक आ नीलनिषधायतः  ।  
द्वात्रिंशत्त्वेवमप्युक्तः पर्वतो गन्धमादनः  ॥ ११३.३६ ॥  
परिमण्डलयोर्मध्ये मेरुः कनकपर्वतः  ।  
चातुर्वर्ण्यसमो वर्णैश्चतुरस्रः समुच्छ्रितः  ॥ ११३.३७ ॥  
नानावर्णः स पार्श्वेषु पूर्वान्ते श्वेत उच्यते  ।  
पीतं तु दक्षिणं तस्य भृङ्गिपत्त्रनिभं परम्  ।  
उत्तरं तस्य रक्तं वै इति वर्णसमन्वितः  ॥ ११३.३८ ॥  
मेरुस्तु शुशुभे दिव्यो राजवत्स तु वेष्टितः  ।  
आदित्यतरुणाभासो विधूम इव पावकः  ॥ ११३.३९ ॥  
योजनानां सहस्राणि चतुराशीतिसूच्छ्रितः  ।  
प्रविष्टः षोडशाधस्तादष्टाविंशतिविस्तृतः  ॥ ११३.४० ॥  
विस्तराद्द्विगुणश्चास्य परीणाहः समन्ततः  ।  
स पर्वतो महादिव्यो दिव्यौषधिसमन्वितः  ॥ ११३.४१ ॥  
भुवनैरावृतः सर्वैर्जातरूपपरिष्कृतैः  ।  
तत्र देवगणाश्चैव गन्धर्वासुरराक्षसाः  ।  
शैलराजे प्रमोदन्ते सर्वतोऽप्सरसां गणैः  ॥ ११३.४२ ॥  
स तु मेरुः परिवृतो भुवनैर्भूतभावनैः  ।  
यस्येमे चतुरो देशा नानापार्श्वेषु संस्थिताः  ॥ ११३.४३ ॥  
भद्राश्वं भारतं चैव केतुमालं च पश्चिमे  ।  
उत्तराश्चैव कुरवः कृतपुण्यप्रतिश्रयाः  ॥ ११३.४४ ॥  
विष्कम्भपर्वतास्तद्वन्मन्दरो गन्धमादनः  ।  
विपुलश्च सुपार्श्वश्च सर्वरत्नविभूषिताः  ॥ ११३.४५ ॥  
अरुणोदं मानसं च सितोदं भद्रसञ्ज्ञितम्  ।  
तेषामुपरि चत्वारि सरांसि च वनानि च  ॥ ११३.४६ ॥  
तथा भद्रकदम्बस्तु पर्वते गन्धमादने  ।  
जम्बूवृक्षस्तथाश्वत्थो विपुलेऽथ वटः परम्  ॥ ११३.४७ ॥  
गन्धमादनपार्श्वे तु पश्चिमेऽमरगण्डिकः  ।  
द्वात्रिंशच्च सहस्राणि योजनैः सर्वतः समः  ॥ ११३.४८ ॥  
तत्र ते शुभकर्माणः केतुमालाः परिश्रुताः  ।  
तत्र कालानलाः सर्वे महासत्त्वा महाबलाः  ॥ ११३.४९ ॥  
स्त्रियश्चोत्पलवर्णाभाः सुन्दर्यः प्रियदर्शनाः  ।  
तत्र दिव्यो महावृक्षः पनसः पत्त्रभासुरः  ॥ ११३.५० ॥  
तस्य पीत्वा फलरसं सञ्जीवन्ति समायुतम्  ।  
तस्य माल्यवतः पार्श्वे पूर्वे पूर्वा तु गण्डिका  ।  
द्वात्रिंशच्च सहस्राणि तत्रापि शतमुच्यते  ॥ ११३.५१ ॥  
भद्राश्वस्तत्र विज्ञेयो नित्यं मुदितमानसः  ।  
भद्रमालवनं तत्र कालाम्रश्च महाद्रुमः  ॥ ११३.५२ ॥  
तत्र ते पुरुषाः श्वेता महासत्त्वा महाबलाः  ।  
स्त्रियः कुमुदवर्णाभाः सुन्दर्यः प्रियदर्शनाः  ॥ ११३.५३ ॥  
चन्द्रप्रभाश्चन्द्रवर्णाः पूर्णचन्द्रनिभाननाः  ।  
चन्द्रशीतलगात्राश्च स्त्रियो ह्युत्पलगन्धिकाः  ॥ ११३.५४ ॥  
दशवर्षसहस्राणि आयुस्तेषामनामयम्  ।  
कालाम्रस्य रसं पीत्वा ते सर्वे स्थिरयौवनाः  ॥ ११३.५५ ॥  

*सूत उवाच  
इत्युक्तवानृषीन्ब्रह्मा वर्षाणि च निसर्गतः  ।  
पूर्वं ममानुग्रहकृद्भूयः किं वर्णयामि वः  ॥ ११३.५६ ॥  
एतच्छ्रुत्वा वचस्ते तु ऋषयः संशितव्रताः  ।  
जातकौतूहलाः सर्वे प्रत्यूचुस्ते मुदान्विताः  ॥ ११३.५७ ॥  

*ऋषय ऊचुः  
पूर्वापरौ समाख्यातौ यौ देशौ तौ त्वया मुने  ।  
उत्तराणां च वर्षाणां पर्वतानां च सर्वशः  ॥ ११३.५८ ॥  
आख्याहि नो यथातथ्यं ये च पर्वतवासिनः  ।  
एवमुक्तस्तु ऋषिभिस्तेभ्यस्त्वाख्यातवान्पुनः  ॥ ११३.५९ ॥  

*सूत उवाच  
शृणुध्वं यानि वर्षाणि पूर्वोक्तानि च वै मया  ।  
दक्षिणेन तु नीलस्य निषधस्योत्तरेण तु  ॥ ११३.६० ॥  
वर्षं रमणकं नाम जायन्ते यत्र वै प्रजाः  ।  
रतिप्रधाना विमला जायन्ते यत्र मानवाः  ।  
शुक्लाभिजनसम्पन्नाः सर्वे ते प्रियदर्शनाः  ॥ ११३.६१ ॥  
तत्रापि च महावृक्षो न्यग्रोधो रोहिणो महान्  ।  
तस्यापि ते फलरसं पिबन्तो वर्तयन्ति हि  ॥ ११३.६२ ॥  
दशवर्षसहस्राणि दशवर्षशतानि च  ।  
जीवन्ति ते महाभागाः सदा हृष्टा नरोत्तमाः  ॥ ११३.६३ ॥  
उत्तरेण तु श्वेतस्य पार्श्वे शृङ्गस्य दक्षिणे  ।  
वर्षं हिरण्वतं नाम यत्र हैरण्वती नदी  ॥ ११३.६४ ॥  
महाबला महासत्त्वा नित्यं मुदितमानसाः  ।  
शुक्लाभिजनसम्पन्नाः सर्वे च प्रियदर्शनाः  ॥ ११३.६५ ॥  
एकादश सहस्राणि वर्षाणां ते नरोत्तमाः  ।  
आयुष्प्रमाणं जीवन्ति शतानि दश पञ्च च  ॥ ११३.६६ ॥  
तस्मिन्वर्षे महावृक्षो लकुचः पत्त्रसंश्रयः  ।  
तस्य पीत्वा फलरसं तत्र जीवन्ति मानवाः  ॥ ११३.६७ ॥  
शृङ्गसाह्वस्य शृङ्गाणि त्रीणि तानि महान्ति वै  ।  
एकं मणियुतं तत्र एकं तु कनकान्वितम्  ।  
सर्वरत्नमयं चैकं भुवनैरुपशोभितम्  ॥ ११३.६८ ॥  
उत्तरे चास्य शृङ्गस्य समुद्रान्ते च दक्षिणे  ।  
कुरवस्तत्र तद्वर्यं पुण्यं सिद्धनिषेवितम्  ॥ ११३.६९ ॥  
तत्र वृक्षा मधुफला दिव्यामृतमयापगाः  ।  
वस्त्राणि ते प्रसूयन्ते फलैश्चाभरणानि च  ॥ ११३.७० ॥  
सर्वकामप्रदातारः केचिद्वृक्षा मनोरमाः  ।  
अपरे क्षीरिणो नाम वृक्षास्तत्र मनोरमाः  ।  
ये रक्षन्ति सदा क्षीरं षड्रसं चामृतोपमम्  ॥ ११३.७१ ॥  
सर्वा मणिमयी भूमिः सूक्ष्मा काञ्चनवालुका  ।  
सर्वत्र सुखसंस्पर्शा निःशब्दाः पवनाः शुभाः  ॥ ११३.७२ ॥  
देवलोकच्युतास्तत्र जायन्ते मानवाः शुभाः  ।  
शुक्लाभिजनसम्पन्नाः सर्वे ते स्थिरयौवनाः  ॥ ११३.७३ ॥  
मिथुनानि प्रजायन्ते स्त्रियश्चाप्सरसोपमाः  ।  
तेषां ते क्षीरिणां क्षीरं पिबन्ति ह्यमृतोपमम्  ॥ ११३.७४ ॥  
एकाहाज्जायते युग्मं समं चैव विवर्धते  ।  
समं रूपं च शीलं च समं चैव म्रियन्ति वै  ॥ ११३.७५ ॥  
एकैकमनुरक्ताश्च चक्रवाकमिव ध्रुवम्  ।  
अनामया ह्यशोकाश्च नित्यं मुदितमानसाः  ॥ ११३.७६ ॥  
दश वर्षसहस्राणि दश वर्षशतानि च  ।  
जीवन्ति च महासत्त्वा न चान्या स्त्री प्रवर्तते  ॥ ११३.७७ ॥  

*सूत उवाच  
एवमेव निसर्गो वै वर्षाणां भारते युगे  ।  
दृष्टः परमधर्मज्ञाः किं भूयः कथयामि वः  ॥ ११३.७८ ॥  
आख्यातास्त्वेवमृषयः सूतपुत्रेण धीमता  ।  
उत्तरश्रवणे भूयः पप्रच्छुः सूतनन्दनम्  ॥ ११३.७९ ॥  


______________________________________________________  


मत्स्यपुराण ११४  

*ऋषय ऊचुः  
यदिदं भारतं वर्षं यस्मिन् स्वायम्भुवादयः  ।  
चतुर्दशैव मनवः प्रजासर्गं ससर्जिरे  ॥ ११४.१ ॥  
एतद्वेदितुमिच्छामः सकाशात्तव सुव्रत  ।  
उत्तरश्रवणं भूयः प्रब्रूहि वदतां वर  ॥ ११४.२ ॥  
एतच्छ्रुत्वा ऋषीणां तु प्राब्रवील्लौमहर्षणिः  ।  
पौराणिकस्तदा सूत ऋषीणां भावितात्मनाम्  ॥ ११४.३ ॥  
बुद्ध्या विचार्य बहुधा विमृश्य च पुनः पुनः  ।  
तेभ्यस्तु कथयामास उत्तरश्रवणं तदा  ॥ ११४.४ ॥  

*सूत उवाच  
अथाहं वर्णयिष्यामि वर्षेऽस्मिन्भारते प्रजाः  ।  
भरणात्प्रजनाच्चैव मनुर्भरत उच्यते  ॥ ११४.५ ॥  
निरुक्तवचनैश्चैव वर्षं तद्भारतं स्मृतम्  ।  
यतः स्वर्गश्च मोक्षश्च मध्यमश्चापि हि स्मृतः  ॥ ११४.६ ॥  
न खल्वन्यत्र मर्त्यानां भूमौ कर्मविधिः स्मृतः  ।  
भारतस्यास्य वर्षस्य नव भेदान्निबोधत  ॥ ११४.७ ॥  
इन्द्रद्वीपः कशेरुश्च ताम्रपर्णो गभस्तिमान्  ।  
नागद्वीपस्तथा सौम्यो गन्धर्वस्त्वथ वारुणः  ॥ ११४.८ ॥  
अयं तु नवमस्तेषां द्वीपः सागरसंवृतः  ।  
योजनानां सहस्रं तु द्वीपोऽयं दक्षिणोत्तरः  ॥ ११४.९ ॥  
आयतस्तु कुमारीतो गङ्गायाः प्रवहावधिः  ।  
तिर्यगूर्ध्वं तु विस्तीर्णः सहस्राणि दशैव तु  ॥ ११४.१० ॥  
द्वीपो ह्युपनिविष्टोऽयं म्लेच्छैरन्तेषु सर्वशः  ।  
यवनाश्च किराताश्च तस्यान्ते पूर्वपश्चिमे  ॥ ११४.११ ॥  
ब्राह्मणाः क्षत्रिया वैश्या मध्ये शूद्राश्च भागशः  ।  
इज्यायुतवणिज्यादि वर्तयन्तो व्यवस्थिताः  ॥ ११४.१२ ॥  
तेषां स व्यवहारोऽयं वर्तनं तु परस्परम्  ।  
धर्मार्थकामसंयुक्तो वर्णानां तु स्वकर्मसु  ॥ ११४.१३ ॥  
सङ्कल्पपञ्चमानां तु आश्रमाणां यथाविधि  ।  
इह स्वर्गापवर्गार्थं प्रवृत्तिरिह मानुषे  ॥ ११४.१४ ॥  
यस्त्वयं मानवो द्वीपस्तिर्यग्यामः प्रकीर्तितः  ।  
य एनं जयते कृत्स्नं स सम्राडिति कीर्तितः  ॥ ११४.१५ ॥  
अयं लोकस्तु वै सम्राडन्तरिक्षजितां स्मृतः  ।  
स्वराडसौ स्मृतो लोकः पुनर्वक्ष्यामि विस्तरात् ॥ ११४.१६ ॥  
सप्त चास्मिन्महावर्षे विश्रुताः कुलपर्वताः  ।  
महेन्द्रो मलयः सह्यः शुक्तिमानृक्षवानपि  ॥ ११४.१७ ॥  
विन्ध्यश्च पारियात्रश्च इत्येते कुलपर्वताः  ।  
तेषां सहस्रशश्चान्ये पर्वतास्तु समीपतः  ॥ ११४.१८ ॥  
अभिज्ञातास्ततश्चान्ये विपुलाश्चित्रसानवः  ।  
अन्ये तेभ्यः परिज्ञाता ह्रस्वा ह्रस्वोपजीविनः  ॥ ११४.१९ ॥  
तैर्विमिश्रा जानपदा आर्या म्लेच्छाश्च सर्वतः  ।  
पिबन्ति बहुला नद्यो गङ्गा सिन्धुः सरस्वती  ॥ ११४.२० ॥  
शतद्रुश्चन्द्रभागा च यमुना सरयूस्तथा  ।  
ऐरावती वितस्ता च विशाला देविका कुहूः  ॥ ११४.२१ ॥  
गोमती धौतपापा च बाहुदा च दृषद्वती  ।  
कौशिकी तु तृतीया च निश्चला गण्डकी तथा  ॥ ११४.२२ ॥  
इक्षुर्लौहितमित्येता हिमवत्पार्श्वनिःसृताः  ।  
वेदस्मृतिर्वेत्रवती वृत्रघ्नी सिन्धुरेव च  ।  
पर्णाशा नर्मदा चैव कावेरी महती तथा  ॥ ११४.२३ ॥  
पारा च धन्वतीरूपा विदुषा वेणुमत्यपि  ।  
शिप्रा ह्यवन्ती कुन्ती च पारियात्राश्रिताः स्मृताः  ॥ ११४.२४ ॥  
शोणो महानदश्चैव नन्दना सुकृशा क्षमा  ।  
मन्दाकिनी दशार्णा च चित्रकूटा तथैव च  ।  
तमसा पिप्पली श्येनी तथा चित्रोत्पलापि च  ॥ ११४.२५ ॥  
विमला चञ्चला चैव तथा च धूतवाहिनी  ।  
शुक्तिमन्ती शुनी लज्जा मुकुटा ह्रादिकापि च  ।  
ऋष्यवन्तप्रसूतास्ता नद्योऽमलजलाः शुभाः  ॥ ११४.२६ ॥  
तापी पयोष्णी निर्विन्ध्या क्षिप्रा च ऋषभा नदी  ।  
वेणा वैतरणी चैव विश्वमाला कुमुद्वती  ॥ ११४.२७ ॥  
तोया चैव महागौरी दुर्गमा तु शिला तथा  ।  
विन्ध्यपादप्रसूतास्ताः सर्वाः शीतजलाः शुभाः  ॥ ११४.२८ ॥  
गोदावरी भीमरथी कृष्णवेणी च वञ्जुला  ।  
तुङ्गभद्रा सुप्रयोगा वाह्या कावेरी चैव तु  ।  
दक्षिणापथनद्यस्ताः सह्यपादाद्विनिःसृताः  ॥ ११४.२९ ॥  
कृतमाला ताम्रपर्णी पुष्पजा ह्युत्पलावती  ।  
मलयप्रसूता नद्यस्ताः सर्वाः शीतजलाः शुभाः  ॥ ११४.३० ॥  
त्रिभागा ऋषिकुल्या च इक्षुदा त्रिदिवाचला  ।  
ताम्रपर्णी तथा मूली शरवा विमला तथा  ।  
महेन्द्रतनयाः सर्वाः प्रख्याताः शुभगामिनीः  ॥ ११४.३१ ॥  
काशिका सुकुमारी च मन्दगा मन्दवाहिनी  ।  
कृपा च पाशिनी चैव शुक्तिमन्तात्मजास्तु ताः  ॥ ११४.३२ ॥  
सर्वाः पुण्यजलाः पुण्याः सर्वगाश्च समुद्रगाः  ।  
विश्वस्य मातरः सर्वाः सर्वपापहराः शुभाः  ॥ ११४.३३ ॥  
तासां नद्युपनद्यश्च शतशोऽथ सहस्रशः  ।  
तास्विमे कुरुपाञ्चालाः शाल्वाश्चैव सजाङ्गलाः  ॥ ११४.३४ ॥  
शूरसेना भद्रकारा बाह्याः सहपटच्चराः  ।  
मत्स्याः किराताः कुल्याश्च कुन्तलाः काशिकोशलाः  ॥ ११४.३५ ॥  
आवन्ताश्च कलिङ्गाश्च मूकाश्चैवान्धकैः सह  ।  
मध्यदेशा जनपदाः प्रायशः परिकीर्तिताः  ॥ ११४.३६ ॥  
सह्यस्यानन्तरे चैते तत्र गोदावरी नदी  ।  
पृथिव्यामपि कृत्स्नायां स प्रदेशो मनोरमः  ॥ ११४.३७ ॥  
यत्र गोवर्धनो नाम मन्दरो गन्धमादनः  ।  
रामप्रियार्थं स्वर्गीया वृक्षा दिव्यास्तथौषधीः  ॥ ११४.३८ ॥  
भरद्वाजेन मुनिना प्रियार्थमवतारिताः  ।  
ततः पुष्पवरो देशस्तेन जज्ञे मनोरमः  ॥ ११४.३९ ॥  
वाह्लीका वाटधानाश्च आभीराः कालतोयकाः  ।  
पुरन्ध्राश्चैव शूद्राश्च पल्लवाश्चात्तखण्डिकाः  ॥ ११४.४० ॥  
गान्धारा यवनाश्चैव सिन्धुसौवीरमद्रकाः  ।  
शका द्रुह्याः पुलिन्दाश्च पारदाहारमूर्तिकाः  ॥ ११४.४१ ॥  
रामठाः कण्टकाराश्च कैकेया दशनामकाः  ।  
क्षत्रियोपनिवेश्याश्च वैश्याः शूद्रकुलानि च  ॥ ११४.४२ ॥  
अत्रयोऽथ भरद्वाजाः प्रस्थलाः सदसेरकाः  ।  
लम्पकास्तलगानाश्च सैनिकाः सह जाङ्गलैः  ।  
एते देशा उदीच्यास्तु प्राच्यान्देशान्निबोधत  ॥ ११४.४३ ॥  
अङ्गा वङ्गा मद्गुरका अन्तर्गिरिबहिर्गिरी  ।  
ततः प्लवङ्गमातङ्गा यमका मल्लवर्णकाः  ।  
सुह्मोत्तराः प्रविजया मार्गवा गेयमालवाः  ॥ ११४.४४ ॥  
प्राग्ज्योतिषाश्च पुण्ड्राश्च विदेहास्ताम्रलिप्तकाः  ।  
शाल्वमागधगोनर्दाः प्राच्या जनपदाः स्मृताः  ॥ ११४.४५ ॥  
तेषां परे जनपदा दक्षिणापथवासिनः  ।  
पाण्ड्याश्च केरलाश्चैव चोलाः कुल्यास्तथैव च  ॥ ११४.४६ ॥  
सेतुकाः सूतिकाश्चैव कुपथां वाजिवासिकाः  ।  
नवराष्ट्रा माहिषिकाः कलिङ्गाश्चैव सर्वशः  ॥ ११४.४७ ॥  
कारूषाश्च सहैषीका आटव्याः शबरास्तथा  ।  
पुलिन्दा विन्ध्यपुषिका वैदर्भा दण्डकैः सह  ॥ ११४.४८ ॥  
कुलीयाश्च सिरालाश्च रूपसास्तापसैः सह  ।  
तथा तैत्तिरिकाश्चैव सर्वे कारस्करास्तथा  ॥ ११४.४९ ॥  
वासिक्याश्चैव ये चान्ये ये चैवान्तरनर्मदाः  ।  
भारुकच्छाः समाहेयाः सह सारस्वतैस्तथा  ॥ ११४.५० ॥  
काच्छीकाश्चैव सौराष्ट्रा आनर्ता अर्बुदैः सह  ।  
इत्येते अपरान्तास्तु शृणु ये विन्ध्यवासिनः  ॥ ११४.५१ ॥  
मालवाश्च करूषाश्च मेकलाश्चोत्कलैः सह  ।  
औण्ड्रा माषा दशार्णाश्च भोजाः किष्किन्धकैः सह  ॥ ११४.५२ ॥  
स्तोशलाः कोसलाश्चैव त्रैपुरा वैदिशास्तथा  ।  
तुमुरास्तुम्बराश्चैव पद्गमा नैषधैः सह  ॥ ११४.५३ ॥  
अरूपाः शौण्डिकेराश्च वीतिहोत्रा अवन्तयः  ।  
एते जनपदाः ख्याता विन्ध्यपृष्ठनिवासिनः  ॥ ११४.५४ ॥  
अतो देशान्प्रवक्ष्यामि पर्वताश्रयिणश्च ये  ।  
निराहाराः सर्वगाश्च कुपथा अपथास्तथा  ॥ ११४.५५ ॥  
कुथप्रावरणाश्चैव ऊर्णादवाः समुद्गकाः  ।  
त्रिगर्ता मण्डलाश्चैव किराताश्चामरैः सह  ॥ ११४.५६ ॥  
चत्वारि भारते वर्षे युगानि मुनयोऽब्रुवन्  ।  
कृतं त्रेता द्वापरं च कलिश्चेति चतुर्युगम्  ।  
तेषां निसर्गं वक्ष्यामि उपरिष्टाच्च कृत्स्नशः  ॥ ११४.५७ ॥  

*मत्स्य उवाच  
एतच्छ्रुत्वा तु ऋषय उत्तरं पुनरेव ते  ।  
शुश्रूषवस्तमूचुस्ते प्रकामं लौमहर्षणिम्  ॥ ११४.५८ ॥  

*ऋषय ऊचुः  
यच्च किम्पुरुषं वर्षं हरिवर्षं तथैव च  ।  
आचक्ष्व नो यथातत्त्वं कीर्तितं भारतं त्वया  ॥ ११४.५९ ॥  
जम्बूखण्डस्य विस्तारं तथान्येषां विदांवर  ।  
द्वीपानां वासिनां तेषां वृक्षाणां प्रब्रवीहि नः  ॥ ११४.६० ॥  
पृष्टस्त्वेवं तदा विप्रैर्यथाप्रश्नं विशेषतः  ।  
उवाच ऋषिभिर्दृष्टं पुराणाभिमतं तथा  ॥ ११४.६१ ॥  

*सूत उवाच  
शुश्रूषवस्तु यद्विप्राः शुश्रूषध्वमतन्द्रिताः  ।  
जम्बूवर्षः किम्पुरुषः सुमहानन्दनोपमः  ॥ ११४.६२ ॥  
दश वर्षसहस्राणि स्थितिः किम्पुरुषे स्मृता  ।  
जायन्ते मानवास्तत्र सुतप्तकनकप्रभाः  ॥ ११४.६३ ॥  
वर्षे किम्पुरुषे पुण्ये प्लक्षो मधुवहः स्मृतः  ।  
तस्य किम्पुरुषाः सर्वे पिबन्तो रसमुत्तमम्  ॥ ११४.६४ ॥  
अनामया ह्यशोकाश्च नित्यं मुदितमानसाः  ।  
सुवर्णवर्णाश्च नराः स्त्रियश्चाप्सरसः स्मृताः  ॥ ११४.६५ ॥  
ततः परं किम्पुरुषाद्धरिवर्षं प्रचक्षते  ।  
महारजतसङ्काशा जायन्ते यत्र मानवाः  ॥ ११४.६६ ॥  
देवलोकच्युताः सर्वे बहुरूपाश्च सर्वशः  ।  
हरिवर्षे नराः सर्वे पिबन्तीक्षुरसं शुभम्  ॥ ११४.६७ ॥  
न जरा बाधते तत्र तेन जीवन्ति ते चिरम्  ।  
एकादश सहस्राणि तेषामायुः प्रकीर्तितम्  ॥ ११४.६८ ॥  
मध्यमं तन्मया प्रोक्तं नाम्ना वर्षमिलावृतम्  ।  
न तत्र सूर्यस्तपति न च जानन्ति मानवाः  ॥ ११४.६९ ॥  
चन्द्रसूर्यौ सनक्षत्रावप्रकाशाविलावृते  ।  
पद्मप्रभाः पद्मवर्णाः पद्मपत्त्रनिभेक्षणाः  ॥ ११४.७० ॥  
पद्मगन्धाश्च जायन्ते तत्र सर्वे च मानवाः  ।  
जम्बूफलरसाहारा अनिष्पन्दाः सुगन्धिनः  ॥ ११४.७१ ॥  
देवलोकच्युताः सर्वे महारजतवाससः  ।  
त्रयोदश सहस्राणि वर्षाणां ते नरोत्तमाः  ॥ ११४.७२ ॥  
आयुष्प्रमाणं जीवन्ति ये तु वर्ष इलावृते  ।  
मेरोस्तु दक्षिणे पार्श्वे निषधस्योत्तरेण वा  ॥ ११४.७३ ॥  
सुदर्शनो नाम महाञ्जम्बूवृक्षः सनातनः  ।  
नित्यपुष्पफलोपेतः सिद्धचारणसेवितः  ॥ ११४.७४ ॥  
तस्य नाम्ना समाख्यातो जम्बूद्वीपो वनस्पतेः  ।  
योजनानां सहस्रं च शतधा च महान्पुनः  ॥ ११४.७५ ॥  
उत्सेधो वृक्षराजस्य दिवमावृत्य तिष्ठति  ।  
तस्य जम्बूफलरसो नदी भूत्वा प्रसर्पति  ॥ ११४.७६ ॥  
मेरुं प्रदक्षिणं कृत्वा जम्बूमूलगता पुनः  ।  
तं पिबन्ति सदा हृष्टा जम्बूरसमिलावृते  ॥ ११४.७७ ॥  
जम्बूफलरसं पीत्वा न जरा बाधतेऽपि तान्  ।  
न क्षुधा न क्लमो वापि न दुःखं च तथाविधम्  ॥ ११४.७८ ॥  
तत्र जाम्बूनदं नाम कनकं देवभूषणम्  ।  
इन्द्रगोपकसङ्काशं जायते भासुरं च यत् ॥ ११४.७९ ॥  
सर्वेषां वर्षवृक्षाणां शुभः फलरसस्तु सः  ।  
स्कन्नं तु काञ्चनं शुभ्रं जायते देवभूषणम्  ॥ ११४.८० ॥  
तेषां मूत्रं पुरीषं वा दिक्ष्वष्टासु च सर्वशः  ।  
ईश्वरानुग्रहाद्भूमिर्मृतांश्च ग्रसते तु तान्  ॥ ११४.८१ ॥  
रक्षःपिशाचा यक्षाश्च सर्वे हैमवतास्तु ते  ।  
हेमकूटे तु विज्ञेया गन्धर्वाः साप्सरोगणाः  ॥ ११४.८२ ॥  
सर्वे नागा निषेवन्ते शेषवासुकितक्षकाः  ।  
महामेरौ त्रयस्त्रिंशत्क्रीडन्ते यज्ञियाः शुभाः  ॥ ११४.८३ ॥  
नीलवैडूर्ययुक्तेऽस्मिन् सिद्धा ब्रह्मर्षयोऽवसन्  ।  
दैत्यानां दानवानां च श्वेतः पर्वत उच्यते  ॥ ११४.८४ ॥  
शृङ्गवान् पर्वतश्रेष्ठः पितॄणां प्रतिसञ्चरः  ।  
इत्येतानि मयोक्तानि नववर्षाणि भारते  ॥ ११४.८५ ॥  
भूतैरपि निविष्टानि गतिमन्ति ध्रुवाणि च  ।  
तेषां वृद्धिर्बहुविधा दृश्यते देवमानुषैः  ।  
अशक्या परिसङ्ख्यातुं श्रद्धेया च बुभूषता  ॥ ११४.८६ ॥  


______________________________________________________  


मत्स्यपुराण ११५  

*मनुरुवाच  
चरितं बुधपुत्रस्य जनार्दन मया श्रुतम्  ।  
श्रुतः श्राद्धविधिः पुण्यः सर्वपापप्रणाशनः  ॥ ११५.१ ॥  
धेन्वाः प्रसूयमानायाः फलं दानस्य मे श्रुतम्  ।  
कृष्णाजिनप्रदानं च वृषोत्सर्गस्तथैव च  ॥ ११५.२ ॥  
श्रुत्वा रूपं नरेन्द्रस्य बुधपुत्रस्य केशव  ।  
कौतूहलं समुत्पन्नं तन्ममाचक्ष्व पृच्छतः  ॥ ११५.३ ॥  
केन कर्मविपाकेन स तु राजा पुरूरवाः  ।  
अवाप तादृशं रूपं सौभाग्यमपि चोत्तमम्  ॥ ११५.४ ॥  
देवांस्त्रिभुवनश्रेष्ठान् गन्धर्वांश्च मनोरमान्  ।  
उर्वशी सम्मता त्यक्त्वा सर्वभावेन तं नृपम्  ॥ ११५.५ ॥  

*मत्स्य उवाच  
शृणु कर्मविपाकेन येन राजा पुरूरवाः  ।  
अवाप तादृशं रूपं सौभाग्यमपि चोत्तमम्  ॥ ११५.६ ॥  
अतीते जन्मनि पुरा योऽयं राजा पुरूरवाः  ।  
पुरूरवा इति ख्यातो मद्रदेशाधिपो हि सः  ॥ ११५.७ ॥  
चाक्षुषस्यान्वये राजा चाक्षुषस्यान्तरे मनोः  ।  
स वै नृपगुणैर्युक्तः केवलं रूपवर्जितः  ॥ ११५.८ ॥  

*ऋषय ऊचुः  
पुरूरवा मद्रपतिः कर्मणा केन पार्थिवः  ।  
बभूव कर्मणा केन रूपवांश्चैव सूतज  ॥ ११५.९ ॥  

*सूत उवाच  
द्विजग्रामे द्विजश्रेष्ठो नाम्ना चासीत्पुरूरवाः  ।  
नद्याः कूले महाराजः पूर्वजन्मनि पार्थिवः  ॥ ११५.१० ॥  
स तु मद्रपती राजा यस्तु नाम्ना पुरूरवाः  ।  
तस्मिञ्जन्मन्यसौ विप्रो द्वादश्यां तु सदानघ  ॥ ११५.११ ॥  
उपोष्य पूजयामास राज्यकामो जनार्दनम्  ।  
चकार सोपवासश्च स्नानमभ्यङ्गपूर्वकम्  ॥ ११५.१२ ॥  
उपवासफलात्प्राप्तं राज्यं मद्रेष्वकण्टकम्  ।  
उपोषितस्तथाभ्यङ्गाद्रूपहीनो व्यजायत  ॥ ११५.१३ ॥  
उपोषितैर्नरैस्तस्मात्स्नानमभ्यङ्गपूर्वकम्  ।  
वर्जनीयं प्रयत्नेन रूपघ्नं तत्परं नृप  ॥ ११५.१४ ॥  
एतद्वः कथितं सर्वं यद्वृत्तं पूर्वजन्मनि  ।  
मद्रेश्वरत्वचरितं शृणु तस्य महीपतेः  ॥ ११५.१५ ॥  
तस्य राजगुणैः सर्वैः समुपेतस्य भूपतेः  ।  
जनानुरागो नैवासीद्रूपहीनस्य तस्य वै  ॥ ११५.१६ ॥  
रूपकामः स मद्रेशस्तपसे कृतनिश्चयः  ।  
राज्यं मन्त्रिगतं कृत्वा जगाम हिमपर्वतम्  ॥ ११५.१७ ॥  
व्यवसायद्वितीयस्तु पद्भ्यमेव महायशाः  ।  
द्रष्टुं स तीर्थसदनं विषयान्ते स्वके नदीम्  ॥ ११५.१८ ॥  
ऐरावतीति विख्यातां ददर्शातिमनोरमाम्  ॥ ११५.१९ ॥  
तुहिनगिरिभवां महौघवेगां तुहिनगभस्तिसमानशीतलोदाम्  ॥ ११५.२० ॥  
तुहिनसदृशहैमवर्णपुञ्जां तुहिनयशाः सरितं ददर्श राजा  ॥ ११५.२१ ॥  


______________________________________________________  

मत्स्यपुराण ११६  

*सूत उवाच  
स ददर्श नदीं पुण्यां दिव्यां हैमवतीं शुभाम्  ।  
गन्धर्वैश्च समाकीर्णां नित्यं शक्रेण सेविताम्  ॥ ११६.१ ॥  
सुरेभमदसंसिक्तां समन्तात्तु विराजिताम्  ।  
मध्येन शक्रचापाभां तस्मिन्नहनि सर्वदा  ॥ ११६.२ ॥  
तपस्विशरणोपेतां महाब्राह्मणसेविताम्  ।  
ददर्श तपनीयाभां महाराजः पुरूरवाः  ॥ ११६.३ ॥  
सितहंसावलिच्छन्नां काशचामरराजिताम्  ।  
साभिषिक्तामिव सतां पश्यन्प्रीतिं परां ययौ  ॥ ११६.४ ॥  
पुण्यां सुशीतलां हृद्यां मनसः प्रीतिवर्धिनीम्  ।  
क्षयवृद्धियुतां रम्यां सोममूर्तिमिवापराम्  ॥ ११६.५ ॥  
सुशीतशीघ्रपानीयां द्विजसङ्घनिषेविताम्  ।  
सुतां हिमवतः श्रेष्ठां चञ्चद्वीचिविराजिताम्  ॥ ११६.६ ॥  
अमृतस्वादुसलिलां तापसैरुपशोभिताम्  ।  
स्वर्गारोहणनिःश्रेणीं सर्वकल्मषनाशिनीम्  ॥ ११६.७ ॥  
अग्र्यां समुद्रमहिषीं महर्षिगणसेविताम्  ।  
सर्वलोकस्य चौत्सुक्यकारिणीं सुमनोहराम्  ॥ ११६.८ ॥  
हितां सर्वस्य लोकस्य नाकमार्गप्रदायिकाम्  ।  
गोकुलाकुलतीरान्तां रम्यां शैवालवर्जिताम्  ॥ ११६.९ ॥  
हंससारससङ्घुष्टां जलजैरुपशोभिताम्  ।  
आवर्तनाभिगम्भीरां द्वीपोरुजघनस्थलीम्  ॥ ११६.१० ॥  
नीलनीरजनेत्राभामुत्फुल्लकमलाननाम्  ।  
हिमाभफेनवसनां चक्रवाकाधरां शुभाम्  ।  
बलाकापङ्क्तिदशनां चलन्मत्स्यावलिभ्रुवम्  ॥ ११६.११ ॥  
स्वजलोद्भूतमातङ्गरम्यकुम्भपयोधराम्  ।  
हंसनूपुरसङ्घुष्टां मृणालवलयावलीम्  ॥ ११६.१२ ॥  
तस्यां रूपमदोन्मत्ता गन्धर्वानुगताः सदा  ।  
मध्याह्नसमये राजन् क्रीडन्त्यप्सरसां गणाः  ॥ ११६.१३ ॥  
तामप्सरोविनिर्मुक्तं वहन्तीं कुङ्कुमं शुभम्  ।  
स्वतीरद्रुमसम्भूतनानावर्णसुगन्धिनीम्  ॥ ११६.१४ ॥  
तरङ्गव्रातसङ्क्रान्तसूर्यमण्डलदुर्दृशम्  ।  
सुरेभजनिताघातविकूलद्वयभूषिताम्  ॥ ११६.१५ ॥  
शक्रेभगण्डसलिलैर्देवस्त्रीकुचचन्दनैः  ।  
संयुतं सलिलं तस्याः षट्पदैरुपसेव्यते  ॥ ११६.१६ ॥  
तस्यास्तीरभवा वृक्षाः सुगन्धकुसुमाञ्चिताः  ।  
तथापकृष्टसम्भ्रान्तभ्रमरस्तनिताकुलाः  ॥ ११६.१७ ॥  
यस्यास्तीरे रतिं यान्ति सदा कामवशा मृगाः  ।  
तपोवनाश्च ऋषयस्तथा देवाः सहाप्सराः  ॥ ११६.१८ ॥  
लभन्ते यत्र पूताङ्गा देवेभ्यः प्रतिमानिताः  ।  
स्त्रियश्च नाकबहुलाः पद्मेन्दुप्रतिमाननाः  ॥ ११६.१९ ॥  
या बिभर्ति सदा तोयं देवसङ्घैरपीडितम्  ।  
पुलिन्दैर्नृपसङ्घैश्च व्याघ्रवृन्दैरपीडितम्  ॥ ११६.२० ॥  
सतामरसपानीयां सतारगगनामलाम्  ।  
स तां पश्यन्ययौ राजा सतामीप्सितकामदाम्  ॥ ११६.२१ ॥  
यस्यास्तीररुहैः काशैः पूर्णैश्चन्द्रांशुसन्निभैः  ।  
राजते विविधाकारै रम्यतीरं महाद्रुमैः  ।  
या सदा विविधैर्विप्रैर्देवैश्चापि निषेव्यते  ॥ ११६.२२ ॥  
या च सदा सकलौघविनाशं भक्तजनस्य करोत्यचिरेण  ।  
यानुगता सरितां हि कदम्बैर्यानुगता सततं हि मुनीन्द्रैः  ॥ ११६.२३ ॥  
या हि सुतानिव पाति मनुष्यान् या च युता सततं हिमसङ्घैः  ।  
या च युता सततं सुरवृन्दैर्या च जनैः स्वहिताय श्रिता वै  ॥ ११६.२४ ॥  
प्रयुक्ता च केसरिगणैः करिवृन्दजुष्टा सन्तानयुक्तसलिलापि सुवर्णयुक्ता  ।  
सूर्यांशुतापपरिवृद्धिविवृद्धशीता शीतांशुतुल्ययशसा ददृशे नृपेण  ॥ ११६.२५ ॥  


______________________________________________________  


मत्स्यपुराण ११७  
*सूत उवाच  
आलोकयन्नदीं पुण्यां तत्समीरहृतश्रमः  ।  
स गच्छन्नेव ददृशे हिमवन्तं महागिरिम्  ॥ ११७.१ ॥  
खमुल्लिखद्भिर्बहुभिर्वृतं शृङ्गैस्तु पाण्डुरैः  ।  
पक्षिणामपि सञ्चारैर्विना सिद्धगतिं शुभाम्  ॥ ११७.२ ॥  
नदीप्रवाहसञ्जातमहाशब्दैः समन्ततः  ।  
असंश्रुतान्यशब्दं तं शीततोयं मनोरमम्  ॥ ११७.३ ॥  
देवदारुवनैर्नीलैः कृताधोवसनं शुभम्  ।  
मेघोत्तरीयकं शैलं ददृशे स नराधिपः  ॥ ११७.४ ॥  
श्वेतमेघकृतोष्णीषं चन्द्रार्कमुकुटं क्वचित् ।  
हिमानुलिप्तसर्वाङ्गं क्वचिद्धातुविमिश्रितम्  ॥ ११७.५ ॥  
चन्दनेनानुलिप्ताङ्गं दत्तपञ्चाङ्गुलं यथा  ।  
शीतप्रदं निदाघेऽपि शिलाविकटसङ्कटम्  ।  
सालक्तकैरप्सरसां मुद्रितं चरणैः क्वचित् ॥ ११७.६ ॥  
क्वचित्संस्पृष्टसूर्यांशुं क्वचिच्च तमसावृतम्  ।  
दरीमुखैः क्वचिद्भीमैः पिबन्तं सलिलं महत् ॥ ११७.७ ॥  
क्वचिद्विद्याधरगणैः क्रीडद्भिरुपशोभितम्  ।  
उपगीतं तथा मुख्यैः किन्नराणां गणैः क्वचित् ॥ ११७.८ ॥  
आपानभूमौ गलितैर्गन्धर्वाप्सरसां क्वचित् ।  
पुष्पैः सन्तानकादीनां दिव्यैस्तमुपशोभितम्  ॥ ११७.९ ॥  
सुप्तोत्थिताभिः शय्याभिः कुसुमानां तथा क्वचित् ।  
मृदिताभिः समाकीर्णं गन्धर्वाणां मनोरमम्  ॥ ११७.१० ॥  
निरुद्धपवनैर्देशैर्नीलशाद्वलमण्डितैः  ।  
क्वचिच्च कुसुमैर्युक्तमत्यन्तरुचिरं शुभम्  ॥ ११७.११ ॥  
तपस्विशरणं शैलं कामिनामतिदुर्लभम्  ।  
मृगैर्यथानुचरितं दन्तिभिन्नमहाद्रुमम्  ॥ ११७.१२ ॥  
यत्र सिंहनिनादेन त्रस्तानां भैरवं रवम्  ।  
दृश्यते न च संश्रान्तं गजानामाकुलं कुलम्  ॥ ११७.१३ ॥  
तटाश्च तापसैर्यत्र कुञ्जदेशैरलङ्कृताः  ।  
रत्नैर्यस्य समुत्पन्नैस्त्रैलोक्यं समलङ्कृतम्  ॥ ११७.१४ ॥  
अहीनशरणं नित्यमहीनजनसेवितम्  ।  
अहीनः पश्यति गिरिमहीनं रत्नसम्पदा  ॥ ११७.१५ ॥  
अल्पेन तपसा यत्र सिद्धिं प्राप्स्यन्ति तापसाः  ।  
यस्य दर्शनमात्रेण सर्वकल्मषनाशनम्  ॥ ११७.१६ ॥  
महाप्रपातसम्पातप्रपातादिगताम्बुभिः  ।  
वायुनीतैः सदा तृप्तिकृतदेशं क्वचित्क्वचित् ॥ ११७.१७ ॥  
समालब्धजलैः शृङ्गैः क्वचिच्चापि समुच्छ्रितैः  ।  
नित्यार्कतापविषमैरगम्यैर्मनसा युतम्  ॥ ११७.१८ ॥  
देवदारुमहावृक्षव्रजशाखानिरन्तरैः  ।  
वंशस्तम्बवनाकारैः प्रदेशैरुपशोभितम्  ॥ ११७.१९ ॥  
हिमछत्त्रमहाशृङ्गं प्रपातशतनिर्झरम्  ।  
शब्दलभ्याम्बुविषमं हिमसंरुद्धकन्दरम्  ॥ ११७.२० ॥  
दृष्ट्वैव तं चारुनितम्बभूमिं महानुभावः स तु मद्रनाथः  ।  
बभ्राम तत्रैव मुदा समेतः स्थानं तदा किञ्चिदथाससाद  ॥ ११७.२१ ॥  


______________________________________________________  


मत्स्यपुराण ११८  

*सूत उवाच  
तस्यैव पर्वतेन्द्रस्य प्रदेशं सुमनोरमम्  ।  
अगम्यं मानुषैरन्यैर्दैवयोगादुपागतः  ॥ ११८.१ ॥  
ऐरावती सरिच्छ्रेष्ठा यस्माद्देशाद्विनिर्गता  ।  
मेघश्यामं च तं देशं द्रुमखण्डैरनेकशः  ॥ ११८.२ ॥  
शालैस्तालैस्तमालैश्च कर्णिकारैः सशामलैः  ।  
न्यग्रोधैश्च तथाश्वत्थैः शिरीषैः शिंशपद्रुमैः  ॥ ११८.३ ॥  
श्लेष्मातकैरामलकैर्हरीतकविभीतकैः  ।  
भूर्जैः समुञ्जकैर्बाणैर्वृक्षैः सप्तच्छदद्रुमैः  ॥ ११८.४ ॥  
महानिम्बैस्तथा निम्बैर्निर्गुण्डीभिर्हरिद्रुमैः  ।  
देवदारुमहावृक्षैस्तथा कालेयकद्रुमैः  ॥ ११८.५ ॥  
पद्मकैश्चन्दनैर्बिल्वैः कपित्थै रक्तचन्दनैः  ।  
माताम्ररिष्टकाक्षोटैरब्दकैश्च तथार्जुनैः  ॥ ११८.६ ॥  
हस्तिकर्णैः सुमनसैः कोविदारैः सुपुष्पितैः  ।  
प्राचीनामलकैश्चापि धनकैः समराटकैः  ॥ ११८.७ ॥  
खर्जूरैर्नारिकेलैश्च प्रियालाम्रातकेङ्गुदैः  ।  
तन्तुमालैर्धवैर्भव्यैः काश्मीरीपर्णिभिस्तथा  ॥ ११८.८ ॥  
जातीफलैः पूगफलैः कट्फलैलावलीफलैः  ।  
मन्दारैः कोविदारैश्च किंशुकैः कुसुमांशुकैः  ॥ ११८.९ ॥  
यवासैः शमिपर्णासैर्वेतसैरम्बुवेतसैः  ।  
रक्तातिरङ्गनारङ्गैर्हिङ्गुभिः सप्रियङ्गुभिः  ॥ ११८.१० ॥  
रक्ताशोकैस्तथाशोकैराकल्लैरविचारकैः  ।  
मुचुकुन्दैस्तथा कुन्दैराटरूषपरूषकैः  ॥ ११८.११ ॥  
किरातैः किङ्किरातैश्च केतकैः श्वेतकेतकैः  ।  
शोभाञ्जनैरञ्जनैश्च सुकलिङ्गनिकोटकैः  ॥ ११८.१२ ॥  
सुवर्णचारुवसनैर्द्रुमश्रेष्ठैस्तथासनैः  ।  
मन्मथस्य शराकारैः सहकारैर्मनोरमैः  ॥ ११८.१३ ॥  
पीतयूथिकया चैव श्वेतयूथिकया तथा  ।  
जात्या चम्पकजात्या च तुम्बरैश्चाप्यतुम्बरैः  ॥ ११८.१४ ॥  
मोचैर्लोचैस्तु लकुचैस्तिलपुष्पकुशेशयैः  ।  
तथा सुपुष्पावरणैश्चव्यकैः कामिवल्लभैः  ॥ ११८.१५ ॥  
पुष्पाङ्कुरैश्च बकुलैः पारिभद्रहरिद्रकैः  ।  
धाराकदम्बैः कुटजैः कदम्बैर्गिरिकुटजैः  ॥ ११८.१६ ॥  
आदित्यमुस्तकैः कुम्भैः कुङ्कुमैः कामवल्लभैः  ।  
कट्फलैर्बदरैर्नीपैर्दीपैरिव महोज्ज्वलैः  ॥ ११८.१७ ॥  
रक्तैः पालीवनैः श्वेतैर्दाडिमैश्चम्पकद्रुमैः  ।  
बन्धूकैश्च सुबन्धूकैः कुञ्जकानां तु जातिभिः  ॥ ११८.१८ ॥  
कुसुमैः पाटलाभिश्च मल्लिकाकरवीरकैः  ।  
कुरबकैर्हिमवरैर्जम्बूभिर्नृपजम्बुभिः  ॥ ११८.१९ ॥  
बीजपूरैः सकर्पूरैर्गुरुभिश्चागुरुद्रुमैः  ।  
बिम्बैश्च प्रतिबिम्बैश्च सन्तानकवितानकैः  ॥ ११८.२० ॥  
तथा गुग्गुलवृक्षैश्च हिन्तालधवलेक्षुभिः  ।  
तृणशून्यैः करवीरैरशोकैश्चक्रमर्दनैः  ॥ ११८.२१ ॥  
पीलुभिर्धातकीभिश्च चिरिबिल्वैः समाकुलैः  ।  
तिन्तिडीकैस्तथा लोध्रैर्विडङ्गैः क्षीरिकाद्रुमैः  ॥ ११८.२२ ॥  
अश्मन्तकैस्तथा कालैर्जम्बीरैः श्वैतकद्रुमैः  ।  
भल्लातकैरिन्द्रयवैर्वल्गुजैः सिद्धिसाधकैः  ॥ ११८.२३ ॥  
नागकेसरवृक्षैश्च सुकेसरमनोहरैः  ।  
करमर्दैः कासमर्दैररिष्टकवरिष्टकैः  ।  
रुद्राक्षैर्द्राक्षसम्भूतैः सप्ताह्वैः पुत्रजीवकैः  ॥ ११८.२४ ॥  
कङ्कोलकैर्लवङ्गैश्च त्वग्द्रुमैः पारिजातकैः  ।  
प्रतानैः पिप्पलीनां च नागवल्यश्च भागशः  ॥ ११८.२५ ॥  
मरीचस्य तथा गुल्मैर्नवमल्लिकया तथा  ।  
मृद्वीकामण्डपैर्मुख्यैरतिमुक्तकमण्डपैः  ॥ ११८.२६ ॥  
त्रपुषैर्नर्तिकानां च प्रतानैः सफलैः शुभैः  ।  
कूष्माण्डानां प्रतानैश्च अलाबूनां तथा क्वचित् ॥ ११८.२७ ॥  
चिर्भिटस्य प्रतानैश्च पटोलीकारवेल्लकैः  ।  
कर्कोटकीवितानैश्च वार्ताकैर्बृहतीफलैः  ॥ ११८.२८ ॥  
कण्टकैर्मूलकैर्मूलशाकैस्तु विविधैस्तथा  ।  
कह्लारैश्च विदार्या च रुरूटैः स्वादुकण्टकैः  ॥ ११८.२९ ॥  
सभाण्डीरविदूसारराजजम्बूकवालुकैः  ।  
सुवर्चलाभिः सर्वाभिः सर्षपाभिस्तथैव च  ॥ ११८.२९* ॥  
काकोलीक्षीरकाकोली छत्त्रया चातिच्छत्रया  ।  
कासमर्दीसहासद्भिः सकन्दलसकाण्डकैः  ॥ ११८.२९** ॥  
तथा क्षीरकशाकेन कालशाकेन चाप्यथ  ।  
शिम्बीधान्यैस्तथा धान्यैः सर्वैर्निरवशेषतः  ॥ ११८.२९*** ॥  
औषधीभिर्विचित्राभिर्दीप्यमानाभिरेव च  ।  
आयुष्याभिर्यशस्याभिर्बल्याभिश्च नराधिप  ॥ ११८.३० ॥  
जरामृत्युभयघीभिः क्षुद्भयघ्नीभिरेव च  ।  
सौभाग्यजननीभिश्च कुत्स्नाभिश्चाप्यनेकशः  ॥ ११८.३१ ॥  
तत्र वेणुलताभिश्च तथा कीचकवेणुभिः  ।  
काशैः शशाङ्ककाशैश्च शरगुल्मैस्तथैव च  ॥ ११८.३२ ॥  
कुशगुल्मैस्तथा रम्यैर्गुल्मैश्चेक्षोर्मनोरमैः  ।  
कार्पासजातिवर्गेण दुर्लभेन शुभेन च  ॥ ११८.३३ ॥  
तथा च कदलीखण्डैर्मनोहारिभिरुत्तमैः  ।  
तथा मरकतप्रख्यैः प्रदेशैः शाद्वलान्वितैः  ॥ ११८.३४ ॥  
इरापुंष्पसमायुक्तैः कुङ्कमस्य च भागशः  ।  
तगरातिविषामांसीग्रन्थिकैस्तु सुरागदैः  ॥ ११८.३५ ॥  
सुवर्णपुष्पैश्च तथा भूमिपुष्पैस्तथापरैः  ।  
जम्बीरकैर्भूस्तृणकैः सरसैः सशुकैस्तथा  ॥ ११८.३६ ॥  
शङ्गवेराजमोदाभिः कुबेरकप्रियालकैः  ।  
जलजैश्च तथा वणैर्नानावर्णैः सुगन्धिभिः  ॥ ११८.३७ ॥  
उदयादित्यसङ्काशैः सूर्यचन्द्रनिभैस्तथा  ।  
तपनीयसवर्णैश्च अतसीपुष्पसन्निभैः  ॥ ११८.३८ ॥  
शूकपत्त्रनिभैश्चान्यैः स्थलपत्त्रैश्च भागशः  ।  
पञ्चवर्णैः समाकीर्णैर्बहुवर्णैस्तथैव च  ॥ ११८.३९ ॥  
द्रष्टुर्दृष्ट्या हितमुदैः कुमुदैश्चन्द्रसन्निभैः  ।  
तथा वह्निशिखाकारैर्गजवक्त्रोत्पलैः शुभैः  ॥ ११८.४० ॥  
नीलोत्पलैः सकह्लारैर्गुञ्जातककसेरुकैः  ।  
शृङ्गाटकमृणालैश्च करटै राजतोत्पलैः  ॥ ११८.४१ ॥  
जलजैः स्थलजैर्मूलैः फलैः पुष्पैर्विशेषतः  ।  
विविधैश्चैव नीवारैर्मुनिभोज्यैर्नराधिप  ॥ ११८.४२ ॥  
न तद्धान्यं न तत्सस्यं न तच्छाकं न तत्फलम्  ।  
न तन्मूलं न तत्कन्दं न तत्पुष्पं नराधिप  ॥ ११८.४३ ॥  
नागलोकोद्भवं दिव्यं नरलोकभवं च यत् ।  
अनूपोत्थं वनोत्थं च तत्र यन्नास्ति पार्थिवः  ॥ ११८.४४ ॥  
सदा पुष्पफलं सर्वमजर्यमृतुयोगतः  ।  
मद्रेश्वरः स ददृशे तपसा ह्यतियोगतः  ॥ ११८.४५ ॥  
ददृशे च तथा तत्र नानारूपान् पतत्रिणः  ।  
मयूरान् शतपत्त्रांश्च कलविङ्कांश्च कोकिलान्  ॥ ११८.४६ ॥  
तथा कादम्बकान्हंसान् कोयष्टीन् खञ्जरीटकान्  ।  
कुररान्कालकूटांश्च खट्वाङ्गान् लुब्धकांस्तथा  ॥ ११८.४७ ॥  
गोक्ष्वेडकांस्तथा कुम्भान् धार्तराष्ट्राञ्शुकान्बकान्  ।  
घातुकांश्चक्रवाकांश्च कटुकान्टिट्टिभान् भटान्  ॥ ११८.४८ ॥  
पुत्रप्रियान् लोहपृष्ठान् गोचर्मगिरिवर्तकान्  ।  
पारावतांश्च कमलान् सारिका जीवजीवकान्  ॥ ११८.४९ ॥  
लाववर्तकवार्ताकान् रक्तवर्त्मप्रभद्रकान्  ।  
ताम्रचूडान्स्वर्णचूडान् कुक्कुटान् काष्ठकुक्कुटान्  ॥ ११८.५० ॥  
कपिञ्जलान्कलविङ्कांस्तथा कुङ्कुमचूडकान्  ।  
भृङ्गराजान् सीरपादान् भूलिङ्गान् डिण्डिमान्नवान्  ॥ ११८.५१ ॥  
मञ्जुलीतकदात्यूहान् भारद्वाजांस्तथा चषान्  ।  
एतांश्चान्यांश्च सुबहून् पक्षिसङ्घान्मनोहरान्  ॥ ११८.५२ ॥  
श्वापदान्विविधाकारान्मृगांश्चैव महामृगान्  ।  
व्याघ्रान्केसरिणः सिंहान् द्वीपिनः शरभान्वृकान्  ॥ ११८.५३ ॥  
ऋक्षांस्तरक्षूंश्च बहून् गोलाङ्गूलान् सवानरान्  ।  
शशलोमान् सकादम्बान्मार्जारान् वायुवेगिनः  ॥ ११८.५४ ॥  
मूषकान्नकुलान् कावान् सिंहान् द्रुममनोहरान्  ।  
तथा मत्तांश्च मातङ्गान्महिषान् गवयान् वृषान्  ।  
चमरान् सृमरांश्चैव तथा गौरखरानपि  ॥ ११८.५५ ॥  
उरभ्रांश्च तथा मेषान् सारङ्गानथ कूकुरान्  ।  
नीलांश्चैव महानालान् करालान्मृगमातृकान्  ॥ ११८.५६ ॥  
सदंष्ट्रारामसरभान् क्रौञ्चाकारकशम्बरान्  ।  
करालान्कृतमालांश्च कालपुच्छांश्च तोरणान्  ॥ ११८.५७ ॥  
दंष्ट्रान्खड्गान्वराहांश्च तुरङ्गान्खरगर्दभान्  ।  
एतानद्विष्टान्मद्रेशो विरुद्धांश्च परस्परम्  ॥ ११८.५८ ॥  
अविरुद्धान्वने दृष्ट्वा विस्मयं परमं ययौ  ।  
तच्चाश्रमपदं पुण्यं बभूवात्रेः पुरा नृपम्  ॥ ११८.५९ ॥  
तत्प्रसादात्प्रभायुक्तं स्थावरैर्जङ्गमैस्तथा  ।  
हिंसन्ति हि न चान्योन्यं हिंसकास्तु परस्परम्  ॥ ११८.६० ॥  
क्रव्यादाः प्राणिनस्तत्र सर्वे क्षीरफलाशनाः  ।  
निर्मितास्तत्र चात्यर्थमत्रिणा सुमहात्मना  ॥ ११८.६१ ॥  
शैलानितम्बदेशेषु न्यवसच्च स्वयं नृपः  ।  
पयः क्षरन्ति ते दिव्यममृतस्वादुकण्टकम्  ॥ ११८.६२ ॥  
क्वचिद्राजन्महिष्यश्च क्वचिदाजाश्च सर्वशः  ।  
शिलाः क्षीरेण सम्पूर्णा दध्ना चान्यत्र वा बहिः  ॥ ११८.६३ ॥  
सम्पश्यन्परमां प्रीतिमवाप वसुधाधिपः  ।  
सरांसि तत्र दिव्यानि नद्यश्च विमलोदकाः  ॥ ११८.६४ ॥  
प्रणालिकानि चोष्णानि शीतलानि च भागशः  ।  
कन्दराणि च शैलस्य सुसेव्यानि पदे पदे  ॥ ११८.६५ ॥  
हिमपातो न तत्रास्ति समन्तात्पञ्चयोजनम्  ।  
उपत्यका सुशैलस्य शिखरस्य न विद्यते  ॥ ११८.६६ ॥  
तत्रास्ति राजञ्छिखरं पर्वतेन्द्रस्य पाण्डुरम्  ।  
हिमपातं घना यत्र कुर्वन्ति सहिताः सदा  ॥ ११८.६७ ॥  
तत्रास्ति चापरं शृङ्गं यत्र तोयघना घनाः  ।  
नित्यमेवाभिवर्षन्ति शिलाभिः शिखरं वरम्  ॥ ११८.६८ ॥  
तदाश्रमं मनोहारि यत्र कामधरा धरा  ।  
सुरमुख्योपयोगित्वाच्छाखिनां सफलाः फलाः  ॥ ११८.६९ ॥  
सदोपगीतभ्रमरसुरस्त्रीसेवितं परम्  ।  
सर्वपापक्षयकरं शैलस्येव प्रहारकम्  ॥ ११८.७० ॥  
वानरैः क्रीडमानैश्च देशाद्देशान्नराधिप  ।  
हिमपुञ्जाः कृतास्तत्र चन्द्रबिम्बसमप्रभाः  ॥ ११८.७१ ॥  
तदाश्रमं समन्ताच्च हिमसंरुद्धकन्दरैः  ।  
शैलवाटैः परिवृतमगम्यं मनुजैः सदा  ॥ ११८.७२ ॥  
पूर्वाराधितभावोऽसौ महाराजः पुरूरवाः  ।  
तदाश्रमपदं प्राप्तो देवदेवप्रसादतः  ॥ ११८.७३ ॥  
तदाश्रमं श्रमशमनं मनोहरं मनोहरैः कुसुमशतैरलङ्कृतम्  ।  
कृतं स्वयं रुचिरमथात्रिणा शुभं शुभावहं च हि ददृशे स मद्रराट् ॥ ११८.७४ ॥  


______________________________________________________  


मत्स्यपुराण ११९  

*सूत उवाच  
तत्र यौ तौ महाशृङ्गौ महावर्णौ महाहिमौ  ।  
तृतीयं तु तयोर्मध्ये शृङ्गमत्यन्तमुच्छ्रितम्  ॥ ११९.१ ॥  
नित्यातप्तशिलाजातं सदाभ्रपरिवर्जितम्  ।  
तस्याधस्ताद्वृक्षगणे दिशां भागे च पश्चिमे  ॥ ११९.२ ॥  
जातीलतापरिक्षिप्तं विवरं चारुदर्शनम्  ।  
दृष्ट्वैव कौतुकाविष्टस्तं विवेश महीपतिः  ॥ ११९.३ ॥  
तमसा चातिनिबिडं नल्वमात्रं सुसङ्कटम्  ।  
नल्वमात्रमतिक्रम्य स्वप्रभाभरणोज्ज्वलम्  ॥ ११९.४ ॥  
तमुच्छ्रितमथात्यन्तं गम्भीरं परिवर्तुलम्  ।  
न तत्र सूर्यस्तपति न विराजति चन्द्रमाः  ॥ ११९.५ ॥  
तथापि दिवसाकारं प्रकाशं तदहर्निशम्  ।  
क्रोशाधिकपरीमाणं सरसा च विराजितम्  ॥ ११९.६ ॥  
समन्तात्सरसस्तस्य शैललग्ना तु वेदिका  ।  
सौवर्णै राजतैर्वृक्षैर्विद्रुमैरुपशोभितम्  ॥ ११९.७ ॥  
नानामाणिक्यकुसुमैः सुप्रभाभरणोज्ज्वलैः  ।  
तस्मिन्सरसि पद्मानि पद्मरागच्छदानि तु  ॥ ११९.८ ॥  
वज्रकेसरजालानि सुगन्धीनि तथा युतम्  ।  
पत्त्रैर्मरकतैर्नीलैर्वैडूर्यस्य महीपते  ॥ ११९.९ ॥  
कर्णिकाश्च तथा तेषां जातरूपस्य पार्थिव  ।  
तस्मिन्सरसि या भूमिर्न सा वज्रसमाकुला  ॥ ११९.१० ॥  
नानारत्नैरुपचिता जलजानां समाश्रयः  ।  
कपर्दिकानां शुक्तीनां शङ्खानां च महीपते  ॥ ११९.११ ॥  
मकराणां च मत्स्यानां चण्डानां कच्छपैः सह  ।  
तत्र मरकतखण्डानि वज्राणां च सहस्रशः  ॥ ११९.१२ ॥  
पद्मरागेन्द्रनीलानि महानीलानि पार्थिव  ।  
पुष्परागाणि सर्वाणि तथा कर्कोटकानि च  ॥ ११९.१३ ॥  
तुत्थकस्य तु खण्डानि तथा शेषस्य भागशः  ।  
राजावर्तस्य मुख्यस्य रुचिराक्षस्य चाप्यथ  ॥ ११९.१४ ॥  
सूर्येन्दुकान्तयश्चैव नीलो वर्णान्तिमश्च यः  ।  
ज्योतीरसस्य रम्यस्य स्यमन्तस्य च भागशः  ॥ ११९.१५ ॥  
सुरोरगवलक्षाणां स्फटिकस्य तथैव च  ।  
गोमेदपित्तकानां च धूलीमरकतस्य च  ॥ ११९.१६ ॥  
वैडूर्यसौगन्धिकयोस्तथा राजमणेर्नृप  ।  
वज्रस्यैव च मुख्यस्य तथा ब्रह्ममणेरपि  ॥ ११९.१७ ॥  
मुक्ताफलानि मुक्तानां ताराविग्रहधारिणाम्  ॥ ११९.१८ ॥  
सुखोष्णं चैव तत्तोयं स्नानाच्छीतविनाशनम्  ।  
वैडूर्यस्य शिला मध्ये सरसस्तस्य शोभना  ॥ ११९.१९ ॥  
प्रमाणेन तथा सा च द्वे च राजन्धनुःशते  ।  
चतुरस्रा तथा रम्या तपसा निर्मितात्रिणा  ॥ ११९.२० ॥  
बिलद्वारसमो देशो यत्र यत्र हिरण्मयः  ।  
प्रदेशः स तु राजेन्द्र द्वीपे तस्मिन्मनोहरे  ॥ ११९.२१ ॥  
तथा पुष्करिणी रम्या तस्मिन्राजञ्शिलातले  ।  
सुशीतामलपानीया जलजैश्च विराजिता  ॥ ११९.२२ ॥  
आकाशप्रतिमा राजंश्चतुरस्रा मनोहरा  ।  
तस्यास्तदुदकं स्वादु लघु शीतं सुगन्धिकम्  ॥ ११९.२३ ॥  
न क्षिणोति यथा कण्ठं कुक्षिं नापूरयत्यपि  ।  
तृप्तिं विधत्ते परमां शरीरे च महत्सुखम्  ॥ ११९.२४ ॥  
मध्ये तु तस्याः प्रासादं निर्मितं तपसात्रिणा  ।  
रुक्मसेतुप्रवेशान्तं सर्वरत्नमयं शुभम्  ॥ ११९.२५ ॥  
शशाङ्करश्मेः सङ्काशं प्रासादं राजतं हितम्  ।  
रम्यवैडूर्यसोपानं विद्रुमामलसारकम्  ॥ ११९.२६ ॥  
इन्द्रनीलमहास्तम्भं मरकतासक्तवेदिकम्  ।  
वज्रांशुजालैः स्फुरितं रम्यं दृष्टिमनोरमम्  ॥ ११९.२७ ॥  
प्रासादे तत्र भगवान् देवदेवो जनार्दनः  ।  
भोगिभोगावलीसुप्तः सर्वालङ्कारभूषितः  ॥ ११९.२८ ॥  
जानुनाकुञ्चितस्त्वेको देवदेवस्य चक्रिणः  ।  
फणीन्द्रसन्निविष्टोऽङ्घ्रिर्द्वितीयश्च तथानघ  ॥ ११९.२९ ॥  
लक्षयुत्सङ्गगतोऽङ्घ्रिस्तु शेषभोगप्रशायिनः  ।  
फणीन्द्रभोगसन्न्यस्तबाहुः केयूरभूषणः  ॥ ११९.३० ॥  
अङ्गुलीपृष्ठविन्यस्तदेवशीर्षधरं भुजम्  ।  
एकं वै देवदेवस्य द्वितीयं तु प्रसारितम्  ॥ ११९.३१ ॥  
समाकुञ्चितजानुस्थमणिबन्धेन शोभितम्  ।  
किञ्चिदाकुञ्चितं चैव नाभिदेशकरस्थितम्  ॥ ११९.३२ ॥  
तृतीयं तु भुजं तस्य चतुर्थं तु तथा शृणु  ।  
आत्तसन्तानकुसुमं घ्राणदेशानुसर्पिणम्  ॥ ११९.३३ ॥  
लक्ष्म्या संवाह्यमानाङ्घ्रिः पद्मपत्त्रनिभैः करैः  ।  
सन्तानमालामुकुटं हारकेयूरभूषितम्  ॥ ११९.३४ ॥  
भूषितं च तथा देवमङ्गदैरङ्गुलीयकैः  ।  
फणीन्द्रफणविन्यस्तचारुरत्नशिरोज्ज्वलम्  ॥ ११९.३५ ॥  
अज्ञातवस्तुचरितं प्रतिष्ठितमथात्रिणा  ।  
सिद्धानुपूज्यं सततं सन्तानकुसुमार्चितम्  ॥ ११९.३६ ॥  
दिव्यगन्धानुलिप्ताङ्गं दिव्यधूपेन धूपितम्  ।  
सुरसैः सुफलैर्हृद्यैः सिद्धैरुपहृतैः सदा  ॥ ११९.३७ ॥  
शोभितोत्तमपार्श्वं तं देवमुत्पलशीर्षकम्  ।  
ततः सम्मुखमुद्वीक्ष्य ववन्दे स नराधिपः  ॥ ११९.३८ ॥  
जानुभ्यां शिरसा चैव गत्वा भूमिं यथाविधि  ।  
नाम्नां सहस्रेण तदा तुष्टाव मधुसूदनम्  ॥ ११९.३९ ॥  
प्रदक्षिणमथो चक्रे स तूत्थाय पुनः पुनः  ।  
रम्यमायतनं दृष्ट्वा तत्रोवासाश्रमे पुनः  ॥ ११९.४० ॥  
बिलाद्बहिर्गुहां काञ्चिदाश्रित्य सुमनोहराम्  ।  
तपश्चकार तत्रैव पूजयन्मधुसूदनम्  ॥ ११९.४१ ॥  
नानाविधैस्तथा पुष्पैः फलमूलैः सगोरसैः  ।  
नित्यं त्रिषवणस्नायी वह्निपूजापरायणः  ॥ ११९.४२ ॥  
देववापीजलैः कुर्वन् सततं प्राणधारणम्  ।  
सर्वाहारपरित्यागं कृत्वा तु मनुजेश्वरः  ॥ ११९.४३ ॥  
अनास्तृतगुहाशायी कालं नयति पार्थिवः  ।  
त्यक्ताहारक्रियश्चैव केवलं तोयतो नृपः  ।  
न तस्य ग्लानिमायाति शरीरं च तदद्भुतम्  ॥ ११९.४४ ॥  
एवं स राजा तपसि प्रसक्तः सम्पूजयन्देववरं सदैव  ।  
तत्राश्रमे कालमुवास कञ्चित्स्वर्गोपमे दुःखमविन्दमानः  ॥ ११९.४५ ॥  


______________________________________________________  


मत्स्यपुराण १२०  

स त्वाश्रमपदे रम्ये त्यक्ताहारपरिच्छदः  ।  
क्रीडाविहारं गन्धर्वैः पश्यन्नप्सरसां सह  ॥ १२०.१ ॥  
कृत्वा पुष्पोच्चयं भूरि ग्रन्थयित्वा तथा स्रजः  ।  
अग्रं निवेद्य देवाय गन्धर्वेभ्यस्तदा ददौ  ॥ १२०.२ ॥  
पुष्पोच्चयप्रसक्तानां क्रीडन्तीनां यथासुखम्  ।  
चेष्टा नानाविधाकाराः पश्यन्नपि न पश्यति  ॥ १२०.३ ॥  
काचित्पुष्पोच्चये सक्ता लताजालेन वेष्टिता  ।  
सखीजनेन सन्त्यक्ता कान्तेनाभिसमुज्झिता  ॥ १२०.४ ॥  
काचित्कमलगन्धाभा निःश्वासपवनाहृतैः  ।  
मधुपैराकुलमुखी कान्तेन परिमोचिता  ॥ १२०.५ ॥  
मकरन्दसभाक्रान्तनयना काचिदङ्गना  ।  
कान्तनिःश्वासवातेन नीरजस्ककृतेक्षणा  ॥ १२०.६ ॥  
काचिदुच्चीय पुष्पाणि ददौ कान्तस्य भामिनी  ।  
कान्तसङ्ग्रथितैः पुष्पै रराज कृतशेखरा  ॥ १२०.७ ॥  
उच्चीय स्वयमुद्ग्रथ्य कान्तेन कृतशेखरा  ।  
कृतकृत्यमिवात्मानं मेने मन्मथवर्धिनी  ॥ १२०.८ ॥  
अस्त्वस्मिन्गहने कुञ्जे विशिष्टकुसुमा लता  ।  
काचिदेवं रहो नीता रमणेन रिरंसुना  ॥ १२०.९ ॥  
कान्तसन्नामितलता कुसुमानि विचिन्वती  ।  
सर्वाभ्यः काचिदात्मानं मेने सर्वगुणाधिकम्  ॥ १२०.१० ॥  
काश्चित्पश्यति भूपालं नलिनीषु पृथक्पृथक् ।  
क्रीडमानास्तु गन्धर्वैर्देवरामा मनोरमाः  ॥ १२०.११ ॥  
काचिदाताडयत्कान्तमुदकेन शुचिस्मिता  ।  
ताड्यमानाथ कान्तेन प्रीतिं काचिदुपाययौ  ॥ १२०.१२ ॥  
कान्तं च ताडयामास जातखेदा वराङ्गना  ।  
अदृश्यत वरारोहा श्वासनृत्यत्पयोधरा  ॥ १२०.१३ ॥  
कान्ताम्बुताडनाकृष्टकेशपाशनिबन्धना  ।  
केशाकुलमुखी भाति मधुपैरिव पद्मिनी  ॥ १२०.१४ ॥  
स्वचक्षुःसदृशैः पुष्पैः सञ्छन्ने नलिनीवने  ।  
छन्ना काचिच्चिरात्प्राप्ता कान्तेनान्विष्य यत्नतः  ॥ १२०.१५ ॥  
स्नाता शीतापदेशेन काचित्प्राहाङ्गना भृशम्  ।  
रमणालिङ्गनं चक्रे मनोऽभिलषितं चिरम्  ॥ १२०.१६ ॥  
जलार्द्रवसनं सूक्ष्ममङ्गलीनं शुचिस्मिता  ।  
धारयन्ती जनं चक्रे काचित्तत्र समन्मथम्  ॥ १२०.१७ ॥  
कण्ठमाल्यगुणैः काचित्कान्तेन कृष्यताम्भसि  ।  
त्रुट्यत्स्रग्दामपतितं रमणं प्राहसच्चिरम्  ॥ १२०.१८ ॥  
काचिद्भुग्ना सखीदत्तजानुदेशे नखक्षता  ।  
सम्भ्रान्ता कान्तशरणं मग्ना काचिद्गता चिरम्  ॥ १२०.१९ ॥  
काचित्पृष्ठकृतादित्या केशनिस्तोयकारिणी  ।  
शिलातलगता भर्त्रा दृष्टा कामार्तचक्षुषा  ॥ १२०.२० ॥  
कृत्तमाल्यं विलुलितं सङ्क्रान्तकुचकुङ्कुमम्  ।  
रतिक्रीडितकान्तेव रराज तत्सरोदकम्  ॥ १२०.२१ ॥  
सुस्नातदेवगन्धर्वदेवरामागणेन च  ।  
पूज्यमानं च ददृशे देवदेवं जनार्दनम्  ॥ १२०.२२ ॥  
क्वचिच्च ददृशे राजा लतागृहगताः स्त्रियः  ।  
मण्डयन्तीः स्वगात्राणि कान्तसन्न्यस्तमानसाः  ॥ १२०.२३ ॥  
काचिदादर्शनकरा व्यग्रा दूतीमुखोद्गतम्  ।  
शृण्वती कान्तवचनमधिका तु तथा बभौ  ॥ १२०.२४ ॥  
काचित्सत्वरिता दूत्या भूषणानां विपर्ययम्  ।  
कुर्वाणा नैव बुबुधे मन्मथाविष्टचेतना  ॥ १२०.२५ ॥  
वायुनुन्नातिसुरभिकुसुमोत्करमण्डिते  ।  
काचित्पिबन्ती ददृशे मैरेयं नीलशाद्वले  ॥ १२०.२६ ॥  
पाययामास रमणं स्वयं काचिद्वराङ्गना  ।  
काचित्पपौ वरारोहा कान्तपाणिसमर्पितम्  ॥ १२०.२७ ॥  
काचित्स्वनेत्रचपलनीलोत्पलयुतं पयः  ।  
पीत्वा पप्रच्छ रमणं क्व गते ते ममोत्पले  ॥ १२०.२८ ॥  
त्वयैव पीतौ तौ नूनमित्युक्ता रमणेन सा  ।  
तथा विदित्वा मुग्धत्वाद्बभूव व्रीडिता भृशम्  ॥ १२०.२९ ॥  
काचित्कान्तार्पितं सुभ्रूः कान्तपीतावशेषितम्  ।  
सविशेषरसं पानं पपौ मन्मथवर्धनम्  ॥ १२०.३० ॥  
आपानगोष्ठीषु तथा तासां स नरपुङ्गवः  ।  
शुश्राव विविधं गीतं तन्त्रीस्वरविमिश्रितम्  ॥ १२०.३१ ॥  
प्रदोषसमये ताश्च देवदेवं जनार्दनम्  ।  
राजन्सदोपनृत्यन्ति नानावाद्यपुरःसराः  ॥ १२०.३२ ॥  
याममात्रे गते रात्रौ विनिर्गत्य गुहामुखात् ।  
आवसन्संयुताः कान्तैः परर्द्धिरचितां गुहाम्  ॥ १२०.३३ ॥  
नानागन्धान्वितलतां नानागन्धसुगन्धिनीम्  ।  
नानाविचित्रशयनां कुसुमोत्करमण्डिताम्  ॥ १२०.३४ ॥  
एवमप्सरसां पश्यन् क्रीडितानि स पर्वते  ।  
तपस्तेपे महाराजन् केशवार्पितमानसः  ॥ १२०.३५ ॥  
तमूचुर्नृपतिं गत्वा गन्धर्वाप्सरसां गणाः  ।  
राजन्स्वर्गोपमं देशमिमं प्राप्तोऽस्यरिन्दम  ॥ १२०.३६ ॥  
वयं हि ते प्रदास्यामो मनसः काङ्क्षितान्वरान्  ।  
तानादाय गृहं गच्छ तिष्ठेह यदि वा पुनः  ॥ १२०.३७ ॥  

*राजोवाच  
अमोघदर्शनाः सर्वे भवन्तस्त्वमितौजसः  ।  
वरं वितरताद्यैव प्रसादं मधुसूदनात् ॥ १२०.३८ ॥  
एवमस्त्वित्यथोक्तस्तैः स तु राजा पुरूरवाः  ।  
तत्रोवास सुखी मासं पूजयानो जनार्दनम्  ॥ १२०.३९ ॥  
प्रिय एव सदैवासीद्गन्धर्वाप्सरसां नृपः  ।  
तुतोष स जनो राज्ञस्तस्यालौल्येन कर्मणा  ॥ १२०.४० ॥  
मासस्य मध्ये स नृपः प्रविष्टस्तदाश्रमं रत्नसहस्रचित्रम्  ।*  
तोयाशनस्तत्र ह्युवास मासं यावत्सितान्तो नृप फाल्गुनस्य  ॥ १२०.४१ ॥*  
फाल्गुनामलपक्षान्ते राजा स्वप्ने पुरूरवाः  ।  
तस्यैव देवदेवस्य श्रुतवान्गदितं शुभम्  ॥ १२०.४२ ॥  
रात्र्यामस्यां व्यतीतायामत्रिणा त्वं समेष्यसि  ।  
तेन राजन्समागम्य कृतकृत्यो भविष्यसि  ॥ १२०.४३ ॥  
स्वप्नमेवं स राजर्षिर्दृष्ट्वा देवेन्द्रविक्रमः  ।  
प्रत्यूषकाले विधिवत्स्नातः स प्रयतेन्द्रियः  ॥ १२०.४४ ॥  
कृतकृत्यो यथाकामं पूजयित्वा जनार्दनम्  ।  
ददर्शात्रिं मुनिं राजा प्रत्यक्षं तपसां निधिम्  ॥ १२०.४५ ॥  
स्वप्नं तु देवदेवस्य न्यवेदयत धार्मिकः  ।  
ततः शुश्राव वचनं देवतानां समीरितम्  ॥ १२०.४६ ॥  
एवमेतन्महीपाल नात्र कार्या विचारणा  ।  
एवं प्रसादं सम्प्राप्य देवदेवाज्जनार्दनात् ॥ १२०.४७ ॥  
कृतदेवार्चनो राजा तथा हुतहुताशनः  ।  
सर्वान्कामानवाप्तोऽसौ वरदानेन केशवात् ॥ १२०.४८ ॥  


______________________________________________________  


मत्स्यपुराण १२१  

*सूत उवाच  
तस्याश्रमस्योत्तरतस्त्रिपुरारिनिषेवितः  ।  
नानारत्नमयैः शृङ्गैः कल्पद्रुमसमन्वितैः  ॥ १२१.१ ॥  
मध्ये हिमवतः पृष्ठे कैलासो नाम पर्वतः  ।  
तस्मिन्निवसति श्रीमान् कुबेरः सह गुह्यकैः  ॥ १२१.२ ॥  
अप्सरोऽनुगुप्तो राजा मोदते ह्यलकाधिपः  ।  
कैलासपादसम्भूतं पुण्यं शीतजलं शुभम्  ॥ १२१.३ ॥  
मन्दोदकं नाम सरः पयस्तु दधिसन्निभम्  ।  
तस्मात्प्रवहते दिव्या नदी मन्दाकिनी शुभा  ॥ १२१.४ ॥  
दिव्यं च नन्दनं तत्र तस्यास्तीरे महद्वनम्  ।  
प्रागुत्तरेण कैलासाद्दिव्यं सौगन्धिकं गिरिम्  ॥ १२१.५ ॥  
सर्वधातुमयं दिव्यं सुवेलं पर्वतं प्रति  ।  
चन्द्रप्रभो नाम गिरिः यः शुभ्रो रत्नसन्निभः  ॥ १२१.६ ॥  
तत्समीपे सरो दिव्यमच्छोदं नाम विश्रुतम्  ।  
तस्मात्प्रभवते दिव्या नदी ह्यच्छोदका शुभा  ॥ १२१.७ ॥  
तस्यास्तीरे वनं दिव्यं महच्चैत्ररथं शुभम्  ।  
तस्मिन्गिरौ निवसति मणिभद्रः सहानुगः  ॥ १२१.८ ॥  
यक्षसेनापतिः क्रूरो गुह्यकैः परिवारितः  ।  
पुण्या मन्दाकिनी नाम नदी ह्यच्छोदका शुभा  ॥ १२१.९ ॥  
महीमण्डलमध्ये तु प्रविष्टे तु महोदधिम्  ।  
कैलासदक्षिणे प्राच्यां शिवं सर्वौषधिं गिरिम्  ॥ १२१.१० ॥  
मनःशिलामयं दिव्यं सुवेलं पर्वतं प्रति  ।  
लोहितो हेमशृङ्गस्तु गिरिः सूर्यप्रभो महान्  ॥ १२१.११ ॥  
तस्य पादे महद्दिव्यं लोहितं सुमहत्सरः  ।  
तस्मात्प्रभवते पुण्यो लौहित्यश्च नदो महान्  ॥ १२१.१२ ॥  
दिव्यारण्यं विशोकं च तस्य तीरे महद्वनम्  ।  
तस्मिन्गिरौ निवसति यक्षो मणिधरो वशी  ॥ १२१.१३ ॥  
सौम्यैः सुधार्मिकैश्चैव गुह्यकैः परिवारितः  ।  
कैलासात्पश्चिमोदीच्यां ककुद्मानौषधीगिरिः  ॥ १२१.१४ ॥  
ककुद्मति च रुद्रस्य उत्पत्तिश्च ककुद्मिनः  ।  
तदञ्जनं त्रैककुदं शैलं त्रिककुदं प्रति  ॥ १२१.१५ ॥  
सर्वधातुमयस्तत्र सुमहान्वैद्युतो गिरिः  ।  
तस्य पादे महद्दिव्यं मानसं सिद्धसेवितम्  ॥ १२१.१६ ॥  
तस्मात्प्रभवते पुण्या सरयूर्लोकपावनी  ।  
यस्यास्तीरे वनं दिव्यं वैभ्राजं नाम विश्रुतम्  ॥ १२१.१७ ॥  
कुबेरानुचरस्तस्मिन् प्रहेतितनयो वशी  ।  
ब्रह्मधाता निवसति राक्षसोऽनन्तविक्रमः  ॥ १२१.१८ ॥  
कैलासात्पश्चिमामाशां दिव्यः सर्वौषधिगिरिः  ।  
वरुणः पर्वतश्रेष्ठो रुक्मधातुविभूषितः  ॥ १२१.१९ ॥  
भवस्य दयितः श्रीमान् पर्वतो हैमसन्निभः  ।  
शातकौम्भमयैर्दिव्यैः शिलाजालैः समाचितः  ॥ १२१.२० ॥  
शतसङ्ख्यैस्तापनीयैः शृङ्गैर्दिवमिवोल्लिखन्  ।  
शृङ्गवान्सुमहादिव्यो दुर्गः शैलो महाचितः  ॥ १२१.२१ ॥  
तस्मिन्गिरौ निवसति गिरिशो धूम्रलोहितः  ।  
तस्य पादात्प्रभवति शैलोदं नाम तत्सरः  ॥ १२१.२२ ॥  
तस्मात्प्रभवते पुण्या नदी शैलोदका शुभा  ।  
सा चक्षुसी तयोर्मध्ये प्रविष्टा पश्चिमोदधिम्  ॥ १२१.२३ ॥  
अस्त्युत्तरेण कैलासाच्छिवः सर्वौषधो गिरिः  ।  
गौरं तु पर्वतश्रेष्ठं हरितालमयं प्रति  ॥ १२१.२४ ॥  
हिरण्यशृङ्गः सुमहादिव्यौषधिमयो गिरिः  ।  
तस्य पादे महद्दिव्यं सरः काञ्चनवालुकम्  ॥ १२१.२५ ॥  
रम्यं बिन्दुसरो नाम यत्र राजा भगीरथः  ।  
गङ्गार्थे स तु राजर्षिरुवास बहुलाः समाः  ॥ १२१.२६ ॥  
दिवं यास्यन्तु मे पूर्वे गङ्गातोयाप्लुतास्थिकाः  ।  
तत्र त्रिपथगा देवी प्रथमं तु प्रतिष्ठिता  ॥ १२१.२७ ॥  
सोमपादात्प्रसूता सा सप्तधा प्रविभज्यते  ।  
यूपा मणिमयास्तत्र विमानाश्च हिरण्मयाः  ॥ १२१.२८ ॥  
तत्रेष्ट्वा क्रतुभिः सिद्धः शक्रः सुरगणैः सह  ।  
दिव्यश्छायापथस्तत्र नक्षत्राणां तु मण्डलम्  ॥ १२१.२९ ॥  
दृश्यते भासुरा रात्रौ देवी त्रिपथगा तु सा  ।  
अन्तरिक्षं दिवं चैव भावयित्वा भुवं गता  ॥ १२१.३० ॥  
भवोत्तमाङ्गे पतिता संरुद्धा योगमायया  ।  
तस्या ये बिन्दवः केचित्क्रुद्धायाः पतिता भुवि  ॥ १२१.३१ ॥  
कृतं तु तैर्बहुसरस्ततो बिन्दुसरः स्मृतम्  ।  
ततस्तस्या निरुद्धाया भवेन सहसा रुषा  ॥ १२१.३२ ॥  
ज्ञात्वा तस्या ह्यभिप्रायं क्रूरं देव्याश्चिकीर्षितम्  ।  
भित्त्वा विशामि पातालं स्रोतसा गृह्य शङ्करम्  ॥ १२१.३३ ॥  
अथावलेपं तं ज्ञात्वा तस्याः क्रुद्धस्तु शङ्करः  ।  
तिरोभावयितुं बुद्धिरासीदङ्गेषु तां नदीम्  ॥ १२१.३४ ॥  
एतस्मिन्नेव काले तु दृष्ट्वा राजानमग्रतः  ।  
धमनीसन्ततं क्षीणं क्षुधाव्याकुलितेन्द्रियम्  ॥ १२१.३५ ॥  
अनेन तोषितश्चाहं नद्यर्थे पूर्वमेव तु  ।  
बुद्ध्वाऽस्य वरदानं तु ततः कोपं न्ययच्छत  ॥ १२१.३६ ॥  
ब्रह्मणो वचनं श्रुत्वा यदुक्तं धारयन्नदीम्  ।  
ततो विसर्जयामास संरुद्धां स्वेन तेजसा  ॥ १२१.३७ ॥  
नदीं भगीरथस्यार्थे तपसोग्रेण तोषितः  ।  
ततो विसर्जयामास सप्त स्रोतांसि गङ्गया  ॥ १२१.३८ ॥  
त्रीणि प्राचीमभिमुखं प्रतीचीं त्रीण्यथैव तु  ।  
स्रोतांसि त्रिपथायास्तु प्रत्यपद्यन्त सप्तधा  ॥ १२१.३९ ॥  
नलिनी ह्लादिनी चैव पावनी चैव प्राच्यगा  ।  
सीता चक्षुश्च सिन्धुश्च तिस्रस्ता वै प्रतीच्यगाः  ॥ १२१.४० ॥  
सप्तमी त्वनुगा तासां दक्षिणेन भगीरथम्  ।  
तस्माद्भागीरथी सा वै प्रविष्टा दक्षिणोदधिम्  ॥ १२१.४१ ॥  
सप्त चैताः प्लावयन्ति वर्षं तु हिमसाह्वयम्  ।  
प्रसूताः सप्त नद्यस्तु शुभा बिन्दुसरोद्भवाः  ॥ १२१.४२ ॥  
तान्देशान्प्लावयन्ति स्म म्लेच्छप्रायांश्च सर्वशः  ।  
सशैलान्कुकुरान्रौध्रान् बर्बरान्यवनान्खसान्  ॥ १२१.४३ ॥  
पुलिकांश्च कुलत्थांश्च अङ्गलोक्यान्वरांश्च यान्  ।  
कृत्वा द्विधा हिमवन्तं प्रविष्टा दक्षिणोदधिम्  ॥ १२१.४४ ॥  
अथ वीरमरूंश्चैव कालिकांश्चैव शूलिकान्  ।  
तुकरान्बर्बराकारान् पह्लवान्पारदाञ्छकान्  ॥ १२१.४५ ॥  
एताञ्जनपदांश्चक्षुः प्लावयित्वोदधिं गता  ।  
दरदोर्जगुडांश्चैव गान्धारानौरसान्कुहून्  ॥ १२१.४६ ॥  
शिवपौरानिन्द्रमरून् वसतीन्समतेजसम्  ।  
सैन्धवानुर्वसान्बर्बान् कुपथान्भीमरोमकान्  ॥ १२१.४७ ॥  
शुनामुखांश्चोर्दमरून् सिन्धुरेतान्निषेवते  ।  
गन्धर्वान्किन्नरान्यक्षान् रक्षोविद्याधरोरगान्  ॥ १२१.४८ ॥  
कलापग्रामकांश्चैव तथा किम्पुरुषान्नरान्  ।  
किरातांश्च पुलिन्दांश्च कुरून्वै भारतानपि  ॥ १२१.४९ ॥  
पाञ्चालान्कौशिकान्मत्स्यान्मागधाङ्गांस्तथैव च  ।  
ब्रह्मोत्तरांश्च वङ्गांश्च ताम्रलिप्तांस्तथैव च  ॥ १२१.५० ॥  
एताञ्जनपदानार्यान् गङ्गा भावयते शुभा  ।  
ततः प्रतिहता विन्ध्ये प्रविष्टा दक्षिणोदधिम्  ॥ १२१.५१ ॥  
ततस्तु ह्लादिनी पुण्या प्राचीनाभिमुखी ययौ  ।  
प्लावयन्त्युपकांश्चैव निषादानपि सर्वशः  ॥ १२१.५२ ॥  
धीवरानृषिकांश्चैव तथा नलिमुखानपि  ।  
केकरानेककर्णांश्च किरातानपि चैव हि  ॥ १२१.५३ ॥  
कालञ्जरान्विकर्णांश्च कुशिकान्स्वर्गभौमकान्  ।  
सा मण्डले समुद्रस्य तीरे भूत्वा तु सर्वशः  ॥ १२१.५४ ॥  
ततस्तु नलिनी चापि प्राचीमेव दिशं ययौ  ।  
कुपथान्प्लावयन्ती सा इन्द्रद्युम्नसरांस्यपि  ॥ १२१.५५ ॥  
तथा खरपथान्देशान् वेत्रशङ्कुपथानपि  ।  
मध्येनोज्जानकमरून् कुथप्रावरणान्ययौ  ॥ १२१.५६ ॥  
इन्द्रद्वीपसमीपे तु प्रविष्टा लवणोदधिम्  ।  
ततस्तु पावनी प्रायात्प्राचीमाशां जवेन तु  ॥ १२१.५७ ॥  
तोमरान्प्लावयती च हंसमार्गान्समूहकान्  ।  
पूर्वान्देशांश्च सेवन्ती भित्त्वा सा बहुधा गिरिम्  ।  
कर्णप्रावरणान्प्राप्य गता साश्वमुखानपि  ॥ १२१.५८ ॥  
सिक्त्वा पर्वतमेरुं सा गत्वा विद्याधरानपि  ।  
शैमिमण्डलकोष्ठं तु सा प्रविष्टा महत्सरः  ॥ १२१.५९ ॥  
तासां नद्युपनद्योऽन्याः शतशोऽथ सहस्रशः  ।  
उपगच्छन्ति ता नद्यो यतो वर्षति वासवः  ॥ १२१.६० ॥  
तीरे वंशौकसारायाः सुरभिर्नाम तद्वनम्  ।  
हिरण्यशृङ्गो वसति विद्वान्कौबेरको वशी  ॥ १२१.६१ ॥  
यज्ञादपेतः सुमहानमितौजाः सुविक्रमः  ।  
तत्रागस्त्यैः परिवृता विद्वभिर्द्ब्रह्मराक्षसैः  ॥ १२१.६२ ॥  
कुबेरानुचरा ह्येते चत्वारस्तत्समाश्रिताः  ।  
एवमेव तु विज्ञेया सिद्धिः पर्वतवासिनाम्  ॥ १२१.६३ ॥  
परस्परेण द्विगुणा धर्मतः कामतोऽर्थतः  ।  
हेमकूटस्य पृष्ठे तु सर्पाणां तत्सरः स्मृतम्  ॥ १२१.६४ ॥  
सरस्वती प्रभवति तस्माज्ज्योतिष्मती तु या  ।  
अवगाढे ह्युभयतः समुद्रौ पूर्वपश्चिमौ  ॥ १२१.६५ ॥  
सरो विष्णुपदं नाम निषधे पर्वतोत्तमे  ।  
यस्मादग्रे प्रभवति गन्धर्वानुकुले च ते  ॥ १२१.६६ ॥  
मेरोः पार्श्वात्प्रभवति ह्रदश्चन्द्रप्रभो महान्  ।  
जम्बूश्चैव नदी पुण्या यस्यां जाम्बूनदं स्मृतम्  ॥ १२१.६७ ॥  
पयोदस्तु ह्रदो नीलः स शुभ्रः पुण्डरीकवान्  ।  
पुण्डरीकात्पयोदाच्च तस्माद्द्वे सम्प्रसूयताम्  ॥ १२१.६८ ॥  
सरसस्तु सरस्त्वेतत्स्मृतमुत्तरमानसम्  ।  
मृग्या च मृगकान्ता च तस्माद्द्वे सम्प्रसूयताम्  ॥ १२१.६९ ॥  
ह्रदाः कुरुषु विख्याताः पद्ममीनकुलाकुलाः  ।  
नाम्ना ते वै जया नाम द्वादशोदधिसन्निभाः  ॥ १२१.७० ॥  
तेभ्यः शान्ती च मध्वी च द्वे नद्यौ सम्प्रसूयताम्  ।  
किम्पुरुषाद्यानि यान्यष्टौ तेषु देवो न वर्षति  ॥ १२१.७१ ॥  
उद्भिदान्युदकान्यत्र प्रवहन्ति सरिद्वराः  ।  
बलाहकश्च ऋषभो चक्रो मैनाक एव च  ॥ १२१.७२ ॥  
विनिविष्टाः प्रतिदिशं निमग्ना लवणाम्बुधिम्  ।  
चन्द्रकान्तस्तथा द्रोणः सुमहांश्च शिलोच्चयः  ॥ १२१.७३ ॥  
उद्गायता उदीच्यां तु अवगाढा महोदधिम्  ।  
चक्रो बधिरकश्चैव तथा नारदपर्वतः  ॥ १२१.७४ ॥  
प्रतीचीमायतास्ते वै प्रतिष्ठास्ते महोदधिम्  ।  
जीमूतो द्रावणश्चैव मैनाकश्चन्द्रपर्वतः  ॥ १२१.७५ ॥  
आयतास्ते महाशैलाः समुद्रं दक्षिणं प्रति  ।  
चक्रमैनाकयोर्मध्ये दिवि सन् दक्षिणापथे  ॥ १२१.७६ ॥  
तत्र संवर्तको नाम सोऽग्निः पिबति तज्जलम्  ।  
अग्निः समुद्रवासस्तु और्वोऽसौ वडवामुखः  ॥ १२१.७७ ॥  
इत्येते पर्वताविष्टाश्चत्वारो लवणोदधिम्  ।  
छिद्यमानेषु पक्षेषु पुरा इन्द्रस्य वै भयात् ॥ १२१.७८ ॥  
तेषां तु दृश्यते चन्द्रे शुक्ले कृष्णे समाप्लुतिः  ।  
ते भारतस्य वर्षस्य भेदा येन प्रकीर्तिताः  ॥ १२१.७९ ॥  
इहोदितस्य दृश्यन्ते अन्ये त्वन्यत्र चोदिताः  ।  
उत्तरोत्तरमेतेषां वर्षमुद्रिच्यते गुणैः  ॥ १२१.८० ॥  
आरोग्यायुःप्रमाणाभ्यां धर्मतः कामतोऽर्थतः  ।  
समन्वितानि भूतानि तेषु वर्षेषु भागशः  ॥ १२१.८१ ॥  
वसन्ति नानाजातीनि तेषु सर्वेषु तानि वै  ।  
इत्येतद्धारयद्विश्वं पृथ्वी जगदिदं स्थिता  ॥ १२१.८२ ॥  

______________________________________________________  


मत्स्यपुराण १२२  

*सूत उवाच  
शाकद्वीपस्य वक्ष्यामि यथावदिह निश्चयम्  ।  
कथ्यमानं निबोध त्वं शाकं द्वीपं द्विजोत्तमाः  ॥ १२२.१ ॥  
जम्बूद्वीपस्य विस्ताराद्द्विगुणस्तस्य विस्तरः  ।  
विस्तारात्त्रिगुणश्चापि परिणाहः समन्ततः  ॥ १२२.२ ॥  
तेनावृतः समुद्रोऽयं द्वीपेन लवणोदधिः  ।  
तत्र पुण्या जनपदाश्चिराच्च म्रियते जनः  ॥ १२२.३ ॥  
कुत एव च दुर्भिक्षं क्षमातेजोयुतेष्विह  ।  
तत्रापि पर्वताः शुभ्राः सप्तैव मणिभूषिताः  ॥ १२२.४ ॥  
शाकद्वीपादिषु त्वेषु सप्त सप्त नगास्त्रिषु  ।  
ऋज्वायताः प्रतिदिशं निविष्टा वर्षपर्वताः  ॥ १२२.५ ॥  
रत्नाकरादिनामानः सानुमन्तो महाचिताः  ।  
समोदिताः प्रतिदिशं द्वीपविस्तारमानतः  ॥ १२२.६ ॥  
उभयत्रावगाढौ च लवणक्षीरसागरौ  ।  
शाकद्वीपे तु वक्ष्यामि सप्त दिव्यान्महाचलान्  ॥ १२२.७ ॥  
देवर्षिगन्धर्वयुतः प्रथमो मेरुरुच्यते  ।  
प्रागायतः स सौवर्ण उदयो नाम पर्वतः  ॥ १२२.८ ॥  
तत्र मेघास्तु वृष्ट्यर्थं प्रभवन्त्यपयान्ति च  ।  
तस्यापरेण सुमहाञ्जलधारो महागिरिः  ॥ १२२.९ ॥  
स वै चन्द्रः समाख्यातः सर्वौषधिसमन्वितः  ।  
तस्मान्नित्यमुपादत्ते वासवः परमं जलम्  ॥ १२२.१० ॥  
नारदो नाम चैवोक्तो दुर्गशैलो महाचितः  ।  
तत्राचलौ समुत्पन्नौ पूर्वं नारदपर्वतौ  ॥ १२२.११ ॥  
तस्यापरेण सुमहाञ्श्यामो नाम महागिरिः  ।  
यत्र श्यामत्वमापन्नाः प्रजाः पूर्वमिमाः किल  ॥ १२२.१२ ॥  
स एव दुन्दुभिर्नाम श्यामपर्वतसन्निभः  ।  
शब्दमृत्युः पुरा तस्मिन् दुन्दुभिस्ताडितः सुरैः  ॥ १२२.१३ ॥  
रत्नमालान्तरमयः शाल्मलश्चान्तरालकृत् ।  
तस्यापरेण रजतो महानस्तो गिरिः स्मृतः  ॥ १२२.१४ ॥  
स वै सोमक इत्युक्तो देवैर्यत्रामृतं पुरा  ।  
सम्भृतं च हृतं चैव मातुरर्थे गरुत्मता  ॥ १२२.१५ ॥  
तस्यापरे चाम्बिकेयः सुमनाश्चैव स स्मृतः  ।  
हिरण्याक्षो वराहेण तस्मिञ्छैले निषूदितः  ॥ १२२.१६ ॥  
आम्बिकेयात्परो रम्यः सर्वौषधिनिषेवितः  ।  
विभ्राजस्तु समाख्यातः स्फाटिकस्तु महान्गिरिः  ॥ १२२.१७ ॥  
यस्माद्विभ्राजते वह्निर्विभ्राजस्तेन स स्मृतः  ।  
सैवेह केशवेत्युक्तो यतो वायुः प्रवाति च  ॥ १२२.१८ ॥  
तेषां वर्षाणि वक्ष्यामि पर्वतानां द्विजोत्तमाः  ।  
शृणुध्वं नामतस्तानि यथावदनुपूर्वशः  ॥ १२२.१९ ॥  
द्विनामान्येव वर्षाणि यथैव गिरयस्तथा  ।  
उदयस्योदयं वर्षं जलधारेति विश्रुतम्  ॥ १२२.२० ॥  
नाम्ना गतभयं नाम वर्षं तत्प्रथमं स्मृतम्  ।  
द्वितीयं जलधारस्य सुकुमारमिति स्मृतम्  ॥ १२२.२१ ॥  
तदेव शैशिरं नाम वर्षं तत्परिकीर्तितम्  ।  
नारदस्य च कौमारं तदेव च सुखोदयम्  ॥ १२२.२२ ॥  
श्यामपर्वतवर्षं तदनीचकमिति स्मृतम्  ।  
आनन्दकमिति प्रोक्तं तदेव मुनिभिः शुभम्  ॥ १२२.२३ ॥  
सोमकस्य शुभं वर्षं विज्ञेयं कुसुमोत्करम्  ।  
तदेवासितमित्युक्तं वर्षं सोमकसञ्ज्ञितम्  ॥ १२२.२४ ॥  
आम्बिकेयस्य मैनाकं क्षेमकं चैव तत्कृतम्  ।  
केसरः पर्वतस्यापि महाद्रुममिति स्मृतम्  ।  
तदेव धवमित्युक्तं वर्षं विभ्राजसञ्ज्ञितम्  ॥ १२२.२५ ॥  
द्वीपस्य परिणाहं च ह्रस्वदीर्घत्वमेव च  ।  
जम्बूद्वीपेन सङ्ख्यातं तस्य मध्ये वनस्पतिः  ॥ १२२.२६ ॥  
शाको नाम महावृक्षः प्रजास्तस्य महानुगाः  ।  
एतेषु देवगन्धर्वाः सिद्धाश्च सह चारणैः  ॥ १२२.२७ ॥  
विहरन्ति रमन्ते च दृश्यमानाश्च तैः सह  ।  
तत्र पुण्या जनपदाश्चातुर्वर्ण्यसमन्विताः  ॥ १२२.२८ ॥  
तेषु नद्यश्च सप्तैव प्रतिवर्षं समुद्रगाः  ।  
द्विनाम्ना चैव ताः सर्वा गङ्गाः सप्तविधाः स्मृताः  ॥ १२२.२९ ॥  
प्रथमा सुकुमारीति गङ्गा शिवजला शुभा  ।  
मुनितप्ता च नाम्नैषा नदी सम्परिकीर्तिता  ॥ १२२.३० ॥  
सुकुमारी तपःसिद्धा द्वितीया नामतः सती  ।  
नन्दा च पावनी चैव तृतीया परिकीर्तिता  ॥ १२२.३१ ॥  
शिबिका च चतुर्थी स्याद्द्विविधा च पुनः स्मृता  ।  
इक्षुश्च पञ्चमी ज्ञेया तथैव च पुनः कुहूः  ॥ १२२.३२ ॥  
वेणुका चामृता चैव षष्ठी सम्परिकीर्तिता  ।  
सुकृता च गभस्ती च सप्तमी परिकीर्तिता  ॥ १२२.३३ ॥  
एताः सप्त महाभागाः प्रतिवर्षं शिवोदकाः  ।  
भावयन्ति जनं सर्वं शाकद्वीपनिवासिनम्  ॥ १२२.३४ ॥  
अभिगच्छन्ति ताश्चान्या नदा नद्यः सरांसि च  ।  
बहूदकपरिस्रावा यतो वर्षति वासवः  ॥ १२२.३५ ॥  
तासां तु नामधेयानि परिमाणं तथैव च  ।  
न शक्यं परिसङ्ख्यातुं पुण्यास्ताः सरिदुत्तमाः  ॥ १२२.३६ ॥  
ताः पिबन्ति सदा हृष्टा नदीर्जनपदास्तु ते  ।  
एते शान्तभयाः प्रोक्ताः प्रमोदा ये च वै शिवाः  ॥ १२२.३७ ॥  
आनन्दाश्च सुखाश्चैव क्षेमकाश्च नवैः सह  ।  
वर्णाश्रमाचारयुता देशास्ते सप्त विश्रुताः  ॥ १२२.३८ ॥  
आरोग्या बलिनश्चैव सर्वे मरणवर्जिताः  ।  
अवसर्पिणी न तेष्वस्ति तथैवोत्सर्पिणी पुनः  ॥ १२२.३९ ॥  
न तत्रास्ति युगावस्था चतुर्युगकृता क्वचित् ।  
त्रेतायुगसमः कालस्तथा तत्र प्रवर्तते  ॥ १२२.४० ॥  
शाकद्वीपादिषु ज्ञेयं पञ्चस्वेतेषु सर्वशः  ।  
देशस्य तु विचारेण कालः स्वाभाविकः स्मृतः  ॥ १२२.४१ ॥  
न तेषु सङ्करः कश्चिद्वर्णाश्रमकृतः क्वचित् ।  
धर्मस्य चाव्यभीचारादेकान्तसुखिनः प्रजाः  ॥ १२२.४२ ॥  
न तेषु माया लोभो वा ईर्ष्यासूया भयं कुतः  ।  
विपर्ययो न तेष्वस्ति तद्वै स्वाभाविकं स्मृतम्  ॥ १२२.४३ ॥  
कालो नैव च तेष्वस्ति न दण्डो न च दाण्डिकः  ।  
स्वधर्मेण च धर्मज्ञास्ते रक्षन्ति परस्परम्  ॥ १२२.४४ ॥  
परिमण्डलस्तु सुमहान् द्वीपो वै कुशसञ्ज्ञकः  ।  
नदीजलैः परिवृतः पर्वतश्चाभ्रसन्निभैः  ॥ १२२.४५ ॥  
सर्वधातुविचित्रैश्च मणिविद्रुमभूषितैः  ।  
अन्यैश्च विविधाकारै रम्यैर्जनपदैस्तथा  ॥ १२२.४६ ॥  
वृक्षैः पुष्पफलोपेतैः सर्वतो धनधान्यवान्  ।  
नित्यं पुष्पफलोपेतः सर्वरत्नसमावृतः  ॥ १२२.४७ ॥  
आवृतः पशुभिः सर्वैर्ग्राम्यारण्यैश्च सर्वशः  ।  
आनुपूर्व्यात्समासेन कुशद्वीपं निबोधत  ॥ १२२.४८ ॥  
अथ तृतीयं वक्ष्यामि कुशद्वीपं च कृत्स्नशः  ।  
कुशद्वीपेन क्षीरोदः सर्वतः परिवारितः  ॥ १२२.४९ ॥  
शाकद्वीपस्य विस्ताराद्द्विगुणेन समन्वितः  ।  
तत्रापि पर्वताः सप्त विज्ञेया रत्नयोनयः  ॥ १२२.५० ॥  
रत्नाकरास्तथा नद्यस्तेषां नामानि मे शृणु  ।  
द्विनामानश्च ते सर्वे शाकद्वीपे यथा तथा  ॥ १२२.५१ ॥  
प्रथमः सूर्यसङ्काशः कुमुदो नाम पर्वतः  ।  
विद्रुमोच्चय इत्युक्तः स एव च महीधरः  ॥ १२२.५२ ॥  
सर्वधातुमयैः शृङ्गैः शिलाजालसमन्वितैः  ।  
द्वितीयः पर्वतस्तत्र उन्नतो नाम विश्रुतः  ॥ १२२.५३ ॥  
हेमपर्वत इत्युक्तः स एव च महीधरः  ।  
हरितालमयैः शृङ्गैर्द्वीपमावृत्य सर्वशः  ॥ १२२.५४ ॥  
बलाहकस्तृतीयस्तु जात्यञ्जनमयो गिरिः  ।  
द्युतिमान्नामतः प्रोक्तः स एव च महीधरः  ॥ १२२.५५ ॥  
चतुर्थः पर्वतो द्रोणो यत्रौषध्यो महागिरौ  ।  
विशल्यकरणी चैव मृतसञ्जीवनी तथा  ॥ १२२.५६ ॥  
पुष्पवान्नाम सैवोक्तः पर्वतः सुमहाचितः  ।  
कङ्कस्तु पञ्चमस्तेषां पर्वतो नाम सारवान्  ॥ १२२.५७ ॥  
कुशेशय इति प्रोक्तः पुनः स पृथिवीधरः  ।  
दिव्यपुष्पफलोपेतो दिव्यविरुत्समन्वितः  ॥ १२२.५८ ॥  
षष्ठस्तु पर्वतस्तत्र महिषो मेघसन्निभः  ।  
स एव तु पुनः प्रोक्तो हरिरित्यभिविश्रुतः  ॥ १२२.५९ ॥  
तस्मिन्सोऽग्निर्निवसति महिषो नाम योऽप्सुजः  ।  
सप्तमः पर्वतस्तत्र ककुद्मान्स हि भाषते  ॥ १२२.६० ॥  
मन्दरः सैव विज्ञेयः सर्वधातुमयः शुभः  ।  
मन्द इत्येष यो धातुरपामर्थे प्रकाशकः  ॥ १२२.६१ ॥  
अपां विदारणाच्चैव मन्दरः स निगद्यते  ।  
तत्र रत्नान्यनेकानि स्वयं रक्षति वासवः  ॥ १२२.६२ ॥  
प्रजापतिमुपादाय प्रजाभ्यो विदधत्स्वयम्  ।  
तेषामन्तरविष्कम्भो द्विगुणः समुदाहृतः  ॥ १२२.६३ ॥  
इत्येते पर्वताः सप्त कुशद्वीपे प्रभाषिताः  ।  
तेषां वर्षाणि वक्ष्यामि सप्तैव तु विभागशः  ॥ १२२.६४ ॥  
कुमुदस्य स्मृतः श्वेत उन्नतश्चेव स स्मृतः  ।  
उन्नतस्य तु विज्ञेयं वर्षं लोहितसञ्ज्ञकम्  ॥ १२२.६५ ॥  
वेणुमण्डलकं चैव तथैव परिकीर्तितम्  ।  
बलाहकस्य जीमूतः स्वैरथाकारमित्यपि  ॥ १२२.६६ ॥  
द्रोणस्य हरिकं नाम लवणं च पुनः स्मृतम्  ।  
कङ्कस्यापि ककुन्नाम धृतिमच्चैव तत्स्मृतम्  ॥ १२२.६७ ॥  
महिषं महिषस्यापि पुनश्चापि प्रभाकरम्  ।  
ककुद्मिनस्तु तद्वर्षं कपिलं नाम विश्रुतम्  ॥ १२२.६८ ॥  
एतान्यपि विशिष्टानि सप्त सप्त पृथक्पृथक् ।  
वर्षाणि पर्वताश्चैव नदीस्तेषु निबोधत  ॥ १२२.६९ ॥  
तत्रापि नद्यः सप्तैव प्रतिवर्षं हि ताः स्मृताः  ।  
द्विनामवत्यस्ताः सर्वाः सर्वाः पुण्यजलाः स्मृताः  ॥ १२२.७० ॥  
धूतपापा नदी नाम योनिश्चैव पुनः स्मृता  ।  
सीता द्वितीया विज्ञेया सा चैव हि निशा स्मृता  ॥ १२२.७१ ॥  
पवित्रा तृतीया विज्ञेया वितृष्णापि च या पुनः  ।  
चतुर्थी ह्लादिनीत्युक्ता चन्द्रभा इति च स्मृता  ॥ १२२.७२ ॥  
विद्युच्च पञ्चमी प्रोक्ता शुक्ला चैव विभाव्यते  ।  
पुण्ड्रा षष्ठी तु विज्ञेया पुनश्चैव विभावरी  ॥ १२२.७३ ॥  
महती सप्तमी प्रोक्ता पुनश्चैषा धृतिः स्मृता  ।  
अन्यास्ताभ्योऽपि सञ्जाताः शतशोऽथ सहस्रशः  ॥ १२२.७४ ॥  
अभिगच्छन्ति ता नद्यो यतो वर्षति वासवः  ।  
इत्येष सन्निवेशो वः कुशद्वीपस्य वर्णितः  ॥ १२२.७५ ॥  
शाकद्वीपेन विस्तारः प्रोक्तस्तस्य सनातनः  ।  
कुशद्वीपः समुद्रेण घृतमण्डोदकेन च  ॥ १२२.७६ ॥  
सर्वतः सुमहान्द्वीपश्चन्द्रवत्परिवेष्टितः  ।  
विस्तारान्मण्डलाच्चैव क्षीरोदाद्द्विगुणो मतः  ॥ १२२.७७ ॥  
ततः परं प्रवक्ष्यामि क्रौञ्चद्वीपं यथा तथा  ।  
कुशद्वीपस्य विस्ताराद्द्विगुणस्तस्य विस्तरः  ॥ १२२.७८ ॥  
घृतोदकः समुद्रो वै क्रौञ्चद्वीपेन संवृतः  ।  
चक्रनेमिप्रमाणेन वृतो वृत्तेन सर्वशः  ॥ १२२.७९ ॥  
तस्मिन्द्वीपे नगाः श्रेष्ठा देवनो गिरिरुच्यते  ।  
देवनात्परतश्चापि गोविन्दो नाम पर्वतः  ॥ १२२.८० ॥  
गोविन्दात्परतश्चापि क्रौञ्चस्तु प्रथमो गिरिः  ।  
क्रौञ्चात्परे पावनकः पावनादन्धकारकः  ॥ १२२.८१ ॥  
अन्धकारात्परे चापि देवावृन्नाम पर्वतः  ।  
देवावृतः परेणापि पुण्डरीको महान्गिरिः  ॥ १२२.८२ ॥  
एते रत्नमयाः सप्त क्रौञ्चद्वीपस्य पर्वताः  ।  
परस्परस्य द्विगुणो विष्कम्भो वर्षपर्वतः  ॥ १२२.८३ ॥  
वर्षाणि तस्य वक्ष्यामि नामतस्तु निबोधत  ।  
क्रौञ्चस्य कुशलो देशो वामनस्य मनोनुगः  ॥ १२२.८४ ॥  
मनोनुगात्परे चोष्णास्तृतीयोऽपि स उच्यते  ।  
उष्णात्परे पावनकः पावनादन्धकारकः  ॥ १२२.८५ ॥  
अन्धकारकदेशात्तु मुनिदेशस्तथा परः  ।  
मुनिदेशात्परे चापि प्रोच्यते दुन्दुभिस्वनः  ॥ १२२.८६ ॥  
सिद्धचारणसङ्कीर्णो गौरप्रायः शुचिर्जनः  ।  
श्रुतास्तत्रैव नद्यस्तु प्रतिवर्षं गताः शुभाः  ॥ १२२.८७ ॥  
गौरी कुमुद्वती चैव सन्ध्या रात्रिर्मनोजवा  ।  
ख्याती च पुण्डरीका च गङ्गा सप्तविधा स्मृता  ॥ १२२.८८ ॥  
तासां सहस्रशश्चान्या नद्यः पार्श्वसमीपगाः  ।  
अभिगच्छन्ति ता नद्यो बहुलाश्च बहूदकाः  ॥ १२२.८९ ॥  
तेषां निसर्गो देशानामानुपूर्व्येण सर्वशः  ।  
न शक्यो विस्तराद्वक्तुमपि वर्षशतैरपि  ॥ १२२.९० ॥  
सर्गो यश्च प्रजानां तु संहारो यश्च तेषु वै  ।  
अत ऊर्ध्वं प्रवक्ष्यामि शाल्मलस्य निबोधत  ॥ १२२.९१ ॥  
शाल्मलो द्विगुणो द्वीपः क्रौञ्चद्वीपस्य विस्तरात् ।  
परिवार्य समुद्रं तु दधिमण्डोदकं स्थितः  ॥ १२२.९२ ॥  
तत्र पुण्या जनपदाश्चिराच्च म्रियते जनः  ।  
कुत एव तु दुर्भिक्षं क्षमातेजोयुता हि ते  ॥ १२२.९३ ॥  
प्रथमः सूर्यसङ्काशः सुमना नाम पर्वतः  ।  
पीतस्तु मध्यमश्चासीत्ततः कुम्भमयो गिरिः  ॥ १२२.९४ ॥  
नाम्ना सर्वसुखो नाम दिव्यौषधिसमन्वितः  ।  
तृतीयश्चैव सौवर्णो भृङ्गपत्त्रनिभो गिरिः  ॥ १२२.९५ ॥  
सुमहान्रोहितो नाम दिव्यो गिरिवरो हि सः  ।  
सुमनाः कुशलो देशः सुखोदर्कः सुखोदयः  ॥ १२२.९६ ॥  
रोहितो यस्तृतीयस्तु रोहिणो नाम विश्रुतः  ।  
तत्र रत्नान्यनेकानि स्वयं रक्षति वासवः  ॥ १२२.९७ ॥  
प्रजापतिमुपादाय प्रसन्नो विदधत्स्वयम्  ।  
न तत्र मेघा वर्षन्ति शीतोष्णं च न तद्विधम्  ॥ १२२.९८ ॥  
वर्णाश्रमाणां वार्त्ता वा त्रिषु द्वीपेषु विद्यते  ।  
न ग्रहो न च चन्द्रोऽस्ति ईर्ष्यासूया भयं तथा  ॥ १२२.९९ ॥  
उद्भिदान्युदकान्यत्र गिरिप्रस्रवणानि च  ।  
भोजनं षड्रसं तत्र तेषां स्वयमुपस्थितम्  ॥ १२२.१०० ॥  
अधमोत्तमं न तेष्वस्ति न लोभो न परिग्रहः  ।  
आरोग्यबलवन्तश्च एकान्तसुखिनो नराः  ॥ १२२.१०१ ॥  
त्रिंशद्वर्षसहस्राणि मानसीं सिद्धिमास्थिताः  ।  
सुखमायुश्च रूपं च धर्मैश्वर्यं तथैव च  ॥ १२२.१०२ ॥  
शाल्मलान्तेषु विज्ञेयं द्वीपेषु त्रिषु सर्वतः  ।  
व्याख्यातः शाल्मलान्तानां द्वीपानां तु विधिः शुभः  ॥ १२२.१०३ ॥  
परिमण्डलस्तु द्वीपस्य चक्रवत्परिवेष्टितः  ।  
सुरोदेन समुद्रेण द्विगुणेन समन्वितः  ॥ १२२.१०४ ॥  


______________________________________________________  


मत्स्यपुराण १२३  

*सूत उवाच  
गोमेदकं प्रवक्ष्यामि षष्ठं द्वीपं तपोधनाः  ।  
सुरोदकसमुद्रस्तु गोमेदेन समावृतः  ॥ १२३.१ ॥  
शाल्मलस्य तु विस्ताराद्द्विगुणस्तस्य विस्तरः  ।  
तस्मिन्द्वीपे तु विज्ञेयौ पर्वतौ द्वौ समाहितौ  ॥ १२३.२ ॥  
प्रथमः सुमना नाम जात्यञ्जनमयो गिरिः  ।  
द्वितीयः कुमुदो नाम सर्वौषधिसमन्वितः  ॥ १२३.३ ॥  
शातकौम्भमयः श्रीमान् विज्ञेयः सुमहाचितः  ।  
समुद्रेक्षुरसोदेन वृतो गोमेदकश्च सः  ॥ १२३.४ ॥  
षष्ठेन तु समुद्रेण सुरोदाद्द्विगुणेन च  ।  
धातकीकुमुदश्चैव हव्यपुत्रौ सुविस्तृतौ  ॥ १२३.५ ॥  
सौमनं प्रथमं वर्षं धातकीखण्डमुच्यते  ।  
धातकिनः स्मृतं तद्वै प्रथमं प्रथमस्य तु  ॥ १२३.६ ॥  
गोमेदं यत्स्मृतं वर्षं नाम्ना सर्वसुखं तु तत् ।  
कुमुदस्य द्वितीयस्य द्वितीयं कुमुदं ततः  ॥ १२३.७ ॥  
एतौ द्वौ पर्वतौ वृत्तौ शेषौ सर्वसमुच्छ्रितौ  ।  
पूर्वेण तस्य द्वीपस्य सुमनाः पर्वतः स्थितः  ॥ १२३.८ ॥  
प्राक्पश्चिमायतैः पादैरासमुद्रादिति स्थितः  ।  
पश्चार्धे कुमुदस्तस्य एवमेव स्थितस्तु वै  ॥ १२३.९ ॥  
एतैः पर्वतपादैस्तु स देशो वै द्विधाकृतः  ।  
दक्षिणार्धं तु द्वीपस्य धातकीखण्डमुच्यते  ॥ १२३.१० ॥  
कुमुदं तूत्तरे तस्य द्वितीयं वर्षमुत्तमम्  ।  
एतौ जनपदौ द्वौ तु गोमेदस्य तु विस्तृतौ  ॥ १२३.११ ॥  
अतः परं प्रवक्ष्यामि सप्तमं द्वीपमुत्तमम्  ।  
समुद्रेक्षुरसं चैव गोमेदाद्द्विगुणं हि सः  ॥ १२३.१२ ॥  
आवृत्य तिष्ठति द्वीपः पुष्करः पुष्करैर्वृतः  ।  
पुष्करेण वृतः श्रीमांश्चित्रसानुमहागिरिः  ॥ १२३.१३ ॥  
कूटैश्चित्रैर्मणिमयैः शिलाजालसमुद्भवैः  ।  
द्वीपस्यैव तु पूर्वार्धे चित्रसानुः स्थितो महान्  ॥ १२३.१४ ॥  
परिमण्डलसहस्राणि विस्तीर्णः सप्तविंशतिः  ।  
ऊर्ध्वं स वै चतुर्विंशद्योजनानां महाबलः  ॥ १२३.१५ ॥  
द्वीपार्धस्य परिक्षिप्तः पश्चिमे मानसो गिरिः  ।  
स्थितो वेलासमीपे तु पूर्वचन्द्र इवोदितः  ॥ १२३.१६ ॥  
योजनानां सहस्राणि सार्धं पञ्चाशदुच्छ्रितः  ।  
तस्य पुत्रो महावीतः पश्चिमार्धस्य रक्षिता  ॥ १२३.१७ ॥  
पूर्वार्धे पर्वतस्यापि द्विधा देशस्तु स स्मृतः  ।  
स्वादूदकेनोदधिना पुष्करः परिवारितः  ॥ १२३.१८ ॥  
विस्तारान्मण्डलाच्चैव गोमेदाद्द्विगुणेन तु  ।  
त्रिंशद्वर्षसहस्राणि तेषु जीवन्ति मानवाः  ॥ १२३.१९ ॥  
विपर्ययो न तेष्वस्ति एतत्स्वाभाविकं स्मृतम्  ।  
आरोग्यं सुखबाहुल्यं मानसीं सिद्धिमास्थिताः  ॥ १२३.२० ॥  
सुखमायुश्च रूपं च त्रिषु द्वीपेषु सर्वशः  ।  
अधमोत्तमौ न तेष्वास्तां तुल्यास्ते वीर्यरूपतः  ॥ १२३.२१ ॥  
न तत्र वध्यवधकौ नेर्ष्यासूया भयं तथा  ।  
न लोभो न च दम्भो वा न च द्वेषः परिग्रहः  ॥ १२३.२२ ॥  
सत्यानृते न तेष्वास्तां धर्माधर्मौ तथैव च  ।  
वर्णाश्रमाणां वार्त्ता च पाशुपाल्यं वणिक्कृषिः  ॥ १२३.२३ ॥  
त्रयीविद्या दण्डनीतिः शुश्रूषा दण्ड एव च  ।  
न तत्र वर्षं नद्यो वा शीतोष्णं च न विद्यते  ॥ १२३.२४ ॥  
उद्भिदान्युदकानि स्युर्गिरिप्रस्रवणानि च  ।  
तुल्योत्तरकुरूणां तु कालस्तत्र तु सर्वदा  ॥ १२३.२५ ॥  
सर्वतः सुखकालोऽसौ जराक्लेशविवर्जितः  ।  
सर्गस्तु धातकीखण्डे महावीते तथैव च  ॥ १२३.२६ ॥  
एवं द्वीपाः समुद्रैस्तु सप्त सप्तभिरावृताः  ।  
द्वीपस्यानन्तरो यस्तु समुद्रस्तत्समस्तु वै  ॥ १२३.२७ ॥  
एवं द्वीपसमुद्राणां वृद्धिर्ज्ञेया परस्परम्  ।  
अपां चैव समुद्रेकात्समुद्र इति सञ्ज्ञितः  ॥ १२३.२८ ॥  
ऋषद्वसन्त्यो वर्षेषु प्रजा यत्र चतुर्विधाः  ।  
ऋषिरत्येव रमणे वर्षन्त्वेतेन तेषु वै  ॥ १२३.२९ ॥  
उदयतीन्दौ पूर्वे तु समुद्रः पूर्यते सदा  ।  
प्रक्षीयमाने बहुले क्षीयतेऽस्तमिते च वै  ॥ १२३.३० ॥  
आपूर्यमाणो ह्युदधिरात्मनैवाभिपूर्यते  ।  
ततो वै क्षीयमाणे तु स्वात्मन्येव ह्यपां क्षयः  ॥ १२३.३१ ॥  
उदयात्पयसां योगात्पुष्पन्त्यापो यथा स्वयम्  ।  
तथा स तु समुद्रोऽपि वर्धते शशिनोदये  ॥ १२३.३२ ॥  
अन्यूनानतिरिक्तात्मा वर्धन्त्यापो ह्रसन्ति च  ।  
उदयेऽस्तमये चेन्दोः पक्षयोः शुक्लकृष्णयोः  ॥ १२३.३३ ॥  
क्षयवृद्धी समुद्रस्य शशिवृद्धिक्षये तथा  ।  
दशोत्तराणि पञ्चाहुरङ्गुलानां शतानि च  ॥ १२३.३४ ॥  
अपां वृद्धिः क्षयो दृष्टः समुद्राणां तु पर्वसु  ।  
द्विरापत्वात्स्मृतो द्वीपो दधनाच्चोदधिः स्मृतः  ॥ १२३.३५ ॥  
निगीर्णत्वाच्च गिरयः पर्वबन्धाच्च पर्वताः  ।  
शाकद्वीपे तु वै शाकः पर्वतस्तेन चोच्यते  ॥ १२३.३६ ॥  
कुशद्वीपे कुशस्तम्बो मध्ये जनपदस्य तु  ।  
क्रौञ्चद्वीपे गिरिः क्रौञ्चस्तस्य नाम्ना निगद्यते  ॥ १२३.३७ ॥  
शाल्मलिः शाल्मलद्वीपे पूज्यते स महाद्रुमः  ।  
गोमेदके तु गोमेदः पर्वतस्तेन चोच्यते  ॥ १२३.३८ ॥  
न्यग्रोधः पुष्करद्वीपे पद्मवत्तेन स स्मृतः  ।  
पूज्यते स महादेवैर्ब्रह्मांशोऽव्यक्तसम्भवः  ॥ १२३.३९ ॥  
तस्मिन्स वसति ब्रह्मा साध्यैः सार्धं प्रजापतिः  ।  
तत्र देवा उपासन्ते त्रयस्त्रिंशन्महर्षिभिः  ॥ १२३.४० ॥  
स तत्र पूज्यते देवो देवैर्महर्षिसत्तमैः  ।  
जम्बूद्वीपात्प्रवर्तन्ते रत्नानि विविधानि च  ॥ १२३.४१ ॥  
द्वीपेषु तेषु सर्वेषु प्रजानां क्रमशस्तु वै  ।  
आर्जवाद्ब्रह्मचर्येण सत्येन च दमेन च  ॥ १२३.४२ ॥  
आरोग्यायुःप्रमाणाभ्यां द्विगुणं द्विगुणं ततः  ।  
द्वीपेषु तेषु सर्वेषु यथोक्तं वर्षकेषु च  ॥ १२३.४३ ॥  
गोपायन्ते प्रजास्तत्र सर्वैः सहजपण्डितैः  ।  
भोजनं चाप्रयत्नेन सदा स्वयमुपस्थितम्  ॥ १२३.४४ ॥  
षड्रसं तन्महावीर्यं तत्र ते भुञ्जते जनाः  ।  
परेण पुष्करस्याथ आवृत्यावस्थितो महान्  ॥ १२३.४५ ॥  
स्वादूदकसमुद्रस्तु स समन्तादवेष्टयत् ।  
स्वादूदकस्य परितः शैलस्तु परिमण्डलः  ॥ १२३.४६ ॥  
प्रकाशश्चाप्रकाशश्च लोकालोकः स उच्यते  ।  
आलोकस्तत्र चार्वाक्च निरालोकस्ततः परम्  ॥ १२३.४७ ॥  
लोकविस्तारमात्रं तु पृथिव्यर्धं तु बाह्यतः  ।  
प्रतिच्छिन्नं समन्तात्तु उदकेनावृतं महत् ॥ १२३.४८ ॥  
भूमेर्दशगुणाश्चापः समन्तात्पालयन्ति गाम्  ।  
अद्भ्यो दशगुणश्चाग्निः सर्वतो धारयत्यपः  ॥ १२३.४९ ॥  
अग्नेर्दशगुणो वायुर्धारयञ्ज्योतिरास्थितः  ।  
तिर्यक्च मण्डलो वायुर्भूतान्यावेष्ट्य धारयन्  ॥ १२३.५० ॥  
दशाधिकं तथाकाशं वायोर्भूतान्यधारयत् ।  
भूतादिर्धारयन्व्योम तस्माद्दशगुणस्तु वै  ॥ १२३.५१ ॥  
भूतादितो दशगुणं महद्भूतान्यधारयत् ।  
महत्तत्त्वं ह्यनन्तेन अव्यक्तेन तु धार्यते  ॥ १२३.५२ ॥  
आधाराधेयभावेन विकारास्ते विकारिणाम्  ।  
पृथ्व्यादयो विकारास्ते परिच्छिन्नाः परस्परम्  ॥ १२३.५३ ॥  
परस्पराधिकाश्चैव प्रविष्टाश्च परस्परम्  ।  
एवं परस्परोत्पन्ना धार्यन्ते च परस्परम्  ॥ १२३.५४ ॥  
यस्मात्प्रविष्टास्तेऽन्योन्यं तस्मात्ते स्थिरतां गताः  ।  
आसंस्ते ह्यविशेषाश्च विशेषा अन्यवेशनात् ॥ १२३.५५ ॥  
पृथ्व्यादयस्तु वाय्वन्ताः परिच्छिन्नास्तु तत्र ते  ।  
भूतेभ्यः परतस्तेभ्यो ह्यलोकः सर्वतः स्मृतः  ॥ १२३.५६ ॥  
तथा ह्यालोक आकाशे परिच्छिन्नानि सर्वशः  ।  
पात्रे महति पात्राणि यथा ह्यन्तर्गतानि च  ॥ १२३.५७ ॥  
भवन्त्यन्योन्यहीनानि परस्परसमाश्रयात् ।  
तथा ह्यालोक आकाशे भेदास्त्वन्तर्गतागताः  ॥ १२३.५८ ॥  
कृतान्येतानि तत्त्वानि अन्योन्यस्याधिकानि च  ।  
यावदेतानि तत्त्वानि तावदुत्पत्तिरुच्यते  ॥ १२३.५९ ॥  
जन्तूनामिह संस्कारो भूतेष्वन्तर्गतेषु वै  ।  
प्रत्याख्यायेह भूतानि कार्योत्पत्तिर्न विद्यते  ॥ १२३.६० ॥  
तस्मात्परिमिता भेदाः स्मृताः कार्यात्मकास्तु वै  ।  
ते कारणात्मकाश्चैव स्युर्भेदा महदादयः  ॥ १२३.६१ ॥  
इत्येवं सन्निवेशोऽयं पृथ्व्याक्रान्तस्तु भागशः  ।  
सप्तद्वीपसमुद्राणां याथातथ्येन वै मया  ॥ १२३.६२ ॥  
विस्तारान्मण्डलाच्चैव प्रसङ्ख्यानेन चैव हि  ।  
विश्वरूपं प्रधानस्य परिमाणैकदेशिनः  ॥ १२३.६३ ॥  
एतावत्सन्निवेशस्तु मया सम्यक्प्रकाशितः  ।  
एतावदेव श्रोतव्यं सन्निवेशस्य पार्थिव  ॥ १२३.६४ ॥  


______________________________________________________  


मत्स्यपुराण १२४  

*सूत उवाच  
अत ऊर्ध्वं प्रवक्ष्यामि सूर्यचन्द्रमसोर्गतिम्  ।  
सूर्याचन्द्रमसावेतौ भ्राजन्तौ यावदेव तु  ॥ १२४.१ ॥  
सप्तद्वीपसमुद्राणां द्वीपानां भाति विस्तरः  ।  
विस्तरार्धं पृथिव्यास्तु भवेदन्यत्र बाह्यतः  ॥ १२४.२ ॥  
पर्यासपरिमाणं च चन्द्रादित्यौ प्रकाशतः  ।  
पर्यासपारिमाण्यात्तु बुधैस्तुल्यं दिवः स्मृतम्  ॥ १२४.३ ॥  
त्रींल्लोकान्प्रति सामान्यात्सूर्यो यात्यविलम्बतः  ।  
अचिरात्तु प्रकाशेन अवनात्तु रविः स्मृतः  ॥ १२४.४ ॥  
भूयो भूयः प्रवक्ष्यामि प्रमाणं चन्द्रसूर्ययोः  ।  
महितत्वान्महच्छब्दो ह्यस्मिन्नर्थे निगद्यते  ॥ १२४.५ ॥  
अस्य भारतवर्षस्य विष्कम्भात्तुल्यविस्तृतम्  ।  
मण्डलं भास्करस्याथ योजनैस्तन्निबोधत  ॥ १२४.६ ॥  
नवयोजनसाहस्रो विस्तारो मण्डलस्य तु  ।  
विस्तारात्त्रिगुणश्चापि परिणाहोऽत्र मण्डले  ॥ १२४.७ ॥  
विष्कम्भान्मण्डलाच्चैव भास्कराद्द्विगुणः शशी  ।  
अतः पृथिव्या वक्ष्यामि प्रमाणं योजनैः पुनः  ॥ १२४.८ ॥  
सप्तद्वीपसमुद्राया विस्तारो मण्डलस्य तु  ।  
इत्येतदिह सङ्ख्यातं पुराणे परिमाणतः  ॥ १२४.९ ॥  
तद्वक्ष्यामि प्रसङ्ख्याय साम्प्रतं चाभिमानिभिः  ।  
अभिमानिनो ह्यतीता ये तुल्यास्ते साम्प्रतैस्त्विह  ॥ १२४.१० ॥  
देवादेवैरतीतास्तु रूपैर्नामभिरेव च  ।  
तस्माद्वै साम्प्रतैर्देवैर्वक्ष्यामि वसुधातलम्  ॥ १२४.११ ॥  
दिव्यस्य सन्निवेशो वै साम्प्रतैरेव कृत्स्नशः  ।  
शतार्धकोटिविस्तारा पृथिवी कृत्स्नशः स्मृता  ॥ १२४.१२ ॥  
तस्याश्चार्धप्रमाणं च मेरोश्चैवोत्तरोत्तरम्  ।  
मेरोर्मध्ये प्रतिदिशं कोटिरेका तु सा स्मृता  ॥ १२४.१३ ॥  
तथा शतसहस्राणामेकोननवतिं पुनः  ।  
पञ्चाशच्च सहस्राणि पृथिव्यर्धस्य विस्तरः  ॥ १२४.१४ ॥  
पृथिव्या विस्तरं कृत्यं योजनैस्तं निबोधत  ।  
तिस्रः कोट्यस्तु विस्तारात्सङ्ख्यातास्तु चतुर्दिशम्  ॥ १२४.१५ ॥  
तथा शतसहस्राणामेकोनाशीतिरुच्यते  ।  
सप्तद्वीपसमुद्रायाः पृथिव्याः स तु विस्तरः  ॥ १२४.१६ ॥  
विस्तारं त्रिगुणं चैव पृथिव्यन्तरमण्डलम्  ।  
गणितं योजनानां तु कोट्यस्त्वेकादश स्मृताः  ॥ १२४.१७ ॥  
तथा शतसहस्राणां सप्तत्रिंशाधिकास्तु ताः  ।  
इत्येतद्वै प्रसङ्ख्यातं पृथिव्यन्तरमण्डलम्  ॥ १२४.१८ ॥  
तारकासन्निवेशस्य दिवि यावत्तु मण्डलम्  ।  
पर्याप्तसन्निवेशस्य भूमेस्तावत्तु मण्डलम्  ॥ १२४.१९ ॥  
पर्यासपरिमाणं च भूमेस्तुल्यं दिवः स्मृतम्  ।  
मेरोः प्राच्यां दिशायां तु मानसोत्तरमूर्धनि  ॥ १२४.२० ॥  
वस्त्वेकसारा माहेन्द्री पुण्या हेमपरिष्कृता  ।  
दक्षिणेन पुनर्मेरोर्मानसस्य तु पृष्ठतः  ॥ १२४.२१ ॥  
वैवस्वतो निवसति यमः संयमने पुरे  ।  
प्रतीच्यां तु पुनर्मेरोर्मानसस्य तु मूर्धनि  ॥ १२४.२२ ॥  
सुषा नाम पुरी रम्या वरुणस्यापि धीमतः  ।  
दिश्युत्तरस्यां मेरोस्तु मानसस्यैव मूर्धनि  ॥ १२४.२३ ॥  
तुल्या महेन्द्रपुर्यापि सोमस्यापि विभावरी  ।  
मानसोत्तरपृष्ठे तु लोकपालाश्चतुर्दिशम्  ॥ १२४.२४ ॥  
स्थिता धर्मव्यवस्थार्थं लोकसंरक्षणाय च  ।  
लोकपालोपरिष्टात्तु सर्वतो दक्षिणायने  ॥ १२४.२५ ॥  
काष्ठागतस्य सूर्यस्य गतिस्तत्र निबोधत  ।  
दक्षिणोपक्रमे सूर्यः क्षिप्तेषुरिव सर्पति  ॥ १२४.२६ ॥  
ज्योतिषां चक्रमादाय सततं परिगच्छति  ।  
मध्यगश्चामरावत्यां यदा भवति भास्करः  ॥ १२४.२७ ॥  
वैवस्वते संयमने उद्यन्सूर्यः प्रदृश्यते  ।  
सुषायामर्धरात्रस्तु विभावर्यास्तमेति च  ॥ १२४.२८ ॥  
वैवस्वते संयमने मध्याह्ने तु रविर्यदा  ।  
सुषायामथ वारुण्यामुत्तिष्ठन्स तु दृश्यते  ॥ १२४.२९ ॥  
विभावर्यामर्धरात्रं माहेन्द्र्यामस्तमेव च  ।  
सुषायामथ वारुण्यां मध्याह्ने तु रविर्यदा  ॥ १२४.३० ॥  
विभावर्यां सोमपुर्यामुत्तिष्ठति विभावसुः  ।  
महेन्द्रस्यामरावत्यामुद्गच्छति दिवाकरः  ॥ १२४.३१ ॥  
अर्धरात्रं संयमने वारुण्यामस्तमेति च  ।  
स शीघ्रमेव पर्येति भानुरालातचक्रवत् ॥ १२४.३२ ॥  
भ्रमन्वै भ्रममाणानि ऋक्षाणि चरते रविः  ।  
एवं चतुर्षु पार्श्वेषु दक्षिणान्तेषु सर्पति  ॥ १२४.३३ ॥  
उदयास्तमये वासावुत्तिष्ठति पुनः पुनः  ।  
पूर्वाह्णे चापराह्णे च द्वौ द्वौ देवालयौ तु सः  ॥ १२४.३४ ॥  
पतत्येकं तु मध्याह्ने भाभिरेव च रश्मिभिः  ।  
उदितो वर्धमानाभिर्मध्याह्ने तपते रविः  ॥ १२४.३५ ॥  
अतः परं ह्रसन्तीभिर्गोभिरस्तं स गच्छति  ।  
उदयास्तमयाभ्यां च स्मृते पूर्वापरे तु वै  ॥ १२४.३६ ॥  
यादृक्पुरस्तात्तपति यादृक्पृष्ठे तु पार्श्वयोः  ।  
यत्रोदयस्तु दृश्येत तेषां स उदयः स्मृतः  ॥ १२४.३७ ॥  
प्रणाशं गच्छते यत्र तेषामस्तः स उच्यते  ।  
सर्वेषामुत्तरे मेरुर्लोकालोकस्य दक्षिणे  ॥ १२४.३८ ॥  
विदूरभावादर्कस्य भूमेरेषा गतस्य च  ।  
श्रयन्ते रश्मयो यस्मात्तेन रात्रौ न दृश्यते  ॥ १२४.३९ ॥  
ऊर्ध्वं शतसहस्रांशुः स्थितस्तत्र प्रदृश्यते  ।  
एवं पुष्करमध्ये तु यदा भवति भास्करः  ॥ १२४.४० ॥  
त्रिंशद्भागं च मेदिन्या मुहूर्तेन स गच्छति  ।  
योजनानां सहस्रस्य इमां सङ्ख्यां निबोधत  ॥ १२४.४१ ॥  
पूर्णं शतसहस्राणामेकत्रिंशच्च सा स्मृता  ।  
पञ्चाशच्च सहस्राणि तथान्यान्यधिकानि च  ॥ १२४.४२ ॥  
मौहूर्तिकी गतिर्ह्येषा सूर्यस्य तु विधीयते  ।  
एतेन क्रमयोगेण यदा काष्ठां तु दक्षिणाम्  ॥ १२४.४३ ॥  
परिगच्छति सूर्योऽसौ मासं काष्ठामुदग्दिनात् ।  
मध्येन पुष्करस्याथ भ्रमते दक्षिणायने  ॥ १२४.४४ ॥  
मानसोत्तरमेरोस्तु अन्तरं त्रिगुणं स्मृतम्  ।  
सर्वतो दक्षिणस्यां तु काष्ठायां तन्निबोधत  ॥ १२४.४५ ॥  
नव कोट्यः प्रसङ्ख्याता योजनैः परिमण्डलम्  ।  
तथा शतसहस्राणि चत्वारिंशच्च पञ्च च  ॥ १२४.४६ ॥  
अहोरात्रात्पतङ्गस्य गतिरेषा विधीयते  ।  
दक्षिणादिङ्निवृत्तोऽसौ विषुवस्थो यदा रविः  ॥ १२४.४७ ॥  
क्षीरोदस्य समुद्रस्योत्तरतोऽपि दिशं चरन्  ।  
मण्डलं विषुवच्चापि योजनैस्तन्निबोधत  ॥ १२४.४८ ॥  
तिस्रः कोट्यस्तु सम्पूर्णा विषुवस्यापि मण्डलम्  ।  
तथा शतसहस्राणि विंशत्येकाधिकानि तु  ॥ १२४.४९ ॥  
श्रावणे चोत्तरां काष्ठां चित्रभानुर्यदा भवेत् ।  
गोमेदस्य परद्वीपे उत्तरां च दिशं चरन्  ॥ १२४.५० ॥  
उत्तरायाः प्रमाणं तु काष्ठाया मण्डलस्य तु  ।  
दक्षिणोत्तरमध्यानि तानि विन्द्याद्यथाक्रमम्  ॥ १२४.५१ ॥  
स्थानं जरद्गवं मध्ये तथैरावतमुत्तमम्  ।  
वैश्वानरं दक्षिणतो निर्दिष्टमिह तत्त्वतः  ॥ १२४.५२ ॥  
नागवीथ्युत्तरा वीथी ह्यजवीथिस्तु दक्षिणा  ।  
उभे आषाढमूलं तु अजवीथ्यादयस्त्रयः  ॥ १२४.५३ ॥  
अभिजित्पूर्वतः स्वातिं नागवीथ्युत्तरास्त्रयः  ।  
अश्विनी कृत्तिका याम्या नागवीथ्यस्त्रयः स्मृताः  ॥ १२४.५४ ॥  
रोहिण्यार्द्रा मृगशिरो नागवीथिरिति स्मृता  ।  
पुष्याश्लेषा पुनर्वस्वोर्वीथी चैरावती स्मृता  ॥ १२४.५५ ॥  
तिस्रस्तु वीथयो ह्येता उत्तरो मार्ग उच्यते  ।  
पूर्वोत्तरा च फल्गुन्यौ मघा चैवार्षभी भवेत् ॥ १२४.५६ ॥  
पूर्वोत्तरप्रोष्ठपदौ गोवीथी रेवती स्मृता  ।  
श्रवणं च धनिष्ठा च वारुणं च जरद्गवम्  ॥ १२४.५७ ॥  
एतास्तु वीथयस्तिस्रो मध्यमो मार्ग उच्यते  ।  
हस्तश्चित्रा तथा स्वाती ह्यजवीथिरिति स्मृता  ॥ १२४.५८ ॥  
ज्येष्ठा विशाखा मैत्रं च मृगवीथी तथोच्यते  ।  
मूलं पूर्वोत्तराषाढे वीथी वैश्वानरी भवेत् ॥ १२४.५९ ॥  
स्मृतास्तिस्रस्तु वीथ्यस्ता मार्गे वै दक्षिणे पुनः  ।  
काष्ठयोरन्तरं चैतद्वक्ष्यते योजनैः पुनः  ॥ १२४.६० ॥  
एतच्छतसहस्राणामेकत्रिंशत्तु वै स्मृतम्  ।  
शतानि त्रीणि चान्यानि त्रयस्त्रिंशत्तथैव च  ॥ १२४.६१ ॥  
काष्ठयोरन्तरं ह्येतद्योजनानां प्रकीर्तितम्  ।  
काष्ठयोर्लेखयोश्चैव अयने दक्षिणोत्तरे  ॥ १२४.६२ ॥  
ते वक्ष्यामि प्रसङ्ख्याय योजनैस्तु निबोधत  ।  
एकैकमन्तरं तद्वद्युक्तान्येतानि सप्तभिः  ॥ १२४.६३ ॥  
सहस्रेणातिरिक्ता च ततोऽन्या पञ्चविंशतिः  ।  
लेखयोः काष्ठयोश्चैव बाह्याभ्यन्तरयोश्चरन्  ॥ १२४.६४ ॥  
अभ्यन्तरं स पर्येति मण्डलान्युत्तरायणे  ।  
बाह्यतो दक्षिणेनैव सततं सूर्यमण्डलम्  ॥ १२४.६५ ॥  
चरन्नसावुदीच्यां च ह्यशीत्या मण्डलाञ्छतम्  ।  
अभ्यन्तरं स पर्येति क्रमते मण्डलानि तु  ॥ १२४.६६ ॥  
प्रमाणं मण्डलस्यापि योजनानां निबोधत  ।  
योजनानां सहस्राणि दश चाष्टौ तथा स्मृतम्  ॥ १२४.६७ ॥  
अधिकान्यष्टपञ्चाशद्योजनानि तु वै पुनः  ।  
विष्कम्भो मण्डलस्यैव तिर्यक्स तु विधीयते  ॥ १२४.६८ ॥  
अहस्तु चरते नाभेः सूर्यो वै मण्डलं क्रमात् ।  
कुलालचक्रपर्यन्तो यथा चन्द्रो रविस्तथा  ॥ १२४.६९ ॥  
दक्षिणे चक्रवत्सूर्यस्तथा शीघ्रं निवर्तते  ।  
तस्मात्प्रकृष्टां भूमिं तु कालेनाल्पेन गच्छति  ॥ १२४.७० ॥  
सूर्यो द्वादशभिः शीघ्रं मुहूर्तैर्दक्षिणायने  ।  
त्रयोदशार्धमृक्षाणां मध्ये चरति मण्डलम्  ॥ १२४.७१ ॥  
मुहूर्तैस्तानि ऋक्षाणि नक्तमष्टादशैश्चरन्  ।  
कुलालचक्रमध्यस्थो यथा मन्दं प्रसर्पति  ॥ १२४.७२ ॥  
उदग्याने तथा सूर्यः सर्पते मन्दविक्रमः  ।  
तस्माद्दीर्घेण कालेन भूमिं सोऽल्पां प्रसर्पति  ॥ १२४.७३ ॥  
सूर्योऽष्टादशभिरह्नो मुहूर्तैरुदगायने  ।  
त्रयोदशानां मध्ये तु ऋक्षाणां चरते रविः  ।  
मुहूर्तैस्तानि ऋक्षाणि रात्रौ द्वादशभिश्चरन्  ॥ १२४.७४ ॥  
ततो मन्दतरं ताभ्यां चक्रं तु भ्रमते पुनः  ।  
मृत्पिण्ड इव मध्यस्थो भ्रमतेऽसौ ध्रुवस्तथा  ॥ १२४.७५ ॥  
मुहूर्तैस्त्रिंशता तावदहोरात्रं भुवो भ्रमन्  ।  
उभयोः काष्ठयोर्मध्ये भ्रमते मण्डलानि तु  ॥ १२४.७६ ॥  
उत्तरक्रमणेऽर्कस्य दिवा मन्दगतिः स्मृता  ।  
तस्यैव तु पुनर्नक्तं शीघ्रा सूर्यस्य वै गतिः  ॥ १२४.७७ ॥  
दक्षिणप्रक्रमे वापि दिवा शीघ्रं विधीयते  ।  
गतिः सूर्यस्य वै नक्तं मन्दा चापि विधीयते  ॥ १२४.७८ ॥  
एवं गतिविशेषेण विभजन्रात्र्यहानि तु  ।  
अजवीथ्यां दक्षिणायां लोकालोकस्य चोत्तरम्  ॥ १२४.७९ ॥  
लोकसन्तानतो ह्येष वैश्वानरपथाद्बहिः  ।  
व्युष्टिर्यावत्प्रभा सौरी पुष्करात्सम्प्रवर्तते  ॥ १२४.८० ॥  
पार्श्वेभ्यो बाह्यतस्तावल्लोकालोकश्च पर्वतः  ।  
योजनानां सहस्राणि दशोर्ध्वं चोच्छ्रितो गिरिः  ॥ १२४.८१ ॥  
प्रकाशश्चाप्रकाशश्च पर्वतः परिमण्डलः  ।  
नक्षत्रचन्द्रसूर्याश्च ग्रहास्तारागणैः सह  ॥ १२४.८२ ॥  
अभ्यन्तरे प्रकाशन्ते लोकालोकस्य वै गिरेः  ।  
एतावानेव लोकस्तु निरालोकस्ततः परम्  ॥ १२४.८३ ॥  
लोक आलोकने धातुर्निरालोकस्त्वलोकता  ।  
लोकालोकौ तु सन्धत्ते यस्मात्सूर्यः परिभ्रमन्  ॥ १२४.८४ ॥  
तस्मात्सन्ध्येति तामाहुरुषाव्युष्टैर्यथान्तरम्  ।  
उषा रात्रिः स्मृता विप्रैर्व्युष्टिश्चापि अहः स्मृतम्  ॥ १२४.८५ ॥  
त्रिंशत्कलो मुहूर्तस्तु अहस्ते दश पञ्च च  ।  
ह्रासो वृद्धिरहर्भागैर्दिवसानां यथा तु वै  ॥ १२४.८६ ॥  
सन्ध्यामुहूर्तमात्रायां ह्रासवृद्धी तु ते ऋते  ।  
लेखाप्रभृत्यथादित्ये त्रिमुहूर्तागते तु वै  ॥ १२४.८७ ॥  
प्रातः स्मृतस्ततः कालो भागांश्चाहुश्च पञ्च च  ।  
तस्मात्प्रातर्गतात्कालान्मुहूर्ताः सङ्गवस्त्रयः  ॥ १२४.८८ ॥  
मध्याह्नस्त्रिमुहूर्तस्तु तस्मात्कालादनन्तरम्  ।  
तस्मान्मध्यन्दिनात्कालादपराह्ण इति स्मृतः  ॥ १२४.८९ ॥  
त्रय एव मुहूर्तास्तु काल एष स्मृतो बुधैः  ।  
अपराह्णव्यतीताच्च कालः सायं स उच्यते  ॥ १२४.९० ॥  
दश पञ्च मुहूर्ताह्नो मुहूर्तास्त्रय एव च  ।  
दशपञ्चमुहूर्तं वै अहस्तु विषुवे स्मृतम्  ॥ १२४.९१ ॥  
वर्धत्यतो ह्रसत्येव अयने दक्षिणोत्तरे  ।  
अहस्तु ग्रसते रात्रिं रात्रिस्तु ग्रसते अहः  ॥ १२४.९२ ॥  
शरद्वसन्तयोर्मध्यं विषुवं तु विधीयते  ।  
आलोकान्तः स्मृतो लोको लोकाच्चालोक उच्यते  ॥ १२४.९३ ॥  
लोकपालाः स्थितास्तत्र लोकालोकस्य मध्यतः  ।  
चत्वारस्ते महात्मानस्तिष्ठन्त्याभूतसम्प्लवम्  ॥ १२४.९४ ॥  
सुधामा चैव वैराजः कर्दमश्च प्रजापतिः  ।  
हिरण्यरोमा पर्जन्यः केतुमान्राजसश्च सः  ॥ १२४.९५ ॥  
निर्द्वन्द्वा निरभीमाना निस्तन्द्रा निष्परिग्रहाः  ।  
लोकपालाः स्थितास्त्वेते लोकालोके चतुर्दिशम्  ॥ १२४.९६ ॥  
उत्तरं यदगस्त्यस्य शृङ्गं देवर्षिसेवितम्  ।  
पितृयानः स्मृतः पन्था वैश्वानरपथाद्बहिः  ॥ १२४.९७ ॥  
तत्रासते प्रजाकामा ऋषयो येऽग्निहोत्रिणः  ।  
लोकस्य सन्तानकराः पितृयाने पथि स्थिताः  ॥ १२४.९८ ॥  
भूतारम्भकृतं कर्म आशिषश्च विशां पते  ।  
प्रारभन्ते लोककामास्तेषां पन्थाः स दक्षिणः  ॥ १२४.९९ ॥  
चलितं ते पुनर्धर्मं स्थापयन्ति युगे युगे  ।  
सन्तप्ततपसा चैव मर्यादाभिः श्रुतेन च  ॥ १२४.१०० ॥  
जायमानास्तु पूर्वे वै पश्चिमानां गृहेषु ते  ।  
पश्चिमाश्चैव पूर्वेषां जायन्ते निधनेष्विह  ॥ १२४.१०१ ॥  
एवमावर्तमानास्ते वर्तन्त्याभूतसम्प्लवम्  ।  
अष्टाशीतिसहस्राणि ऋषीणां गृहमेधिनाम्  ॥ १२४.१०२ ॥  
सवितुर्दक्षिणं मार्गमाश्रित्याभूतसम्प्लवम्  ।  
क्रियावतां प्रसङ्ख्यैषा ये श्मशानानि भेजिरे  ॥ १२४.१०३ ॥  
लोकसंव्यवहारार्थं भूतारम्भकृतेन च  ।  
इच्छाद्वेषरताच्चैव मैथुनोपगमाच्च वै  ॥ १२४.१०४ ॥  
तथा कामकृतेनेह सेवनाद्विषयस्य च  ।  
इत्येतैः कारणैः सिद्धाः श्मशानानीह भेजिरे  ॥ १२४.१०५ ॥  
प्रजौषणिः सप्तर्षयो द्वापरेष्विह जज्ञिरे  ।  
सन्ततिं ते जुगुप्सन्ते तस्मान्मृत्युर्जितस्तु तैः  ॥ १२४.१०६ ॥  
अष्टाशीतिसहस्राणि तेषामप्यूर्ध्वरेतसाम्  ।  
उदक्पन्था न पर्यन्तमाश्रित्याभूतसम्प्लवम्  ॥ १२४.१०७ ॥  
ते सम्प्रयोगाल्लोकस्य मिथुनस्य च वर्जनात् ।  
ईर्ष्याद्वेषनिवृत्त्या च भूतारम्भविवर्जनात् ॥ १२४.१०८ ॥  
ततोऽन्यकामसंयोगशब्दादेर्दोषदर्शनात् ।  
इत्येतैः कारणैः शुद्धैस्तेऽमृतत्वं हि भेजिरे  ॥ १२४.१०९ ॥  
आभूतसम्प्लवस्थानाममृतत्वं विभाव्यते  ।  
त्रैलोक्यस्थितिकालो हि न पुनर्मारगामिणाम्  ॥ १२४.११० ॥  
भ्रूणहत्याश्वमेधादिपापपुण्यनिभैः परम्  ।  
आभूतसम्प्लवान्ते तु क्षीयन्ते चोर्ध्वरेतसः  ॥ १२४.१११ ॥  
ऊर्ध्वोत्तरमृषिभ्यस्तु ध्रुवो यत्रानुसंस्थितः  ।  
एतद्विष्णुपदं दिव्यं तृतीयं व्योम्नि भास्वरम्  ॥ १२४.११२ ॥  
यत्र गत्वा न शोचन्ति तद्विष्णोः परमं पदम्  ।  
धर्मे ध्रुवस्य तिष्ठन्ति ये तु लोकस्य काङ्क्षिणः  ॥ १२४.११३ ॥  


______________________________________________________  


मत्स्यपुराण १२५  

एवं श्रुत्वा कथां दिव्यामब्रुवंल्लौमहर्षणिम्  ।  
सूर्याचन्द्रमसोश्चारं ग्रहाणां चैव सर्वशः  ॥ १२५.१ ॥  

*ऋषय ऊचुः  
भ्रमन्ति कथमेतानि ज्योतींषि रविमण्डले  ।  
अव्यूहेनैव सर्वाणि तथा चासङ्करेण वा  ॥ १२५.२ ॥  
कश्च भ्रामयते तानि भ्रमन्ति यदि वा स्वयम्  ।  
एतद्वेदितुमिच्छामस्ततो निगद सत्तम  ॥ १२५.३ ॥  

*सूत उवाच  
भूतसम्मोहनं ह्येतद्ब्रुवतो मे निबोधत  ।  
प्रत्यक्षमपि दृश्यं तत्सम्मोहयति वै प्रजाः  ॥ १२५.४ ॥  
योऽसौ चतुर्दशर्क्षेषु शिशुमारो व्यवस्थितः  ।  
उत्तानपादपुत्रोऽसौ मेढीभूतो ध्रुवो दिवि  ॥ १२५.५ ॥  
सैष भ्रमन्भ्रामयते चन्द्रादित्यौ ग्रहैः सह  ।  
भ्रमन्तमनुसर्पन्ति नक्षत्राणि च चक्रवत् ॥ १२५.६ ॥  
ध्रुवस्य मनसा यो वै भ्रमते ज्योतिषां गणः  ।  
वातानीकमयैर्बन्धैर्ध्रुवे बद्धः प्रसर्पति  ॥ १२५.७ ॥  
तेषां भेदश्च योगश्च तथा कालस्य निश्चयः  ।  
अस्तोदयास्तथोत्पाता अयने दक्षिणोत्तरे  ॥ १२५.८ ॥  
विषुवद्ग्रहवर्णश्च सर्वमेतद्ध्रुवेरितम्  ।  
जीमूता नाम ते मेघा यदेभ्यो जीवसम्भवः  ॥ १२५.९ ॥  
द्वितीय आवहन्वायुर्मेघास्ते त्वभिसंश्रिताः  ।  
इतो योजनमात्राच्च अध्यर्धविकृता अपि  ॥ १२५.१० ॥  
वृष्टिसर्गस्तथा तेषां धारासारः प्रकीर्तितः  ।  
पुष्करावर्तका नाम ये मेघाः पक्षसम्भवाः  ॥ १२५.११ ॥  
शक्रेण पक्षाश्छिन्ना वै पर्वतानां महौजसा  ।  
कामगानां समृद्धानां भूतानां नाशमिच्छताम्  ॥ १२५.१२ ॥  
पुष्करा नाम ते पक्षा बृहन्तस्तोयधारिणः  ।  
पुष्करावर्तका नाम कारणेनेह शब्दिताः  ॥ १२५.१३ ॥  
नानारूपधराश्चैव महाघोरस्वराश्च ते  ।  
कल्पान्तवृष्टिकर्तारः कल्पान्ताग्नेर्नियामकाः  ॥ १२५.१४ ॥  
वाय्वाधारा वहन्ते वै सामृताः कल्पसाधकाः  ।  
यान्यस्याण्डस्य भिन्नस्य प्राकृतान्यभवंस्तदा  ॥ १२५.१५ ॥  
यस्मिन् ब्रह्मा समुत्पन्नश्चतुर्वक्त्रः स्वयं प्रभुः  ।  
तान्येवाण्डकपालानि सर्वे मेघाः प्रकीर्तिताः  ॥ १२५.१६ ॥  
तेषामाप्यायनं धूमः सर्वेषामविशेषतः  ।  
तेषां श्रेष्ठश्च पर्जन्यश्चत्वारश्चैव दिग्गजाः  ॥ १२५.१७ ॥  
गजानां पर्वतानां च मेघानां भोगिभिः सह  ।  
कुलमेकं द्विधा भूतं योनिरेका जलं स्मृतम्  ॥ १२५.१८ ॥  
पर्जन्यो दिग्गजाश्चैव हेमन्ते शीतसम्भवम्  ।  
तुषारवर्षं वर्षन्ति वृद्धा ह्यन्नविवृद्धये  ॥ १२५.१९ ॥  
षष्ठः परिवहो नाम वायुस्तेषां परायणः  ।  
यौऽसौ बिभर्ति भगवान् गङ्गामाकाशगोचराम्  ॥ १२५.२० ॥  
दिव्यामृतजलां पुण्यां त्रिपथामिति विश्रुताम्  ।  
तस्या विस्पन्दितं तोयं दिग्गजाः पृथुभिः करैः  ॥ १२५.२१ ॥  
शीकरान् सम्प्रमुञ्चन्ति नीहार इति स स्मृतः  ।  
दक्षिणेन गिरिर्योऽसौ हेमकूट इति स्मृतः  ॥ १२५.२२ ॥  
उदग्धिमवतः शैलस्योत्तरे चैव दक्षिणे  ।  
पुण्ड्रं नाम समाख्यातं सम्यग्वृष्टिविवृद्धये  ॥ १२५.२३ ॥  
तस्मिन्प्रवर्तते वर्षं तत्तुषारसमुद्भवम्  ।  
ततो हिमवतो वायुर्हिमं तत्र समुद्भवम्  ॥ १२५.२४ ॥  
आनयत्यात्मवेगेन सिञ्चयानो महागिरिम्  ।  
हिमवन्तमतिक्रम्य वृष्टिशेषं ततः परम्  ॥ १२५.२५ ॥  
इभास्ये च ततः पश्चादिदं भूतविवृद्धये  ।  
वर्षद्वयं समाख्यातं सम्यग्वृष्टिविवृद्धये  ॥ १२५.२६ ॥  
मेघाश्चाप्यायनं चैव सर्वमेतत्प्रकीर्तितम्  ।  
सूर्य एव तु वृष्टीनां स्रष्टा समुपदिश्यते  ॥ १२५.२७ ॥  
वर्षं घर्मं हिमं रात्रिं सन्ध्ये चैव दिनं तथा  ।  
शुभाशुभफलानीह ध्रुवात्सर्वं प्रवर्तते  ॥ १२५.२८ ॥  
ध्रुवेणाधिष्ठिताश्चापः सूर्यो वै गृह्य तिष्ठति  ।  
सर्वभूतशरीरेषु त्वापो ह्यनुश्रिताश्च याः  ॥ १२५.२९ ॥  
दह्यमानेषु तेष्वेव जङ्गमस्थावरेषु च  ।  
धूमभूतास्तु ता ह्यापो निष्क्रामन्तीह सर्वशः  ॥ १२५.३० ॥  
तेन चाभ्राणि जायन्ते स्थानमभ्रमयं स्मृतम्  ।  
तेजोभिः सर्वलोकेभ्य आदत्ते रश्मिभिर्जलम्  ॥ १२५.३१ ॥  
समुद्राद्वायुसंयोगाद्वहन्त्यापो गभस्तयः  ।  
ततस्त्वृतुवशात्काले परिवर्तन्दिवाकरः  ॥ १२५.३२ ॥  
नियच्छत्यापो मेघेभ्यः शुक्लाः शुक्लैस्तु रश्मिभिः  ।  
अभ्रस्थाः प्रपतन्त्यापो वायुना समुदीरिताः  ॥ १२५.३३ ॥  
ततो वर्षति षण्मासान् सर्वभूतविवृद्धये  ।  
वायुभिः स्तनितं चैव विद्युतस्त्वग्निजाः स्मृताः  ॥ १२५.३४ ॥  
मेहनाच्च मिहेर्धातोर्मेघत्वं व्यञ्जयन्ति च  ।  
न भ्रश्यन्ते ततो ह्यापस्तस्मादभ्रस्य वै स्थितिः  ।  
स्रष्टासौ वृष्टिसर्गस्य ध्रुवेणाधिष्ठितो रविः  ॥ १२५.३५ ॥  
ध्रुवेणाधिष्ठितो वायुर्वृष्टिं संहरते पुनः  ।  
ग्रहन्निवृत्त्या सूर्यात्तु चरते ऋक्षमण्डलम्  ॥ १२५.३६ ॥  
चारस्यान्ते विशत्यर्कं ध्रुवेण समधिष्ठितम्  ।  
अतः सूर्यरथस्यापि सन्निवेशं प्रचक्षते  ॥ १२५.३७ ॥  
स्थितेन त्वेकचक्रेण पञ्चारेण त्रिणाभिना  ।  
हिरण्मयेनाणुना वै अष्टचक्रैकनेमिना  ।  
चक्रेण भास्वता सूर्यः स्यन्दनेन प्रसर्पिणा  ॥ १२५.३८ ॥  
शतयोजनसाहस्रो विस्तारायाम उच्यते  ।  
द्विगुणा च रथोपस्थादीषादण्डः प्रमाणतः  ॥ १२५.३९ ॥  
स तस्य ब्रह्मणा सृष्टो रथो ह्यर्थवशेन तु  ।  
असङ्गः काञ्चनो दिव्यो युक्तः पवनगैर्हयैः  ॥ १२५.४० ॥  
छन्दोभिर्वाजिरूपैस्तैर्यथाचक्रं समास्थितैः  ।  
वारुणस्य रथस्येह लक्षणैः सदृशश्च सः  ॥ १२५.४१ ॥  
तेनासौ चरति व्योम्नि भास्वाननुदिनं दिवि  ।  
अथाङ्गानि तु सूर्यस्य प्रत्यङ्गानि रथस्य च  ।  
संवत्सरस्यावयवैः कल्पितानि यथाक्रमम्  ॥ १२५.४२ ॥  
अहर्नाभिस्तु सूर्यस्य एकचक्रस्य वै स्मृतः  ।  
अराः संवत्सरास्तस्य नेम्यः षडृतवः स्मृताः  ॥ १२५.४३ ॥  
रात्रिर्वरूथो धर्मश्च ध्वज ऊर्ध्वं व्यवस्थितः  ।  
अक्षकोट्योर्युगान्यस्य आर्तवाहाः कलाः स्मृताः  ॥ १२५.४४ ॥  
तस्य काष्ठा स्मृता घोणा दन्तपङ्क्तिः क्षणास्तु वै  ।  
निमेषश्चानुकर्षोऽस्य ईषा चास्य कला स्मृता  ॥ १२५.४५ ॥  
युगाक्षकोटी ते तस्य अर्थकामावुभौ स्मृतौ  ।  
सप्ताश्वरूपाश्छन्दांसि वहन्ते वायुरंहसा  ॥ १२५.४६ ॥  
गायत्री चैव त्रिष्टुप्च जगत्यनुष्टुप्तथैव च  ।  
पङ्क्तिश्च बृहती चैव उष्णिगेव तु सप्तमम्  ॥ १२५.४७ ॥  
चक्रमक्षे निबद्धं तु ध्रुवे चाक्षः समर्पितः  ।  
सहचक्रो भ्रमत्यक्षः सहाक्षो भ्रमति ध्रुवः  ॥ १२५.४८ ॥  
अक्षः सहैव चक्रेण भ्रमतेऽसौ ध्रुवेरितः  ।  
एवमर्थवशात्तस्य सन्निवेशो रथस्य तु  ॥ १२५.४९ ॥  
तथा संयोगभागेन सिद्धो वै भास्करो रथः  ।  
तेनासौ तरणिर्देवो नभसः सर्पते दिवम्  ॥ १२५.५० ॥  
युगाक्षकोटी ते तस्य दक्षिणे स्यन्दनस्य तु  ।  
भ्रमतो भ्रमतो रश्मी तौ चक्रयुगयोस्तु वै  ॥ १२५.५१ ॥  
मण्डलानि भ्रमन्तेऽस्य खेचरस्य रथस्य तु  ।  
कुलालचक्रभ्रमवन्मण्डलं सर्वतोदिशम्  ॥ १२५.५२ ॥  
युगाक्षकोटी ते तस्य वातोर्मी स्यन्दनस्य तु  ।  
सङ्क्रमेते ध्रुवमहो मण्डले सर्वतोदिशम्  ॥ १२५.५३ ॥  
भ्रमतस्तस्य रश्मी ते मण्डले तूत्तरायणे  ।  
वर्धेते दक्षिणेष्वत्र भ्रमतो मण्डलानि तु  ॥ १२५.५४ ॥  
युगाक्षकोटीसम्बद्धौ द्वौ रश्मी स्यन्दनस्य तु  ।  
ध्रुवेण प्रगृहीतौ तौ रथौ यौ वनतो रविम्  ॥ १२५.५५ ॥  
आकृष्येते यदा ते तु ध्रुवेण समधिष्ठिते  ।  
तदा सोऽभ्यन्तरे सूर्यो भ्रमते मण्डलानि तु  ॥ १२५.५६ ॥  
अशीतिमण्डलशतं काष्ठयोरुभयोश्चरन्  ।  
ध्रुवेण मुच्यमानेन पुना रश्मियुगेन च  ॥ १२५.५७ ॥  
तथैव बाह्यतः सूर्यो भ्रमते मण्डलानि तु  ।  
उद्वेष्टयन्वै वेगेन मण्डलानि तु गच्छति  ॥ १२५.५८ ॥  


______________________________________________________  


मत्स्यपुराण १२६  

*सूत उवाच  
स रथोऽधिष्ठितो देवैर्मासि मासि यथाक्रमम्  ।  
ततो वहत्यथादित्यं बहुभिरृषिभिः सह  ॥ १२६.१ ॥  
गन्धर्वैरप्सरोभिश्च सर्पग्रामणिराक्षसैः  ।  
एते वसन्ति वै सूर्ये मासौ द्वौ द्वौ क्रमेण च  ॥ १२६.२ ॥  
धातार्यमा पुलस्त्यश्च पुलहश्च प्रजापती  ।  
उरगौ वासुकिश्चैव सङ्कीर्णश्चैव तावुभौ  ॥ १२६.३ ॥  
तुम्बुरुर्नारदश्चैव गन्धर्वौ गायतां वरौ  ।  
कृतस्थलाप्सराश्चैव या च सा पुञ्जिकस्थला  ॥ १२६.४ ॥  
ग्रामण्यौ रथकृत्तस्य रथौजाश्चैव तावुभौ  ।  
रक्षो हेतिः प्रहेतिश्च यातुधानावुभौ ऋतौ  ॥ १२६.५ ॥  
मधुमाधवयोर्ह्येष गणो वसति भास्करे  ।  
वसन्ग्रीष्मे तु द्वौ मासौ मित्रश्च वरुणश्च वै  ॥ १२६.६ ॥  
ऋषी अत्रिर्वसिष्ठश्च नागौ तक्षकरम्भकौ  ।  
मेनका सहजन्या च हाहा हूहूश्च गायकौ  ॥ १२६.७ ॥  
रथन्तरश्च ग्रामण्यौ रथकृच्चैव तावुभौ  ।  
पुरुषादो वधश्चैव यातुधानौ तु तौ स्मृतौ  ॥ १२६.८ ॥  
एते वसन्ति वै सूर्ये मासयोः शुचिशुक्रयोः  ।  
ततः सूर्ये पुनश्चान्या निवसन्ति स्म देवताः  ॥ १२६.९ ॥  
इन्द्रश्चैव विवस्वांश्च अङ्गिरा भृगुरेव च  ।  
एलापत्त्रस्तथा सर्पः शङ्खपालश्च पन्नगः  ॥ १२६.१० ॥  
विश्वावसुसुषेणौ च प्रातश्चैव रथश्च हि  ।  
प्रम्लोचेत्यप्सराश्चैव निम्रोचन्ती च ते उभे  ॥ १२६.११ ॥  
यातुधानस्तथा हेतिर्व्याघ्रश्चैव तु तावुभौ  ।  
नभस्यनभसोरेतैर्वसन्तश्च दिवाकरे  ॥ १२६.१२ ॥  
मासौ द्वौ देवताः सूर्ये वसन्ति च शरदृतौ  ।  
पर्जन्यश्चैव पूषा च भरद्वाजः सगौतमः  ॥ १२६.१३ ॥  
चित्रसेनश्च गन्धर्वस्तथा वा सुरुचिश्च यः  ।  
विश्वाची च घृताची च उभे ते पुण्यलक्षणे  ॥ १२६.१४ ॥  
नागश्चैरावतश्चैव विश्रुतश्च धनञ्जयः  ।  
सेनजिच्च सुषेणश्च सेनानीर्ग्रामणीस्तथा  ॥ १२६.१५ ॥  
चारो वातश्च द्वावेतौ यातुधानावुभौ स्मृतौ  ।  
वसन्त्येते च वै सूर्ये मासयोश्च त्विषोर्जयोः  ॥ १२६.१६ ॥  
हैमन्तिकौ च द्वौ मासौ निवसन्ति दिवाकरे  ।  
अंशो भगश्च द्वावेतौ कश्यपश्च क्रतुश्च तौ  ॥ १२६.१७ ॥  
भुजङ्गश्च महापद्मः सर्पः कर्कोटकस्तथा  ।  
चित्रसेनश्च गन्धर्वः पूर्णायुश्चैव गायनौ  ॥ १२६.१८ ॥  
अप्सराः पूर्वचित्तिश्च गन्धर्वा ह्युर्वशी च या  ।  
तार्क्ष्यश्चारिष्टनेमिश्च सेनानीर्ग्रामणीश्च तौ  ॥ १२६.१९ ॥  
विद्युत्सूर्यश्च तावुग्रौ यातुधानौ तु तौ स्मृतौ  ।  
सहे चैव सहस्ये च वसन्त्येते दिवाकरे  ॥ १२६.२० ॥  
ततस्तु शिशिरे चापि मासयोर्निवसन्ति ते  ।  
त्वष्टा विष्णुर्जमदग्निर्विश्वामित्रस्तथैव च  ॥ १२६.२१ ॥  
काद्रवेयौ तथा नागौ कम्बलाश्वतरावुभौ  ।  
गन्धर्वौ धृतराष्ट्रश्च सूर्यवर्चाश्च तावुभौ  ॥ १२६.२२ ॥  
तिलोत्तमाप्सराश्चैव देवी रम्भा मनोरमा  ।  
ग्रामणीरृतजिच्चैव सत्यजिच्च महाबलः  ॥ १२६.२३ ॥  
ब्रह्मोपेतश्च वै रक्षो यज्ञोपेतस्तथैव च  ।  
इत्येते निवसन्ति स्म द्वौ द्वौ मासौ दिवाकरे  ॥ १२६.२४ ॥  
स्थानाभिमानिनो ह्येते गणा द्वादश सप्तकाः  ।  
सूर्यमापादयन्त्येते तेजसा तेज उत्तमम्  ॥ १२६.२५ ॥  
ग्रथितैस्तु वचोभिश्च स्तुवन्ति ऋषयो रविम्  ।  
गन्धर्वाप्सरसश्चैव गीतनृत्यैरुपासते  ॥ १२६.२६ ॥  
विद्याग्रामणिनो यक्षाः कुर्वन्त्याभीषुसङ्ग्रहम्  ।  
सर्पाः सर्पन्ति वै सूर्ये यातुधानानुयान्ति च  ॥ १२६.२७ ॥  
वालखिल्या नयन्त्यस्तं परिवार्योदयाद्रविम्  ।  
एतेषामेव देवानां यथावीर्यं यथातपः  ॥ १२६.२८ ॥  
यथायोगं यथाधर्मं यथातत्त्वं यथाबलम्  ।  
तथा तपत्यसौ सूर्यस्तेषामिद्धस्तु तेजसा  ॥ १२६.२९ ॥  
भूतानामशुभं सर्वं व्यपोहति स्वतेजसा  ।  
मानवानां शुभैर्ह्येतैर्ह्रियते दुरितं तु वै  ॥ १२६.३० ॥  
दुरितं शुभचाराणां व्यपोहन्ति क्वचित्क्वचित् ।  
एते सहैव सूर्येण भ्रमन्ति सानुगा दिवि  ॥ १२६.३१ ॥  
तपन्तश्च जपन्तश्च ह्लादयन्तश्च वै प्रजाः  ।  
गोपायन्ति स्म भूतानि ईहन्ते ह्यनुकम्पया  ॥ १२६.३२ ॥  
स्थानाभिमानिनां ह्येतत्स्थानं मन्वन्तरेषु वै  ।  
अतीतानागतानां च वर्तन्ते साम्प्रतं च ये  ॥ १२६.३३ ॥  
एवं वसन्ति वै सूर्ये सप्तकास्ते चतुर्दश  ।  
चतुर्दशेषु वर्तन्ते गणा मन्वन्तरेषु वै  ॥ १२६.३४ ॥  
ग्रीष्मे हिमे च वर्षासु मुञ्चमाना यथाक्रमम्  ।  
धर्मं हिमं च वर्षं च यथाक्रममहर्निशम्  ॥ १२६.३५ ॥  
गच्छत्यसावनुदिनं परिवृत्य रश्मीन् देवान्पितॄंश्च मनुजांश्च सुतर्पयन्वै  ।  
शुक्ले च कृष्णे तदहःक्रमेण कालक्षये चैव सुराः पिबन्ति  ॥ १२६.३६ ॥  
मासेन तच्चामृतमस्य मृष्टं सुवृष्टये रश्मिषु रक्षितं तु  ।  
सर्वेऽमृतं तत्पितरः पिबन्ति देवाश्च सौम्याश्च तथैव काव्याः  ॥ १२६.३७ ॥  
सूर्येण गोभिर्हि विवर्धिताभिरद्भिः पुनश्चैव समुच्छ्रिताभिः  ।  
वृष्ट्याभिवृष्टाभिरथौषधीभिर्मर्त्या अथान्नेन क्षुधं जयन्ति  ॥ १२६.३८ ॥  
तृप्तिश्च तेनार्धमासं सुराणां मासं सुधाभिः स्वधया पितॄणाम्  ।  
अन्नेन जीवन्त्यनिशं मनुष्याः सूर्यः श्रितं तद्धि बिभर्ति गोभिः  ॥ १२६.३९ ॥  
इत्येष एकचक्रेण सूर्यस्तूर्णं प्रसर्पति  ।  
तत्र तैरक्रमैरश्वैः सर्पतेऽसौ दिनक्षये  ॥ १२६.४० ॥  
हरिर्हरिद्भिर्ह्रियते तुरङ्गमैः पिबत्यथापो हरिभिः सहस्रधा  ।  
पुनः प्रमुञ्चत्यथ ताश्च यो हरिः स मुह्यमानो हरिभिस्तुरङ्गमैः  ॥ १२६.४१ ॥  
अहोरात्रं रथेनासावेकचक्रेण वै भ्रमन्  ।  
सप्तद्वीपसमुद्रांश्च सप्तभिः सप्तभिर्द्रुतम्  ॥ १२६.४२ ॥  
छन्दोरूपैश्च तैरश्वैर्युतश्चक्रं ततः स्थितिः  ।  
कामरूपैः सकृद्युक्तैः कामगैस्तैर्मनोजवैः  ॥ १२६.४३ ॥  
हरितैरव्यथैः पिङ्गैरीश्वरैर्ब्रह्मवादिभिः  ।  
बाह्यतोऽनन्तरं चैव मण्डलं दिवसक्रमात् ॥ १२६.४४ ॥  
कल्पादौ सम्प्रयुक्ताश्च वहन्त्याभूतसम्प्लवम्  ।  
आवृतो वालखिल्यैश्च भ्रमते रात्र्यहानि तु  ॥ १२६.४५ ॥  
ग्रथितैः स्ववचोभिश्च स्तूयमानो महर्षिभिः  ।  
सेव्यते गीतनृत्यैश्च गन्धर्वाप्सरसां गणैः  ॥ १२६.४६ ॥  
पतङ्गैः पतगैरश्वैर्भ्राम्यमाणो दिवस्पतिः  ।  
वीथ्याश्रयाणि चरति नक्षत्राणि तथा शशी  ॥ १२६.४७ ॥  
ह्रासवृद्धी तथैवास्य रश्मयः सूर्यवत्स्मृताः  ।  
त्रिचक्रोभयतोऽश्वश्च विज्ञेयः शशिनो रथः  ॥ १२६.४८ ॥  
अपां गर्भसमुत्पन्नो रथः साश्वः ससारथिः  ।  
सहारैस्तैस्त्रिभिश्चक्रैर्युक्तः शुक्लैर्हयोत्तमैः  ॥ १२६.४९ ॥  
दशभिस्तुरगैर्दिव्यैरसङ्गैस्तन्मनोजवैः  ।  
सकृद्युक्ते रथे तस्मिन् वहन्तस्त्वायुगक्षयम्  ॥ १२६.५० ॥  
सङ्गृहीता रथे तस्मिञ्छ्वेतश्चक्षुःश्रवाश्च वै  ।  
अश्वास्तमेकवर्णास्ते वहन्ते शङ्खवर्चसः  ॥ १२६.५१ ॥  
अजश्च त्रिपथश्चैव वृषो वाजी नरो हयः  ।  
अंशुमान् सप्तधातुश्च हंसो व्योममृगस्तथा  ॥ १२६.५२ ॥  
इत्येते नामभिश्चैव दश चन्द्रमसो हयाः  ।  
एवं चन्द्रमसं देवं वहन्ति स्मायुगक्षयम्  ॥ १२६.५३ ॥  
देवैः परिवृतः सोमः पितृभिः सह गच्छति  ।  
सोमस्य शुक्लपक्षादौ भास्करे परतः स्थिते  ॥ १२६.५४ ॥  
आपूर्यते परो भागः सोमस्य तु अहःक्रमात् ।  
ततः पीतक्षयं सोमं युपगद्व्यापयन् रविः  ॥ १२६.५५ ॥  
पीतं पञ्चदशाहं च रश्मिनैकेन भास्करः  ।  
आपूरयन्ददौ तेन भागं भागमहःक्रमात् ॥ १२६.५६ ॥  
सुषुम्नाप्ययमानस्य शुक्ले वर्धन्ति वै कलाः  ।  
तस्माद्ध्रसन्ति वै कृष्णे शुक्ले ह्याप्याययन्ति च  ॥ १२६.५७ ॥  
इत्येवं सूर्यवीर्येण चन्द्रस्याप्यायते तनुः  ।  
पौर्णमास्यां प्रदृश्येत शुक्लः सम्पूर्णमण्डलः  ॥ १२६.५८ ॥  
एवमाप्यायते सोमः शुक्लपक्षेष्वहःक्रमात् ।  
ततो द्वितीयाप्रभृति बहुलस्य चतुर्दशी  ॥ १२६.५९ ॥  
अपां सारमयस्येन्दो रसमात्रात्मकस्य च  ।  
पिबन्त्यम्बुमयं देवा मधु सौम्यं तथामृतम्  ॥ १२६.६० ॥  
सम्भृतं त्वर्धमासेन अमृतं सूर्यतेजसा  ।  
भक्षार्थमागतं सोमं पौर्णमास्यामुपासते  ॥ १२६.६१ ॥  
एकरात्रं सुराः सार्धं पितृभिरृषिभिश्च वै  ।  
सोमस्य कृष्णपक्षादौ भास्कराभिमुखस्य वै  ॥ १२६.६२ ॥  
प्रक्षीयते परे ह्यात्मा पीयमानकलाक्रमात् ।  
त्रयश्च त्रिंशता सार्धं त्रयस्त्रिंशच्छतानि तु  ॥ १२६.६३ ॥  
त्रयस्त्रिंशत्सहस्राणि देवाः सोमं पिबन्ति वै  ।  
इत्येवं पीयमानस्य कृष्णे वर्धन्ति ताः कलाः  ॥ १२६.६४ ॥  
क्षीयन्ते च ताः शुक्लाः कृष्णा ह्याप्याययन्ति च  ।  
एवं दिनक्रमात्पीते देवैश्चापि निशाकरे  ॥ १२६.६५ ॥  
पीत्वार्धमासं गच्छन्ति अमावास्यां सुराश्च ते  ।  
पितरश्चोपतिष्ठन्ति अमावास्यां निशाकरम्  ॥ १२६.६६ ॥  
ततः पञ्चदशे भागे किञ्चिच्छेषे निशाकरे  ।  
ततोऽपराह्णे पितरो जघन्यदिवसे पुनः  ॥ १२६.६७ ॥  
पिबन्ति द्विकलं कालं शिष्टास्तास्तु कलास्तु याः  ।  
विनिःसृष्टं त्वमावास्यां गभस्तिभ्यस्तदामृतम्  ॥ १२६.६८ ॥  
अर्धमाससमाप्तौ तु पीत्वा गच्छन्ति तेऽमृतम्  ।  
सौम्या बर्हिषदश्चैव अग्निष्वात्ताश्च ये स्मृताः  ॥ १२६.६९ ॥  
काव्याश्चैव तु ये प्रोक्ताः पितरः सर्व एव ते  ।  
संवत्सराश्च ये काव्याः पञ्चाब्दा वै द्विजाः स्मृताः  ॥ १२६.७० ॥  
सौम्याः सुतपसो ज्ञेयाः सौम्या बर्हिषदस्तथा  ।  
अग्निष्वात्तास्त्रयश्चैव पितृसर्गस्थिता द्विजाः  ॥ १२६.७१ ॥  
पितृभिः पीयमानायां पञ्चदश्यां तु वै कलाम्  ।  
यावच्च क्षीयते तस्माद्भागः पञ्चदशस्तु सः  ॥ १२६.७२ ॥  
अमावास्यां तथा तस्य अन्तरा पूर्यते परः  ।  
वृद्धिक्षयौ वै पक्षादौ षोडश्यां शशिनः मृतौ  ।  
एवं सूर्यनिमित्ते ते क्षयवृद्धी निशाकरे  ॥ १२६.७३ ॥  


______________________________________________________  


मत्स्यपुराण १२७  

*सूत उवाच  
ताराग्रहाणां वक्ष्यामि स्वर्भानोस्तु रथं पुनः  ।  
अथ तेजोमयः शुभ्रः सोमपुत्रस्य वै रथः  ॥ १२७.१ ॥  
युक्तो हयैः पिशङ्गस्तु दशभिर्वातरंहसैः  ।  
श्वेतः पिशङ्गः सारङ्गो नीलः श्यामो विलोहितः  ॥ १२७.२ ॥  
श्वेतश्च हरितश्चैव पृषतो वृष्णिरेव च  ।  
दशभिस्तु महाभागैरुत्तमैर्वातसम्भवैः  ॥ १२७.३ ॥  
ततो भौमरथश्चापि अष्टाङ्गः काञ्चनः स्मृतः  ।  
अष्टभिर्लोहितैरश्वैः सध्वजैरग्निसम्भवैः  ।  
सर्पतेऽसौ कुमारो वै ऋजुवक्रानुवक्रगः  ॥ १२७.४ ॥  
अतश्चाङ्गिरसो विद्वान् देवाचार्यो बृहस्पतिः  ।  
गौराश्वेन तु रौक्मेण स्यन्दनेन विसर्पति  ॥ १२७.५ ॥  
युक्तेनाष्टाभिरश्वैश्च ध्वजैरग्निसमुद्भवैः  ।  
अब्दं वसति यो राशौ स्वदिशं तेन गच्छति  ॥ १२७.६ ॥  
युक्तेनाष्टाभिरश्वैश्च सध्वजैरग्निसन्निभैः  ।  
रथेन क्षिप्रवेगेण भार्गवस्तेन गच्छति  ॥ १२७.७ ॥  
ततः शनैश्चरोऽप्यश्वैः सबलैर्वातरंहसैः  ।  
कार्ष्णायसं समारुह्य स्यन्दनं यात्यसौ शनिः  ॥ १२७.८ ॥  
स्वर्भानोस्तु यथाष्टाश्वाः कृष्णा वै वातरंहसः  ।  
रथं तमोमयं तस्य वहन्ति स्म सुदंशिताः  ॥ १२७.९ ॥  
आदित्यनिलयो राहुः सोमं गच्छति पर्वसु  ।  
आदित्यमेति सोमाच्च तमसोऽन्तेषु पर्वसु  ॥ १२७.१० ॥  
ततः केतुमतस्त्वश्वा अष्टौ ते वातरंहसः  ।  
पलालधूमवर्णाभाः क्षामदेहाः सुदारुणाः  ॥ १२७.११ ॥  
एते वाहा ग्रहाणां वै मया प्रोक्ता रथैः सह  ।  
सर्वे ध्रुवे निबद्धास्ते निबद्धा वातरश्मिभिः  ॥ १२७.१२ ॥  
एते वै भ्राम्यमाणास्ते यथायोगं वहन्ति वै  ।  
वाय याभिरदृश्याभिः प्रबद्धा वातरश्मिभिः  ॥ १२७.१३ ॥  
परिभ्रमन्ति तद्बद्धाश्चन्द्रसूर्यग्रहा दिवि  ।  
यावत्तमनुपर्येति ध्रुवं च ज्योतिषां गणः  ॥ १२७.१४ ॥  
यथा नद्युदके नोस्तु उदकेन सहोह्यते  ।  
तथा देवगृहाणि स्युरुह्यन्ते वातरंहसा  ।  
तस्माद्यानि प्रगृह्यन्ते व्योम्नि देवगृहा इति  ॥ १२७.१५ ॥  
यावत्यश्चैव ताराः स्युस्तावन्तोऽस्य मरीचयः  ।  
सर्वा ध्रुवनिबद्धास्ता भ्रमन्त्यो भ्रामयन्ति च  ॥ १२७.१६ ॥  
तैलपीडं यथा चक्रं भ्रमते भ्रामयन्ति वै  ।  
तथा भ्रमन्ति ज्योतींषि वातबद्धानि सर्वशः  ॥ १२७.१७ ॥  
अलातचक्रवद्यान्ति वातचक्रेरितानि तु  ।  
यस्मात्प्रवहते तानि प्रवहस्तेन स स्मृतः  ॥ १२७.१८ ॥  
एवं ध्रुवे नियुक्तोऽसौ भ्रमते ज्योतिषां गणः  ।  
एष तारामयः प्रोक्तः शिशुमारे ध्रुवो दिवि  ॥ १२७.१९ ॥  
यदह्ना कुरुते पापं तं दृष्ट्वा निशि मुञ्चति  ।  
शिशुमारशरीरस्था यावत्यस्तारकास्तु ताः  ॥ १२७.२० ॥  
वर्षाणि दृष्ट्वा जीवेत तावदेवाधिकानि तु  ।  
शिशुमाराकृतिं ज्ञात्वा प्रविभागेन सर्वशः  ॥ १२७.२१ ॥  
उत्तानपादस्तस्याथ विज्ञेयः सोत्तरो हनुः  ।  
यज्ञोऽधरस्तु विज्ञेयो धर्मो मूर्धानमाश्रितः  ॥ १२७.२२ ॥  
हृदि नारायणः साध्या अश्विनौ पूर्वपादयोः  ।  
वरुणश्चार्यमा चैव पश्चिमे तस्य सक्थिनी  ॥ १२७.२३ ॥  
शिश्ने संवत्सरो ज्ञेयो मित्रश्चापानमाश्रितः  ।  
पुच्छेऽग्निश्च महेन्द्रश्च मरीचिः कश्यपो ध्रुवः  ॥ १२७.२४ ॥  
एष तारामयः स्तम्भो नास्तमेति न वोदयम्  ।  
नक्षत्रचन्द्रसूर्याश्च ग्रहास्तारागणैः सह  ॥ १२७.२५ ॥  
तन्मुखाभिमुखाः सर्वे चक्रभूता दिवि स्थिताः  ।  
ध्रुवेणाधिष्ठिताश्चैव ध्रुवमेव प्रदक्षिणम्  ॥ १२७.२६ ॥  
परियान्ति सुरश्रेष्ठं मेढीभूतं ध्रुवं दिवि  ।  
आग्नीध्रकाश्यपानां तु तेषां स परमो ध्रुवः  ॥ १२७.२७ ॥  
एक एव भ्रमत्येष मेरोरन्तरमूर्धनि  ।  
ज्योतिषां चक्रमादाय आकर्षंस्तमधोमुखः  ।  
मेरुमालोकयन्नेव प्रतियाति प्रदक्षिणम्  ॥ १२७.२८ ॥  


______________________________________________________  


मत्स्यपुराण १२८  

*ऋषय ऊचुः  
यदेतद्भवता प्रोक्तं श्रुतं सर्वमशेषतः  ।  
कथं देवगृहाणि स्युः पुनर्ज्योतींषि वर्णय  ॥ १२८.१ ॥  

*सूत उवाच  
एतत्सर्वं प्रवक्ष्यामि सूर्याचन्द्रमसोर्गतिम्  ।  
यथा देवगृहाणि स्युः सूर्याचन्द्रमसोस्तथा  ॥ १२८.२ ॥  
अग्नेर्व्युष्टौ रजन्यां वै ब्रह्मणाव्यक्तयोनिना  ।  
अव्याकृतमिदं त्वासीन्नैशेन तमसा वृतम्  ॥ १२८.३ ॥  
चतुर्भूतावशिष्टेऽस्मिन् ब्रह्मणा समधिष्ठिते  ।  
स्वयम्भूर्भगवांस्तत्र लोकतत्त्वार्थसाधकः  ॥ १२८.४ ॥  
खद्योतरूपी विचरन्नाविर्भावं व्यचिन्तयत् ।  
ज्ञात्वाग्निं कल्पकालादावपः पृथ्वीं च संश्रिता  ॥ १२८.५ ॥  
स सम्भृत्य प्रकाशार्थं त्रिधा तुल्योऽभवत्पुनः  ।  
पाचको यस्तु लोकेऽस्मिन् पार्थिवः सोऽग्निरुच्यते  ॥ १२८.६ ॥  
यश्चासौ तपते सूर्ये शुचिरग्निश्च स स्मृतः  ।  
वैद्युतो जाठरः सौम्यो वैद्युतश्चाप्यबिन्धनः  ॥ १२८.७ ॥  
तेजोभिश्चाप्यते कश्चित्कश्चिदेवाप्यनिन्धनः  ।  
काष्ठेन्धनस्तु निर्मथ्यः सोऽद्भिः शाम्यति पावकः  ॥ १२८.८ ॥  
अर्चिष्मान्पचनोऽग्निस्तु निष्प्रभः सौम्यलक्षणः  ।  
यश्चासौ मण्डले शुक्ले निरूष्मा न प्रकाशते  ॥ १२८.९ ॥  
प्रभा सौरी तु पादेन अस्तं याति दिवाकरे  ।  
अग्निमाविशते रात्रौ तस्मादग्निः प्रकाशते  ॥ १२८.१० ॥  
उदिते तु पुनः सूर्ये ऊष्माग्नेस्तु समाविशत् ।  
पादेन तेजसश्चाग्नेस्तस्मात्सन्तपते दिवा  ॥ १२८.११ ॥  
प्राकाश्यं च तथौष्ण्यं च सौर्याग्नेये तु तेजसी  ।  
परस्परानुप्रवेशादाप्यायेते दिवानिशम्  ॥ १२८.१२ ॥  
उत्तरे चैव भूम्यर्धे तथा ह्यस्मिंस्तु दक्षिणे  ।  
उत्तिष्ठति पुनः सूर्ये रात्रिराविशते ह्यपः  ॥ १२८.१३ ॥  
तस्मात्ताम्रा भवन्त्यापो दिवारात्रिप्रवेशनात् ।  
अस्तं गते पुनः सूर्ये अहर्वै प्रविशत्यपः  ॥ १२८.१४ ॥  
तस्मान्नक्तं पुनः शुक्ला ह्यापो दृश्यन्ति भासुराः  ।  
एतेन क्रमयोगेण भूम्यर्धे दक्षिणोत्तरे  ॥ १२८.१५ ॥  
उदयास्तमये ह्यत्र अहोरात्रं विशत्यपः  ।  
यश्चासौ तपते सूर्यः सोऽपः पिबति रश्मिभिः  ॥ १२८.१६ ॥  
सहस्रपादस्त्वेषोऽग्नी रक्तकुम्भनिभस्तु सः  ।  
आदत्ते स तु नाडीनां सहस्रेण समन्ततः  ॥ १२८.१७ ॥  
अपो नदीसमुद्रेभ्यो ह्रदकूपेभ्य एव च  ।  
तस्य रश्मिसहस्रेण शीतवर्षोष्णनिःस्रवः  ॥ १२८.१८ ॥  
तासां चतुःशतं नाड्यो वर्षन्ते चित्रमूर्तयः  ।  
चन्दनाश्चैव मेध्याश्च केतनाश्चेतनास्तथा  ॥ १२८.१९ ॥  
अमृता जीवनाः सर्वा रश्मयो वृष्टिसर्जनाः  ।  
हिमोद्भवाश्च तेऽन्योन्यं रश्मयस्त्रिंशतः स्मृताः  ।  
चन्द्रताराग्रहैः सर्वैः पीता भानोर्गभस्तयः  ॥ १२८.२० ॥  
एता मध्यास्तथान्याश्च ह्लादिन्यो हिमसर्जनाः  ।  
शुक्लाश्च ककुभश्चैव गावो विश्वसृतश्च याः  ॥ १२८.२१ ॥  
शुक्लास्ता नामतः सर्वास्त्रिंशतो घर्मसर्जनाः  ।  
सम्बिभ्रति हि ताः सर्वा मनुष्यान्देवताः पितॄन्  ॥ १२८.२२ ॥  
मनुष्यानोषधीभिश्च स्वधया च पितॄनपि  ।  
अमृतेन सुरान्सर्वान् सन्ततं परितर्पयन्  ॥ १२८.२३ ॥  
वसन्ते चैव ग्रीष्मे च शनैः सन्तपते त्रिभिः  ।  
वर्षासु च शरद्येवं चतुर्भिः सम्प्रवर्षति  ॥ १२८.२४ ॥  
हेमन्ते शिशिरे चैव हिमोत्सर्गस्त्रिभिः पुनः  ।  
ओषधीषु बलं धत्ते सुधां च स्वधया पुनः  ॥ १२८.२५ ॥  
सूर्योऽमरत्वममृते त्रयस्त्रिषु नियच्छति  ।  
एवं रश्मिसहस्रं तु सौरं लोकार्थसाधकम्  ॥ १२८.२६ ॥  
भिद्यते ऋतुमासाद्य सहस्रं बहुधा पुनः  ।  
इत्येवं मण्डलं शुक्लं भास्वरं लोकसञ्ज्ञितम्  ॥ १२८.२७ ॥  
नक्षत्रग्रहसोमानां प्रतिष्ठा योनिरेव च  ।  
चन्द्र ऋक्षग्रहाः सर्वे विज्ञेयाः सूर्यसम्भवाः  ॥ १२८.२८ ॥  
सुषुम्ना सूर्यरश्मिर्या क्षीणं शशिनमेधते  ।  
हरिकेशः पुरस्तात्तु यो वै नक्षत्रयोनिकृत् ॥ १२८.२९ ॥  
दक्षिणे विश्वकर्मा तु रश्मिराप्याययद्बुधम्  ।  
विश्वावसुश्च यः पश्चाच्छुक्रयोनिश्च स स्मृतः  ॥ १२८.३० ॥  
संवर्धनस्तु यो रश्मिः स योनिर्लोहितस्य च  ।  
षष्ठस्तु ह्यश्वभू रश्मिर्योनिः स हि बृहस्पतेः  ॥ १२८.३१ ॥  
शनैश्चरं पुनश्चापि रश्मिराप्यायते सुराट् ।  
न क्षीयते यतस्तानि तस्मान्नक्षत्रता स्मृता  ॥ १२८.३२ ॥  
क्षेत्राण्येतानि वै सूर्यमापतन्ति गभस्तिभिः  ।  
क्षेत्राणि तेषामादत्ते सूर्यो नक्षत्रता ततः  ॥ १२८.३३ ॥  
अस्माल्लोकादमुं लोकं तीर्णानां सुकृतात्मनाम्  ।  
तारणात्तारका ह्येताः शुक्लत्वाच्चैव शुक्लिकाः  ॥ १२८.३४ ॥  
दिव्यानां पार्थिवानां च वंशानां चैव सर्वशः  ।  
तपनस्तेजसो योगादादित्य इति गद्यते  ॥ १२८.३५ ॥  
स्रवतिः स्यन्दनार्थे च धातुरेष निगद्यते  ।  
स्रवणात्तेजसश्चैव तेनासौ सविता स्मृतः  ॥ १२८.३६ ॥  
बह्वर्थश्चन्द इत्येष प्रधानो धातुरुच्यते  ।  
शुक्लत्वे ह्यमृतत्वे च शीतत्वे ह्लादनेऽपि च  ॥ १२८.३७ ॥  
सूर्याचन्द्रमसोर्दिव्ये मण्डले भास्वरे खगे  ।  
जलतेजोमये शुक्ले वृत्तकुम्भनिभे शुभे  ॥ १२८.३८ ॥  
वसन्ति कर्मदेवास्तु स्थानान्येतानि सर्वशः  ।  
मन्वन्तरेषु सर्वेषु ऋषिसूर्यग्रहादयः  ॥ १२८.३९ ॥  
तानि देवगृहाणि स्युः स्थानाख्यानि भवन्ति हि  ।  
सौरं सूर्योऽविशत्स्थानं सौम्यं सोमस्तथैव च  ॥ १२८.४० ॥  
शौक्रं शुक्रोऽविशत्स्थानं षोडशारं प्रभास्वरम्  ।  
बृहस्पतिर्बृहत्त्वं च लोहितं चापि लोहितः  ॥ १२८.४१ ॥  
शनैश्चरोऽविशत्स्थानमेवं शानैश्चरं तथा  ।  
बुधोऽपि वै बुधस्थानं भानुं स्वर्भानुरेव च  ॥ १२८.४२ ॥  
नक्षत्राणि च सर्वाणि नाक्षत्राण्याविशन्ति च  ।  
ज्योतींषि सुकृतामेते ज्ञेया देवगृहास्तु वै  ॥ १२८.४३ ॥  
स्थानान्येतानि तिष्ठन्ति यावदाभूतसम्प्लवम्  ।  
मन्वन्तरेषु सर्वेषु देवस्थानानि तानि वै  ॥ १२८.४४ ॥  
अभिमानेन तिष्ठन्ति तानि देवाः पुनः पुनः  ।  
अतीतास्तु सहातीतैर्भाव्या भाव्यैः सुरैः सह  ॥ १२८.४५ ॥  
वर्तन्ते वर्तमानैश्च सुरैः सार्धं तु स्थानिनः  ।  
सूर्यो देवो विवस्वांश्च अष्टमस्त्वदितेः सुतः  ॥ १२८.४६ ॥  
द्युतिमान्धर्मयुक्तश्च सोमो देवो वसुः स्मृतः  ।  
शुक्रो दैत्यस्तु विज्ञेयो भार्गवोऽसुरयाजकः  ॥ १२८.४७ ॥  
बृहस्पतिर्बृहत्तेजा देवाचार्योऽङ्गिरःसुतः  ।  
बुधो मनोहरश्चैव शशिपुत्रस्तु स स्मृतः  ॥ १२८.४८ ॥  
शनैश्चरो विरूपश्च सञ्ज्ञापुत्रो विवस्वतः  ।  
अग्निर्विकेश्यां जज्ञे तु युवासौ लोहिताधिपः  ॥ १२८.४९ ॥  
नक्षत्रनाम्न्यः क्षेत्रेषु दाक्षायण्यः सुताः स्मृताः  ।  
स्वर्भानुः सिंहिकापुत्रो भूतसंसाधनोऽसुरः  ॥ १२८.५० ॥  
चन्द्रार्कग्रहनक्षत्रेष्वभिमानी प्रकीर्तितः  ।  
स्थानान्येतानि चोक्तानि स्थानिन्यश्चैव देवताः  ॥ १२८.५१ ॥  
शुक्लमग्निसमं दिव्यं सहस्रांशोर्विवस्वतः  ।  
सहस्रांशुत्विषः स्थानमम्मयं तैजसं तथा  ॥ १२८.५२ ॥  
आशास्थानं मनोज्ञस्य रविरश्मिगृहे स्थितम्  ।  
शुक्रः षोडशरश्मिस्तु यस्तु देवो ह्यपोमयः  ॥ १२८.५३ ॥  
लोहितो नवरश्मिस्तु स्थानमाप्यं तु तस्य वै  ।  
बृहद्द्वादशरश्मीकं हरिद्राभं तु वेधसः  ॥ १२८.५४ ॥  
अष्टरश्मिशनेस्तत्तु कृष्णं वृद्धमयस्मयम्  ।  
स्वर्भानोस्त्वायसं स्थानं भूतसन्तापनालयम्  ॥ १२८.५५ ॥  
सुकृतामाश्रयास्तारा रश्मयस्तु हिरण्मयाः  ।  
तारणात्तारका ह्येताः शुक्लत्वाच्चैव तारकाः  ॥ १२८.५६ ॥  
नवयोजनसाहस्रो विष्कम्भः सवितुः स्मृतः  ।  
मण्डलं त्रिगुणं चास्य विस्तारो भास्करस्य तु  ॥ १२८.५७ ॥  
द्विगुणः सूर्यविस्ताराद्विस्तारः शशिनः स्मृतः  ।  
त्रिगुणं मण्डलं चास्य वैपुल्याच्छशिनः स्मृतम्  ॥ १२८.५८ ॥  
सर्वोपरि निसृष्टानि मण्डलानि तु तारकाः  ।  
योजनार्धप्रमाणानि ताभ्योऽन्यानि गणानि तु  ॥ १२८.५९ ॥  
तुल्यो भूत्वा तु स्वर्भानुस्तदधस्तात्प्रसर्पति  ।  
उद्धूत्य पार्थिवीं छायां निर्मितां मण्डलाकृतिम्  ॥ १२८.६० ॥  
ब्रह्मणा निर्मितं स्थानं तृतीयं तु तमोमयम्  ।  
आदित्यात्स तु निष्क्रम्य सोमं गच्छति पर्वसु  ॥ १२८.६१ ॥  
आदित्यमेति सोमाच्च पुनः सौरेषु पर्वसु  ।  
स्वभासा तुदते यस्मात्स्वर्भानुरिति स स्मृतः  ॥ १२८.६२ ॥  
चन्द्रतः षोडशो भागो भार्गवस्य विधीयते  ।  
विष्कम्भान्मण्डलाच्चैव योजनानां तु स स्मृतः  ॥ १२८.६३ ॥  
भार्गवात्पादहीनश्च विज्ञेयो वै बृहस्पतिः  ।  
बृहस्पतेः पादहीनौ केतुवक्रावुभौ स्मृतौ  ॥ १२८.६४ ॥  
विस्तारमण्डलाभ्यां तु पादहीनस्तयोर्बुधः  ।  
तारानक्षत्ररूपाणि वपुष्मन्तीह यानि वै  ॥ १२८.६५ ॥  
बुधेन समरूपाणि विस्तारान्मण्डलात्तु वै  ।  
तारानक्षत्ररूपाणि हीनानि तु परस्परम्  ॥ १२८.६६ ॥  
शतानि पञ्च चत्वारि त्रीणि द्वे चैकमेव च  ।  
सर्वोपरि निसृष्टानि मण्डलानि तु तारकाः  ॥ १२८.६७ ॥  
योजनार्धप्रमाणानि तेभ्यो ह्रस्वं न विद्यते  ।  
उपरिष्टात्तु ये तेषां ग्रहा ये क्रूरसात्त्विकाः  ॥ १२८.६८ ॥  
सौरश्चाङ्गिरसो वक्रो विज्ञेया मन्दचारिणः  ।  
तेभ्योऽधस्तात्तु चत्वारः पुनश्चान्ये महाग्रहाः  ॥ १२८.६९ ॥  
सोमः सूर्यो बुधश्चैव भार्गवश्चेति शीघ्रगाः  ।  
यावन्ति चैव ऋक्षाणि कोट्यस्तावन्ति तारकाः  ॥ १२८.७० ॥  
सर्वेषां तु ग्रहाणां वै सूर्योऽधस्तात्प्रसर्पति  ।  
विस्तीर्णं मण्डलं कृत्वा तस्योर्ध्वं चरते शशी  ॥ १२८.७१ ॥  
नक्षत्रमण्डलं चापि सोमादूर्ध्वं प्रसर्पति  ।  
नक्षत्रेभ्यो बुधश्चोर्ध्वं बुधाच्चोर्ध्वं तु भार्गवः  ॥ १२८.७२ ॥  
वक्रस्तु भार्गवादूर्ध्वं वक्रादूर्ध्वं बृहस्पतिः  ।  
तस्माच्छनैश्चरश्चोर्ध्वं देवाचार्योपरि स्थितः  ॥ १२८.७३ ॥  
शनैश्चरात्तथा चोर्ध्वं ज्ञेयं सप्तर्षिमण्डलम्  ।  
सप्तर्षिभ्यो ध्रुवश्चोर्ध्वं समस्तं त्रिदिवं ध्रुवे  ॥ १२८.७४ ॥  
द्विगुणेषु सहस्रेषु योजनानां शतेषु च  ।  
ग्रहान्तरमथैकैकमूर्ध्वं नक्षत्रमण्डलात् ॥ १२८.७५ ॥  
ताराग्रहान्तराणि स्युरुपर्युपर्यधिष्ठितम्  ।  
ग्रहाश्च चन्द्रसूर्यौ च दिवि दिव्येन तेजसा  ॥ १२८.७६ ॥  
नक्षत्रेषु च युज्यन्ते गच्छन्तो नियतक्रमात् ।  
चन्द्रार्कग्रहनक्षत्रा नीचोच्चगृहमाश्रिताः  ॥ १२८.७७ ॥  
समागमे च भेदे च पश्यन्ति युगपत्प्रजाः  ।  
परस्परं स्थिता ह्येवं युज्यन्ते च परस्परम्  ॥ १२८.७८ ॥  
असङ्करेण विज्ञेयस्तेषां योगस्तु वै बुधैः  ।  
इत्येवं सन्निवेशो वै पृथिव्या ज्योतिषां च यः  ॥ १२८.७९ ॥  
द्वीपानामुदधीनां च पर्वतानां तथैव च  ।  
वर्षाणां च नदीनां च ये च तेषु वसन्ति वै  ॥ १२८.८० ॥  
इत्येषोऽर्कवशेनैव सन्निवेशस्तु ज्योतिषाम्  ।  
आवर्तः सान्तरो मध्ये सङ्क्षिप्तश्च ध्रुवात्तु स  ॥ १२८.८१ ॥  
सर्वतस्तेषु विस्तीर्णो वृत्ताकार इवोच्छ्रितः  ।  
लोकसंव्यवहारार्थमीश्वरेण विनिर्मितः  ॥ १२८.८२ ॥  
कल्पादौ बुद्धिपूर्वं तु स्थापितोऽसौ स्वयम्भुवा  ।  
इत्येष सन्निवेशो वै सर्वस्य ज्योतिरात्मकः  ॥ १२८.८३ ॥  
वैश्वरूपं प्रधानस्य परिणाहोऽस्य यः स्मृतः  ।  
तेषां शक्यं न सङ्ख्यातुं याथातथ्येन केनचित् ।  
गतागतं मनुष्येण ज्योतिषां मांसचक्षुषा  ॥ १२८.८४ ॥  


______________________________________________________  


मत्स्यपुराण १२९  

*ऋषय ऊचुः  
कथं जगाम भगवान् पुरारित्वं महेश्वरः  ।  
ददाह च कथं देवस्तन्नो विस्तरतो वद  ॥ १२९.१ ॥  
पृच्छामस्त्वां वयं सर्वे बहुमानात्पुनः पुनः  ।  
त्रिपुरं तद्यथा दुर्गं मयमायाविनिर्मितम्  ।  
देवेनैकेषुणा दग्धं तथा नो वद मानद  ॥ १२९.२ ॥  

*सूत उवाच  
शृणुध्वं त्रिपुरं देवो यथा दारितवान् भवः  ।  
मयो नाम महामायो मायानां जनकोऽसुरः  ॥ १२९.३ ॥  
निर्जितः स तु सङ्ग्रामे तताप परमं तपः  ।  
तपस्यन्तं तु तं विप्रा दैत्यावन्यावनुग्रहात् ॥ १२९.४ ॥  
तस्यैव कृत्यमुद्दिश्य तेपतुः परमं तपः  ।  
विद्युन्माली च बलवांस्तारकाख्यश्च वीर्यवान्  ॥ १२९.५ ॥  
मयतेजःसमाक्रान्तौ तेपतुर्मयपार्श्वगौ  ।  
लोका इव यथा मूर्तास्त्रयस्त्रय इवाग्नयः  ॥ १२९.६ ॥  
लोकत्रयं तापयन्तस्ते तेपुर्दानवास्तपः  ।  
हेमन्ते जलशय्यासु ग्रीष्मे पञ्चतपे तथा  ॥ १२९.७ ॥  
वर्षासु च तथाकाशे क्षपयन्तस्तनूः प्रियाः  ।  
सेवानाः फलमूलानि पुष्पाणि च जलानि च  ॥ १२९.८ ॥  
अन्यदाचरिताहाराः पङ्केनाचितवल्कलाः  ।  
मग्नाः शैवालपङ्केषु विमलाविमलेषु च  ॥ १२९.९ ॥  
निर्मांसाश्च ततो जाताः कृशा धमनिसन्तताः  ।  
तेषां तपःप्रभावेन प्रभावविधुतं यथा  ॥ १२९.१० ॥  
निष्प्रभं तु जगत्सर्वं मन्दमेवाभिभाषितम्  ।  
दह्यमानेषु लोकेषु तैस्त्रिभिर्दानवाग्निभिः  ॥ १२९.११ ॥  
तेषामग्रे जगद्बन्धुः प्रादुर्भूतः पितामहः  ।  
ततः साहसकर्तारः प्राहुस्ते सहसागतम्  ॥ १२९.१२ ॥  
स्वकं पितामहं दैत्यास्तं वै तुष्टुवुरेव च  ।  
अथ तान्दानवान्ब्रह्मा तपसा तपनप्रभान्  ॥ १२९.१३ ॥  
उवाच हर्षपूर्णाक्षो हर्षपूर्णमुखस्तदा  ।  
वरदोऽहं हि वो वत्सास्तपस्तोषित आगतः  ॥ १२९.१४ ॥  
व्रियतामीप्सितं यच्च साभिलाषं तदुच्यताम्  ।  
इत्येवमुच्यमानास्तु प्रतिपन्नं पितामहम्  ॥ १२९.१५ ॥  
विश्वकर्मा मयः प्राह प्रहर्षोत्फुल्ललोचनः  ।  
देव दैत्याः पुरा देवैः सङ्ग्रामे तारकामये  ॥ १२९.१६ ॥  
निर्जितास्ताडिताश्चैव हताश्चाप्यायुधैरपि  ।  
देवैर्वैरानुबन्धाच्च धावन्तो भयवेपिताः  ॥ १२९.१७ ॥  
शरणं नैव जानीमः शर्म वा शरणार्थिनः  ।  
सोऽहं तपःप्रभावेन तव भक्त्या तथैव च  ॥ १२९.१८ ॥  
इच्छामि कर्तुं तद्दुर्गं यद्देवैरपि दुस्तरम्  ।  
तस्मिंश्च त्रिपुरे दुर्गे मत्कृते कृतिनां वर  ॥ १२९.१९ ॥  
भूम्यानां जलजानां च शापानां मुनितेजसाम्  ।  
देवप्रहरणानां च देवानां च प्रजापतेः  ॥ १२९.२० ॥  
अलङ्घनीयं भवतु त्रिपुरं यदि ते प्रियम्  ।  
विश्वकर्मा इतीवोक्तः स तदा विश्वकर्मणा  ॥ १२९.२१ ॥  
उवाच प्रहसन्वाक्यं मयं दैत्यगणाधिपम्  ।  
सर्वामरत्वं नैवास्ति असद्वृत्तस्य दानव  ॥ १२९.२२ ॥  
तस्माद्दुर्गविधानं हि क्षणादपि विधीयताम्  ।  
पितामहवचः श्रुत्वा तदैवं दानवो मयः  ॥ १२९.२३ ॥  
प्राञ्जलिः पुनरप्याह ब्रह्माणं पद्मसम्भवम्  ।  
यस्तदेकेषुणा दुर्गं सकृन्मुक्तेन निर्दहेत् ॥ १२९.२४ ॥  
समं स संयुगे हन्यादवध्यं शेषतो भवेत् ।  
एवमस्त्विति चाप्युक्त्वा मयं देवः पितामहः  ॥ १२९.२५ ॥  
स्वप्ने लब्धो यथार्थो वै तत्रैवादर्शनं ययौ  ।  
गते पितामहे दैत्या गता मयरविप्रभाः  ॥ १२९.२६ ॥  
वरदानाद्विरेजुस्ते तपसा च महाबलाः  ।  
स मयस्तु महाबुद्धिर्दानवो वृषसत्तमः  ॥ १२९.२७ ॥  
दुर्गं व्यवसितः कर्तुमिति चाचिन्तयत्तदा  ।  
कथं नाम भवेद्दुर्गं तन्मया त्रिपुरं कृतम्  ॥ १२९.२८ ॥  
वत्स्यते तत्पुरं दिव्यं मत्तो नान्यैर्न संशयः  ।  
यथाचैकेषुणा तेन तत्पुरं न हि हन्यते  ॥ १२९.२९ ॥  
देवैस्तथा विधातव्यं मया मतिविचारणम्  ।  
विस्तारो योजनशतमेकैकस्य पुरस्य तु  ॥ १२९.३० ॥  
कार्यस्तेषां च विष्कम्भश्चैकैकशतयोजनम्  ।  
पुष्ययोगेण निर्माणं पुराणं च भविष्यति  ॥ १२९.३१ ॥  
पुष्ययोगेण च दिवि समेष्यन्ति परस्परम्  ।  
पुष्ययोगेण युक्तानि यस्तान्यासादयिष्यति  ॥ १२९.३२ ॥  
पुराण्येकप्रहारेण शतानि निहनिष्यति  ।  
आयसं तु क्षितितले राजतं तु नभस्तले  ॥ १२९.३३ ॥  
राजतस्योपरिष्टात्तु सौवर्णं भविता पुरम्  ।  
एवं त्रिभिः पुरैर्युक्तं त्रिपुरं तद्भविष्यति  ।  
शतयोजनविष्कम्भैरन्तरैस्तद्दुरासदम्  ॥ १२९.३४ ॥  
अट्टालकैर्यन्त्रशतघ्निभिश्च सचक्रशूलोपलकम्पनैश्च  ।  
द्वारैर्महामन्दरमेरुकल्पैः प्राकारशृङ्गैः सुविराजमानम्  ॥ १२९.३५ ॥  
सतारकाख्येन मयेन गुप्तं स्वस्थं च गुप्तं तडिन्मालिनापि  ।  
को नाम हन्तुं त्रिपुरं समर्थो मुक्त्वा त्रिनेत्रं भगवन्तमेकम्  ॥ १२९.३६ ॥  


______________________________________________________  


मत्स्यपुराण १३०  

*सूत उवाच  
इति चिन्तायुतो दैत्यो दिव्योपायप्रभावजम्  ।  
चकार त्रिपुरं दुर्गं मनःसञ्चारचारितम्  ॥ १३०.१ ॥  
प्राकारोऽनेन मार्गेण इह वामुत्र गोपुरम्  ।  
इह चाट्टालकद्वारमिह चाट्टालगोपुरम्  ॥ १३०.२ ॥  
राजमार्ग इतश्चापि विपुलो भवतामिति  ।  
रथ्योपरथ्याः सत्त्रिका इह चत्वर एव च  ॥ १३०.३ ॥  
इदमन्तःपुरस्थानं रुद्रायतनमत्र च  ।  
सवटानि तडागानि ह्यत्र वाप्यः सरांसि च  ॥ १३०.४ ॥  
आरामाश्च सभाश्चात्र उद्यानान्यत्र वा तथा  ।  
उपनिर्गमो दानवानां भवत्यत्र मनोहरः  ॥ १३०.५ ॥  
इत्येवं मानसं तत्राकल्पयत्पुरकल्पवित् ।  
मयेन तत्पुरं सृष्टं त्रिपुरं त्विति नः श्रुतम्  ॥ १३०.६ ॥  
कार्ष्णायसमयं यत्तु मयेन विहितं पुरम्  ।  
तारकाख्योऽधिपस्तत्र कृतस्थानाधिपोऽवसत् ॥ १३०.७ ॥  
यत्तु पूर्णेन्दुसङ्काशं राजतं निर्मितं पुरम्  ।  
विद्युन्माली प्रभुस्तत्र विद्युन्माली त्विवाम्बुदः  ॥ १३०.८ ॥  
सुवर्णाधिकृतं यच्च मयेन विहितं पुरम्  ।  
स्वयमेव मयस्तत्र गतस्तदधिपः प्रभुः  ॥ १३०.९ ॥  
तारकस्य पुरं तत्र शतयोजनमन्तरम्  ।  
विद्युन्मालिपुरं चापि शतयोजनकेऽन्तरे  ॥ १३०.१० ॥  
मेरुपर्वतसङ्काशं मयस्यापि पुरं महत् ।  
पुष्यसंयोगमात्रेण कालेन स मयः पुरा  ॥ १३०.११ ॥  
कृतवांस्त्रिपुरं दैत्यस्त्रिनेत्रः पुष्पकं यथा  ।  
येन येन मयो याति प्रकुर्वाणः पुरं पुरात् ॥ १३०.१२ ॥  
प्रशस्तास्तत्र तत्रैव वारुण्यामालयाः स्वयम्  ।  
रुक्मरूप्यायसानां च शतशोऽथ सहस्रशः  ॥ १३०.१३ ॥  
रत्नाचितानि शोभन्ते पुराण्यमरविद्विषाम्  ।  
प्रासादशतजुष्टानि कूटागारोत्कटानि च  ॥ १३०.१४ ॥  
सर्वेषां कामगानि स्युः सर्वलोकातिगानि च  ।  
सोद्यानवापीकूपानि सपद्मसरवन्ति च  ॥ १३०.१५ ॥  
अशोकवनभूतानि कोकिलारुतवन्ति च  ।  
चित्रशालाविशालानि चतुःशालोत्तमानि च  ॥ १३०.१६ ॥  
सप्ताष्टदशभौमानि सत्कृतानि मयेन च  ।  
बहुध्वजपताकानि स्रग्दामालङ्कृतानि च  ॥ १३०.१७ ॥  
किङ्किणीजालशब्दानि गन्धवन्ति महान्ति च  ।  
सुसंयुक्तोपलिप्तानि पुष्पनैवेद्यवन्ति च  ॥ १३०.१८ ॥  
यज्ञधूमान्धकाराणि सम्पूर्णकलशानि च  ।  
गगनावरणाभानि हंसपङ्क्तिनिभानि च  ॥ १३०.१९ ॥  
पङ्क्तीकृतानि राजन्ते गृहाणि त्रिपुरे पुरे  ।  
मुक्ताकलापैर्लम्बद्भिर्हसन्तीव शशिश्रियम्  ॥ १३०.२० ॥  
मल्लिकाजातिपुष्पाद्यैर्गन्धधूपाधिवासितैः  ।  
पञ्चेन्द्रियसुखैर्नित्यं समैः सत्पुरुषैरिव  ॥ १३०.२१ ॥  
हेमराजतलोहाद्यमणिरत्नाञ्जनाङ्किताः  ।  
प्राकारास्त्रिपुरे तस्मिन् गिरिप्राकारसन्निभाः  ॥ १३०.२२ ॥  
एकैकस्मिन्पुरे तस्मिन् गोपुराणां शतं शतम्  ।  
सपताकाध्वजवतां दृश्यन्ते गिरिशृङ्गवत् ॥ १३०.२३ ॥  
नूपुरारावरम्याणि त्रिपुरे तत्पुराण्यपि  ।  
स्वर्गातिरिक्तश्रीकाणि तत्र कन्यापुराणि च  ॥ १३०.२४ ॥  
आरामैश्च विहारैश्च तडागवटचत्वरैः  ।  
सरोभिश्च सरिद्भिश्च वनैश्चोपवनैरपि  ॥ १३०.२५ ॥  
दिव्यभोगोपभोगानि नानारत्नयुतानि च  ।  
पुष्पोत्करैश्च सुभगास्त्रिपुरस्योपनिर्गमाः  ।  
परिखाशतगम्भीराः कृता मायानिवारणैः  ॥ १३०.२६ ॥  
निशम्य तद्दुर्गविधानमुत्तमं कृतं मयेनाद्भुतवीर्यकर्मणा  ।  
दितेः सुता दैवतराजवैरिणः सहस्रशः प्रापुरनन्तविक्रमाः  ॥ १३०.२७ ॥  
तदासुरैर्दर्पितवैरिमर्दनैर्जनार्दनैः शैलकरीन्द्रसन्निभैः  ।  
बभूव पूर्णं त्रिपुरं तथा पुरा यथाम्बरं भूरिजलैर्जलप्रदैः  ॥ १३०.२८ ॥  


______________________________________________________  


मत्स्यपुराण १३१  

*सूत उवाच  
निर्मिते त्रिपुरे दुर्गे मयेनासुरशिल्पिना  ।  
तद्दुर्गं दुर्गतां प्राप बद्धवैरैः सुरासुरैः  ॥ १३१.१ ॥  
सकलत्राः सपुत्राश्च शस्त्रवन्तोऽन्तकोपमाः  ।  
मयादिष्टानि विविशुर्गृहाणि हृषिताश्च ते  ॥ १३१.२ ॥  
सिंहा वनमिवानेके मकरा इव सागरम्  ।  
रोषैश्चैवातिपारुष्यैः शरीरमिव संहतैः  ॥ १३१.३ ॥  
तद्वद्बलिभिरध्यस्तं तत्पुरं देवतारिभिः  ।  
त्रिपुरं सङ्कुलं जातं दैत्यकोटिशताकुलम्  ॥ १३१.४ ॥  
सुतलादपि निष्पत्य पातालाद्दानवालयात् ।  
उपतस्थुः पयोदाभा ये च गिर्युपजीविनः  ॥ १३१.५ ॥  
यो यं प्रार्थयते कामं सम्प्राप्तस्त्रिपुराश्रयात् ।  
तस्य तस्य मयस्तत्र मायया विदधाति सः  ॥ १३१.६ ॥  
सचन्द्रेषु प्रदोषेषु साम्बुजेषु सरःसु च  ।  
आरामेषु सचूतेषु तपोधनवनेषु च  ॥ १३१.७ ॥  
स्वङ्गाश्चन्दनदिग्धाङ्गां मातङ्गाः समदा इव  ।  
मृष्टाभरणवस्त्राश्च मृष्टस्रगनुलेपनाः  ॥ १३१.८ ॥  
प्रियाभिः प्रियक्रामाभिर्हावभावप्रसूतिभिः  ।  
नारीभिः सततं रेमुर्मुदिताश्चैव दानवाः  ॥ १३१.९ ॥  
मयेन निर्मिते स्थाने मोदमाना महासुराः  ।  
अर्थे धर्मे च कामे च निदधुस्ते मतीः स्वयम्  ॥ १३१.१० ॥  
तेषां त्रिपुरयुक्तानां त्रिपुरे त्रिदशारिणाम्  ।  
व्रजति स्म सुखं कालः स्वर्गस्थानां यथा तथा  ॥ १३१.११ ॥  
शुश्रूषन्ते पितॄन्पुत्राः पत्न्यश्चापि पतींस्तथा  ।  
विमुक्तकलहाश्चापि प्रीतयः प्रचुराभवन्  ॥ १३१.१२ ॥  
नाधर्मस्त्रिपुरस्थानां बाधते वीर्यवानपि  ।  
अर्चयन्तो दितेः पुत्रास्त्रिपुरायतने हरम्  ॥ १३१.१३ ॥  
पुण्याहशब्दानुच्चेरुराशीर्वादांश्च वेदगान्  ।  
स्वनूपुररवोन्मिश्रान् वेणुवीणारवानपि  ॥ १३१.१४ ॥  
हासश्च वरनारीणां चित्तव्याकुलकारकः  ।  
त्रिपुरे दानवेन्द्राणां रमतां श्रूयते सदा  ॥ १३१.१५ ॥  
तेषामर्चयतां देवान् ब्राह्मणांश्च नमस्यताम्  ।  
धर्मार्थकाममन्त्राणां महान्कालोऽभ्यवर्तत  ॥ १३१.१६ ॥  
अथालक्ष्मीरसूया च तृड्बुभुक्षे तथैव च  ।  
कलिश्च कलहश्चैव त्रिपुरं विविशुः सह  ॥ १३१.१७ ॥  
सन्ध्याकालं प्रविष्टास्ते त्रिपुरं च भयावहाः  ।  
समध्यासुः समं घोराः शरीराणि यथामयाः  ॥ १३१.१८ ॥  
सर्व एते विशन्तस्तु मयेन त्रिपुरान्तरम्  ।  
स्वप्ने भयावहा दृष्टा आविशन्तस्तु दानवान्  ॥ १३१.१९ ॥  
उदिते च सहस्रांशौ शुभभासाकरे रवौ  ।  
मयः सभामाविवेश भास्कराभ्यामिवाम्बुदः  ॥ १३१.२० ॥  
मेरुकूटनिभे रम्य आसने स्वर्णमण्डिते  ।  
आसीनाः काञ्चनगिरेः शृङ्गे तोयमुचो यथा  ॥ १३१.२१ ॥  
पार्श्वयोस्तारकाख्यश्च विद्युन्माली च दानवः  ।  
उपविष्टौ मयस्यान्ते हस्तिनः कलभाविव  ॥ १३१.२२ ॥  
ततः सुरारयः सर्वेऽशेषकोपा रणाजिरे  ।  
उपविष्टा दृढं विद्धा दानवा देवशत्रवः  ॥ १३१.२३ ॥  
तेष्वासीनेषु सर्वेषु सुखासनगतेषु च  ।  
मयो मायाविजनक इत्युवाच स दानवान्  ॥ १३१.२४ ॥  
खेचराः खेचरारावा भो भो दाक्षायणीसुताः  ।  
निशामयध्वं स्वप्नोऽयं मया दृष्टो भयावहः  ॥ १३१.२५ ॥  
चतस्रः प्रमदास्तत्र त्रयो मर्त्या भयावहाः  ।  
कोपानलादीप्तमुखाः प्रविष्टास्त्रिपुरार्दिनः  ॥ १३१.२६ ॥  
प्रविश्य रुषितास्ते च पुराण्यतुलविक्रमाः  ।  
प्रविष्टाः स्म शरीराणि भूत्वा बहुशरीरिणः  ॥ १३१.२७ ॥  
नगरं त्रिपुरं चेदं तमसा समवस्थितम्  ।  
सगृहं सह युष्माभिः सागराम्भसि मज्जितम्  ॥ १३१.२८ ॥  
उलूकं रुचिरा नारी नग्नारूढा खरं तथा  ।  
सह स्त्रीभिर्हसन्ती च चुम्बने प्रमदा यथा  ।  
पुरुषः सिन्दुतिलकश्चतुरङ्घ्रिस्त्रिलोचनः  ॥ १३१.२९ ॥  
येन सा प्रमदा नुन्ना अहं चैव विबोधितः  ।  
ईदृशी प्रमदा दृष्टा मया चातिभयावहा  ॥ १३१.३० ॥  
एष ईदृशकः स्वप्नो दृष्टो वै दितिनन्दनाः  ।  
दृष्टः कथं हि कष्टाय असुराणां भविष्यति  ॥ १३१.३१ ॥  
यदि वोऽहं क्षमो राजा यदिदं वेत्थ चेद्धितम्  ।  
निबोधध्वं सुमनसो न चासूयितुमर्हथ  ॥ १३१.३२ ॥  
कामं चेर्ष्यां च कोपं च असूयां संविहाय च  ।  
सत्ये दमे च धर्मे च मुनिवादे च तिष्ठत  ॥ १३१.३३ ॥  
शान्तयश्च प्रयुज्यन्तां पूज्यतां च महेश्वरः  ।  
यदि नामास्य स्वप्नस्य ह्येवं चोपरमो भवेत् ॥ १३१.३४ ॥  
कुप्यते नो ध्रुवं रुद्रो देवदेवस्त्रिलोचनः  ।  
भविष्याणि च दृश्यन्ते यतो नस्त्रिपुरेऽसुराः  ॥ १३१.३५ ॥  
कलहं वर्जयन्तश्च अर्जयन्तस्तथार्जवम्  ।  
स्वप्नोदयं प्रतीक्षध्वं कालोदयमथापि च  ॥ १३१.३६ ॥  
श्रुत्वा दाक्षायणीपुत्रा इत्येवं मयभाषितम्  ।  
क्रोधेर्ष्यावस्थया युक्ता दृश्यन्ते च विनाशगाः  ॥ १३१.३७ ॥  
विनाशमुपपश्यन्तो ह्यलक्ष्म्या व्यापितासुराः  ।  
तत्रैव दृष्ट्वा तेऽन्योन्यं सक्रोधापूरितेक्षणाः  ॥ १३१.३८ ॥  
अथ दैवपरिध्वस्ता दानवास्त्रिपुरालयाः  ।  
हित्वा सत्यं च धर्मं च अकार्याण्युपचक्रमुः  ॥ १३१.३९ ॥  
द्विषन्ति ब्राह्मणान्पुण्यान्न चार्चन्ति हि देवताः  ।  
गुरुं चैव न मन्यन्ते ह्यन्योन्यं चापि चुक्रुधुः  ॥ १३१.४० ॥  
कलहेषु च सज्जन्ते स्वधर्मेषु हसन्ति च  ।  
परस्परं च निन्दन्ति अहमित्येव वादिनः  ॥ १३१.४१ ॥  
उच्चैर्गुरून्प्रभाषन्ते नाभिभाषन्ति पूजिताः  ।  
अकस्मात्साश्रुनयना जायन्ते च समुत्सुकाः  ॥ १३१.४२ ॥  
दधिसक्तून्पयश्चैव कपित्थानि च रात्रिषु  ।  
भक्षयन्ति च शेरन्त उच्छिष्टाः संवृतास्तथा  ॥ १३१.४३ ॥  
मूत्रं कृत्वोपस्पृशन्ति चाकृत्वा पादधावनम्  ।  
संविशन्ति च शय्यासु शौचाचारविवर्जिताः  ॥ १३१.४४ ॥  
सङ्कुचन्ति भयाच्चैव मार्जाराणां यथाखुकः  ।  
भार्यां गत्वा न शुध्यन्ति रहोवृत्तिषु निस्त्रपाः  ॥ १३१.४५ ॥  
पुरा सुशीला भूत्वा च दुःशीलत्वमुपागताः  ।  
देवांस्तपोधनांश्चैव बाधन्ते त्रिपुरालयाः  ॥ १३१.४६ ॥  
मयेन वार्यमाणा अपि ते विनाशमुपस्थिताः  ।  
विप्रियाण्येव विप्राणां कुर्वाणाः कलहैषिणः  ॥ १३१.४७ ॥  
वैभ्राजं नन्दनं चैव तथा चैत्ररथं वनम्  ।  
अशोकं च वराशोकं सर्वर्तुकमथापि च  ॥ १३१.४८ ॥  
स्वर्गं च देवतावासं पूर्वदेववशानुगाः  ।  
विध्वंसयन्ति सङ्क्रुद्धास्तपोधनवनानि च  ॥ १३१.४९ ॥  
विध्वस्तदेवायतनाश्रमं च सम्भग्नदेवद्विजपूजकं तु  ।  
जगद्बभूवामरराजदुष्टैरभिद्रुतं सस्यमिवालिवृन्दैः  ॥ १३१.५० ॥  


______________________________________________________  


मत्स्यपुराण १३२  

*सूत उवाच  
अशीलेषु प्रदुष्टेषु दानवेषु दुरात्मसु  ।  
लोकेषूत्साद्यमानेषु तपोधनवनेषु च  ॥ १३२.१ ॥  
सिंहनादे व्योमगानां तेषु भीतेषु जन्तुषु  ।  
त्रैलोक्ये भयसम्मूढे तमोन्धन्वमुपागते  ॥ १३२.२ ॥  
आदित्या वसवः साध्याः पितरो मरुतां गणाः  ।  
भीताः शरणमाजग्मुर्ब्रह्माणां प्रपितामहम्  ॥ १३२.३ ॥  
ते तं स्वर्णोत्पलासीनं ब्रह्माणं समुपागताः  ।  
नेमुरूचुश्च सहिताः पञ्चास्यं चतुराननम्  ॥ १३२.४ ॥  
वरगुप्तास्तवैवेह दानवास्त्रिपुरालयाः  ।  
बाधन्तेऽस्मान्यथा प्रेष्याननुशाधि ततोऽनघ  ॥ १३२.५ ॥  
मेघागमे यथा हंसा मृगाः सिंहभयादिव  ।  
दानवानां भयात्तद्वद्भ्रमामो हि पितामह  ॥ १३२.६ ॥  
पुत्राणां नामधेयानि कलत्राणां तथैव च  ।  
दानवैर्भ्राम्यमाणानां विस्मृतानि ततोऽनघ  ॥ १३२.७ ॥  
देववेश्मप्रभङ्गाश्च आश्रमभ्रंशनानि च  ।  
दानवैर्लोममोहान्धैः क्रियन्ते च भ्रमन्ति च  ॥ १३२.८ ॥  
यदि न त्रायसे लोकं दानवैर्विद्रुतं द्रुतम्  ।  
धर्षणानेन निर्देवं निर्मनुष्याश्रमं जगत् ॥ १३२.९ ॥  
इत्येवं त्रिदशैरुक्तः पद्मयोनिः पितामहः  ।  
प्रत्याह त्रिदशान् सेन्द्रानिन्दुतुल्याननः प्रभुः  ॥ १३२.१० ॥  
भयस्य यो वरो दत्तो मया मतिमतां वराः  ।  
तस्यान्त एष सम्प्राप्तो यः पुरोक्तो मया सुराः  ॥ १३२.११ ॥  
तच्च तेषामधिष्ठानं त्रिपुरं त्रिदशर्षभाः  ।  
एकेषुपातमोक्षेण हन्तव्यं नेषुवृष्टिभिः  ॥ १३२.१२ ॥  
भवतां च न पश्यामि कमप्यत्र सुरर्षभाः  ।  
यस्तु चैकप्रहारेण पुरं हन्यात्सदानवम्  ॥ १३२.१३ ॥  
त्रिपुरं नाल्पवीर्येण शक्यं हन्तुं शरेण तु  ।  
एकं मुक्त्वा महादेवं महेशानं प्रजापतिम्  ॥ १३२.१४ ॥  
ते यूयं यदि अन्ये च क्रतुविध्वंसकं हरम्  ।  
याचामः सहिता देवं त्रिपुरं स हनिष्यति  ॥ १३२.१५ ॥  
कृतः पुराणां विष्कम्भो योजमानां शतं शतम्  ।  
यथा चैकप्रहारेण हन्यते वै भवेन तु  ।  
पुष्ययोगेण युक्तानि तानि चैकक्षणेन तु  ॥ १३२.१६ ॥  
ततो देवैश्च सम्प्रोक्तो यास्याम इति दुःखितैः  ।  
पितामहश्च तैः सार्धं भवसंसदमागतः  ॥ १३२.१७ ॥  
तं भवं भूतभव्येशं गिरिशं शूलपाणिनम्  ।  
पश्यन्ति चोमया सार्धं नन्दिना च महात्मना  ॥ १३२.१८ ॥  
अग्निवर्णमजं देवमग्निकुण्डनिभेक्षणम्  ।  
अग्न्यादित्यसहस्राभमग्निवर्णविभूषितम्  ॥ १३२.१९ ॥  
चन्द्रावयवलक्ष्माणं चन्द्रसौम्यतराननम्  ।  
आगम्य तमजं देवमथ तं नीललोहितम्  ।  
अस्तुवन्गोपतिं शम्भुं वरदं पार्वतीपतिम्  ॥ १३२.२० ॥  

*देवा ऊचुः  
नमो भवाय शर्वाय रुद्राय वरदाय च  ।  
पशूनां पतये नित्यमुग्राय च कपर्दिने  ॥ १३२.२१ ॥  
महादेवाय भीमाय त्र्यम्बकाय च शान्तये  ।  
ईशानाय भयघ्नाय नमस्त्वन्धकघातिने  ॥ १३२.२२ ॥  
नीलग्रीवाय भीमाय वेधसे वेधसा स्तुते  ।  
कुमारशत्रुनिघ्नाय कुमारजनकाय च  ॥ १३२.२३ ॥  
विलोहिताय धूम्राय वराय क्रथनाय च  ।  
नित्यं नीलशिखण्डाय शूलिने दिव्यशायिने  ॥ १३२.२४ ॥  
उरगाय त्रिनेत्राय हिरण्यवसुरेतसे  ।  
अचिन्त्यायाम्बिकाभर्त्रे सर्वदेवस्तुताय च  ॥ १३२.२५ ॥  
वृषध्वजाय मुण्डाय जटिने ब्रह्मचारिणे  ।  
तप्यमानाय सलिले ब्रह्मण्यायाजिताय च  ॥ १३२.२६ ॥  
विश्वात्मने विश्वसृजे विश्वमावृत्य तिष्ठते  ।  
नमोऽस्तु दिव्यरूपाय प्रभवे दिव्यशम्भवे  ॥ १३२.२७ ॥  
अभिगम्याय काम्याय स्तुत्यायार्च्याय सर्वदा  ।  
भक्तानुकम्पिने नित्यं दिशते यन्मनोगतम्  ॥ १३२.२८ ॥  


______________________________________________________  


मत्स्यपुराण १३३  
*सूत उवाच  
ब्रह्माद्यैः स्तूयमानस्तु देवैर्देवो महेश्वरः  ।  
प्रजापतिमुवाचेदं देवानां क्व भयं महत् ॥ १३३.१ ॥  
भो देवाः स्वागतं वोऽस्तु ब्रूत यद्वो मनोगतम्  ।  
तावदेव प्रयच्छामि नास्त्यदेयं मया हि वः  ॥ १३३.२ ॥  
युष्माकं नितरां शं वै कर्ताहं विबुधर्षभाः  ।  
चरामि महदत्युग्रं यच्चापि परमं तपः  ॥ १३३.३ ॥  
विद्विष्टा वो मम द्विष्टाः कष्टाः कष्टपराक्रमाः  ।  
तेषामभावः सम्पाद्यो युष्माकं भव एव च  ॥ १३३.४ ॥  
एवमुक्तास्तु देवेन प्रेम्णा सब्रह्मकाः सुराः  ।  
रुद्रमाहुर्महाभागं भागार्हाः सर्व एव ते  ॥ १३३.५ ॥  
भगवंस्तैस्तपस्तप्तं रौद्रं रौद्रपराक्रमैः  ।  
असुरैर्वध्यमानाः स्म वयं त्वां शरणं गताः  ॥ १३३.६ ॥  
मयो नाम दितेः पुत्रस्त्रिनेत्र कलहप्रियः  ।  
त्रिपुरं येन तद्दुर्गं कृतं पाण्डुरगोपुरम्  ॥ १३३.७ ॥  
तदाश्रित्य पुरं दुर्गं दानवा वरनिर्भयाः  ।  
बाधन्तेऽस्मान्महादेव प्रेष्यमस्वामिनं यथा  ॥ १३३.८ ॥  
उद्यानानि च भग्नानि नन्दनादीनि यानि च  ।  
वराश्चाप्सरसः सर्वा रम्भाद्या दनुजैर्हृताः  ॥ १३३.९ ॥  
इन्द्रस्य वाह्याश्च गजाः कुमुदाञ्जनवामनाः  ।  
ऐरावताद्या अपहृता देवतानां महेश्वर  ॥ १३३.१० ॥  
ये चेन्द्ररथमुख्याश्च हरयोऽपहृतासुरैः  ।  
जाताश्च दानवानां ते रथयोग्यास्तुरङ्गमाः  ॥ १३३.११ ॥  
ये रथा ये गजाश्चैव याः स्त्रियो वसु यच्च नः  ।  
तन्नो व्यपहृतं दैत्यैः संशयो जीविते पुनः  ॥ १३३.१२ ॥  
त्रिनेत्र एवमुक्तस्तु देवैः शक्रपुरोगमैः  ।  
उवाच देवान्देवेशो वरदो वृषवाहनः  ॥ १३३.१३ ॥  
व्यपगच्छतु वो देवा महद्दानवजं भयम्  ।  
तदहं त्रिपुरं धक्ष्ये क्रियतां यद्ब्रवीमि तत् ॥ १३३.१४ ॥  
यदीच्छत मया दग्धुं तत्पुरं सहमानवम्  ।  
रथमौपयिकं मह्यं सज्जयध्वं किमास्यते  ॥ १३३.१५ ॥  
दिग्वाससा तथोक्तास्ते सपितामहकाः सुराः  ।  
तथेत्युक्त्वा महादेवं चक्रुस्ते रथमुत्तमम्  ॥ १३३.१६ ॥  
धरां कूबरकौ द्वौ तु रुद्रपार्श्वचरावुभौ  ।  
अधिष्ठानं शिरो मेरोरक्षो मन्दर एव च  ॥ १३३.१७ ॥  
चक्रुश्चन्द्रं च सूर्यं च चक्रे काञ्चनराजते  ।  
कृष्णपक्षं शुक्लपक्षं पक्षद्वयमपीश्वराः  ॥ १३३.१८ ॥  
रथनेमिद्वयं चक्रुर्देवा ब्रह्मपुरःसराः  ।  
आदिद्वयं पक्षयन्त्रं यन्त्रमेताश्च देवताः  ॥ १३३.१९ ॥  
कम्बलाश्वतराभ्यां च नागाभ्यां समवेष्टितम्  ।  
भार्गवश्चाङ्गिराश्चैव बुधोऽङ्गारक एव च  ॥ १३३.२० ॥  
शनैश्चरस्तथा चात्र सर्वे ते देवसत्तमाः  ।  
वरूथं गगनं चक्रुश्चारुरूपं रथस्य ते  ॥ १३३.२१ ॥  
कृतं द्विजिह्वनयनं त्रिवेणुं शातकौम्भिकम्  ।  
मणिमुक्तेन्द्रनीलैश्च वृतं ह्यष्टमुखैः सुरैः  ॥ १३३.२२ ॥  
गङ्गा सिन्धुः शतद्रुश्च चन्द्रभागा इरावती  ।  
वितस्ता च विपाशा च यमुना गण्डकी तथा  ॥ १३३.२३ ॥  
सरस्वती देविका च तथा च सरयूरपि  ।  
एताः सरिद्वराः सर्वा वेणुसञ्ज्ञा कृता रथे  ॥ १३३.२४ ॥  
धृतराष्ट्राश्च ये नागास्ते च वेश्यात्मकाः कृताः  ।  
वासुकेः कुलजा ये च ये च रैवतवंशजाः  ॥ १३३.२५ ॥  
ते सर्पा दर्पसम्पूर्णाश्चापतूणेष्वनूनगाः  ।  
अवतस्थुः शरा भूत्वा नानाजातिशुभाननाः  ॥ १३३.२६ ॥  
सुरसा सरमा कद्रूर्विनता शुचिरेव च  ।  
तृषा बुभुक्षा सर्वोग्रा मृत्युः सर्वशमस्तथा  ॥ १३३.२७ ॥  
ब्रह्मवध्या च गोवध्या बालवध्या प्रजाभयाः  ।  
गदा भूत्वा शक्तयश्च तदा देवरथेऽभ्ययुः  ॥ १३३.२८ ॥  
युगं कृतयुगं चात्र चातुर्होत्रप्रयोजकाः  ।  
चतुर्वर्णाः सलीलाश्च बभूवुः स्वर्णकुण्डलाः  ॥ १३३.२९ ॥  
तद्युगं युगसङ्काशं रथशीर्षे प्रतिष्ठितम्  ।  
धृतराष्ट्रेण नागेन बद्धं बलवता महत् ॥ १३३.३० ॥  
ऋग्वेदः सामवेदश्च यजुर्वेदस्तथा परः  ।  
वेदाश्चत्वार एवैते चत्वारस्तुरगाभवन्  ॥ १३३.३१ ॥  
अन्नदानपुरोगाणि यानि दानानि कानिचित् ।  
तान्यासन्वाजिनां तेषां भूषणानि सहस्रशः  ॥ १३३.३२ ॥  
पद्मद्वयं तक्षकश्च कर्कोटकधनञ्जयौ  ।  
नागा बभूवुरेवैते हयानां वालबन्धनाः  ॥ १३३.३३ ॥  
ओङ्कारप्रभवास्ता वा मन्त्रयज्ञक्रतुक्रियाः  ।  
उपद्रवाः प्रतीकाराः पशुबन्धेष्टयस्तथा  ॥ १३३.३४ ॥  
यज्ञोपवाहान्येतानि तस्मिंल्लोकरथे शुभे  ।  
मणिमुक्ताप्रवालैस्तु भूषितानि सहस्रशः  ॥ १३३.३५ ॥  
प्रतोद ओङ्कार एवासीत्तदग्रं च वषट्कृतम्  ।  
सिनीवाली कुहू राका तथा चानुमतिः शुभा  ।  
योक्त्राण्यासंस्तुरङ्गाणामपसर्पणविग्रहाः  ॥ १३३.३६ ॥  
कृष्णान्यथ च पीतानि श्वेतमाञ्जिष्ठकानि च  ।  
अवदाताः पताकास्तु बभूवुः पवनेरिताः  ॥ १३३.३७ ॥  
ऋतुभिश्च कृतः षड्भिर्धनुः संवत्सरोऽभवत् ।  
अजरा ज्याभवच्चापि साम्बिका धनुषो दृढा  ॥ १३३.३८ ॥  
कालो हि भगवान्रुद्रस्तं च संवत्सरं विदुः  ।  
तस्मादुमा कालरात्रिर्धनुषो ज्याजराभवत् ॥ १३३.३९ ॥  
सगर्भं त्रिपुरं येन दग्धवान्स त्रिलोचनः  ।  
स इषुर्विष्णुसोमाग्नित्रिदैवतमयोऽभवत् ॥ १३३.४० ॥  
आननं ह्यग्निरभवच्छल्यं सोमस्तमोनुदः  ।  
तेजसः समवायोऽथ चेषोस्तेजो रथाङ्गधृक् ॥ १३३.४१ ॥  
तस्मिंश्च वीर्यवृद्ध्यर्थं वासुकिर्नागपार्थिवः  ।  
तेजःसंवसनार्थं वै मुमोचातिविषो विषम्  ॥ १३३.४२ ॥  
कृत्वा देवा रथं चापि दिव्यं दिव्यप्रभावतः  ।  
लोकाधिपतिमभ्येत्य इदं वचनमब्रुवन्  ॥ १३३.४३ ॥  
संस्कृतोऽयं रथोऽस्माभिस्तव दानवशत्रुजित् ।  
इदमापत्परित्राणं देवान्सेन्द्रपुरोगमान्  ॥ १३३.४४ ॥  
तं मेरुशिखराकारं त्रैलोक्यरथमुत्तमम्  ।  
प्रशस्य देवान्साध्विति रथं पश्यति शङ्करः  ॥ १३३.४५ ॥  
मुहुर्दृष्ट्वा रथं साधु साध्वित्युक्त्वा मुहुर्मुहुः  ।  
उवाच सेन्द्रानमरानमराधिपतिः स्वयम्  ॥ १३३.४६ ॥  
यादृशोऽयं रथः कॢप्तो युष्माभिर्मम सत्तमाः  ।  
ईदृशो रथसम्पत्त्या यन्ता शीघ्रं विधीयताम्  ॥ १३३.४७ ॥  
इत्युक्त्वा देवदेवेन देवा विद्धा इवेषुभिः  ।  
अवापुर्महतीं चिन्तां कथं कार्यमिति ब्रुवन्  ॥ १३३.४८ ॥  
महादेवस्य देवोऽन्यः को नाम सदृशो भवेत् ।  
मुक्त्वा चक्रायुधं देवं सोऽप्यस्येषुं समाश्रितः  ॥ १३३.४९ ॥  
धुरि युक्ता इवोक्षाणो घटन्त इव पर्वतैः  ।  
निश्वसन्तः सुराः सर्वे कथमेतदिति ब्रुवन्  ॥ १३३.५० ॥  
देवेष्वाह देवदेवो लोकनाथस्य धूर्गतान्  ।  
अहं सारथिरित्युक्त्वा जग्राहाश्वांस्ततोऽग्रजः  ॥ १३३.५१ ॥  
ततो देवैः सगन्धर्वैः सिंहनादो महान्कृतः  ।  
प्रतोदहस्तं सम्प्रेक्ष्य ब्रह्माणं सूततां गतम्  ॥ १३३.५२ ॥  
भगवानपि विश्वेशो रथस्थे वै पितामहे  ।  
सदृशः सूत इत्युक्त्वा चारुरोह रथं हरः  ॥ १३३.५३ ॥  
आरोहति रथं देवे ह्यश्वा हरभरातुराः  ।  
जानुभिः पतिता भूमौ रजोग्रासश्च ग्रासितः  ॥ १३३.५४ ॥  
देवो दृष्ट्वाथ वेदांस्तानभीरुग्रहयान् भयात् ।  
उज्जहार पितॄनार्तान् सुपुत्र इव दुःखितान्  ॥ १३३.५५ ॥  
ततः सिंहरवो भूयो बभूव रथभैरवः  ।  
जयशब्दश्च देवानां सम्बभूवार्णवोपमः  ॥ १३३.५६ ॥  
तदोङ्कारमयं गृह्य प्रतोदं वरदः प्रभुः  ।  
स्वयम्भूः प्रययौ वाहाननुमन्त्र्य यथाजवम्  ॥ १३३.५७ ॥  
ग्रसमाना इवाकाशं मुष्णन्त इव मेदिनीम्  ।  
मुखेभ्यः ससृजुः श्वासानुच्छ्वसन्त इवोरगाः  ॥ १३३.५८ ॥  
स्वयम्भुवा चोद्यमानाश्चोदितेन कपर्दिना  ।  
व्रजन्ति तेऽश्वा जवनाः क्षयकाल इवानिलाः  ॥ १३३.५९ ॥  
ध्वजोच्छ्रयविनिर्माणे ध्वजयष्टिमनुत्तमाम्  ।  
आक्रम्य नन्दी वृषभस्तस्थौ तस्मिञ्छिवेच्छया  ॥ १३३.६० ॥  
भार्गवाङ्गिरसौ देवौ दण्डहस्तौ रविप्रभौ  ।  
रथचक्रे तु रक्षेते रुद्रस्य प्रियकाङ्क्षिणौ  ॥ १३३.६१ ॥  
शेषश्च भगवान्नागोऽनन्तोऽनन्तकरोऽरिणाम्  ।  
शरहस्तो रथं पाति शयनं ब्रह्मणस्तदा  ॥ १३३.६२ ॥  
यमस्तूर्णं समास्थाय महिषं चातिदारुणम्  ।  
द्रविणाधिपतिर्व्यालं सुराणामधिपो द्विपम्  ॥ १३३.६३ ॥  
मयूरं शतचन्द्रं च कूजन्तं किन्नरं यथा  ।  
गुह आस्थाय वरदो युगोपमरथं पितुः  ॥ १३३.६४ ॥  
नन्दीश्वरश्च भगवाञ्छूलमादाय दीप्तिमान्  ।  
पृष्ठतश्चापि पार्श्वाभ्यां लोकस्य क्षयकृद्यथा  ॥ १३३.६५ ॥  
प्रमथाश्चाग्निवर्णाभाः साग्निज्वाला इवाचलाः  ।  
अनुजग्मू रथं शार्वं नक्रा इव महार्णवम्  ॥ १३३.६६ ॥  
भृगुर्भरद्वाजवसिष्ठगौतमाः क्रतुः पुलस्त्यः पुलहस्तपोधनाः  ।  
मरीचिरत्रिर्भगवानथाङ्गिराः पराशरागस्त्यमुखा महर्षयः  ॥ १३३.६७ ॥  
हरमजितमजं प्रतुष्टुवुर्वचनविशेषैर्विचित्रभूषणैः  ।  
रथस्त्रिपुरे सकाञ्चनाचलो व्रजति सपक्ष इवाद्रिरम्बरे  ॥ १३३.६८ ॥  
करिगिरिरविमेघसन्निभाः सजलपयोदनिनादनादिनः  ।*  
प्रमथगणाः परिवार्य देवगुप्तं रथमभितः प्रययुः स्वदर्पयुक्ताः  ॥ १३३.६९ ॥*  
मकरतिमितिमिङ्गिलावृतः प्रलय इवातिसमुद्धतोऽर्णवः  ।  
व्रजति रथवरोऽतिभास्वरो ह्यशनिनिपातपयोदनिःस्वनः  ॥ १३३.७० ॥  


______________________________________________________  


मत्स्यपुराण १३४  

*सूत उवाच  
पूज्यमाने रथे तस्मिंल्लोकैर्देवे रथे स्थिते  ।  
प्रमथेषु नदत्सूग्रं प्रवदत्सु च साध्विति  ॥ १३४.१ ॥  
ईश्वरस्वरघोषेण नर्दमाने महावृषे  ।  
जयत्सु विप्रेषु तथा गर्जत्सु तुरगेषु च  ॥ १३४.२ ॥  
रणाङ्गणात्समुत्पत्य देवर्षिर्नारदः प्रभुः  ।  
कान्त्या चन्द्रोपमस्तूर्णं त्रिपुरं पुरमागतः  ॥ १३४.३ ॥  
औत्पातिकं तु दैत्यानां त्रिपुरे वर्तते ध्रुवम्  ।  
नारदश्चात्र भगवान् प्रादुर्भूतस्तपोधनः  ॥ १३४.४ ॥  
आगतं जलदाभासं समेताः सर्वदानवाः  ।  
उत्तस्थुर्नारदं दृष्ट्वा अभिवादनवादिनः  ॥ १३४.५ ॥  
तमर्घ्येण च पाद्येन मधुपर्केण चेश्वराः  ।  
नारदं पूजयामासुर्ब्रह्माणमिव वासवः  ॥ १३४.६ ॥  
तेषां स पूजां पूजार्हः प्रतिगृह्य तपोधनः  ।  
नारदः सुखमासीनः काञ्चने परमासने  ॥ १३४.७ ॥  
मयस्तु सुखमासीने नारदे नारदोद्भवे  ।  
यथार्हं दानवैः सार्धमासीनो दानवाधिपः  ॥ १३४.८ ॥  
आसीनं नारदं प्रेक्ष्य मयस्त्वथ महासुरः  ।  
अब्रवीद्वचनं तुष्टो हृष्टरोमाननेक्षणः  ॥ १३४.९ ॥  
औत्पातिकं पुरेऽस्माकं यथा नान्यत्र कुत्रचित् ।  
वर्तते वर्तमानज्ञ वद त्वं हि च नारद  ॥ १३४.१० ॥  
दृश्यन्ते भयदाः स्वप्ना भज्यन्ते च ध्वजाः परम्  ।  
विना च वायुना केतुः पतते च तथा भुवि  ॥ १३४.११ ॥  
अट्टालकाश्च नृत्यन्ते सपताकाः सगोपुराः  ।  
हिंस हिंसेति श्रूयन्ते गिरश्च भयदाः पुरे  ॥ १३४.१२ ॥  
नाहं बिभेमि देवानां सेन्द्राणामपि नारद  ।  
मुक्त्वैकं वरदं स्थाणुं भक्ताभयकरं हरम्  ॥ १३४.१३ ॥  
भगवन्नास्त्यविदितमुत्पातेषु तवानघ  ।  
अनागतमतीतं च भवाञ्जानाति तत्त्वतः  ॥ १३४.१४ ॥  
तदेतन्नो भयस्थानमुत्पाताभिनिवेदितम्  ।  
कथयस्व मुनिश्रेष्ठ प्रपन्नस्य तु नारद  ॥ १३४.१५ ॥  
इत्युक्तो नारदस्तेन मयेनामयवर्जितः  ॥ १३४.१६ ॥  

*नारद उवाच  
शृणु दानव तत्त्वेन भवन्त्यौत्पातिका यथा  ।  
धर्मेति धारणे धातुर्माहात्म्ये चैव पठ्यते  ।  
धारणाच्च महत्त्वेन धर्म एष निरुच्यते  ॥ १३४.१७ ॥  
स इष्टप्रापको धर्म आचार्यैरुपदिश्यते  ।  
इतरश्चानिष्टफल आचार्यैर्नोपदिश्यते  ॥ १३४.१८ ॥  
उत्पथान्मार्गमागच्छेन्मार्गाच्चेव विमार्गताम्  ।  
विनाशस्तस्य निर्देश्य इति वेदविदो विदुः  ॥ १३४.१९ ॥  
त्वमधर्मरथारूढः सहैभिर्मत्तदानवैः  ।  
अपकारिषु देवानां कुरुषे त्वं सहायताम्  ॥ १३४.२० ॥  
तदेतान्येवमादीनि उत्पातावेदितानि च  ।  
वैनाशिकानि दृश्यन्ते दानवानां तथैव च  ॥ १३४.२१ ॥  
एष रुद्रः समास्थाय महालोकमयं रथम्  ।  
आयाति त्रिपुरं हन्तुं मय त्वामसुरानपि  ॥ १३४.२२ ॥  
स त्वं महौजसं नित्यं प्रपद्यस्व महेश्वरम्  ।  
यास्यसे सह पुत्रेण दानवैः सह मानद  ॥ १३४.२३ ॥  
इत्येवमावेद्य भयं दानवोपस्थितं महत् ।  
दानवानां पुनर्देवो देवेशपदमागतः  ॥ १३४.२४ ॥  
नारदे तु मुनौ याते मयो दानवनायकः  ।  
शूरसम्मतमित्येवं दानवानाह दानवः  ॥ १३४.२५ ॥  
शूराः स्थ जातपुत्राः स्थ कृतकृत्याः स्थ दानवाः  ।  
युध्यध्वं दैवतैः सार्धं कर्तव्यं चापि नो भयम्  ॥ १३४.२६ ॥  
जित्वा वयं भविष्यामः सर्वेऽमरसभासदः  ।  
देवांश्च सेन्द्रकान्हत्वा लोकान्भोक्ष्यामहेऽसुराः  ॥ १३४.२७ ॥  
अट्टालकेषु च तथा तिष्ठध्वं शस्त्रपाणयः  ।  
दंशिता युद्धसज्जाश्च तिष्ठध्वं प्रोद्यतायुधाः  ॥ १३४.२८ ॥  
पुराणि त्रीणि चैतानि यथास्थानेषु दानवाः  ।  
तिष्ठध्वं लङ्घनीयानि भविष्यन्ति पुराणि च  ॥ १३४.२९ ॥  
नमोगतास्तथा शूरा देवता विदिता हि वः  ।  
ताः प्रयत्नेन वार्याश्च विदार्याश्चैव सायकैः  ॥ १३४.३० ॥  
इति दनुतनयान्मयस्तथोक्त्वा सुरगणवारणवारणे वचांसि  ।  
युवतिजनविषण्णमानसं तत्त्रिपुरपुरं सहसा विवेश राजा  ॥ १३४.३१ ॥  
अथ रजतविशुद्धभावभावो भवमभिपूज्य दिगम्बरं सुगीर्भिः  ।  
शरणमुपजगाम देवदेवं मदनार्यन्धकयज्ञदेहघातम्  ॥ १३४.३२ ॥  
मयमभयपदैषिणं प्रपन्नं न किल बुबोध तृतीयदीप्तनेत्रः  ।  
तदभिमतमदात्ततः शशाङ्की स च किल निर्भय एव दानवोऽभूत् ॥ १३४.३३ ॥  


______________________________________________________  


मत्स्यपुराण १३५  

*सूत उवाच  
ततो रणे देवबलं नारदोऽभ्यगमत्पुनः  ।  
आगत्य चैव त्रिपुरात्सभायामास्थितः स्वयम्  ॥ १३५.१ ॥  
इलावृतमिति ख्यातं तद्वर्षं विस्तृतायतम्  ।  
यत्र यज्ञो बलेर्वृत्तो बलिर्यत्र च संयतः  ॥ १३५.२ ॥  
देवानां जन्मभूमिर्या त्रिषु लोकेषु विश्रुता  ।  
विवाहाः क्रतवश्चैव जातकर्मादिकाः क्रियाः  ॥ १३५.३ ॥  
देवानां यत्र वृत्तानि कन्यादानानि यानि च  ।  
रेमे नित्यं भवो यत्र सहायैः पार्षदैर्गणैः  ॥ १३५.४ ॥  
लोकपालाः सदा यत्र तस्थुर्मेरुगिरौ यथा  ।  
मधुपिङ्गलनेत्रस्तु चन्द्रावयवभूषणः  ।  
देवानामधिपं प्राह गणपांश्च महेश्वरः  ॥ १३५.५ ॥  
वासवैतदरीणां ते त्रिपुरं परिदृश्यते  ।  
विमानैश्च पताकाभिर्ध्वजैश्च समलङ्कृतम्  ॥ १३५.६ ॥  
इदं वृत्तमिदं ख्यातं वह्निवद्भृशतापनम्  ।  
एते जना गिरिप्रख्याः सकुण्डलकिरीटिनः  ॥ १३५.७ ॥  
प्राकारगोपुराट्टेषु कक्षान्ते दानवाः स्थिताः  ।  
इमे च तोयदाभासा दनुजा विकृताननाः  ॥ १३५.८ ॥  
निर्गच्छन्ति पुरो दैत्याः सायुधा विजयैषिणः  ॥ १३५.९ ॥  
स त्वं सुरशतैः सार्धं ससहायो वरायुधः  ।  
सहद्भिर्मामकैर्भृत्यैर्व्यापादय महासुरान्  ॥ १३५.१० ॥  
अहं च रथवर्येण निश्चलाचलवत्स्थितः  ।  
पुरः पुरस्य रन्ध्रार्थी स्थास्यामि विजयाय वः  ॥ १३५.११ ॥  
यदा तु पुष्ययोगेण एकत्वं स्थास्यते पुरम्  ।  
तदेतन्निर्दहिष्यामि शरेणैकेन वासव  ॥ १३५.१२ ॥  
इत्युक्तो वै भगवता रुद्रेणेह सुरेश्वरः  ।  
ययौ तत्त्रिपुरं जेतुं तेन सैन्येन संवृतः  ॥ १३५.१३ ॥  
प्रक्रान्तरथभीमैस्तैः सदेवैः पार्षदां गणैः  ।  
कृतसिंहरवोपेतैरुद्गच्छद्भिरिवाम्बुदैः  ॥ १३५.१४ ॥  
तेन नादेन त्रिपुराद्दानवा युद्धलालसाः  ।  
उत्पत्य दुद्रुवुश्चेलुः सायुधाः खे गणेश्वरान्  ॥ १३५.१५ ॥  
अन्ये पयोधरारावाः पयोधरसमा बभुः  ।  
ससिंहनादं वादित्रं वादयामासुरुद्धताः  ॥ १३५.१६ ॥  
देवानां सिंहनादश्च सर्वतूर्यरवो महान्  ।  
ग्रस्तोऽभूद्दैत्यनादैश्च चन्द्रस्तोयधरैरिव  ॥ १३५.१७ ॥  
चन्द्रोदयात्समुद्भूतः पौर्णमास इवार्णवः  ।  
त्रिपुरं प्रभवत्तद्वद्भीमरूपमहासुरैः  ॥ १३५.१८ ॥  
प्राकारेषु पुरे तत्र गोपुरेष्वपि चापरे  ।  
अट्टालकान्समारुह्य केचिच्चलितवादिनः  ॥ १३५.१९ ॥  
स्वर्णमालाधराः शूराः प्रभासितकराम्बराः  ।  
केचिन्नदन्ति दनुजास्तोयमत्ता इवाम्बुदाः  ॥ १३५.२० ॥  
इतश्चेतश्च धावन्तः केचिदुद्भूतवाससः  ।  
किमेतदिति पप्रच्छुरन्योन्यं गृहमाश्रिताः  ॥ १३५.२१ ॥  
किमेतन्नैव जानामि ज्ञानमन्तर्हितं हि मे  ।  
ज्ञास्यसेऽनन्तरेणेति कालो विस्तारतो महान्  ॥ १३५.२२ ॥  
सोऽप्यसौ पृथ्वीसारं च सिंहश्च रथमास्थितः  ।  
तिष्ठते त्रिपुरं पीड्य देहं व्याधिरिवोच्छ्रितः  ॥ १३५.२३ ॥  
य एषोऽस्ति स एषोऽस्तु का चिन्ता सम्भ्रमे सति  ।  
एहि आयुधमादाय क्व मे पृच्छा भविष्यति  ॥ १३५.२४ ॥  
इति तेऽन्योन्यमाविद्धा उत्तरोत्तरभाषिणः  ।  
आसाद्य पृच्छन्ति तदा दानवास्त्रिपुरालयाः  ॥ १३५.२५ ॥  
तारकाख्यपुरे दैत्यास्तारकाख्यपुरःसराः  ।  
निर्गताः कुपितास्तूर्णं बिलादिव महोरगाः  ॥ १३५.२६ ॥  
निर्धावन्तस्तु ते दैत्याः प्रमथाधिपयूथपैः  ।  
निरुद्धा गजराजानो यथा केसरियूथपैः  ॥ १३५.२७ ॥  
दर्पितानां ततश्चैषां दर्पितानामिवाग्नीनाम्  ।  
रूपाणि जज्वलुस्तेषामग्नीनामिव धम्यताम्  ॥ १३५.२८ ॥  
ततो बृहन्ति चापानि भीमनादानि सर्वशः  ।  
निकृष्य जघ्नुरन्योन्यमिषुभिः प्राणभोजनैः  ॥ १३५.२९ ॥  
मार्जारमृगभीमास्यान् पार्षदान्विकृताननान्  ।  
दृष्ट्वा दृष्ट्वाहसन्नुच्चैर्दानवा रूपसम्पदा  ॥ १३५.३० ॥  
बाहुभिः परिघाकारैः कृष्यतां धनुषां शराः  ।  
भटवर्मेषु विविशुस्तडागानीव पक्षिणः  ॥ १३५.३१ ॥  
मृताः स्थ क्व नु यास्यध्वं हनिष्यामो निवर्तताम्  ।  
इत्येवं परुषाण्युक्त्वा दानवाः पार्षदर्षभान्  ॥ १३५.३२ ॥  
बिभिदुः सायकैस्तीक्ष्णैः सूर्यपादा इवाम्बुदान्  ।  
प्रमथा अपि सिंहाक्षाः सिंहविक्रान्तविक्रमाः  ।  
खण्डशैलशिलावृक्षैर्बिभिदुर्दैत्यदानवान्  ॥ १३५.३३ ॥  
अम्बुदैराकुलमिव हंसाकुलमिवाम्बरम्  ।  
दानवाकुलमत्यर्थं तत्पुरं सकलं बभौ  ॥ १३५.३४ ॥  
विकृष्टचापा दैत्येन्द्राः सृजन्ति शरदुर्दिनम्  ।  
इन्द्रचापाङ्कितोरस्का जलदा इव दुर्दिनम्  ॥ १३५.३५ ॥  
इषुभिस्ताड्यमानास्ते भूयो भूयो गणेश्वराः  ।  
चक्रुस्ते देहनिर्यासं स्वर्णधातुमिवाचलाः  ॥ १३५.३६ ॥  
तथा वृक्षशिलावज्रशूलपट्टिपरश्वधैः  ।  
चूर्ण्यन्तेऽभिहता दैत्याः काचाष्टङ्कहता इव  ॥ १३५.३७ ॥  
चन्द्रोदयात्समुद्भूतः पौर्णमास इवार्णवः  ।  
त्रिपुरं प्रभवत्तद्वद्भीमरूपमहासुरैः  ॥ १३५.३८ ॥  
तारकाख्यो जयत्येष इति दैत्या अघोषयन्  ।  
जयतीन्द्रश्च रुद्रश्च इत्येव च गणेश्वराः  ॥ १३५.३९ ॥  
वारिता दारिता बाणैर्योधास्तस्मिन्बलार्णवे  ।  
निःस्वनन्तोऽम्बुसमये जलगर्भा इवाम्बुदाः  ॥ १३५.४० ॥  
करैश्छिन्नैः शिरोभिश्च ध्वजैश्छत्त्रैश्च पाण्डुरैः  ।  
युद्धभूमिर्भयवती मांसशोणितपूरिता  ॥ १३५.४१ ॥  
व्योम्नि चोत्प्लुत्य सहसा तालमात्रं वरायुधैः  ।  
दृढाहताः पतन् पूर्वं दानवाः प्रमथास्तथा  ॥ १३५.४२ ॥  
सिद्धाश्चाप्सरसश्चैव चारणाश्च नभोगताः  ।  
दृढप्रहारहृषिताः साधु साध्विति चुक्रुशुः  ॥ १३५.४३ ॥  
अनाहताश्च वियति देवदुन्दुभयस्तथा  ।  
नदन्तो मेघशब्देन शरभा इव रोषिताः  ॥ १३५.४४ ॥  
ते तस्मिंस्त्रिपुरे दैत्या नद्यः सिन्धुपताविव  ।  
विशन्ति क्रुद्धवदना वल्मीकमिव पन्नगाः  ॥ १३५.४५ ॥  
तारकाख्यपुरे तस्मिन् सुराः शूराः समन्ततः  ।  
सशस्त्रा निपतन्ति स्म सपक्षा इव भूधराः  ॥ १३५.४६ ॥  
योधयन्ति त्रिभागेण त्रिपुरे तु गणेश्वराः  ।  
विद्युन्माली मयश्चैव मग्नौ च द्रुमवद्रणे  ॥ १३५.४७ ॥  
विद्युन्माली स दैत्येन्द्रो गिरीन्द्रसदृशद्युतिः  ।  
आदाय परिघं घोरं ताडयामास नन्दिनम्  ॥ १३५.४८ ॥  
स नन्दी दानवेन्द्रेण परिघेण दृढाहतः  ।  
भ्रमते मधुना व्यक्तः पुरा नारायणो यथा  ॥ १३५.४९ ॥  
नन्दीश्वरे गते तत्र गणपाः ख्यातविक्रमाः  ।  
दुद्रुवुर्जातसंरम्भा विद्युन्मालिनमासुरम्  ॥ १३५.५० ॥  
घण्टाकर्णः शङ्कुकर्णो महाकालश्च पार्षदाः  ।  
ततश्च सायकैः सर्वान् गणपान्गणपाकृतीन्  ॥ १३५.५१ ॥  
भूयो भूयः स विव्याध गणेश्वरमहत्तमान्  ।  
भित्त्वा भित्त्वा रुरावोच्चैर्नभस्यम्बुधरो यथा  ॥ १३५.५२ ॥  
तस्यारम्भितशब्देन नन्दी दिनकरप्रभः  ।  
सञ्ज्ञां प्राप्य ततः सोऽपि विद्युन्मालिनमाद्रवत् ॥ १३५.५३ ॥  
रुद्रदत्तं तदा दीप्तं दीप्तानलसमप्रभम्  ।  
वज्रं वज्रनिभाङ्गस्य दानवस्य ससर्ज ह  ॥ १३५.५४ ॥  
तं नन्दिभुजनिर्मुक्तं मुक्ताफलविभूषितम्  ।  
पपात वक्षसि तदा वज्रं दैत्यस्य भीषणम्  ॥ १३५.५५ ॥  
स वज्रनिहतो दैत्यो वज्रसंहननोपमः  ।  
पपात वज्राभिहतः शक्रेणाद्रिरिवाहतः  ॥ १३५.५६ ॥  
दैत्येश्वरं विनिहतं नन्दिना कुलनन्दिना  ।  
चुक्रुशुर्दानवाः प्रेक्ष्य दुद्रुवुश्च गणाधिपाः  ॥ १३५.५७ ॥  
दुःखामर्षितरोषास्ते विद्युन्मालिनि पातिते  ।  
द्रुमशैलमहावृष्टिं पयोदाः ससृजुर्यथा  ॥ १३५.५८ ॥  
ते पीड्यमाना गुरुभिर्गिरिभिश्च गणेश्वराः  ।  
कर्तव्यं न विदुः किञ्चिद्वन्द्यमाधार्मिका इव  ॥ १३५.५९ ॥  
ततोऽसुरवरः श्रीमांस्तारकाख्यः प्रतापवान्  ।  
सतरूणां गिरीणां वै तुल्यरूपधरो बभौ  ॥ १३५.६० ॥  
भिन्नोत्तमाङ्गा गणपा भिन्नपादाङ्किताननाः  ।  
विरेजुर्भुजगा मन्त्रैर्वार्यमाणा यथा तथा  ॥ १३५.६१ ॥  
मयेन मायावीर्येण वध्यमाना गणेश्वराः  ।  
भ्रमन्ति बहुशब्दालाः पञ्जरे शकुना इव  ॥ १३५.६२ ॥  
तयासुरवरः श्रीमांस्तारकाख्यः प्रतापवान्  ।  
ददाह च बलं सर्वं शुष्केन्धनमिवानलः  ॥ १३५.६३ ॥  
तारकाख्येन वार्यन्ते शरवर्षैस्तदा गणाः  ।  
मयेन मायानिहतास्तारकाख्येन चेषुभिः  ।  
गणेशा विधुरा जाता जीर्णमूला यथा द्रुमाः  ॥ १३५.६४ ॥  
भूयः सम्पतते चाग्निर्ग्रहान्ग्राहान्भुजङ्गमान्  ।  
गिरीन्द्रांश्च हरीन्व्याघ्रान् वृक्षान् सृमरवर्णकान्  ॥ १३५.६५ ॥  
शरभानष्टपादांश्च अपः पवनमेव च  ।  
मयो मायाबलेनैव पातयत्येव शत्रुषु  ॥ १३५.६६ ॥  
ते तारकाख्येन मयेन मायया सम्मुह्यमाना विवशा गणेश्वराः  ।  
नाशक्नुवंस्ते मनसापि चेष्टितुं यथेन्द्रियार्था मुनिनाभिसंयताः  ॥ १३५.६७ ॥  
महाजलाग्न्यादिसकुञ्जरोरगैर्हरीन्द्रव्याघ्रर्क्षतरक्षुराक्षसैः  ।  
विबाध्यमानास्तमसा विमोहिताः समुद्रमध्येष्विव गाधकाङ्क्षिणः  ॥ १३५.६८ ॥  
सम्मर्द्यमानेषु गणेश्वरेषु सन्नर्दमानेषु सुरेतरेषु  ।  
ततः सुराणां प्रवराभिरक्षितुं रिपोर्बलं संविविशुः सहायुधाः  ॥ १३५.६९ ॥  
यमो गदास्त्रो वरुणश्च भास्करस्तथा कुमारोऽमरकोटिसंयुतः  ।  
स्वयं च शक्रः सितनागवाहनः कुलीशपाणिः सुरलोकपुङ्गवः  ॥ १३५.७० ॥  
स चोडुनाथः ससुतो दिवाकरः स सान्तकस्त्र्यक्षपतिर्महाद्युतिः  ।  
एते रिपूणां प्रबलाभिरक्षितं तदा बलं संविविशुर्मदोद्धताः  ॥ १३५.७१ ॥  
यथा वनं दर्पितकुञ्जराधिपा यथा नभः साम्बुधरं दिवाकरः  ।  
यथा च सिंहैर्विजनेषु गोकुलं तथा बलं तत्त्रिदशैरभिद्रुतम्  ॥ १३५.७२ ॥  
कृतप्रहारातुरदीनदानवं ततस्त्वभज्यन्त बलं हि पार्षदाः  ।  
स्वर्ज्योतिषां ज्योतिरिवोष्मवान् हरिर्यथा तमो घोरतरं नराणाम्  ॥ १३५.७३ ॥  
विशान्तयामास यथा सदैव निशाकरः सञ्चितशार्वरं तमः  ।  
ततोऽपकृष्टे च तमःप्रभावे अस्त्रप्रभावे च विवर्धमाने  ॥ १३५.७४ ॥  
दिग्लोकपालैर्गणनायकैश्च कृतो महान्सिंहरवो मुहूर्तम्  ।  
सङ्ख्ये विभग्ना विकरा विपादाश्छिन्नोत्तमाङ्गाः शरपूरिताङ्गाः  ॥ १३५.७५ ॥  
देवेतरा देववरैर्विभिन्नाः सीदन्ति पङ्केषु यथा गजेन्द्राः  ।  
वज्रेण भीमेन च वज्रपाणिः शक्त्या च शक्त्या च मयूरकेतुः  ॥ १३५.७६ ॥  
दण्डेन चोग्रेण च धर्मराजः पाशेन चोग्रेण च वारिगोप्ता  ।  
शूलेन कालेन च यक्षराजो वीर्येण तेजस्वितया सुकेशः  ॥ १३५.७७ ॥  
गणेश्वरास्ते सुरसन्निकाशाः पूर्णाहुतीसिक्तशिखिप्रकाशाः  ।  
उत्सादयन्ते दनुपुत्रवृन्दान् यथैव इन्द्राशनयः पतन्त्यः  ॥ १३५.७८ ॥  
मयस्तु देवान्परिरक्षितारमुमात्मजं देववरं कुमारम्  ।  
शरेण भित्त्वा स हि तारकासुतं स तारकाख्यासुरमाबभाषे  ॥ १३५.७९ ॥  
कृत्वा प्रहारं प्रविशामि वीरं पुरं हि दैत्येन्द्रबलेन युक्तः  ।  
विश्राममूर्जस्करमप्यवाप्य पुनः करिष्यामि रणं प्रपन्नैः  ॥ १३५.८० ॥  
वयं हि शस्त्रक्षतविक्षताङ्गा विशीर्णशस्त्रध्वजवर्मवाहाः  ।  
जयैषिणस्ते जयकाशिनश्च गणेश्वरा लोकवराधिपाश्च  ॥ १३५.८१ ॥  
मयस्य श्रुत्वा दिवि तारकाख्यो वचोऽभिकाङ्क्षन्क्षतजोपमाक्षः  ।  
विवेश तूर्णं त्रिपुरं दितेः सुतैः सुतैरदित्या युधि वृद्धहर्षैः  ॥ १३५.८२ ॥  
ततः सशङ्खानकभेरिभीमं ससिंहनादं हरसैन्यमाबभौ  ।*  
मयानुगं घोरगभीरगह्वरं यथा सिंहनादितम्  ॥ १३५.८३ ॥*  


______________________________________________________  


मत्स्यपुराण १३६  

*सूत उवाच  
मयः प्रहारं कृत्वा तु मायावी दानवर्षभः  ।  
विवेश तूर्णं त्रिपुरमभ्रं नीलमिवाम्बरम्  ॥ १३६.१ ॥  
स दीर्घमुष्णं निःश्वस्य दानवान्वीक्ष्य मध्यगान्  ।  
दध्यौ लोकक्षये प्राप्ते कालं काल इवापरः  ॥ १३६.२ ॥  
इन्द्रोऽपि बिभ्यते यस्य स्थितो युद्धेप्सुरग्रतः  ।  
स चापि निधनं प्राप्तो विद्युन्माली महायशाः  ॥ १३६.३ ॥  
दुर्गं वै त्रिपुरस्यास्य न समं विद्यते पुरम्  ।  
तस्याप्येषोऽनयः प्राप्तो न दुर्गं कारणं क्वचित् ॥ १३६.४ ॥  
कालस्यैव वशे सर्वं दुर्गं दुर्गतरं च यत् ।  
काले क्रुद्धे कथं कालात्त्राणं नोऽद्य भविष्यति  ॥ १३६.५ ॥  
एकेषु त्रिषु यत्किञ्चिद्बलं वै सर्वजन्तुषु  ।  
कालस्य तद्वशं सर्वमिति पैतामहो विधिः  ॥ १३६.६ ॥  
अस्मिन्कः प्रभवेद्योगो ह्यसन्धार्येऽमितात्मनि  ।  
लङ्घने कः समर्थः स्यादृते देवं महेश्वरम्  ॥ १३६.७ ॥  
बिभेमि नेन्द्राद्धि यमाद्वरुणान्न च वित्तपात् ।  
स्वामी चैषां तु देवानां दुर्जयः स महेश्वरः  ॥ १३६.८ ॥  
ऐश्वर्यस्य फलं यत्तत्प्रभुत्वस्य च यत्फलम्  ।  
तदद्य दर्शयिष्यामि यावद्वीराः समन्ततः  ॥ १३६.९ ॥  
वापीममृततोयेन पूर्णां स्रक्ष्ये वरौषधीः  ।  
जीविष्यन्ति तदा दैत्याः सञ्जीवनवरौषधैः  ॥ १३६.१० ॥  
इति सञ्चिन्त्य बलवान्मयो मायाविनां वरः  ।  
मायया ससृजे वापीं रम्भामिव पितामहः  ॥ १३६.११ ॥  
द्वियोजनायतां दीर्घां पूर्णयोजनविस्तृताम्  ।  
आरोहसङ्क्रमवतीं चित्ररूपां कथामिव  ॥ १३६.१२ ॥  
इन्दोः किरणकल्पेन मृष्टेनामृतगन्धिना  ।  
पूर्णां परमतोयेन गुणपूर्णामिवाङ्गनाम्  ॥ १३६.१३ ॥  
उत्पलैः कुमुदैः पद्मैर्वृतां कादम्बकैस्तथा  ।  
चन्द्रभास्करवर्णाभैर्भीमैरावरणैर्वृताम्  ॥ १३६.१४ ॥  
खगैर्मधुररावैश्च चारुचामीकरप्रभैः  ।  
कामैषिभिरिवाकीर्णां जीवानामरणीमिव  ॥ १३६.१५ ॥  
तां वापीं सृज्य स मयो गङ्गामिव महेश्वरः  ।  
तस्यां प्रक्षालयामास विद्युन्मालिनमादितः  ॥ १३६.१६ ॥  
स वाप्यां मज्जितो दैत्यो देवशत्रुर्महाबलः  ।  
उत्तस्थाविन्धनैरिद्धः सद्यो हुत इवानलः  ॥ १३६.१७ ॥  
मयस्य चाञ्जलिं कृत्वा तारकाख्योऽभिवादितः  ।  
विद्युन्मालीति वचनं मयमुत्थाय चाब्रवीत् ॥ १३६.१८ ॥  
क्व नन्दी सह रुद्रेण वृतः प्रमथजम्बुकैः  ।  
युध्यामोऽरीन् विनिष्पीड्य दया देहेषु का हि नः  ॥ १३६.१९ ॥  
अन्वास्यैव च रुद्रस्य भवामः प्रभविष्णवः  ।  
तैर्वा विनिहता युद्धे भविष्यामो यमाशनाः  ॥ १३६.२० ॥  
विद्युन्मालेर्निशम्यैतन्मयो वचनमूर्जितम्  ।  
तं परिष्वज्य सार्द्राक्ष इदमाह महासुरः  ॥ १३६.२१ ॥  
विद्युन्मालिन्न मे राज्यमभिप्रेतं न जीवितम्  ।  
त्वया विना महाबाहो किमन्येन महासुर  ॥ १३६.२२ ॥  
महामृतमयी वापी ह्येषा मायाभिरीश्वर  ।  
सृष्टा दानवदैत्यानां हतानां जीववर्धिनी  ॥ १३६.२३ ॥  
दिष्ट्या त्वां दैत्य पश्यामि यमलोकादिहागतम्  ।  
दुर्गतावनयग्रस्तं भोक्ष्यामोऽद्य महानिधिम्  ॥ १३६.२४ ॥  
दृष्ट्वा दृष्ट्वा च तां वापीं मायया मयनिर्मिताम्  ।  
हृष्टाननाक्षा दैत्येन्द्रा इदं वचनमब्रुवन्  ॥ १३६.२५ ॥  
दानवा युध्यतेदानीं प्रमथैः सह निर्भयाः  ।  
मयेन निर्मिता वापी हतान्सञ्जीवयिष्यति  ॥ १३६.२६ ॥  
ततः क्षुब्धाम्बुधिनिभा भेरी सा तु भयङ्करी  ।  
वाद्यमाना ननादोच्चै रौरवी सा पुनः पुनः  ॥ १३६.२७ ॥  
श्रुत्वा भेरीरवं घोरं मेघारम्भितसन्निभम्  ।  
न्यपतन्नसुरास्तूर्णं त्रिपुराद्युद्धलालसाः  ॥ १३६.२८ ॥  
लोहराजतसौवर्णैः कटकैर्मणिराजितैः  ।  
आमुक्तैः कुण्डलैर्हारैर्मुकुटैरपि चोत्कटैः  ॥ १३६.२९ ॥  
धूमायिता ह्यविरमा ज्वलन्त इव पावकाः  ।  
आयुधानि समादाय काशिनो दृढविक्रमाः  ॥ १३६.३० ॥  
नृत्यमाना इव नटा गर्जन्त इव तोयदाः  ।  
करोच्छ्रया इव गजाः सिंहा इव च निर्भयाः  ॥ १३६.३१ ॥  
ह्रदा इव च गम्भीराः सूर्या इव प्रतापिताः  ।  
द्रुमा इव च दैत्येन्द्रास्त्रासयन्तो बलं महत् ॥ १३६.३२ ॥  
प्रमथा अपि सोत्साहा गरुडोत्पातपातिनः  ।  
युयुत्सवोऽभिधावन्ति दानवान्दानवारयः  ॥ १३६.३३ ॥  
नन्दीश्वरेण प्रमथास्तारकाख्येन दानवाः  ।  
चक्रुः संहत्य सङ्ग्रामं चोद्यमाना बलेन च  ॥ १३६.३४ ॥  
तेऽसिभिश्चन्द्रसङ्काशैः शूलैश्चानलपिङ्गलैः  ।  
बाणैश्च दृढनिर्मुक्तैरभिजघ्नुः परस्परम्  ॥ १३६.३५ ॥  
शराणां सृज्यमानानामसीनां च निपात्यताम्  ।  
रूपाण्यासन्महोल्कानां पतन्तीनामिवाम्बरात् ॥ १३६.३६ ॥  
शक्तिभिर्भिन्नहृदया निर्दया इव पातिताः  ।  
निरयेष्विव निर्मग्नाः कूजन्ते प्रमथासुराः  ॥ १३६.३७ ॥  
हेमकुण्डलयुक्तानि किरीटोत्कटवन्ति च  ।  
शिरांस्युर्व्यां पतन्ति स्म गिरिकूटा इवात्यये  ॥ १३६.३८ ॥  
परश्वधैः पट्टिशैश्च खड्गैश्च परिघैस्तथा  ।  
छिन्नाः करिवराकारा निपेतुस्ते धरातले  ॥ १३६.३९ ॥  
गर्जन्ति सहसा हृष्टाः प्रमथा भीमगर्जनाः  ।  
साधयन्त्यपरे सिद्धा युद्धगान्धर्वमद्भुतम्  ॥ १३६.४० ॥  
बलवान्भासि प्रमथ दर्पितो भासि दानव  ।  
इति चोच्चारयन्वाचं वारणा रणधूर्गताः  ॥ १३६.४१ ॥  
परिघैराहताः केचिद्दानवैः शङ्करानुगाः  ।  
वमन्ते रुधिरं वक्त्रैः स्वर्णधातुमिवाचलाः  ॥ १३६.४२ ॥  
प्रमथैरपि नाराचैरसुराः सुरशत्रवः  ।  
द्रुमैश्च गिरिशृङ्गैश्च गाढमेवाहवे हताः  ॥ १३६.४३ ॥  
सूदितानथ तान्दैत्यानन्ये दानवपुङ्गवाः  ।  
उत्क्षिप्य चिक्षिपुर्वाप्यां मयदानवचोदिताः  ॥ १३६.४४ ॥  
ते चापि भास्वरैर्देहैः स्वर्गलोक इवामराः  ।  
उत्तस्थुर्वापीमासाद्य सद्रूपाभरणाम्बराः  ॥ १३६.४५ ॥  
अथैके दानवाः प्राप्य वापीप्रक्षेपणादसून्  ।  
आस्फोट्य सिंहनादं च कृत्वाधावंस्तथासुराः  ॥ १३६.४६ ॥  
दानवाः प्रमथानेतान् प्रसर्पत किमासथ  ।  
हतानपि हि वो वापी पुनरुज्जीवयिष्यति  ॥ १३६.४७ ॥  
एवं श्रुत्वा शङ्कुकर्णो वचोऽग्रग्रहसन्निभः  ।  
द्रुतमेवैत्य देवेशमिदं वचनमब्रवीत् ॥ १३६.४८ ॥  
सूदिताः सूदिता देव प्रमथैरसुरा ह्यमी  ।  
उत्तिष्ठन्ति पुनर्भीमाः सस्या इव जलोक्षिताः  ॥ १३६.४९ ॥  
अस्मिन्किल पुरे वापी पूर्णामृतरसाम्भसा  ।  
निहता निहता यत्र क्षिप्ता जीवन्ति दानवाः  ॥ १३६.५० ॥  
इति विज्ञापयद्देवं शङ्कुकर्णो महेश्वरम्  ।  
अभवन्दानवबल उत्पाता वै सुदारुणाः  ॥ १३६.५१ ॥  
तारकाख्यः सुभीमाक्षो दारितास्यो हरिर्यथा  ।  
अभ्यधावत्सुसङ्क्रुद्धो महादेवरथं प्रति  ॥ १३६.५२ ॥  
त्रिपुरे तु महान्घोरो भेरीशङ्खरवो बभौ  ।  
दानवा निःसृता दृष्ट्वा देवदेवरथे सुरम्  ॥ १३६.५३ ॥  
भूकम्पश्चाभवत्तत्र शताङ्गो भूगतोऽभवत् ।  
दृष्ट्वा क्षोभमगाद्रुद्रः स्वयम्भूश्च पितामहः  ॥ १३६.५४ ॥  
ताभ्यां देववरिष्ठाभ्यामन्वितः स रथोत्तमः  ।  
अनायतनमासाद्य सीदते गुणवानिव  ॥ १३६.५५ ॥  
धातुक्षये देह इव ग्रीष्मे चाल्पमिवोदकम्  ।  
शैथिल्यं याति स रथः स्नेहो विप्रकृतो यथा  ॥ १३६.५६ ॥  
रथादुत्पत्यात्मभूर्वै सीदन्तं तु रथोत्तमम्  ।  
उज्जहार महाप्राणो रथं त्रैलोक्यरूपिणम्  ॥ १३६.५७ ॥  
तदा शराद्विनिष्पत्य पीतवासा जनार्दनः  ।  
वृषरूपं महत्कृत्वा रथं जग्राह दुर्धरम्  ॥ १३६.५८ ॥  
स विषाणाभ्यां त्रैलोक्यं रथमेव महारथः  ।  
प्रगृह्योद्वहते सज्जं कुलं कुलवहो यथा  ॥ १३६.५९ ॥  
तारकाख्योऽपि दैत्येन्द्रो गिरीन्द्र इव पक्षवान्  ।  
अभ्यद्रवत्तदा देवं ब्रह्माणं हतवांश्च सः  ॥ १३६.६० ॥  
स तारकाख्याभिहतः प्रतोदं न्यस्य कूबरे  ।  
विजज्वाल मुहुर्ब्रह्मा श्वासं वक्त्रात्समुद्गिरन्  ॥ १३६.६१ ॥  
तत्र दैत्यैर्महानादो दानवैरपि भैरवः  ।  
तारकाख्यस्य पूजार्थं कृतो जलधरोपमः  ॥ १३६.६२ ॥  
रथचरणकरोऽथ महामृधे वृषभवपुर्वृषभेन्द्रपूजितः  ।  
दितितनयबलं विमर्द्य सर्वं त्रिपुरपुरं प्रविवेश केशवः  ॥ १३६.६३ ॥  
सजलजलदराजितां समस्तां कुमुदवरोत्पलफुल्लपङ्कजाढ्याम्  ।  
सुरगुरुरपिबत्पयोऽमृतं तद्रविरिव सञ्चितशार्वरं तमोऽन्धम्  ॥ १३६.६४ ॥  
वापीं पीत्वासुरेन्द्राणां पीतवासा जनार्दनः  ।  
नर्दमानो महाबाहुः प्रविवेश शरं ततः  ॥ १३६.६५ ॥  
ततोऽसुरा भीमगणेश्वरैर्हताः प्रहारसंवर्धितशोणितापगाः  ।  
पराङ्मुखा भीममुखैः कृता रणे यथा नयाभ्युद्यततत्परैर्नरैः  ॥ १३६.६६ ॥  
स तारकाख्यस्तडिन्मालिरेव च मयेन सार्धं प्रमथैरभिद्रुताः  ।  
पुरं परावृत्य नु ते शरार्दिता यथा शरीरं पवनोदये गताः  ॥ १३६.६७ ॥  
गणेश्वराभ्युद्यतदर्पकाशिनो महेन्द्रनन्दीश्वरषण्मुखा युधि  ।  
विनेदुरुच्चैर्जहसुश्च दुर्मदा जयेम चन्द्रादिदिगीश्वरैः सह  ॥ १३६.६८ ॥  


______________________________________________________  


मत्स्यपुराण १३७  

*सूत उवाच  
प्रमथैः समरे भिन्नास्त्रैपुरास्ते सुरारयः  ।  
पुरं प्रविविशुर्भीताः प्रमथैर्भग्नगोपुरम्  ॥ १३७.१ ॥  
शीर्णदंष्ट्रा यथा नागा भग्नशृङ्गा यथा वृषाः  ।  
यथा विपक्षाः शकुना नद्यः क्षीणोदका यथा  ॥ १३७.२ ॥  
मृतप्रायास्तथा दैत्या दैवतैर्विकृताननाः  ।  
बभूवुस्ते विमनसः कथं कार्यमिति ब्रुवन्  ॥ १३७.३ ॥  
अथ तान्म्लानमनसस्तदा तामरसाननः  ।  
उवाच दैत्यो दैत्यानां परमाधिपतिर्मयः  ॥ १३७.४ ॥  
कृत्वा युद्धानि घोराणि प्रमथैः सह सामरैः  ।  
तोषयित्वा तथा युद्धे प्रमथानमरैः सह  ॥ १३७.५ ॥  
यूयं यत्प्रथमं दैत्याः पश्चाच्च बलपीडिताः  ।  
प्रविष्टा नगरं त्रासात्प्रमथैर्भृशमर्दिताः  ॥ १३७.६ ॥  
अप्रियं क्रियते व्यक्तं देवैर्नास्त्यत्र संशयः  ।  
यत्र नाम महाभागाः प्रविशन्ति गिरेर्वनम्  ॥ १३७.७ ॥  
अहो हि कालस्य बलमहो कालो हि दुर्जयः  ।  
यत्रेदृशस्य दुर्गस्य उपरोधोऽवमागतः  ॥ १३७.८ ॥  
मये विवदमाने तु नर्दमान इवाम्बुदे  ।  
बभूवुर्निष्प्रभा दैत्या ग्रहा इन्दूदये यथा  ॥ १३७.९ ॥  
वापीपालास्ततोऽभ्येत्य नभः काल इवाम्बुदाः  ।  
मयमाहुर्यमप्रख्यं साञ्जलिप्रग्रहाः स्थिताः  ॥ १३७.१० ॥  
या सामृतरसा गूढा वापी वै निर्मिता त्वया  ।  
समाकुलोत्पलवना समीनाकुलपङ्कजा  ॥ १३७.११ ॥  
पीता सा वृषरूपेण केनचिद्दैत्यनायक  ।  
वापी सा साम्प्रतं दृष्टा मृतसञ्ज्ञा इवाङ्गना  ॥ १३७.१२ ॥  
वापीपालवचः श्रुत्वा मयोऽसौ दानवप्रभुः  ।  
कष्टमित्यसकृत्प्रोच्य दितिजानिदमब्रवीत् ॥ १३७.१३ ॥  
मया मायाबलकृता वापी पीता त्वियं यदि  ।  
विनष्टाः स्म न सन्देहस्त्रिपुरं दानवा गतम्  ॥ १३७.१४ ॥  
निहतान्निहतान्दैत्यानाजीवयति दैवतैः  ।  
पीता वा यदि वा वापी पीता वै पीतवाससा  ॥ १३७.१५ ॥  
कोऽन्यो मन्मायया गुप्तां वापीममृततोयिनीम्  ।  
पास्यते विष्णुमजितं वर्जयित्वा गदाधरम्  ॥ १३७.१६ ॥  
सुगुह्यमपि दैत्यानां नास्त्यस्याविदितं भुवि  ।  
यत्र मद्वरकौशल्यं विज्ञातं न वृतं बुधैः  ॥ १३७.१७ ॥  
समोऽयं रुचिरो देशो निर्द्रुमो निर्द्रुमाचलः  ।  
नवाम्भःपूरितं कृत्वा बाधन्तेऽस्मान्मरुद्गणाः  ॥ १३७.१८ ॥  
ते यूयं यदि मन्यध्वं सागरोपरिधिष्ठिताः  ।  
प्रमथानां महावेगं सहामः श्वसनोपमम्  ॥ १३७.१९ ॥  
एतेषां च समारम्भास्तस्मिन्सागरसम्प्लवे  ।  
निरुत्साहा भविष्यन्ति एतद्रथपथावृताः  ॥ १३७.२० ॥  
युध्यतां निघ्नतां शत्रून् भीतानां च द्रविष्यताम्  ।  
सागरोऽम्बरसङ्काशः शरणं नो भविष्यति  ॥ १३७.२१ ॥  
इत्युक्त्वा स मयो दैत्यो दैत्यानामधिपस्तदा  ।  
त्रिपुरेण ययौ तूर्णं सागरं सिन्धुबान्धवम्  ॥ १३७.२२ ॥  
सागरे जलगम्भीर उत्पपात पुरं वरम्  ।  
अवतस्थुः पुराण्येव गोपुराभरणानि च  ॥ १३७.२३ ॥  
अपक्रान्ते तु त्रिपुरे त्रिपुरारिस्त्रिलोचनः  ।  
पितामहमुवाचेदं वेदवादविशारदम्  ॥ १३७.२४ ॥  
पितामह दृढं भीता भगवन्दानवा हि नः  ।  
विपुलं सागरं ते तु दानवाः समुपाश्रिताः  ॥ १३७.२५ ॥  
यत एव हि ते यातास्त्रिपुरेण तु दानवाः  ।  
तत एव रथं तूर्णं प्रापयस्व पितामह  ॥ १३७.२६ ॥  
सिंहनादं ततः कृत्वा देवा देवरथं च तम्  ।  
परिवार्य ययुर्हृष्टाः सायुधाः पश्चिमोदधिम्  ॥ १३७.२७ ॥  
ततोऽमरामरगुरुं परिवार्य भवं हरम्  ।  
नर्दयन्तो ययुस्तूर्णं सागरं दानवालयम्  ॥ १३७.२८ ॥  
अथ चारुपताकभूषितं पटहाडम्बरशङ्खनादितम्  ।*  
त्रिपुरमभिसमीक्ष्य देवता विविधबला ननदुर्यथा घनाः  ॥ १३७.२९ ॥*  
अमरवरपुरेऽपि दारुणो जलधररावमृदङ्गगह्वरः  ।  
दनुतनयनिनादमिश्रितः प्रतिनिधिसङ्क्षुभिताणवोपमः  ॥ १३७.३० ॥  
अथ भुवनपतिर्गतिः सुराणामरिमृगयामददात्सुलब्धबुद्धिः  ।  
त्रिदशगणपतिर्ह्युवाच शक्रं त्रिपुरगतं सहसा निरीक्ष्य शत्रुम्  ॥ १३७.३१ ॥  
त्रिदशगणपते निशामयैतत्त्रिपुरनिकेतनं दानवाः प्रविष्टाः  ।  
यमवरुणकुबेरषण्मुखैस्तत्सह गणपैरपि हन्मि तावदेव  ॥ १३७.३२ ॥  
विहितपरबलाभिघातभूतं व्रज जलधेस्तु यतः पुराणि तस्थुः  ।  
स रथवरगतो भवः समर्थो ह्युदधिमगात्त्रिपुरं पुनर्निहन्तुम्  ॥ १३७.३३ ॥  
इति परिगणयन्तो दितेः सुता ह्यवतस्थुर्लवणार्णवोपरिष्टात् ।  
अभिभवत्रिपुरं सदानवेन्द्रं शरवर्षैर्मुसलैश्च वज्रमिश्रैः  ॥ १३७.३४ ॥  
अहमपि रथवर्यमास्थितः सुरवरवर्य भवेय पृष्ठतः  ।  
असुरवरवधार्थमुद्यतानां प्रतिविदधामि सुखाय तेऽनघ  ॥ १३७.३५ ॥  
इति भववचनप्रचोदिते दशशतनयनवपुः समुद्यतः  ।  
त्रिपुरपुरजिघांसया हरिः प्रविकसिताम्बुजलोचनो ययौ  ॥ १३७.३६ ॥  


______________________________________________________  


मत्स्यपुराण १३८  

*सूत उवाच  
मघवा तु निहन्तुं तानसुरानमरेश्वरः  ।  
लोकपाला ययुः सर्वे गणपालाश्च सर्वशः  ॥ १३८.१ ॥  
ईश्वरा मोदिताः सर्व उत्पेतुश्चाम्बरे तदा  ।  
खगतास्तु विरेजुस्ते पक्षवन्त इवाचलाः  ॥ १३८.२ ॥  
प्रययुस्तत्पुरं हन्तुं शरीरमिव व्याधयः  ।  
शङ्खाडम्बरनिर्घोषैः पणवान्पटहानपि  ।  
नादयन्तः पुरो देवा दृष्टास्त्रिपुरवासिभिः  ॥ १३८.३ ॥  
हरः प्राप्त इतीवोक्त्वा बलिनस्ते महासुराः  ।  
आजग्मुः परमं क्षोभमत्ययेष्विव सागराः  ॥ १३८.४ ॥  
सुरतूर्यरवं श्रुत्वा दानवा भीमदर्शनाः  ।  
निनेदुर्वादयन्तश्च नानावाद्यान्यनेकशः  ॥ १३८.५ ॥  
भूयोदीरितवीर्यास्ते परस्परकृतागसः  ।  
पूर्वदेवाश्च देवाश्च सूदयन्तः परस्परम्  ॥ १३८.६ ॥  
आक्रोशेऽपि समप्रख्ये तेषां देहनिकृन्तनम्  ।  
प्रवृत्तं युद्धमतुलं प्रहारकृतनिःस्वनम्  ॥ १३८.७ ॥  
निष्पतन्त इवादित्याः प्रज्वलन्त इवाग्नयः  ।  
शंसन्त इव नागेन्द्रा भ्रमन्त एव पक्षिणः  ।  
गिरीन्द्रा इव कम्पन्तो गर्जन्त इव तोयदाः  ॥ १३८.८ ॥  
जृम्भन्त इव शार्दूलाः गर्जन्त इव तोयदाः  ।  
प्रवृद्धोर्मितरङ्गौघाः क्षुभ्यन्त इव सागराः  ॥ १३८.९ ॥  
प्रमथाश्च महाशूरा दानवाश्च महाबलाः  ।  
युयुधुर्निश्चला भूत्वा वज्रा इव महाचलैः  ॥ १३८.१० ॥  
कार्मुकाणां विकृष्टानां बभूवुर्दारुणा रवाः  ।  
कालानुगानां मेघानां यथा वियति वायुना  ॥ १३८.११ ॥  
आहुश्च युद्धे मा भैषीः क्व यास्यसि मृतो ह्यसि  ।  
प्रहराशु स्थितोऽस्म्यत्र एहि दर्शय पौरुषम्  ॥ १३८.१२ ॥  
गृहाण छिन्द्धि भिन्द्धीति खाद मारय दारय  ।  
इत्यन्योन्यमनूच्चार्य प्रययुर्यमसादनम्  ॥ १३८.१३ ॥  
खड्गापवर्जिताः केचित्केचिच्छिन्नाः परश्वधैः  ।  
केचिन्मुद्गरचूर्णाश्च केचिद्बाहुभिराहताः  ॥ १३८.१४ ॥  
पट्टिशैः सूदिताः केचित्केचिच्छूलविदारिताः  ।  
दानवाः शरपुष्पाभाः सवना इव पर्वताः  ।  
निपतन्त्यर्णवजले भीमनक्रतिमिङ्गिले  ॥ १३८.१५ ॥  
व्यसुभिः सुनिबद्धाङ्गैः पतमानैः सुरेतरैः  ।  
सम्बभूवार्णवे शब्दः सजलाम्बुदनिस्वनः  ॥ १३८.१६ ॥  
तेन शब्देन मकरा नक्रास्तिमितिमिङ्गिलाः  ।  
मत्ता लोहितगन्धेन क्षोभयन्तो महार्णवम्  ॥ १३८.१७ ॥  
परस्परेण कलहं कुर्वाणा भीममूर्तयः  ।  
भ्रमन्ते भक्षयन्तश्च दानवानां च लोहितम्  ॥ १३८.१८ ॥  
सरथान् सायुधान् साश्वान् सवस्त्राभरणावृतान्  ।  
जग्रसुस्तिमयो दैत्यान् द्रावयन्तो जलेचरान्  ॥ १३८.१९ ॥  
मृधं यथासुराणां च प्रमथानां प्रवर्तते  ।  
अम्बरेऽम्भसि च तथा युद्धं चक्रुर्जलेचराः  ॥ १३८.२० ॥  
यथा भ्रमन्ति प्रमथाः सदैत्यास्तथा भ्रमन्ते तिमयः सनक्राः  ।  
यथैव छिन्दन्ति परस्परं तु तथैव क्रन्दन्ति विभिन्नदेहाः  ॥ १३८.२१ ॥  
व्रणाननैरङ्गरसं स्रवद्भिः सुरासुरैर्नक्रतिमिङ्गिलैश्च  ।  
कृतो मुहूर्तेन समुद्रदेशः सरक्ततोयः समुदीर्णतोयः  ॥ १३८.२२ ॥  
पूर्वं महाम्भोधरपर्वताभं द्वारं महान्तं त्रिपुरस्य शक्रः  ।  
निपीड्य तस्थौ महता बलेन युक्तोऽमराणां महता बलेन  ॥ १३८.२३ ॥  
तथोत्तरं सोऽन्तरजो हरस्य बालार्कजाम्बूनदतुल्यवर्णः  ।  
स्कन्दः पुरद्वारमथारुरोह वृद्धोऽस्तशृङ्गं प्रपतन्निवार्कः  ॥ १३८.२४ ॥  
यमश्च वित्ताधिपतिश्च देवो दण्डान्वितः पाशवरायुधश्च  ।  
देवारिणस्तस्य पुरस्य द्वारं ताभ्यां तु तत्पश्चिमतो निरुद्धम्  ॥ १३८.२५ ॥  
दक्षारिरुद्रस्तपनायुताभः स भास्वता देवरथेन देवः  ।  
तद्दक्षिणद्वारमरेः पुरस्य रुद्ध्वावतस्थौ भगवांस्त्रिनेत्रः  ॥ १३८.२६ ॥  
तुङ्गानि वेश्मानि सगोपुराणि स्वर्णानि कैलासशशिप्रभाणि  ।  
प्रह्लादरूपाः प्रमथावरुद्धा ज्योतींषि मेघा इव चाश्मवर्षाः  ॥ १३८.२७ ॥  
उत्पात्य चोत्पाट्य गृहाणि तेषां सशैलमालासमवेदिकानि  ।  
प्रक्षिप्य प्रक्षिप्य समुद्रमध्ये कालाम्बुदाभाः प्रमथा विनेदुः  ॥ १३८.२८ ॥  
रक्तानि चाशेषवनैर्युतानि साशोकखण्डानि सकोकिलानि  ।  
गृहाणि हे नाथ पितः सुतेति भ्रातेति कान्तेति प्रियेति चापि  ।  
उत्पाट्यमानेषु गृहेषु नार्यस्त्वनार्यशब्दान्विविधान्प्रचक्रुः  ॥ १३८.२९ ॥  
कलत्रपुत्रक्षयप्राणनाशे तस्मिन्पुरे युद्धमतिप्रवृत्ते  ।  
महासुराः सागरतुल्यवेगा गणेश्वराः कोपवृताः प्रतीयुः  ॥ १३८.३० ॥  
परश्वधैस्तत्र शिलोपलैश्च त्रिशूलवज्रोत्तमकम्पनैश्च  ।  
शरीरसद्मक्षपणं सुघोरं युद्धं प्रवृत्तं दृढवैरबद्धम्  ॥ १३८.३१ ॥  
अन्योन्यमुद्दिश्य विमर्दतां च प्रधावतां चैव विनिघ्नतां च  ।  
शब्दो बभूवामरदानवानां युगान्तकालेष्विव सागराणाम्  ॥ १३८.३२ ॥  
व्रणैरजस्रं क्षतजं वमन्तः कोपोपरक्ता बहुधा नदन्तः  ।  
गणेश्वरास्तेऽसुरपुङ्गवाश्च युध्यन्ति शब्दं च महदुद्गिरन्तः  ॥ १३८.३३ ॥  
मार्गाः पुरे लोहितकर्दमालाः स्वर्णेष्टकास्फाटिकभिन्नचित्राः  ।  
कृता मुहूर्तेन सुखेन गन्तुं छिन्नोत्तमाङ्गाङ्घ्रिकराः करालाः  ॥ १३८.३४ ॥  
कोपावृताक्षः स तु तारकाख्यः सङ्ख्ये सवृक्षः सगिरिर्निलीनः  ।  
तस्मिन्क्षणे द्वारवरं रिरक्षो रुद्धं भवेनाद्भुतविक्रमेण  ॥ १३८.३५ ॥  
स तत्र प्राकारागतांश्च भूताञ्छातन्महानद्भुतवीर्यसत्त्वः  ।  
चचार चाप्तेन्द्रियगर्वदृप्तः पुराद्विनिष्क्रम्य ररास घोरम्  ॥ १३८.३६ ॥  
ततः स दैत्योत्तमपर्वताभो यथाञ्जसा नाग इवाभिमत्तः  ।  
निवारितो रुद्ररथं जिघृक्षुर्यथार्णवः सर्पति चातिवेलः  ॥ १३८.३७ ॥  
शेषः सुधन्वा गिरिशश्च देवश्चतुर्मुखो यः स त्रिलोचनश्च  ।  
ते तारकाख्याभिगता गताजौ क्षोभं यथा वायुवशात्समुद्राः  ॥ १३८.३८ ॥  
शेषो गिरीशः सपितामहेशश्चोत्क्षुभ्यमाणः स रथेऽम्बरस्थः  ।  
बिभेद सन्धीषु बलाभिपन्नः कूजन्निनादांश्च करोति घोरान्  ॥ १३८.३९ ॥  
एकं तु ऋग्वेदतुरङ्गमस्य पृष्ठे पदं न्यस्य वृषस्य चैकम्  ।  
तस्थौ भवः सोद्यतबाणचापः पुरस्य तत्सङ्गसमीक्षमाणः  ॥ १३८.४० ॥  
तदा भवपदन्यासाद्धयस्य वृषभस्य च  ।  
पेतुः स्तनाश्च दन्ताश्च पीडिताभ्यां त्रिशूलिना  ॥ १३८.४१ ॥  
ततःप्रभृति चाश्वानां स्तना दन्ता गवां तथा  ।  
मूढाः समभवंस्तेन चादृश्यत्वमुपागताः  ॥ १३८.४२ ॥  
तारकाख्यस्तु भीमाक्षो रौद्ररक्तान्तरेक्षणः  ।  
रुद्रान्तिके सुसंरुद्धो नन्दिना कुलनन्दिना  ॥ १३८.४३ ॥  
परश्वधेन तीक्ष्णेन स नन्दी दानवेश्वरम्  ।  
तक्षयामास वै तक्षा चन्दनं गन्धदो यथा  ॥ १३८.४४ ॥  
परश्वधहतः शूरः शैलादिः शरभो यथा  ।  
दुद्राव खड्गं निष्कृष्य तारकाख्यो गणेश्वरम्  ॥ १३८.४५ ॥  
यज्ञोपवीतमादाय चिछेद च ननाद च  ।  
ततः सिंहरवो घोरः शङ्खशब्दश्च भैरवः  ।  
गणेश्वरैः कृतस्तत्र तारकाख्ये निषूदिते  ॥ १३८.४६ ॥  
प्रमथारसितं श्रुत्वा वादित्रस्वनमेव च  ।  
पार्श्वस्थः सुमहापार्श्वं विद्युन्मालिं मयोऽब्रवीत् ॥ १३८.४७ ॥  
बहुवदनवतां किमेष शब्दो नदतां श्रूयते भिन्नसागराभः  ।  
वद वचनं तडिन्मालिन् किं किमेतद्गणपाला युयुधुर्ययुर्गजेन्द्राः  ॥ १३८.४८ ॥  
इति मयवचनाङ्कुशार्दितस्तं तडिन्माली रविरिवांशुमाली  ।  
रणशिरसि समागतः सुराणां निजगादेदमरिन्दमोऽतिहर्षात् ॥ १३८.४९ ॥  
यमवरुणमहेन्द्ररुद्रवीर्यस्तव यशसो निधिर्धीर तारकाख्यः  ।  
सकलसमरशीर्षपर्वतेन्द्रो युद्ध्वा यस्तपति हि तारको गणेन्द्रैः  ॥ १३८.५० ॥  
मृदितमुपनिशम्य तारकाख्यं रविदीप्तानलभीषणायताक्षम्  ।  
हृषितसकलनेत्रलोमसत्त्वाः प्रमथास्तोयमुचो यथा नदन्ति  ॥ १३८.५१ ॥  
इति सुहृदो वचनं निशम्य तत्त्वं तडिमालेः स मयः सुवर्णमाली  ।  
रणशिरस्यसिताञ्जनाचलाभो जगदे वाक्यमिदं नवेन्दुमालिम्  ॥ १३८.५२ ॥  
विद्युन्मालिन्न नः कालः साधितुं ह्यवहेलया  ।  
करोमि विक्रमेणैतत्पुरं व्यसनवर्जितम्  ॥ १३८.५३ ॥  
विद्युन्माली ततः क्रुद्धो मयश्च त्रिपुरेश्वरः  ।  
गणाञ्जघ्नुस्तु द्राघिष्ठाः सहितास्तैर्महासुरैः  ॥ १३८.५४ ॥  
येन येन ततो विद्युन्माली याति मयश्च सः  ।  
तेन तेन पुरं शून्यं प्रमथैः प्रहृतैः कृतम्  ॥ १३८.५५ ॥  
अथ यमवरुणमृदङ्गघोषैः पणवडिण्डिमज्यास्वनप्रघोषैः  ।  
सकरतलपुटैश्च सिंहनादैर्भवमभिपूज्य तदा सुरा अवतस्थुः  ॥ १३८.५६ ॥  
सम्पूज्यमानो दितिजैर्महात्मभिः सहस्ररश्मिप्रतिमौजसैर्विभुः  ।  
अभिष्टुतः सत्यरतैस्तपोधनैर्यथास्तशृङ्गाभिगतो दिवाकरः  ॥ १३८.५७ ॥  


______________________________________________________  


मत्स्यपुराण १३९  

*सूत उवाच  
तारकाख्ये हते युद्धे उत्सार्य प्रमथान्मयः  ।  
उवाच दानवान्भूयो भूयः स तु भयावृतान्  ॥ १३९.१ ॥  
भोऽसुरेन्द्राधुना सर्वे निबोधध्वं प्रभाषितम्  ।  
यत्कर्तव्यं मया चैव युष्माभिश्च महाबलैः  ॥ १३९.२ ॥  
पुष्यं समेष्यते काले चन्द्रश्चन्द्रनिभाननाः  ।  
यदैकं त्रिपुरं सर्वं क्षणमेकं भविष्यति  ॥ १३९.३ ॥  
कुरुध्वं निर्भयाः काले कोकिलाशंसितेन च  ।  
स कालः पुष्ययोगस्य पुरस्य च मया कृतः  ॥ १३९.४ ॥  
काले तस्मिन्पुरे यस्तु सम्भावयति संहतिम्  ।  
स एनं कारयेच्चूर्णं बलिनैकैषुणा सुरः  ॥ १३९.५ ॥  
यो वः प्राणो बलं यच्च या च वो वैरितासुराः  ।  
तत्कृत्वा हृदये चैव पालयध्वमिदं पुरम्  ॥ १३९.६ ॥  
महेश्वररथं ह्येकं सर्वप्राणेन भीषणम्  ।  
विमुखीकुरुतात्यर्थं यथा नोत्सृजते शरम्  ॥ १३९.७ ॥  
तत एवं कृतेऽस्माभिस्त्रिपुरस्यापि रक्षणे  ।  
प्रतीक्षिष्यन्ति विवशाः पुष्ययोगं दिवौकसः  ॥ १३९.८ ॥  
निशम्य तन्मयस्यैवं दानवास्त्रिपुरालयाः  ।  
मुहुः सिंहरुतं कृत्वा मयमूचुर्यमोपमाः  ॥ १३९.९ ॥  
प्रयत्नेन वयं सर्वे कुर्मस्तव प्रभाषितम्  ।  
तथा कुर्मो यथा रुद्रो न मोक्ष्यति पुरे शरम्  ॥ १३९.१० ॥  
अद्य यास्यामः सङ्ग्रामं तद्रुद्रस्य जिघांसवः  ।  
कथयन्ति दितेः पुत्रा हृष्टा भिन्नतनूरुहाः  ॥ १३९.११ ॥  
कल्पं स्थास्यति वा खस्थं त्रिपुरं शाश्वतं ध्रुवम्  ।  
अदानवं वा भविता नारायणपदत्रयम्  ॥ १३९.१२ ॥  
वयं न धर्मं हास्यामो यस्मिन्योक्ष्यसि नो भवान्  ।  
अदैवतमदैत्यं वा लोकं द्रक्ष्यन्ति मानवाः  ॥ १३९.१३ ॥  
इति सम्मन्त्र्य हृष्टास्ते पुरान्तर्विबुधारयः  ।  
प्रदोषे मुदिता भूत्वा चेरुर्मन्मथचारताम्  ॥ १३९.१४ ॥  
मुहुर्मुक्तोदयो भ्रान्त उदयाग्रं महामणिः  ।  
तमांस्युत्सार्य भगवांश्चन्द्रो जृम्भति सोऽम्बरम्  ॥ १३९.१५ ॥  
कुमुदालङ्कृते हंसो यथा सरसि विस्तृते  ।  
सिंहो यथा चोपविष्टो वैडूर्यशिखरे महान्  ॥ १३९.१६ ॥  
विष्णोर्यथा च विस्तीर्णे हारश्चोरसि संस्थितः  ।  
तथावगाढे नभसि चन्द्रोऽत्रिनयनोद्भवः  ।  
भ्राजते भ्राजयंल्लोकान् सृजञ्ज्योत्स्नारसं बलात् ॥ १३९.१७ ॥  
शीतांशावुदिते चन्द्रे ज्योत्स्नापूर्णे पुरेऽसुराः  ।  
प्रदोषे ललितं चक्रुर्गृहमात्मानमेव च  ॥ १३९.१८ ॥  
रथ्यासु राजमार्गेषु प्रासादेषु गृहेषु च  ।  
दीपाश्चम्पकपुष्पाभा नाल्पस्नेहप्रदीपिताः  ॥ १३९.१९ ॥  
तदा मठेषु ते दीपाः स्नेहपूर्णाः प्रदीपिताः  ।  
गृहाणि वसुमन्त्येषां सर्वरत्नमयानि च  ।  
ज्वलतोऽदीपयन्दीपांश्चन्द्रोदय इव ग्रहाः  ॥ १३९.२० ॥  
चन्द्रांशुभिर्भासमानमन्तर्दीपैः सुदीपितम्  ।  
उपद्रवैः कुलमिव पीयते त्रिपुरे तमः  ॥ १३९.२१ ॥  
तस्मिन्पुरे वै तरुणप्रदोषे चन्द्राट्टहासे तरुणप्रदोषे  ।  
रत्यर्थिनो वै दनुजा गृहेषु सहाङ्गनाभिः सुचिरं विरेमुः  ॥ १३९.२२ ॥  
विनोदिता ये तु वृषध्वजस्य पञ्चेषवस्ते मकरध्वजेन  ।  
तत्रासुरेष्वासुरपुङ्गवेषु स्वाङ्गाङ्गनाः स्वेदयुता बभूवुः  ॥ १३९.२३ ॥  
कलप्रलापेषु च दानवीनां वीणाप्रलापेषु च मूर्छितेषु  ।  
मत्तप्रलापेषु च कोकिलानां सचापबाणो मदनो ममन्थ  ॥ १३९.२४ ॥  
तमांसि नैशानि द्रुतं निहत्य ज्योत्स्नावितानेन जगद्वितत्य  ।  
खे रोहिणीं तां च प्रियां समेत्य चन्द्रः प्रभाभिः कुरुतेऽधिराज्यम्  ॥ १३९.२५ ॥  
स्थित्वैव कान्तस्य तु पादमूले काचिद्वरस्त्री स्वकपोलमूले  ।  
विशेषकं चारुतरं करोति तेनाननं स्वं समलङ्करोति  ॥ १३९.२६ ॥  
दृष्ट्वाननं मण्डलदर्पणस्थं महाप्रभा मे मुखजेति जप्त्वा  ।  
स्मृत्वा वराङ्गी रमणेरितानि तेनैव भावेन रतीमवाप  ॥ १३९.२७ ॥  
रोमाञ्चितैर्गात्रवरैर्युवभ्यो रतानुरागाद्रमणेन चान्याः  ।  
स्वयं द्रुतं यान्ति मदाभिभूताः क्षपा यथा चार्कदिनावसाने  ॥ १३९.२८ ॥  
पेपीयते चातिरसानुविद्धा विमार्गितान्या च प्रियं प्रसन्ना  ।  
काचित्प्रियस्यातिचिरात्प्रसन्ना आसीत्प्रलापेषु च सम्प्रसन्ना  ॥ १३९.२९ ॥  
गोशीर्षयुक्तैर्हरिचन्दनैश्च पङ्काङ्किताक्षी च वरासुरीणाम्  ।  
मनोज्ञरूपा रुचिरा बभूवुः पूर्णामृतस्येव सुवर्णकुम्भाः  ॥ १३९.३० ॥  
क्षताधरोष्ठा द्रुतदोषरक्ता ललन्ति दैत्या दयितासु रक्ताः  ।  
तन्त्रीप्रलापास्त्रिपुरेषु रक्ताः स्त्रीणां प्रलापेषु पुनर्विरक्ताः  ॥ १३९.३१ ॥  
क्वचित्प्रवृत्तं मधुराभिगानं कामस्य बाणैः सुकृतं निधानम्  ।  
आपानभूमीषु सुखप्रमेयं गेयं प्रवृत्तं त्वथ साधयन्ति  ॥ १३९.३२ ॥  
गेयं प्रवृत्तं त्वथ शोधयन्ति केचित्प्रियां तत्र च साधयन्ति  ।  
केचित्प्रियां सम्प्रति बोधयन्ति सम्बुध्य सम्बुध्य च रामयन्ति  ॥ १३९.३३ ॥  
धूतप्रसूनप्रभवः सुबन्धः सूर्ये गते वै त्रिपुरे बभूव  ।  
समर्मरो नूपुरमेखलानां शब्दश्च सम्बाधति कोकिलानाम्  ॥ १३९.३४ ॥  
प्रियावगूढा दयितोपगूढा काचित्प्ररूढाङ्गरुहापि नारी  ।  
सुचारुबाष्पाङ्कुरपल्लवानां नवाम्बुसिक्ता इव भूमिरासीत् ॥ १३९.३५ ॥  
शशाङ्कपादैरुपशोभितेषु प्रासादवर्येषु वराङ्गनानाम्  ।  
माधुर्यभूताभरणा महान्तः स्वना बभूवुर्मदनेषु तुल्याः  ॥ १३९.३६ ॥  
पानेन खिन्ना दयितातिवेलं कपोलमाजिघ्रसि किं ममेदम्  ।  
आरोह मे श्रोणिमिमां विशालां पीनोन्नतां काञ्चनमेखलाढ्याम्  ॥ १३९.३७ ॥  
रथ्यासु चन्द्रोदयभासितासु सुरेन्द्रमार्गेषु च विस्तृतेषु  ।  
दैत्याङ्गना यूथगता विभान्ति तारा यथा चन्द्रमसो दिवान्ते  ॥ १३९.३८ ॥  
अट्टाट्टहासेषु च चामरेषु प्रेङ्खासु चान्या मदलोलभावात् ।  
सन्दोलयन्ते कलसम्प्रहासाः प्रोवाच काञ्ची गुणसूक्ष्मनादा  ॥ १३९.३९ ॥  
अम्लानमालान्वितसुन्दरीणां पर्याय एषोऽस्ति च हर्षितानाम्  ।  
श्रूयन्ति वाचः कलधौतकल्पा वापीषु चान्ये कलहंसशब्दाः  ॥ १३९.४० ॥  
काञ्चीकलापश्च सहाङ्गरागः प्रेङ्खासु तद्रागकृताश्च भावाः  ।  
छिन्दन्ति तासामसुराङ्गनानां प्रियालयान्मन्मथमार्गणानाम्  ॥ १३९.४१ ॥  
चित्राम्बरश्चोद्धृतकेशपाशः सन्दोल्यमानः शुशुभेऽसुरीणाम्  ।  
सुचारुवेशाभरणैरुपेतस्तारागणैर्ज्योतिरिवास चन्द्रः  ॥ १३९.४२ ॥  
सन्दोलनादुच्छ्वसितैश्छिन्नसूत्रैः काञ्चीभ्रष्टैर्मणिभिर्विप्रकीर्णैः  ।  
दोलाभूमिस्तैर्विचित्रा विभाति चन्द्रस्य पार्श्वोपगतैर्विचित्रा  ॥ १३९.४३ ॥  
सचन्द्रिके सोपवने प्रदोषे रुतेषु वृन्देषु च कोकिलानाम्  ।  
शरव्ययं प्राप्य पुरेऽसुराणां प्रक्षीणबाणो मदनश्चचार  ॥ १३९.४४ ॥  
इति तत्र पुरेऽमरद्विषाणां सपदि हि पश्चिमकौमुदी तदासीत् ।*  
रणशिरसि पराभविष्यतां वै भवतुरगैः कृतसङ्क्षया अरीणाम्  ॥ १३९.४५ ॥*  
चन्द्रोऽथ कुन्दकुसुमाकरहारवर्णो ज्योत्स्नावितानरहितोऽभ्रसमानवर्णः  ।  
विछायतां हि समुपेत्य न भाति तद्वद्भाग्यक्षये धनपतिश्च नरो विवर्णः  ॥ १३९.४६ ॥  
चन्द्रप्रभामरुणसारथिनाभिभूय सन्तप्तकाञ्चनरथाङ्गसमानबिम्बः  ।  
स्थित्वोदयाग्रमुकुटे बहुरेव सूर्यो भात्यम्बरे तिमिरतोयवहां तरिष्यन्  ॥ १३९.४७ ॥  


______________________________________________________  


मत्स्यपुराण १४०  

*सूत उवाच  
उदिते तु सहस्रांशौ मेरौ भासाकरे रवौ  ।  
नदद्देवबलं कृत्स्नं युगान्त इव सागरः  ॥ १४०.१ ॥  
सहस्रनयनो देवस्ततः शक्रः पुरन्दरः  ।  
सवित्तदः सवरुणस्त्रिपुरं प्रययौ हरः  ॥ १४०.२ ॥  
ते नानाविधरूपाश्च प्रमथातिप्रमाथिनः  ।  
ययुः सिंहरवैर्घोरैर्वादित्रनिनदैरपि  ॥ १४०.३ ॥  
ततो वादितवादित्रैश्चातपत्रैर्महाद्रुमैः  ।  
बभूव तद्बलं दिव्यं वनं प्रचलितं यथा  ॥ १४०.४ ॥  
तदापतन्तं सम्प्रेक्ष्य रौद्रं रुद्रबलं महत् ।  
सङ्क्षोभो दानवेन्द्राणां समुद्रप्रतिमो बभौ  ॥ १४०.५ ॥  
ते चासीन्पट्टिशाञ्शक्तीः शूलदण्डपरश्वधान्  ।  
शरासनानि वज्राणि गुरूणि मुसलानि च  ॥ १४०.६ ॥  
प्रगृह्य कोपरक्ताक्षाः सपक्षा इव पर्वताः  ।  
निजघ्नुः पर्वतघ्नाय घना इव तपात्यये  ॥ १४०.७ ॥  
सविद्युन्मालिनस्ते वै समया दितिनन्दनाः  ।  
मोदमानाः समासेदुर्देवदेवैः सुरारयः  ॥ १४०.८ ॥  
मर्तव्यकृतबुद्धीनां जये चानिश्चितात्मनाम्  ।  
अबलानां चमूर्ह्यासीदबलावयवा इव  ॥ १४०.९ ॥  
विगर्जन्त इवाम्भोदा अम्भोदसदृशत्विषः  ।  
प्रयुध्य युद्धकुशलाः परस्परकृतागसः  ॥ १४०.१० ॥  
धूमायन्तो ज्वलद्भिश्च आयुधैश्चन्द्रवर्चसैः  ।  
कोपाद्वा युद्धलुब्धाश्च कुट्टयन्ते परस्परम्  ॥ १४०.११ ॥  
वज्राहताः पतन्त्यन्ये बाणैरन्ये विदारिताः  ।  
अन्ये विदारिताश्चक्रैः पतन्ति ह्युदधेर्जले  ॥ १४०.१२ ॥  
छिन्नस्रग्दामहाराश्च प्रमृष्टाम्बरभूषणाः  ।  
तिमिनक्रगणे चैव पतन्ति प्रमथाः सुराः  ॥ १४०.१३ ॥  
गदानां मुसलानां च तोमराणां परश्वधाम्  ।  
वज्रशूलर्ष्टिपातानां पट्टिशानां च सर्वतः  ॥ १४०.१४ ॥  
गिरिशृङ्गोपलानां च प्रेरितानां प्रमन्युभिः  ।  
सजवानां दानवानां सधूमानां रवित्विषाम्  ।  
आयुधानां महानोघः सागरौघे पतत्यपि  ॥ १४०.१५ ॥  
प्रवृद्धवेगैस्तैस्तत्र सुरासुरकरेरितैः  ।  
आयुधैस्त्रस्तनक्षत्रः क्रियते सङ्क्षयो महान्  ॥ १४०.१६ ॥  
क्षुद्राणां गजयोर्युद्धे यथा भवति सङ्क्षयः  ।  
देवासुरगणैस्तद्वत्तिमिनक्रक्षयोऽभवत् ॥ १४०.१७ ॥  
विद्युन्माली च वेगेन विद्युन्माली इवाम्बुदः  ।  
विद्युर्मालघनोन्नादो नन्दीश्वरमभिद्रुतः  ॥ १४०.१८ ॥  
स तं तमोरिवदनं प्रणदन्वदतां वरः  ।  
उवाच युधि शैलादिं दानवोऽम्बुधिनिःस्वनः  ॥ १४०.१९ ॥  
युद्धाकाङ्क्षी तु बलवान् विद्युन्माल्यहमागतः  ।  
यदि त्विदानीं मे जीवन्मुच्यसे नन्दिकेश्वर  ।  
न विद्युन्मालिहननं वचोभिर्युधि दानव  ॥ १४०.२० ॥  
तमेवंवादिनं दैत्यं नन्दीशस्तपतां वरः  ।  
उवाच प्रहरंस्तत्र वाक्यालङ्कारकोविदः  ॥ १४०.२१ ॥  
दानवा धर्मकामाणां नैषोऽवसर इत्युत  ।  
शक्तो हन्तुं किमात्मानं जातिदोषाद्विबृंहसि  ॥ १४०.२२ ॥  
यदि तावन्मया पूर्वं हतोऽसि पशुवद्यथा  ।  
इदानीं वा कथं नाम न हिंस्ये क्रतुदूषणम्  ॥ १४०.२३ ॥  
सागरं तरते दोर्भ्यां पातयेद्यो दिवाकरम्  ।  
सोऽपि मां शक्नुयान्नैव चक्षुर्भ्यां समवेक्षितुम्  ॥ १४०.२४ ॥  
इत्येवंवादिनं तत्र नन्दिनं तन्निभो बले  ।  
बिभेदैकेषुणा दैत्यः करेणार्क इवाम्बुदम्  ॥ १४०.२५ ॥  
वक्षसः स शरस्तस्य पपौ रुधिरमुत्तमम्  ।  
सूर्यस्त्वात्मप्रभावेण नद्यर्णवजलं यथा  ॥ १४०.२६ ॥  
स तेन सुप्रहारेण प्रथमं चातिरोपितः  ।  
हस्तेन वृक्षमुत्पाट्य चिक्षेप गजराडिव  ॥ १४०.२७ ॥  
वायुनुन्नः स च तरुः शीर्णपुष्पो महारवः  ।  
विद्युन्मालिशरैश्छिन्नः पपात पतगेशवत् ॥ १४०.२८ ॥  
वृक्षमालोक्य तं छिन्नं दानवेन वरेषुभिः  ।  
रोषमाहारयत्तीव्रं नन्दीश्वरः सुविग्रहः  ॥ १४०.२९ ॥  
सोद्यम्य करमारावे रविशक्रकरप्रभम्  ।  
दुद्राव हन्तुं स क्रूरं महिषं गजराडिव  ॥ १४०.३० ॥  
तमापतन्तं वेगेन वेगवान्प्रसभं बलात् ।  
विद्युन्माली शरशतैः पूरयामास नन्दिनम्  ॥ १४०.३१ ॥  
शरकण्टकिताङ्गो वै शैलादिः सोऽभवत्पुनः  ।  
अरेर्गृह्य रथं तस्य महतः प्रययौ जवात् ॥ १४०.३२ ॥  
विलम्बिताश्वो विशिरो भ्रमितश्च रणे रथः  ।  
पपात मुनिशापेन सादित्योऽर्करथो यथा  ॥ १४०.३३ ॥  
अन्तरान्निर्गतश्चैव मायया स दितेः सुतः  ।  
आजघान तदा शक्त्या शैलादिं समवस्थितम्  ॥ १४०.३४ ॥  
तामेव तु विनिष्क्रम्य शक्तिं शोणितभूषिताम्  ।  
विद्युन्मालिनमुद्दिश्य चिक्षेप प्रमथाग्रणीर् ॥ १४०.३५ ॥  
तया भिन्नतनुत्राणो विभिन्नहृदयस्त्वपि  ।  
विद्युन्माल्यपतद्भूमौ वज्राहत इवाचलः  ॥ १४०.३६ ॥  
विद्युन्मालिनि निहते सिद्धचारणकिन्नराः  ।  
साधु साध्विति चोक्त्वा ते पूजयन्त उमापतिम्  ॥ १४०.३७ ॥  
नन्दिना सादिते दैत्ये विद्युन्मालौ हते मयः  ।  
ददाह प्रमथानीकं वनमग्निरिवोद्धतः  ॥ १४०.३८ ॥  
शूलनिर्दारितोरस्का गदाचूर्णितमस्तकाः  ।  
इषुभिर्गाढविद्धाश्च पतन्ति प्रमथार्णवे  ॥ १४०.३९ ॥  
अथ वज्रधरो यमोऽर्थदः स च नन्दी स च षण्मुखो गुहः  ।*  
मयमसुरवीरसम्प्रवृत्तं विविधुः शस्त्रवरैर्हतारयः  ॥ १४०.४० ॥*  
नागं तु नागाधिपतेः शताक्षं मयो विदार्येषुवरेण तूर्णम्  ।  
यमं च वित्ताधिपतिं च विद्ध्वा ररास मत्ताम्बुदवत्तदानीम्  ॥ १४०.४१ ॥  
ततः शरैः प्रमथगणैश्च दानवा दृढाहताश्चोत्तमवेगविक्रमाः  ।  
भृशानुविद्धास्त्रिपुरं प्रवेशिता यथा शिवश्चक्रधरेण संयुगे  ॥ १४०.४२ ॥  
ततस्तु शङ्खानकभेरिमर्दलाः ससिंहनादा दनुपुत्रभङ्गदाः  ।  
कपर्दिसैन्ये प्रबभुः समन्ततो निपात्यमाना युधि वज्रसन्निभाः  ॥ १४०.४३ ॥  
अथ दैत्यपुराभावे पुष्ययोगो बभूव ह  ।  
बभूव चापि संयुक्तं तद्योगेन पुरत्रयम्  ॥ १४०.४४ ॥  
ततो बाणं त्रिधा देवस्त्रिदैवतमयं हरः  ।  
मुमोच त्रिपुरे तूर्णं त्रिनेत्रस्त्रिपथाधिपः  ॥ १४०.४५ ॥  
तेन मुक्तेन बाणेन बाणपुष्पसमप्रभम्  ।  
आकाशं स्वर्णसङ्काशं कृतं सूर्येण रञ्जितम्  ॥ १४०.४६ ॥  
मुक्त्वा त्रिदैवतमयं त्रिपुरे त्रिदशः शरम्  ।  
धिग्धिङ्मामिति चक्रन्द कष्टं कष्टमिति ब्रुवन्  ॥ १४०.४७ ॥  
वैधुर्यं दैवतं दृष्ट्वा शैलादिर्गजवद्गतः  ।  
किमिदं त्विति पप्रच्छ शूलपाणिं महेश्वरम्  ॥ १४०.४८ ॥  
ततः शशाङ्कतिलकः कपर्दी परमार्तवत् ।  
उवाच नन्दिनं भक्तः स मयोऽद्य विनङ्क्ष्यति  ॥ १४०.४९ ॥  
अथ नन्दीश्वरस्तूर्णं मनोमारुतवद्बली  ।  
शरे त्रिपुरमायाति त्रिपुरं प्रविवेश सः  ॥ १४०.५० ॥  
स मयं प्रेक्ष्य गणपः प्राह काञ्चनसन्निभः  ।  
विनाशस्त्रिपुरस्यास्य प्राप्तो मय सुदारुणः  ।  
अनेनैव गृहेण त्वमपक्राम ब्रवीम्यहम्  ॥ १४०.५१ ॥  
श्रुत्वा तन्नन्दिवचनं दृढभक्तो महेश्वरे  ।  
तेनैव गृहमुख्येण त्रिपुरादपसर्पितः  ॥ १४०.५२ ॥  
सोऽपीषुः पत्त्रपुटवद्दग्ध्वा तन्नगरत्रयम्  ।  
त्रिधा इव हुताशश्च सोमो नारायणस्तथा  ॥ १४०.५३ ॥  
शरतेजःपरीतानि पुराणि द्विजपुङ्गवाः  ।  
दुष्पुत्रदोषाद्दह्यन्ते कुलान्यूर्ध्वं यथा तथा  ॥ १४०.५४ ॥  
मेरुकैलासकल्पानि मन्दराग्रनिभानि च  ।  
सकपाटगवाक्षाणि बलिभिः शोभितानि च  ॥ १४०.५५ ॥  
सप्रासादानि रम्याणि कूटागारोत्कटानि च  ।  
सजलानि समाख्यानि सावलोकनकानि च  ॥ १४०.५६ ॥  
बद्धध्वजपताकानि स्वर्णरौप्यमयानि च  ।  
गृहाणि तस्मिंस्त्रिपुरे दानवानामुपद्रवे  ।  
दह्यन्ते दहनाभानि दहनेन सहस्रशः  ॥ १४०.५७ ॥  
प्रासादाग्रेषु रम्येषु वनेषूपवनेषु च  ।  
वातायनगताश्चान्याश्चाकाशस्य तलेषु च  ॥ १४०.५८ ॥  
रमणैरुपगूढाश्च रमन्त्यो रमणैः सह  ।  
दह्यन्ते दानवेन्द्राणामग्निना ह्यपि ताः स्त्रियः  ॥ १४०.५९ ॥  
काचित्प्रियं परित्यज्य अशक्ता गन्तुमन्यतः  ।  
पुरः प्रियस्य पञ्चत्वं गताग्निवदने क्षयम्  ॥ १४०.६० ॥  
उवाच शतपत्त्राक्षी सास्राक्षीव कृताञ्जलिः  ।  
हव्यवाहन भार्याहं परस्य परतापन  ।  
धर्मसाक्षी त्रिलोकस्य न मां स्प्रष्टुमिहार्हसि  ॥ १४०.६१ ॥  
शायितं च मया देव शिवया च शिवप्रभ  ।  
परेण प्रैहि मुक्त्वेदं गृहं च दयितं हि मे  ॥ १४०.६२ ॥  
एका पुत्रमुपादाय बालकं दानवाङ्गना  ।  
हुताशनसमीपस्था इत्युवाच हुताशनम्  ॥ १४०.६३ ॥  
बालोऽयं दुःखलब्धश्च मया पावक पुत्रकः  ।  
नार्हस्येनमुपादातुं दयितं षण्मुखप्रिय  ॥ १४०.६४ ॥  
काश्चित्प्रियान्परित्यज्य पीडिता दानवाङ्गनाः  ।  
निपतन्त्यर्णवजले सिञ्जमानविभूषणाः  ॥ १४०.६५ ॥  
तात पुत्रेति मातेति मातुलेति च विह्वलम्  ।  
चक्रन्दुस्त्रिपुरे नार्यः पावकज्वालवेपिताः  ॥ १४०.६६ ॥  
यथा दहति शैलाग्निः साम्बुजं जलजाकरम्  ।  
तथा स्त्रीवक्त्रपद्मानि चादहत्त्रिपुरेऽनलः  ॥ १४०.६७ ॥  
तुषारराशिः कमलाकराणां यथा दहत्यम्बुजकानि शीते  ।  
तथैव सोऽग्निस्त्रिपुराङ्गनानां ददाह वक्त्रेक्षणपङ्कजानि  ॥ १४०.६८ ॥  
शराग्निपातात्समभिद्रुतानां तत्राङ्गनानामतिकोमलानाम्  ।  
बभूव काञ्चीगुणनूपुराणामाक्रन्दितानां च रवोऽतिमिश्रः  ॥ १४०.६९ ॥  
दग्धार्धचन्द्राणि सवेदिकानि विशीर्णहर्म्याणि सतोरणानि  ।  
दग्धानि दग्धानि गृहाणि तत्र पतन्ति रक्षार्थमिवार्णवौघे  ॥ १४०.७० ॥  
गृहैः पतद्भिर्ज्वलनावलीढैरासीत्समुद्रे सलिलं प्रतप्तम्  ।  
कुपुत्रदोषैः प्रहतानुविद्धं यथा कुलं याति धनान्वितस्य  ॥ १४०.७१ ॥  
गृहप्रतापैः क्वथितं समन्तात्तदार्णवे तोयमुदीर्णवेगम्  ।  
वित्रासयामास तिमीन्सनक्रांस्तिमिङ्गिलांस्तत्क्वथितांस्तथान्यान्  ॥ १४०.७२ ॥  
सगोपुरो मन्दरपादकल्पः प्राकारवर्यस्त्रिपुरे च सोऽथ  ।  
तैरेव सार्धं भवनैः पपात शब्दं महान्तं जनयन्समुद्रे  ॥ १४०.७३ ॥  
सहस्रशृङ्गैर्भवनैर्यदासीत्सहस्रशृङ्गः स इवाचलेशः  ।  
नामावशेषं त्रिपुरं प्रजज्ञे हुताशनाहारबलिप्रयुक्तम्  ॥ १४०.७४ ॥  
प्रदह्यमानेन पुरेण तेन जगत्सपातालदिवं प्रतप्तम्  ।  
दुःखं महत्प्राप्य जलावमग्नं यस्मिन्महान्सौधवरो मयस्य  ॥ १४०.७५ ॥  
तद्देवेशो वचः श्रुत्वा इन्द्रो वज्रधरस्तदा  ।  
शशाप तद्गृहं चापि मयस्यादितिनन्दनः  ॥ १४०.७६ ॥  
असेव्यमप्रतिष्ठं च भयेन च समावृतम्  ।  
भविष्यति मयगृहं नित्यमेव यथानलः  ॥ १४०.७७ ॥  
यस्य यस्य तु देशस्य भविष्यति पराभवः  ।  
द्रक्ष्यन्ति त्रिपुरं खण्डं तत्रेदं नाशगा जनाः  ।  
तदेतदद्यापि गृहं मयस्यामयवर्जितम्  ॥ १४०.७८ ॥  

*ऋषय ऊचुः  
भगवन्स मयो येन गृहेण प्रपलायितः  ।  
तस्य नो गतिमाख्याहि मयस्य चमसोद्भव  ॥ १४०.७९ ॥  

*सूत उवाच  
दृश्यते दृश्यते यत्र ध्रुवस्तत्र मयास्पदम्  ।  
देवद्विट्तु मयश्चातः स तदा खिन्नमानसः  ।  
ततश्च्युतोऽन्यलोकेऽस्मिंस्त्राणार्थं वै चकार सः  ॥ १४०.८० ॥  
तत्रापि देवताः सन्ति आप्तोर्यामाः सुरोत्तमाः  ।  
तत्राशक्तं ततो गन्तुं तं चैकं पुरमुत्तमम्  ॥ १४०.८१ ॥  
शिवः सृष्ट्वा गृहं प्रादान्मयायैव गृहार्थिने  ।  
विरराम सहस्राक्षः पूजयामास चेश्वरम्  ।  
पूज्यमानं च भूतेशं सर्वे तुष्टुवुरीश्वरम्  ॥ १४०.८२ ॥  
सम्पूज्यमानं त्रिदशैः समीक्ष्य गणैर्गणेशाधिपतिं तु मुख्यम्  ।  
हर्षाद्ववल्गुर्जहसुश्च देवा जग्मुर्ननर्दुस्तु विषक्तहस्ताः  ॥ १४०.८३ ॥  
पितामहं वन्द्य ततो महेशं प्रगृह्य चापं प्रविमृज्य भूतान्  ।  
रथाच्च सम्पत्य हरेषुदग्धं क्षिप्तं पुरं तन्मकरालये च  ॥ १४०.८४ ॥  
य इमं रुद्रविजयं पठते विजयावहम्  ।  
विजयं तस्य कृत्येषु ददाति वृषभध्वजः  ॥ १४०.८५ ॥  
पितॄणां वापि श्राद्धेषु य इमं श्रावयिष्यति  ।  
अनन्तं तस्य पुण्यं स्यात्सर्वयज्ञफलप्रदम्  ॥ १४०.८६ ॥  
इदं स्वस्त्ययनं पुण्यमिदं पुंसवनं महत् ।  
इदं श्रुत्वा पठित्वा च यान्ति रुद्रसलोकताम्  ॥ १४०.८७ ॥  


______________________________________________________  


मत्स्यपुराण १४१  

*ऋषय ऊचुः  
कथं गच्छत्यमावास्यां मासि मासि दिवं नृपः  ।  
ऐलः पुरूरवाः सूत तर्पयेत कथं पितॄन्  ।  
एतदिच्छामहे श्रोतुं प्रभावं तस्य धीमतः  ॥ १४१.१ ॥  

*सूत उवाच  
एतदेव तु पप्रच्छ मनुः स मधुसूदनम्  ।  
सूर्यपुत्राय चोवाच यथा तन्मे निबोधत  ॥ १४१.२ ॥  

*मत्स्य उवाच  
तस्य चाहं प्रवक्ष्यामि प्रभावं विस्तरेण तु  ।  
ऐलस्य दिवि संयोगं सोमेन सह धीमता  ॥ १४१.३ ॥  
सोमाच्चैवामृतप्राप्तिः पितॄणां तर्पणं तथा  ।  
सौम्या बर्हिषदः काव्या अग्निष्वात्तास्तथैव च  ॥ १४१.४ ॥  
यदा चन्द्रश्च सूर्यश्च नक्षत्राणां समागतौ  ।  
अमावास्यां निवसत एकस्मिन्नथ मण्डले  ॥ १४१.५ ॥  
तदा स गच्छति द्रष्टुं दिवाकरनिशाकरौ  ।  
अमावास्याममावास्यां मातामहपितामहौ  ॥ १४१.६ ॥  
अभिवाद्य तु तौ तत्र कालापेक्षः स तिष्ठति  ।  
प्रचस्कन्द ततः सोममर्चयित्वा परिश्रमात् ॥ १४१.७ ॥  
ऐलः पुरूरवा विद्वान्मासि श्राद्धचिकीर्षया  ।  
ततः स दिवि सोमं वै ह्युपतस्थे पितॄनपि  ॥ १४१.८ ॥  
द्विलवं कुहूमात्रं च तावुभौ तु निधाय सः  ।  
सिनीवालीप्रमाणाल्पकुहूमात्रव्रतोदये  ॥ १४१.९ ॥  
कुहूमात्रं पित्रुद्देशं ज्ञात्वा कुहूमुपासाते  ।  
तमुपास्य ततः सोमं कलापेक्षी प्रतीक्षते  ॥ १४१.१० ॥  
स्वधामृतं तु सोमाद्वै वसंस्तेषां च तृप्तये  ।  
दशभिः पञ्चभिश्चैव स्वधामृतपरिस्रवैः  ।  
कृष्णपक्षभुजां प्रीतिर्द्रुह्यते परमांशुभिः  ॥ १४१.११ ॥  
सद्योऽभिक्षरता तेन सौम्येन मधुना च सः  ।  
निवापेष्वथ दत्तेषु पित्र्येण विधिना तु वै  ॥ १४१.१२ ॥  
स्वधामृतेन सौम्येन तर्पयामास वै पितॄन्  ।  
सौम्या बर्हिषदः काव्या अग्निष्वात्तास्तथैव च  ॥ १४१.१३ ॥  
ऋतुरग्निः स्मृतो विप्रैरृतुं संवत्सरं विदुः  ।  
जज्ञिरे ऋतवस्तस्मादृतुभ्यो ह्यार्तवा अभवन्  ॥ १४१.१४ ॥  
पितर ऋतवोऽर्धमासा विज्ञेया ऋतुसूनवः  ।  
पितामहास्तु ऋतवो ह्यमावास्याब्दसूनवः  ।  
प्रपितामहाः स्मृता देवाः पञ्चाब्दा ब्रह्मणः सुताः  ॥ १४१.१५ ॥  
सौम्या बर्हिषदः काव्या अग्निष्वात्ता इति त्रिधा  ।  
गृहस्था ये तु यज्वानो हविर्यज्ञार्तवाश्च ये  ।  
स्मृता बर्हिषदस्ते वै पुराणे निश्चयं गताः  ॥ १४१.१६ ॥  
गृहमेधिनश्च यज्वानो ह्यग्निष्वात्तार्तवाः स्मृताः  ।  
अष्टकापतयः काव्याः पञ्चाब्दांस्तु निबोधत  ॥ १४१.१७ ॥  
तेषु संवत्सरो ह्यग्निः सूर्यस्तु परिवत्सरः  ।  
सोमस्त्विड्वत्सरश्चैव वायुश्चैवानुवत्सरः  ॥ १४१.१८ ॥  
रुद्रस्तु वत्सरस्तेषां पञ्चाब्दा ये युगात्मकाः  ।  
कालेनाधिष्ठितस्तेषु चन्द्रमाः स्रवते सुधाम्  ॥ १४१.१९ ॥  
एते स्मृता देवकृत्याः सोमपाश्चोष्मपाश्च ये  ।  
तांस्तेन तर्पयामास यावदासीत्पुरूरवाः  ॥ १४१.२० ॥  
यस्मात्प्रसूयते सोमो मासि मासि विशेषतः  ।  
ततः स्वधाभृतं तद्वै पितॄणां सोमपायिनाम्  ।  
एतत्तदमृतं सोममवाप मधु चैव हि  ॥ १४१.२१ ॥  
ततः पीतसुधं सोमं सूर्योऽसावेकरश्मिना  ।  
आप्यायते सुषुम्नेन सोमं तु सोमपायिनम्  ॥ १४१.२२ ॥  
निःशेषा वै कलाः पूर्वा युगपद्व्यापयन् पुरा  ।  
सुषुम्नाप्यायमानस्य भागं भागमहःक्रमात् ॥ १४१.२३ ॥  
कलाः क्षीयन्ति कृष्णास्ताः शुक्ला ह्याप्याययन्ति च  ।  
एवं सा सूर्यवीर्येण चन्द्रस्याप्यायिता तनुः  ॥ १४१.२४ ॥  
पौर्णमास्यां स दृश्येत शुक्लः सम्पूर्णमण्डलः  ।  
एवमाप्यायितः सोमः शुक्लपक्षेऽप्यहःक्रमात् ।  
देवैः पीतसुधं सोमं पुरा पश्चात्पिबेद्रविः  ॥ १४१.२५ ॥  
पीतं पञ्चदशाहं तु रश्मिनैकेन भास्करः  ।  
आप्याययत्सुषुम्नेन भागं भागमहःक्रमात् ॥ १४१.२६ ॥  
सुषुम्नाप्यायमानस्य शुक्ला वर्धन्ति वै कलाः  ।  
तस्माद्ध्रसन्ति वै कृष्णाः शुक्ला ह्याप्याययन्ति च  ॥ १४१.२७ ॥  
एवमाप्यायते सोमः क्षयिते च पुनः पुनः  ।  
समृद्धिरेवं सोमस्य पक्षयोः शुक्लकृष्णयोः  ॥ १४१.२८ ॥  
इत्येष पितृमान्सोमः स्मृतस्तद्वसुधात्मकः  ।  
कान्तः पञ्चदशैः सार्धं सुधाभृतपरिस्रवैः  ॥ १४१.२९ ॥  
अतः परं प्रवक्ष्यामि पर्वणां सन्धयश्च याः  ।  
यथा ग्रथ्नन्ति पर्वाणि आवृत्तादिक्षुवेणुवत् ॥ १४१.३० ॥  
तथाब्दमासाः पक्षाश्च शुक्लाः कृष्णास्तु वै स्मृताः  ।  
पौर्णमास्यास्तु यो भेदो ग्रन्थयः सन्धयस्तथा  ॥ १४१.३१ ॥  
अर्धमासस्य पर्वाणि द्वितीयाप्रभृतीनि च  ।  
अग्न्याधानक्रिया यस्मान्नीयन्ते पर्वसन्धिषु  ॥ १४१.३२ ॥  
तस्मात्तु पर्वणो ह्यादौ प्रतिपद्यादिसन्धिषु  ।  
सायाह्ने अनुमत्याश्च द्वौ लवौ काल उच्यते  ।  
लवौ द्वावेव राकायाः कालो ज्ञेयोऽपराह्णिकः  ॥ १४१.३३ ॥  
प्रकृतिः कृष्णपक्षस्य कालेऽतीतेऽपराह्णिके  ।  
सायाह्ने प्रतिपद्येष स कालः पौर्णमासिकः  ॥ १४१.३४ ॥  
व्यतीपाते स्थिते सूर्ये लेखादूर्ध्वं युगान्तरम्  ।  
युगान्तरोदिते चैव चन्द्रे लेखोपरि स्थिते  ॥ १४१.३५ ॥  
पूर्णमासव्यतीपातौ यदा पश्येत्परस्परम्  ।  
तौ तु वै प्रतिपद्यावत्तस्मिन्काले व्यवस्थितौ  ॥ १४१.३६ ॥  
तत्कालं सूर्यमुद्दिश्य दृष्ट्वा सङ्ख्यातुमर्हसि  ।  
स चैव सत्क्रियाकालः षष्ठः कालोऽभिधीयते  ॥ १४१.३७ ॥  
पूर्णेन्दुः पूर्णपक्षे तु रात्रिसन्धिषु पूर्णिमा  ।  
तस्मादाप्यायते नक्तं पौर्णमास्यां निशाकरः  ॥ १४१.३८ ॥  
यदान्योन्यवतीं पाते पूर्णिमां प्रेक्षते दिवा  ।  
चन्द्रादित्योऽपराह्णे तु पूर्णत्वात्पूर्णिमा स्मृता  ॥ १४१.३९ ॥  
यस्मात्तामनुमन्यन्ते पितरो दैवतैः सह  ।  
तस्मादनुमतिर्नाम पूर्णत्वात्पूर्णिमा स्मृता  ॥ १४१.४० ॥  
अत्यर्थं राजते यस्मात्पौर्णमास्यां निशाकरः  ।  
रञ्जनाच्चैव चन्द्रस्य राकेति कवयो विदुः  ॥ १४१.४१ ॥  
अमा वसेतामृक्षे तु यदा चन्द्रदिवाकरौ  ।  
एका पञ्चदशी रात्रिरमावास्या ततः स्मृता  ॥ १४१.४२ ॥  
उद्दिश्य ताममावास्यां यदा दर्शं समागतौ  ।  
अन्योन्यं चन्द्रसूर्यौ तु दर्शनाद्दर्श उच्यते  ॥ १४१.४३ ॥  
द्वौ द्वौ लवावमावास्यां स कालः पर्वसन्धिषु  ।  
द्व्यक्षरः कुहूमात्रश्च पर्वकालस्तु स स्मृतः  ॥ १४१.४४ ॥  
दृष्टचन्द्रा त्वमावास्या मध्याह्नप्रभृतीह वै  ।  
दिवा तदूर्ध्वं रात्र्यां तु सूर्ये प्राप्ते तु चन्द्रमाः  ।  
सूर्येण सहसोद्गच्छेत्ततः प्रातस्तनात्तु वै  ॥ १४१.४५ ॥  
समागम्य लवौ द्वौ तु मध्याह्नान्निपतन्रविः  ।  
प्रतिपच्छुक्लपक्षस्य चन्द्रमाः सूर्यमण्डलात् ॥ १४१.४६ ॥  
निर्मुच्यमानयोर्मध्ये तयोर्मण्डलयोस्तु वै  ।  
स तदान्वाहुतेः कालो दर्शस्य च वषट्क्रियाः  ।  
एतदृतुमुखं ज्ञेयममावास्यां तु पार्वणम्  ॥ १४१.४७ ॥  
दिवा पर्व त्वमावास्यां क्षीणेन्दौ धवले तु वै  ।  
तस्माद्दिवा त्वमावास्यां गृह्यते यो दिवाकरः  ॥ १४१.४८ ॥  
कुहेति कोकिलेनोक्तं यस्मात्कालात्समाप्यते  ।  
तत्कालसञ्ज्ञिता ह्येषा अमावास्या कुहूः स्मृता  ॥ १४१.४९ ॥  
सिनीवालीप्रमाणं तु क्षीणशेषो निशाकरः  ।  
अमावास्या विशत्यर्कं सिनीवाली तदा स्मृता  ॥ १४१.५० ॥  
अनुमतिश्च राका च सिनीवाली कुहूस्तथा  ।  
एतासां द्विलवः कालः कुहूमात्रा कुहूः स्मृता  ॥ १४१.५१ ॥  
इत्येष पर्वसन्धीनां कालो वै द्विलवः स्मृतः  ।  
पर्वणां तुल्यकालस्तु तुल्याहुतिवषट्क्रियाः  ॥ १४१.५२ ॥  
चन्द्रभूर्यव्यतीपाते समे वै पूर्णिमे उभे  ।  
प्रतिपत्प्रतिपन्नस्तु पर्वकालो द्विमात्रकः  ॥ १४१.५३ ॥  
कालः कुहूसिनीवाल्योः समुद्धो द्विलवः स्मृतः  ।  
अर्कनिर्मण्डले सोमे पर्वकालः कलाः स्मृताः  ॥ १४१.५४ ॥  
यस्मादापूर्यते सोमः पञ्चदश्यां तु पूर्णिमा  ।  
दशभिः पञ्चभिश्चैव कलाभिर्दिवसक्रमात् ॥ १४१.५५ ॥  
तस्मात्पञ्चदशे सोमे कला वै नास्ति षोडशी  ।  
तस्मात्सोमस्य विप्रोक्तः पञ्चदश्यां मया क्षयः  ॥ १४१.५६ ॥  
इत्येते पितरो देवाः सोमपाः सोमवर्धनाः  ।  
आर्तवा ऋतवोऽथाब्दा देवास्तान्भावयन्ति हि  ॥ १४१.५७ ॥  
अतः परं प्रवक्ष्यामि पितॄञ्छ्राद्धभुजस्तु ये  ।  
तेषां गतिं च सत्तत्वं प्राप्तिं श्राद्धस्य चैव हि  ॥ १४१.५८ ॥  
न मृतानां गतिः शक्या ज्ञातुं वा पुनरागतिः  ।  
तपसा हि प्रसिद्धेन किं पुनर्मांसचक्षुषा  ॥ १४१.५९ ॥  
अत्र देवान्पितॄंश्चैते पितरो लौकिकाः स्मृताः  ।  
तेषां ते धर्मसामर्थ्यात्स्मृताः सायुज्यगा द्विजैः  ॥ १४१.६० ॥  
यदि वाश्रमधर्मेण प्रज्ञानेषु व्यवस्थितान्  ।  
अन्ये चात्र प्रसीदन्ति श्रद्धायुक्तेषु कर्मसु  ॥ १४१.६१ ॥  
ब्रह्मचर्येण तपसा यज्ञेन प्रजया भुवि  ।  
श्राद्धेन विद्यया चैव चान्नदानेन सप्तधा  ॥ १४१.६२ ॥  
कर्मस्वेतेषु ये सक्ता वर्तन्त्या देहपातनात् ।  
देवैस्ते पितृभिः सार्धमूष्मपैः सोमपैस्तथा  ।  
स्वर्गता दिवि मोदन्ते पितृमन्त उपासते  ॥ १४१.६३ ॥  
प्रजावतां प्रसिद्धैषा उक्ता श्राद्धकृतां च वै  ।  
तेषां निवापे दत्तं हि तत्कुलीनैस्तु बान्धवैः  ॥ १४१.६४ ॥  
मासश्राद्धं हि भुञ्जानास्तेऽत्येते सोमलौकिकाः  ।  
एते मनुष्याः पितरो मासश्राद्धभुजस्तु वै  ॥ १४१.६५ ॥  
तेभ्योऽपरे तु ये त्वन्ये सङ्कीर्णाः कर्मयोनिषु  ।  
भ्रष्टाश्चाश्रमधर्मेषु स्वधास्वाहाविवर्जिताः  ॥ १४१.६६ ॥  
भिन्ने देहे दुरापन्नाः प्रेतभूता यमक्षये  ।  
स्वकर्माण्यनुशोचन्तो यातनास्थानमागताः  ॥ १४१.६७ ॥  
दीर्घाश्चैवातिशुष्काश्च श्मश्रुलाश्च विवाससः  ।  
क्षुत्पिपासाभिभूतास्ते विद्रवन्ति त्वितस्ततः  ॥ १४१.६८ ॥  
सरित्सरस्तडागानि पुष्करिण्यश्च सर्वशः  ।  
परान्नान्यभिकाङ्क्षन्तः काल्यमाना इतस्ततः  ॥ १४१.६९ ॥  
स्थानेषु पात्यमाना ये यातनास्थेषु तेषु वै  ।  
शाल्मल्यां वैतरण्यां च कुम्भीपाकेद्धवालुके  ॥ १४१.७० ॥  
असिपत्त्रवने चैव पात्यमानाः स्वकर्मभिः  ।  
तत्रस्थानां तु तेषां वै दुःखितानामशायिनाम्  ॥ १४१.७१ ॥  
तेषां लोकान्तरस्थानां बान्धवैर्नामगोत्रतः  ।  
भूमावसव्यं दर्भेषु दत्ताः पिण्डास्त्रयस्तु वै  ।  
प्राप्तांस्तु तर्पयन्त्येव प्रेतस्थानेष्वधिष्ठितान्  ॥ १४१.७२ ॥  
अप्राप्ता यातनास्थानं प्रभ्रष्टा ये च पञ्चधा  ।  
पश्चाद्ये स्थावरान्ते वै भूतानीके स्वकर्मभिः  ॥ १४१.७३ ॥  
नानारूपासु जातीनां तिर्यग्योनिषु मूर्तिषु  ।  
यदाहारा भवन्त्येते तासु तास्विह योनिषु  ॥ १४१.७४ ॥  
तस्मिंस्तस्मिंस्तदाहारे श्राद्धं दत्तं तु प्रीणयेत् ।  
काले न्यायागतं पात्रे विधिना प्रतिपादितम्  ।  
प्राप्नुवन्त्यन्नमादत्तं यत्र यत्रावतिष्ठते  ॥ १४१.७५ ॥  
यथा गोषु प्रनष्टासु वत्सो विन्दति मातरम्  ।  
तथा श्राद्धेषु दृष्टान्तो मन्त्रः प्रापयते तु तम्  ॥ १४१.७६ ॥  
एवं ह्यविकलं श्राद्धं श्रद्धादत्तं मनुर्ब्रवीत् ।  
सनत्कुमारः प्रोवाच पश्यन्दिव्येन चक्षुषा  ॥ १४१.७७ ॥  
गतागतज्ञः प्रेतानां प्राप्तिं श्राद्धस्य चैव हि  ।  
कृष्णपक्षस्त्वहस्तेषां शुक्लः स्वप्नाय शर्वरी  ॥ १४१.७८ ॥  
इत्येते पितरो देवा देवाश्च पितरश्च वै  ।  
अन्योन्यपितरो ह्येते देवाश्च पितरो दिवि  ॥ १४१.७९ ॥  
एते तु पितरो देवा मनुष्याः पितरश्च ये  ।  
पिता पितामहश्चैव तथैव प्रपितामहः  ॥ १४१.८० ॥  
इत्येष विषयः प्रोक्तः पितॄणां सोमपायिनाम्  ।  
एतत्पितृमहत्त्वं हि पुराणे निश्चयं गतम्  ॥ १४१.८१ ॥  
इत्येष सोमसूर्याभ्यामैलस्य च समागमः  ।  
अवाप्तिं श्रद्धया चैव पितॄणां चैव तर्पणम्  ॥ १४१.८२ ॥  
पर्वणां चैव यः कालो यातनास्थानमेव च  ।  
समासात्कीर्तितस्तुभ्यं सर्ग एष सनातनः  ॥ १४१.८३ ॥  
वैरूप्यं येन तत्सर्वं कथितं त्वेकदेशिकम्  ।  
अशक्यं परिसङ्ख्यातुं श्रद्धेयं भूतिमिच्छता  ॥ १४१.८४ ॥  
स्वायम्भुवस्य देवस्य एष सर्गो मयेरितः  ।  
विस्तरेणानुपूर्व्याच्च भूयः किं कथयामि वः  ॥ १४१.८५ ॥  


______________________________________________________  


मत्स्यपुराण १४२  

*ऋषय ऊचुः  
चतुर्युगाणि यानि स्युः पूर्वे स्वायम्भुवेऽन्तरे  ।  
एषां निसर्गसङ्ख्यां च श्रोतुमिच्छाम विस्तरात् ॥ १४२.१ ॥  

*सूत उवाच  
पृथिवीद्युप्रसङ्गेन मया तु प्रागुदाहृतम्  ।  
एतच्चतुर्युगं त्वेवं तद्वक्ष्यामि निबोधत  ।  
तत्प्रमाणं प्रसङ्ख्याय विस्तराच्चैव कृत्स्नशः  ॥ १४२.२ ॥  
लौकिकेन प्रमाणेन निष्पाद्याब्दं तु मानुषम्  ।  
तेनापीह प्रसङ्ख्याय वक्ष्यामि तु चतुर्युगम्  ।  
निमेषतुल्यकालानि मात्रालब्धेक्षराणि च  ॥ १४२.३ ॥  
काष्ठा निमेषा दश पञ्च चैव त्रिंशच्च काष्ठां गणयेत्कलां तु  ।  
त्रिंशत्कलाश्चैव भवेन्मुहूर्तस्तैस्त्रिंशता रात्र्यहनी समेते  ॥ १४२.४ ॥  
अहोरात्रे विभजते सूर्यो मानुषलौकिके  ।  
रात्रिः स्वप्नाय भूतानां चेष्टायै कर्मणामहः  ॥ १४२.५ ॥  
पित्र्ये रात्र्यहनी मासः प्रविभागस्तयोः पुनः  ।  
कृष्णपक्षस्त्वहस्तेषां शुक्लः स्वप्नाय शर्वरी  ॥ १४२.६ ॥  
त्रिंशद्ये मानुषा मासाः पित्र्यो मासः स उच्यते  ।  
शतानि त्रीणि मासानां षष्ट्या चाभ्यधिकानि तु  ।  
पित्र्यः संवत्सरो ह्येष मानुषेण विभाव्यते  ॥ १४२.७ ॥  
मानुषेणैव मानेन वर्षाणां यच्छतं भवेत् ।  
पितॄणां तानि वर्षाणि सङ्ख्यातानि तु त्रीणि वै  ।  
दश च द्व्यधिका मासाः पितृसङ्ख्येह कीर्तिता  ॥ १४२.८ ॥  
लौकिकेन प्रमाणेन अब्दो यो मानुषः स्मृतः  ।  
एतद्दिव्यमहोरात्रमित्येषा वैदिकी श्रुतिः  ॥ १४२.९ ॥  
दिव्ये रात्र्यहनी वर्षं प्रविभागस्तयोः पुनः  ।  
अहस्तु यदुदक्चैव रात्रिर्या दक्षिणायनम्  ।  
एते रात्र्यहनी दिव्ये प्रसङ्ख्याते तयोः पुनः  ॥ १४२.१० ॥  
त्रिंशद्यानि तु वर्षाणि दिव्यो मासस्तु स स्मृतः  ।  
मानुषाणां शतं यच्च दिव्या मासास्त्रयस्तु वै  ।  
तथैव सह सङ्ख्यातो दिव्य एष विधिः स्मृतः  ॥ १४२.११ ॥  
त्रीणि वर्षशतान्येवं षष्टिर्वर्षास्तथैव च  ।  
दिव्यः संवत्सरो ह्येष मानुषेण प्रकीर्तितः  ॥ १४२.१२ ॥  
त्रीणि वर्षसहस्राणि मानुषेण प्रमाणतः  ।  
त्रिंशदन्यानि वर्षाणि स्मृतः सप्तर्षिवत्सरः  ॥ १४२.१३ ॥  
नव यानि सहस्राणि वर्षाणां मानुषाणि च  ।  
वर्षाणि नवतिश्चैव ध्रुवसंवत्सरः स्मृतः  ॥ १४२.१४ ॥  
षट्त्रिंशत्तु सहस्राणि वर्षाणां मानुषाणि च  ।  
षष्टिश्चैव सहस्राणि सङ्ख्यातानि तु सङ्ख्यया  ।  
दिव्यं वर्षसहस्रं तु प्राहुः सङ्ख्याविदो जनाः  ॥ १४२.१५ ॥  
इत्येतदृषिभिर्गीतं दिव्यया सङ्ख्यया द्विजाः  ।  
दिव्येनैव प्रमाणेन युगसङ्ख्या प्रकल्पिता  ॥ १४२.१६ ॥  
चत्वारि भारते वर्षे युगानि ऋषयोऽब्रुवन्  ।  
कृतं त्रेता द्वापरं च कलिश्चैवं चतुर्युगम्  ॥ १४२.१७ ॥  
पूर्वं कृतयुगं नाम ततस्त्रेताभिधीयते  ।  
द्वापरं च कलिश्चैव युगानि परिकल्पयेत् ॥ १४२.१८ ॥  
चत्वार्याहुः सहस्राणि वर्षाणां तत्कृतं युगम्  ।  
तस्य तावच्छती सन्ध्या सन्ध्यांशश्च तथाविधः  ॥ १४२.१९ ॥  
इतरेषु ससन्ध्येषु ससन्ध्यांशेषु च त्रिषु  ।  
एकपादे निवर्तन्ते सहस्राणि शतानि च  ॥ १४२.२० ॥  
त्रेता त्रीणि सहस्राणि युगसङ्ख्याविदो विदुः  ।  
तस्यापि त्रिशती सन्ध्या सन्ध्यांशः सन्ध्यया समः  ॥ १४२.२१ ॥  
द्वे सहस्रे द्वापरं तु सन्ध्यांशौ तु चतुःशतम्  ।  
सहस्रमेकं वर्षाणां कलिरेव प्रकीर्तितः  ।  
द्वे शते च तथान्ये च सन्ध्यासन्ध्यांशयोः स्मृते  ॥ १४२.२२ ॥  
एषा द्वादशसाहस्री युगसङ्ख्या तु सञ्ज्ञिता  ।  
कृतं त्रेता द्वापरं च कलिश्चेति चतुष्टयम्  ॥ १४२.२३ ॥  
तत्र संवत्सराः सृष्टा मानुषास्तान्निबोधत  ।  
नियुतानि दश द्वे च पञ्च चैवात्र सङ्ख्यया  ।  
अष्टाविंशत्सहस्राणि कृतं युगमथोच्यते  ॥ १४२.२४ ॥  
प्रयुतं तु तथा पूर्णं द्वे चान्ये नियुते पुनः  ।  
षण्णवतिसहस्राणि सङ्ख्यातानि च सङ्ख्यया  ।  
त्रेतायुगस्य सङ्ख्यैषा मानुषेण तु सञ्ज्ञिता  ॥ १४२.२५ ॥  
अष्टौ शतसहस्राणि वर्षाणां मानुषाणि तु  ।  
चतुःषष्टिसहस्राणि वर्षाणां द्वापरं युगम्  ॥ १४२.२६ ॥  
चत्वारि नियुतानि स्युर्वर्षाणि तु कलिर्युगम्  ।  
द्वात्रिंशच्च तथान्यानि सहस्राणि तु सङ्ख्यया  ।  
एतत्कलियुगं प्रोक्तं मानुषेण प्रमाणतः  ॥ १४२.२७ ॥  
एषा चतुर्युगावस्था मानुषेण प्रकीर्तिता  ।  
चतुर्युगस्य सङ्ख्याता सन्ध्या सन्ध्यांशकैः सह  ॥ १४२.२८ ॥  
एषा चतुर्युगाख्या तु साधिका त्वेकसप्ततिः  ।  
कृतत्रेतादियुक्ता सा मनोरन्तरमुच्यते  ॥ १४२.२९ ॥  
मन्वन्तरस्य सङ्ख्या तु मानुषेण निबोधत  ।  
एकत्रिंशत्तथा कोट्यः सङ्ख्याताः सङ्ख्यया द्विजैः  ॥ १४२.३० ॥  
तथा शतसहस्राणि दश चान्यानि भागशः  ।  
सहस्राणि तु द्वात्रिंशच्छतान्यष्टाधिकानि च  ॥ १४२.३१ ॥  
अशीतिश्चैव वर्षाणि मासाश्चैवाधिकास्तु षट् ।  
मन्वन्तरस्य सङ्ख्यैषा मानुषेण प्रकीर्तिता  ॥ १४२.३२ ॥  
दिव्येन च प्रमाणेन प्रवक्ष्याम्यन्तरं मनोः  ।  
सहस्राणां शतान्याहुः स च वै परिसङ्ख्यया  ॥ १४२.३३ ॥  
चत्वारिंशत्सहस्राणि मनोरन्तरमुच्यते  ।  
मन्वन्तरस्य कालस्तु युगैः सह प्रकीर्तितः  ॥ १४२.३४ ॥  
एषा चतुर्युगाख्या तु साधिका ह्येकसप्ततिः  ।  
क्रमेण परिवृत्ता सा मनोरन्तरमुच्यते  ॥ १४२.३५ ॥  
एतच्चतुर्दशगुणं कल्पमाहुस्तु तद्विदः  ।  
ततस्तु प्रलयः कृत्स्नः स तु सम्प्रलयो महान्  ॥ १४२.३६ ॥  
कल्पप्रमाणो द्विगुणो यथा भवति सङ्ख्यया  ।  
चतुर्युगाख्या व्याख्याता कृतं त्रेतायुगं च वै  ॥ १४२.३७ ॥  
त्रेतासृष्टं प्रवक्ष्यामि द्वापरं कलिमेव च  ।  
युगपत्समवेतौ द्वौ द्विधा वक्तुं न शक्यते  ॥ १४२.३८ ॥  
क्रमागतं मयाप्येतत्तुभ्यं नोक्तं युगद्वयम्  ।  
ऋषिवंशप्रसङ्गेन व्याकुलत्वात्तथा क्रमात् ॥ १४२.३९ ॥  
नोक्तं त्रेतायुगे शेषं तद्वक्ष्यामि निबोधत  ।  
अथ त्रेतायुगस्यादौ मनुः सप्तर्षयश्च ये  ।  
श्रौतस्मार्तं ब्रुवन्धर्मं ब्रह्मणा तु प्रचोदिताः  ॥ १४२.४० ॥  
दाराग्निहोत्रसम्बन्धमृग्यजुःसामसंहिताः  ।  
इत्यादिबहुलं श्रौतं धर्मं सप्तर्षयोऽब्रुवन्  ॥ १४२.४१ ॥  
परम्परागतं धर्मं स्मार्तं त्वाचारलक्षणम्  ।  
वर्णाश्रमाचारयुतं मनुः स्वायम्भुवोऽब्रवीत् ॥ १४२.४२ ॥  
सत्येन ब्रह्मचर्येण श्रुतेन तपसा तथा  ।  
तेषां सुतप्ततपसामार्षेणानुक्रमेण ह  ॥ १४२.४३ ॥  
सप्तर्षीणां मनोश्चैव आदौ त्रेतायुगे ततः  ।  
अबुद्धिपूर्वकं तेन सकृत्पूर्वकमेव च  ॥ १४२.४४ ॥  
अभिवृत्तास्तु ते मन्त्रा दर्शनैस्तारकादिभिः  ।  
आदिकल्पे तु देवानां प्रादुर्भूतास्तु ते स्वयम्  ॥ १४२.४५ ॥  
प्रमाणेष्वथ सिद्धानामन्येषां च प्रवर्तते  ।  
मन्त्रयोगो व्यतीतेषु कल्पेष्वथ सहस्रशः  ।  
ते मन्त्रा वै पुनस्तेषां प्रतिमायामुपस्थिताः  ॥ १४२.४६ ॥  
ऋचो यजूंषि सामानि मन्त्राश्चाथर्वणास्तु ये  ।  
सप्तर्षिभिश्च ये प्रोक्ताः स्मार्तं तु मनुरब्रवीत् ॥ १४२.४७ ॥  
त्रेतादौ संहता वेदाः केवलं धर्मसेतवः  ।  
संरोधादायुषश्चैव व्यस्यन्ते द्वापरे च ते  ।  
ऋषयस्तपसा वेदानहोरात्रमधीयते  ॥ १४२.४८ ॥  
अनादिनिधना दिव्याः पूर्वं प्रोक्ताः स्वयम्भुवा  ।  
स्वधर्मसंवृताः साङ्गा यथाधर्मं युगे युगे  ।  
विक्रियन्ते स्वधर्मं तु वेदवादाद्यथायुगम्  ॥ १४२.४९ ॥  
आरम्भयज्ञः क्षत्रस्य हविर्यज्ञा विशः स्मृताः  ।  
परिचारयज्ञाः शूद्राश्च जपयज्ञाश्च ब्राह्मणाः  ॥ १४२.५० ॥  
ततः समुदिता वर्णास्त्रेतायां धर्मशालिनः  ।  
क्रियावन्तः प्रजावन्तः समृद्धाः सुखिनश्च वै  ॥ १४२.५१ ॥  
ब्राह्मणैश्च विधीयन्ते क्षत्रियाः क्षत्रियैर्विशः  ।  
वैश्याञ्छूद्रा अनुवर्तन्ते परस्परमनुग्रहात् ॥ १४२.५२ ॥  
शुभाः प्रकृतयस्तेषां धर्मा वर्णाश्रमाश्रयाः  ।  
सङ्कल्पितेन मनसा वाचा वा हस्तकर्मणा  ।  
त्रेतायुगे ह्यविकले कर्मारम्भः प्रसिध्यति  ॥ १४२.५३ ॥  
आयूरूपं बलं मेधा आरोग्यं धर्मशीलता  ।  
सर्वसाधारणं ह्येतदासीत्त्रेतायुगे तु वै  ॥ १४२.५४ ॥  
वर्णाश्रमव्यवस्थानमेषां ब्रह्मा तथाकरोत् ।  
संहिताश्च तथा मन्त्रा आरोग्यं धर्मशीलता  ॥ १४२.५५ ॥  
संहिताश्च तथा मन्त्रा ऋषिभिर्ब्रह्मणः सुतैः  ।  
यज्ञः प्रवर्तितश्चैव तदा ह्येव तु दैवतैः  ॥ १४२.५६ ॥  
यामैः शुक्लैर्जयैश्चैव सर्वसाधनसम्भृतैः  ।  
विश्वसृड्भिस्तथा सार्धं देवेन्द्रेण महौजसा  ।  
स्वायम्भुवेऽन्तरे देवैस्ते यज्ञाः प्राक्प्रवर्तिताः  ॥ १४२.५७ ॥  
सत्यं जपस्तपो दानं पूर्वधर्मो य उच्यते  ।  
यदा धर्मस्य ह्रसते शाखाधर्मस्य वर्धते  ॥ १४२.५८ ॥  
जायन्ते च तदा शूरा आयुष्मन्तो महाबलाः  ।  
न्यस्तदण्डा महायोगा यज्वानो ब्रह्मवादिनः  ॥ १४२.५९ ॥  
पद्मपत्त्रायताक्षाश्च पृथुवक्त्राः सुसंहताः  ।  
सिंहोरस्का महासत्त्वा मत्तमातङ्गगामिनः  ॥ १४२.६० ॥  
महाधनुर्धराश्चैव त्रेतायां चक्रवर्तिनः  ।  
सर्वलक्षणपूर्णास्ते न्यग्रोधपरिमण्डलाः  ॥ १४२.६१ ॥  
न्यग्रोधौ तु स्मृतौ बाहू व्यामो न्यग्रोध उच्यते  ।  
व्यामेन सूच्छ्रयो यस्य अत ऊर्ध्वं तु देहिनः  ।  
समुच्छ्रयः परीणाहो न्यग्रोधपरिमण्डलः  ॥ १४२.६२ ॥  
चक्रं रथो मणिर्भार्या निधिरश्वो गजस्तथा  ।  
प्रोक्तानि सप्त रत्नानि पूर्वं स्वायम्भुवेऽन्तरे  ॥ १४२.६३ ॥  
विष्णोरंशेन जायन्ते पृथिव्यां चक्रवर्तिनः  ।  
मन्वन्तरेषु सर्वेषु ह्यतीतानागतेषु वै  ॥ १४२.६४ ॥  
भूतभव्यानि यानीह वर्तमानानि यानि च  ।  
त्रेतायुगानि तेष्वत्र जायन्ते चक्रवर्तिनः  ॥ १४२.६५ ॥  
भद्राणीमानि तेषां च विभाव्यन्ते महीक्षिताम्  ।  
अत्यद्भुतानि चत्वारि बलं धर्मं सुखं धनम्  ॥ १४२.६६ ॥  
अन्योन्यस्याविरोधेन प्राप्यन्ते नृपतेः समम्  ।  
अर्थो धर्मश्च कामश्च यशो विजय एव च  ॥ १४२.६७ ॥  
ऐश्वर्येणाणिमाद्येन प्रभुशक्तिबलान्विताः  ।  
श्रुतेन तपसा चैव ऋषींस्तेऽभिभवन्ति हि  ॥ १४२.६८ ॥  
बलेनाभिभवन्त्येते तेन दानवमानवान्  ।  
लक्षणैश्चैव जायन्ते शरीरस्थैरमानुषैः  ॥ १४२.६९ ॥  
केशाः स्थिता ललाटेन जिह्वा च परिमार्जनी  ।  
श्यामप्रभाश्चतुर्दंष्ट्राः सुवंशाश्चोर्ध्वरेतसः  ॥ १४२.७० ॥  
आजानुबाहवश्चैव तालहस्तौ वृषाकृती  ।  
परिणाहप्रमाणाभ्यां सिंहस्कन्धाश्च मेधिनः  ॥ १४२.७१ ॥  
पादयोश्चक्रमत्स्यौ तु शङ्खपद्मे च हस्तयोः  ।  
पञ्चाशीतिसहस्राणि जीवन्ति ह्यजरामयाः  ॥ १४२.७२ ॥  
असङ्गा गतयस्तेषां चतस्रश्चक्रवर्तिनाम्  ।  
अन्तरिक्षे समुद्रेषु पाताले पर्वतेषु च  ॥ १४२.७३ ॥  
इज्या दानं तपः सत्यं त्रेताधर्मास्तु वै स्मृताः  ।  
तदा प्रवर्तते धर्मो वर्णाश्रमविभागशः  ।  
मर्यादास्थापनार्थं च दण्डनीतिः प्रवर्तते  ॥ १४२.७४ ॥  
हृष्टपुष्टा जनाः सर्वे अरोगाः पूर्णमानसाः  ।  
एको वेदश्चतुष्पादस्त्रेतायां तु विधिः स्मृतः  ।  
त्रीणि वर्षसहस्राणि जीवन्ते तत्र ताः प्रजाः  ॥ १४२.७५ ॥  
पुत्रपौत्रसमाकीर्णा म्रियन्ते च क्रमेण ताः  ।  
एष त्रेतायुगे भावस्त्रेतासङ्ख्यां निबोधत  ॥ १४२.७६ ॥  
त्रेतायुगस्वभावेन सन्ध्यापादेन वर्तते  ।  
सन्ध्यापादः स्वभावाच्च योऽंशः पादेन तिष्ठति  ॥ १४२.७७ ॥  


______________________________________________________  


मत्स्यपुराण १४३  

*ऋषय ऊचुः  
कथं त्रेतायुगमुखे यज्ञस्यासीत्प्रवर्तनम्  ।  
पूर्वे स्वायम्भुवे सर्गे यथावत्प्रब्रवीहि नः  ॥ १४३.१ ॥  
अन्तर्हितायां सन्ध्यायां सार्धं कृतयुगेन हि  ।  
कालाख्यायां प्रवृत्तायां प्राप्ते त्रेतायुगे तदा  ॥ १४३.२ ॥  
ओषधीषु च जातासु प्रवृत्ते वृष्टिसर्जने  ।  
प्रतिष्ठितायां वार्त्तायां ग्रामेषु च पुरेषु च  ॥ १४३.३ ॥  
वर्णाश्रमप्रतिष्ठानं कृत्वा मन्त्रैश्च तैः पुनः  ।  
संहितास्तु सुसंहृत्य कथं यज्ञः प्रवर्तितः  ।  
एतच्छ्रुत्वाब्रवीत्सूतः श्रूयतां तत्प्रचोदितम्  ॥ १४३.४ ॥  

*सूत उवाच  
मन्त्रान्वै योजयित्वा तु इहामुत्र च कर्मसु  ।  
तथा विश्वभुगिन्द्रस्तु यज्ञं प्रावर्तयत्प्रभुः  ॥ १४३.५ ॥  
दैवतैः सह संहृत्य सर्वसाधनसंवृतः  ।  
तस्याश्वमेधे वितते समाजग्मुर्महर्षयः  ॥ १४३.६ ॥  
यज्ञकर्मण्यवर्तन्त कर्मण्यग्रे तथर्त्विजः  ।  
हूयमाने देवहोत्रे अग्नौ बहुविधं हविः  ॥ १४३.७ ॥  
सम्प्रतीतेषु देवेषु सामगेषु च सुस्वरम्  ।  
परिक्रान्तेषु लघुषु अध्वर्युपुरुषेषु च  ॥ १४३.८ ॥  
आलब्धेषु च मध्ये तु तथा पशुगणेषु वै  ।  
आहूतेषु च देवेषु यज्ञभुक्षु ततस्तदा  ॥ १४३.९ ॥  
य इन्द्रियात्मका देवा यज्ञभागभुजस्तु ते  ।  
तान्यजन्ति तदा देवाः कल्यादिषु भवन्ति ये  ॥ १४३.१० ॥  
अध्वर्युप्रैषकाले तु व्युत्थिता ऋषयस्तथा  ।  
महर्षयश्च तान्दृष्ट्वा दीनान्पशुगणांस्तदा  ।  
विश्वभुजं ते त्वपृच्छन् कथं यज्ञविधिस्तव  ॥ १४३.११ ॥  
अधर्मो बलवानेष हिंसा धर्मेप्सया तव  ।  
नवः पशुविधिस्त्विष्टस्तव यज्ञे सुरोत्तम  ॥ १४३.१२ ॥  
अधर्मो धर्मघाताय प्रारब्धः पशुभिस्त्वया  ।  
नायं धर्मो ह्यधर्मोऽयं न हिंसा धर्म उच्यते  ।  
आगमेन भवान्धर्मं प्रकरोतु यदीच्छति  ॥ १४३.१३ ॥  
विधिदृष्टेन यज्ञेन धर्मेणाव्यसनेन तु  ।  
यज्ञबीजैः सुरश्रेष्ठ त्रिवर्गपरिमोषितैः  ॥ १४३.१४ ॥  
एष यज्ञो महानिन्द्रः स्वयम्भुविहितः पुरा  ।  
एवं विश्वभुगिन्द्रस्तु ऋषिभिस्तत्त्वदर्शिभिः  ।  
उक्तो न प्रतिजग्राह मानमोहसमन्वितः  ॥ १४३.१५ ॥  
तेषां विवादः सुमहाञ्जज्ञे इन्द्रमहर्षीणाम्  ।  
जङ्गमैः स्थावरैः केन यष्टव्यमिति चोच्यते  ॥ १४३.१६ ॥  
ते तु खिन्ना विवादेन शक्त्या युक्ता महर्षयः  ।  
सन्धाय सममिन्द्रेण पप्रच्छुः खचरं वसुम्  ॥ १४३.१७ ॥  

*ऋषय ऊचुः  
महाप्राज्ञ त्वया दृष्टः कथं यज्ञविधिर्नृप  ।  
औत्तानपादे प्रब्रूहि संशयं नस्तुद प्रभो  ॥ १४३.१८ ॥  

*सूत उवाच  
श्रुत्वा वाक्यं वसुस्तेषामविचार्य बलाबलम्  ।  
वेदशास्त्रमनुस्मृत्य यज्ञतत्त्वमुवाच ह  ॥ १४३.१९ ॥  
यथोपनीतैर्यष्टव्यमिति होवाच पार्थिवः  ।  
यष्टव्यं पशुभिर्मेध्यैरथ मूलफलैरपि  ॥ १४३.२० ॥  
हिंसा स्वभावो यज्ञस्य इति मे दर्शनागमः  ।  
तथैते भाविता मन्त्रा हिंसालिङ्गा महर्षिभिः  ॥ १४३.२१ ॥  
दीर्घेण तपसा युक्तैस्तारकादिनिदर्शिभिः  ।  
तत्प्रमाणं मया चोक्तं तस्माच्छमितुमर्हथ  ॥ १४३.२२ ॥  
यदि प्रमाणं स्वान्येव मन्त्रवाक्याणि वो द्विजाः  ।  
तथा प्रवर्ततां यज्ञो ह्यन्यथा मानृतं वचः  ॥ १४३.२३ ॥  
एवं कृतोत्तरास्ते तु युज्यात्मानं ततो धिया  ।  
अवश्यम्भाविनं दृष्ट्वा तमधो ह्यशपंस्तदा  ॥ १४३.२४ ॥  
इत्युक्तमात्रो नृपतिः प्रविवेश रसातलम्  ।  
ऊर्ध्वचारी नृपो भूत्वा रसातलचरोऽभवत् ॥ १४३.२५ ॥  
वसुधातलचारी तु तेन वाक्येन सोऽभवत् ।  
धर्माणां संशयछेत्ता राजा वसुरधोगतः  ॥ १४३.२६ ॥  
तस्मान्न वाच्यो ह्येकेन बहुज्ञेनापि संशयः  ।  
बहुधारस्य धर्मस्य सूक्ष्मा दुरनुगा गतिः  ॥ १४३.२७ ॥  
तस्मान्न निश्चयाद्वक्तुं धर्मः शक्यो हि केनचित् ।  
देवानृषीनुपादाय स्वायम्भुवमृते मनुम्  ॥ १४३.२८ ॥  
तस्मान्न हिंसा यज्ञे स्याद्यदुक्तमृषिभिः पुरा  ।  
ऋषिकोटिसहस्राणि स्वैस्तपोभिर्दिवं गताः  ॥ १४३.२९ ॥  
तस्मान्न हिंसायज्ञं च प्रशंसन्ति महर्षयः  ।  
उञ्छं मूलं फलं शाकमुदपात्रं तपोधनाः  ॥ १४३.३० ॥  
एतद्दत्त्वा विभवतः स्वर्गलोके प्रतिष्ठिताः  ।  
अद्रोहश्चाप्यलोभश्च दमो भूतदया शमः  ॥ १४३.३१ ॥  
ब्रह्मचर्यं तपः शौचमनुक्रोशं क्षमा धृतिः  ।  
सनातनस्य धर्मस्य मूलमेव दुरासदम्  ॥ १४३.३२ ॥  
द्रव्यमन्त्रात्मको यज्ञस्तपश्च समतात्मकम्  ।  
यज्ञैश्च देवानाप्नोति वैराजं तपसा पुनः  ॥ १४३.३३ ॥  
ब्रह्मणः कर्मसन्न्यासाद्वैराग्यात्प्रकृतेर्लयम्  ।  
ज्ञानात्प्राप्नोति कैवल्यं पञ्चैता गतयः स्मृताः  ॥ १४३.३४ ॥  
एवं विवादः सुमहान् यज्ञस्यासीत्प्रवर्तने  ।  
ऋषीणां देवतानां च पूर्वे स्वायम्भुवेऽन्तरे  ॥ १४३.३५ ॥  
ततस्ते ऋषयो दृष्ट्वा हृतं धर्मं बलेन तु  ।  
वसोर्वाक्यमनादृत्य जग्मुस्ते वै यथागतम्  ॥ १४३.३६ ॥  
गतेषु ऋषिसङ्घेषु देवा यज्ञमवाप्नुयुः  ।  
श्रूयन्ते हि तपःसिद्धा ब्रह्मक्षत्रादयो नृपाः  ॥ १४३.३७ ॥  
प्रियव्रतोत्तानपादौ ध्रुवो मेधातिथिर्वसुः  ।  
सुधामा विरजाश्चैव शङ्खपाद्राजसस्तथा  ॥ १४३.३८ ॥  
प्राचीनबर्हिः पर्जन्यो हविर्धानादयो नृपाः  ।  
एते चान्ये च बहवस्ते तपोभिर्दिवं गताः  ॥ १४३.३९ ॥  
राजर्षयो महात्मानो येषां कीर्तिः प्रतिष्ठिता  ।  
तस्माद्विशिष्यते यज्ञात्तपः सर्वैस्तु कारणैः  ॥ १४३.४० ॥  
ब्रह्मणा तपसा सृष्टं जगद्विश्वमिदं पुरा  ।  
तस्मान्नाप्नोति तद्यज्ञात्तपोमूलमिदं स्मृतम्  ॥ १४३.४१ ॥  
यज्ञप्रवर्तनं ह्येवमासीत्स्वायम्भुवेऽन्तरे  ।  
तदाप्रभृति यज्ञोऽयं युगैः सार्धं प्रवर्तितः  ॥ १४३.४२ ॥  


______________________________________________________  

मत्स्यपुराण १४४  

*सूत उवाच  
अत ऊर्ध्वं प्रवक्ष्यामि द्वापरस्य विधिं पुनः  ।  
तत्र त्रेतायुगे क्षीणे द्वापरं प्रतिपद्यते  ॥ १४४.१ ॥  
द्वापरादौ प्रजानां तु सिद्धिस्त्रेतायुगे तु या  ।  
परिवृत्ते युगे तस्मिंस्ततः सा वै प्रणश्यति  ॥ १४४.२ ॥  
ततः प्रवर्तिते तासां प्रजानां द्वापरे पुनः  ।  
लोभो धृतिर्वणिग्युद्धं तत्त्वानामविनिश्चयः  ॥ १४४.३ ॥  
प्रध्वंसश्चैव वर्णानां कर्मणां तु विपर्ययः  ।  
यात्रा वधः परो दण्डो मानो दर्पोऽक्षमा बलम्  ॥ १४४.४ ॥  
तथा रजस्तमो भूयः प्रवृत्ते द्वापरे पुनः  ।  
आद्ये कृते नाधर्मोऽस्ति स त्रेतायां प्रवर्तितः  ॥ १४४.५ ॥  
द्वापरे व्याकुलो भूत्वा प्रणश्यति कलौ पुनः  ।  
वर्णानां द्वापरे धर्माः सङ्कीर्यन्ते तथाश्रमाः  ॥ १४४.६ ॥  
द्वैधमुत्पद्यते चैव युगे तस्मिञ्श्रुतिस्मृतौ  ।  
द्विधा श्रुतिः स्मृतिश्चैव निश्चयो नाधिगम्यते  ॥ १४४.७ ॥  
अनिश्चयावगमनाद्धर्मतत्त्वं न विद्यते  ।  
धर्मतत्त्वे ह्यविज्ञाते मतिभेदस्तु जायते  ॥ १४४.८ ॥  
परस्परं विभिन्नास्ते दृष्टीनां विभ्रमेण तु  ।  
अतो दृष्टिविभिन्नैस्तैः कृतमत्याकुलं त्विदम्  ॥ १४४.९ ॥  
एको वेदश्चतुष्पादः संहृत्य तु पुनः पुनः  ।  
सङ्क्षेपादायुषश्चैव व्यस्यते द्वापरेष्विह  ॥ १४४.१० ॥  
वेदश्चैकश्चतुर्धा तु व्यस्यते द्वापरादिषु  ।  
ऋषिपुत्रैः पुनर्वेदा भिद्यन्ते दृष्टिविभ्रमैः  ॥ १४४.११ ॥  
ते तु ब्राह्मणविन्यासैः स्वरक्रमविपर्ययैः  ।  
संहृता ऋग्यजुःसाम्नां संहितास्तैर्महर्षिभिः  ॥ १४४.१२ ॥  
सामान्याद्वैकृताच्चैव दृष्टिभिन्नैः क्वचित्क्वचित् ।  
ब्राह्मणं कल्पसूत्राणि भाष्यविद्यास्तथैव च  ॥ १४४.१३ ॥  
अन्ये तु प्रस्थितास्तान्वै केचित्तान् प्रत्यवस्थिताः  ।  
द्वापरेषु प्रवर्तन्ते भिन्नार्थैस्तैः स्वदर्शनैः  ॥ १४४.१४ ॥  
एकमाध्वर्यवं पूर्वमासीद्द्वैधं तु तत्पुनः  ।  
सामान्यविपरीतार्थैः कृतं शास्त्राकुलं त्विदम्  ॥ १४४.१५ ॥  
आध्वर्यवं च प्रस्थानैर्बहुधा व्याकुलीकृतम्  ।  
तथैवाथर्वणां साम्नां विकल्पैः स्वस्य सङ्क्षयैः  ॥ १४४.१६ ॥  
व्याकुलो द्वापरेष्वर्थः क्रियते भिन्नदर्शनैः  ।  
द्वापरे सन्निवृत्ते ते वेदा नश्यन्ति वै कलौ  ॥ १४४.१७ ॥  
तेषां विपर्ययोत्पन्ना भवन्ति द्वापरे पुनः  ।  
अदृष्टिर्मरणं चैव तथैव व्याध्युपद्रवाः  ॥ १४४.१८ ॥  
वाङ्मनःकर्मभिर्दुःखैर्निर्वेदो जायते ततः  ।  
निर्वेदाज्जायते तेषां दुःखमोक्षविचारणा  ॥ १४४.१९ ॥  
विचारणायां वैराग्यं वैराग्याद्दोषदर्शनम्  ।  
दोषाणां दर्शनाच्चैव ज्ञानोत्पत्तिस्तु जायते  ॥ १४४.२० ॥  
तेषां मेधाविनां पूर्वं मर्त्ये स्वायम्भुवेऽन्तरे  ।  
उत्पस्यन्तीह शास्त्राणां द्वापरे परिपन्थिनः  ॥ १४४.२१ ॥  
आयुर्वेदविकल्पाश्च अङ्गानां ज्योतिषस्य च  ।  
अर्थशास्त्रविकल्पाश्च हेतुशास्त्रविकल्पनम्  ॥ १४४.२२ ॥  
प्रक्रिया कल्पसूत्राणां भाष्यविद्याविकल्पनम्  ।  
स्मृतिशास्त्रप्रभेदाश्च प्रस्थानानि पृथक्पृथक् ॥ १४४.२३ ॥  
द्वापरेष्वभिवर्तन्ते मतिभेदास्तथा नृणाम्  ।  
मनसा कर्मणा वाचा कृच्छ्राद्वार्त्ता प्रसिध्यति  ॥ १४४.२४ ॥  
द्वापरे सर्वभूतानां कालः क्लेशपरः स्मृतः  ।  
लोभोऽधृतिर्वणिग्युद्धं तत्त्वानामविनिश्चयः  ॥ १४४.२५ ॥  
वेदशास्त्रप्रणयनं धर्माणां सङ्करस्तथा  ।  
वर्णाश्रमपरिध्वंसः कामद्वेषौ तथैव च  ॥ १४४.२६ ॥  
पूर्णे वर्षसहस्रे द्वे परमायुस्तदा नृणाम्  ।  
निःशेषे द्वापरे तस्मिंस्तस्य सन्ध्या तु पादतः  ॥ १४४.२७ ॥  
गुणहीनास्तु तिष्ठन्ति धर्मस्य द्वापरस्य तु  ।  
तथैव सन्ध्या पादेन अंशस्तस्यां प्रतिष्ठितः  ॥ १४४.२८ ॥  
द्वापरस्य तु पर्याये पुष्यस्य च निबोधत  ।  
द्वापरस्यांशशेषे तु प्रतिपत्तिः कलेरथ  ॥ १४४.२९ ॥  
हिंसा स्तेयानृतं माया दम्भश्चैव तपस्विनाम्  ।  
एते स्वभावाः पुष्यस्य साधयन्ति च ताः प्रजाः  ॥ १४४.३० ॥  
एष धर्मः स्मृतः कृत्स्नो धर्मश्च परिहीयते  ।  
मनसा कर्मणा वाचा वार्त्ताः सिध्यन्ति वा न वा  ॥ १४४.३१ ॥  
कलिः प्रमारको रोगः सततं चापि क्षुद्भयम्  ।  
अनावृष्टिभयं चैव देशानां च विपर्ययः  ॥ १४४.३२ ॥  
न प्रमाणे स्थितिर्ह्यस्ति पुष्ये घोरे युगे कलौ  ।  
गर्भस्थो म्रियते कश्चिद्यौवनस्थस्तथा परः  ॥ १४४.३३ ॥  
स्थाविर्ये मध्यकौमारे म्रियन्ते च कलौ प्रजाः  ।  
अल्पतेजोबलाः पापा महाकोपा ह्यधार्मिकाः  ॥ १४४.३४ ॥  
अनृतव्रतलुब्धाश्च पुष्ये चैव प्रजाः स्थिताः  ।  
दुरिष्टैर्दुरधीतैश्च दुराचारैर्दुरागमैः  ॥ १४४.३५ ॥  
विप्राणां कर्मदोषैस्तैः प्रजानां जायते भयम्  ।  
हिंसा मानस्तथेर्ष्या च क्रोधोऽसूयाक्षमाधृतिः  ॥ १४४.३६ ॥  
पुष्ये भवन्ति जन्तूनां लोभो मोहश्च सर्वशः  ।  
सङ्क्षोभो जायतेऽत्यर्थं कलिमासाद्य वै युगम्  ॥ १४४.३७ ॥  
नाधीयते तथा वेदान्न यजन्ते द्विजातयः  ।  
उत्सीदन्ति तथा चैव वैश्यैः सार्धं तु क्षत्रियाः  ॥ १४४.३८ ॥  
शूद्राणां मन्त्रयोनिस्तु सम्बन्धो ब्राह्मणैः सह  ।  
भवतीह कलौ तस्मिञ्छयनासनभोजनैः  ॥ १४४.३९ ॥  
राजानः शूद्रभूयिष्ठाः पाषण्डानां प्रवृत्तयः  ।  
काषायिणश्च निष्कच्छास्तथा कापालिनश्च ह  ॥ १४४.४० ॥  
ये चान्ये देवव्रतिनस्तथा ये धर्मदूषकाः  ।  
दिव्यवृत्ताश्च ये केचिद्वृत्त्यर्थं श्रुतिलिङ्गिनः  ॥ १४४.४१ ॥  
एवंविधाश्च ये केचिद्भवन्तीह कलौ युगे  ।  
अधीयते तदा वेदाञ्छूद्रा धर्मार्थकोविदाः  ॥ १४४.४२ ॥  
यजन्ते ह्यश्वमेधैस्तु राजानः शूद्रयोनयः  ।  
स्त्रीबालगोवधं कृत्वा हत्वा चैव परस्परम्  ॥ १४४.४३ ॥  
उपहत्य तथान्योन्यं साधयन्ति तदा प्रजाः  ।  
दुःखप्रचुरताल्पायुर्देशोत्सादः सरोगता  ॥ १४४.४४ ॥  
अधर्माभिनिवेशित्वं तमोवृत्तं कलौ स्मृतम्  ।  
भ्रूणहत्या प्रजानां न तथा ह्येवं प्रवर्तते  ॥ १४४.४५ ॥  
तस्मादायुर्बलं रूपं प्रहीयन्ते कलौ युगे  ।  
दुःखेनाभिप्लुतानां च परमायुः शतं नृणाम्  ॥ १४४.४६ ॥  
भूत्वा च न भवन्तीह वेदाः कलियुगेऽखिलाः  ।  
उत्सीदन्ते तथा यज्ञाः केवलं धर्महेतवः  ॥ १४४.४७ ॥  
एषा कलियुगावस्था सन्ध्यांशौ तु निबोधत  ।  
युगे युगे तु हीयन्ते त्रींस्त्रीन्पादांश्च सिद्धयः  ॥ १४४.४८ ॥  
युगस्वभावाः सन्ध्यासु अवतिष्ठन्ति पादतः  ।  
सन्ध्यास्वभावाः स्वांशेषु पादेनैवावतस्थिरे  ॥ १४४.४९ ॥  
एवं सन्ध्यांशके काले सम्प्राप्ते तु युगान्तिके  ।  
तेषामधर्मिणां शास्ता भृगूणां च कुले स्थितः  ॥ १४४.५० ॥  
गोत्रेण वै चन्द्रमसो नाम्ना प्रमतिरुच्यते  ।  
कलिसन्ध्यांशभागेषु मनोः स्वायम्भुवेऽन्तरे  ॥ १४४.५१ ॥  
समास्त्रिंशत्तु सम्पूर्णाः पर्यटन्वै वसुन्धराम्  ।  
अश्वकर्मा स वै सेनां हस्त्यश्वरथसङ्कुलाम्  ॥ १४४.५२ ॥  
प्रगृहीतायुधैर्विप्रैः शतशोऽथ सहस्रशः  ।  
स तदा तैः परिवृतो म्लेच्छान्सर्वान्निजघ्निवान्  ॥ १४४.५३ ॥  
स हत्वा सर्वशश्चैव राजानः शूद्रयोनयः  ।  
पाषण्डान्स सदा सर्वान्निःशेषानकरोत्प्रभुः  ॥ १४४.५४ ॥  
अधार्मिकाश्च ये केचित्तान्सर्वान्हन्ति सर्वशः  ।  
उदीच्यान्मध्यदेशांश्च पार्वतीयांस्तथैव च  ॥ १४४.५५ ॥  
प्राच्यान्प्रतीच्यांश्च तथा विन्ध्यपृष्ठापरान्तिकान्  ।  
तथैव दाक्षिणात्यांश्च द्रविडान्सिंहलैः सह  ॥ १४४.५६ ॥  
गान्धारान्पारदांश्चैव पह्लवान्यवनाञ्छकान्  ।  
तुषारान्बर्बराञ्छ्वेतान् हलिकान्दरदान्खसान्  ॥ १४४.५७ ॥  
लम्पकानान्ध्रकांश्चापि चोरजातींस्तथैव च  ।  
प्रवृत्तचक्रो बलवाञ्छूद्राणामन्तकृद्बभौ  ॥ १४४.५८ ॥  
विद्राव्य सर्वभूतानि चचार वसुधामिमाम्  ।  
मानवस्य तु वंशे तु नृदेवस्येह जज्ञिवान्  ॥ १४४.५९ ॥  
पूर्वजन्मनि विष्णुश्च प्रमतिर्नाम वीर्यवान्  ।  
सुतः स वै चन्द्रमसः पूर्वे कलियुगे प्रभुः  ॥ १४४.६० ॥  
द्वात्रिंशेऽभ्युदिते वर्षे प्रक्रान्तो विंशतिं समाः  ।  
निजघ्ने सर्वभूतानि मानुषाण्येव सर्वशः  ॥ १४४.६१ ॥  
कृत्वा बीजावशिष्टां तां पृथ्वीं क्रूरेण कर्मणा  ।  
परस्परनिमित्तेन कालेनाकस्मिकेन च  ॥ १४४.६२ ॥  
संस्थिता सहसा या तु सेना प्रमतिना सह  ।  
गङ्गायमुनयोर्मध्ये सिद्धिं प्राप्ता समाधिना  ॥ १४४.६३ ॥  
ततस्तेषु प्रनष्टेषु सन्ध्यांशे कूरकर्मसु  ।  
उत्साद्य पार्थिवान्सर्वांस्तेष्वतीतेषु वै तदा  ॥ १४४.६४ ॥  
ततः सन्ध्यांशके काले सम्प्राप्ते च युगान्तिके  ।  
स्थितास्वल्पावशिष्टासु प्रजास्विह क्वचित्क्वचित् ॥ १४४.६५ ॥  
स्वाप्रदानास्तदा ते वै लोभाविष्टास्तु वृन्दशः  ।  
उपहिंसन्ति चान्योन्यं प्रलुम्पन्ति परस्परम्  ॥ १४४.६६ ॥  
अराजके युगांशे तु सङ्क्षये समुपस्थिते  ।  
प्रजास्ता वै तदा सर्वाः परस्परभयार्दिताः  ॥ १४४.६७ ॥  
व्याकुलास्ताः परावृत्तास्त्यक्त्वा देवं गृहाणि तु  ।  
स्वान्स्वान्प्राणानवेक्षन्तो निष्कारुण्यात्सुदुःखिताः  ॥ १४४.६८ ॥  
नष्टे श्रौतस्मृते धर्मे कामक्रोधवशानुगाः  ।  
निर्मर्यादा निरानन्दा निःस्नेहा निरपत्रपाः  ॥ १४४.६९ ॥  
नष्टे धर्मे प्रतिहता ह्रस्वकाः पञ्चविंशकाः  ।  
हित्वा दारांश्च पुत्रांश्च विषादव्याकुलप्रजाः  ॥ १४४.७० ॥  
अनावृष्टिहतास्ते वै वार्त्तामुत्सृज्य दुःखिताः  ।  
आश्रयन्ति स्म प्रत्यन्तान् हित्वा जनपदान्स्वकान्  ॥ १४४.७१ ॥  
सरितः सागरानूपान् सेवन्ते पर्वतानपि  ।  
चीरकृष्णाजिनधरा निष्क्रिया निष्परिग्रहाः  ॥ १४४.७२ ॥  
वर्णाश्रमपरिभ्रष्टाः सङ्करं घोरमास्थिताः  ।  
एवं कष्टमनुप्राप्ता ह्यल्पशेषाः प्रजास्ततः  ॥ १४४.७३ ॥  
जन्तवश्च क्षुधाविष्टा दुःखान्निर्वेदमागमन्  ।  
संश्रयन्ति च देशांस्तांश्चक्रवत्परिवर्तनाः  ॥ १४४.७४ ॥  
ततः प्रजास्तु ताः सर्वा मांसाहारा भवन्ति हि  ।  
मृगान्वराहान्वृषभान् ये चान्ये वनचारिणः  ॥ १४४.७५ ॥  
भक्ष्यांश्चैवाप्यभक्ष्यांश्च सर्वांस्तान्भक्षयन्ति ताः  ।  
समुद्रं संश्रिता यास्तु नदीश्चैव प्रजास्तु ताः  ॥ १४४.७६ ॥  
तेऽपि मत्स्यान्हरन्तीह आहारार्थं च सर्वशः  ।  
अभक्ष्याहारदोषेण एकवर्णगताः प्रजाः  ॥ १४४.७७ ॥  
यथा कृतयुगे पूर्वमेकवर्णमभूत्किल  ।  
तथा कलियुगस्यान्ते शूद्रीभूताः प्रजास्तथा  ॥ १४४.७८ ॥  
एवं वर्षशतं पूर्णं दिव्यं तेषां न्यवर्तत  ।  
षट्त्रिंशच्च सहस्राणि मानुषाणि तु तानि वै  ॥ १४४.७९ ॥  
अथ दीर्घेण कालेन पक्षिणः पशवस्तथा  ।  
मत्स्याश्चैव हताः सर्वैः क्षुधाविष्टैश्च सर्वशः  ॥ १४४.८० ॥  
निःशेषेष्वथ सर्वेषु मत्स्यपक्षिपशुष्वथ  ।  
सन्ध्यांशे प्रतिपन्ने तु निःशेषास्तु तदा कृताः  ॥ १४४.८१ ॥  
ततः प्रजास्तु सम्भूय कन्दमूलमथोऽखनन्  ।  
फलमूलाशनाः सर्वे अनिकेतास्तथैव च  ॥ १४४.८२ ॥  
वल्कलान्यथ वासांसि अधःशय्याश्च सर्वशः  ।  
परिग्रहो न तेष्वस्ति धनशुद्धिमवाप्नुयुः  ॥ १४४.८३ ॥  
एवं क्षयं गमिष्यन्ति ह्यल्पशिष्टाः प्रजास्तदा  ।  
तासामल्पावशिष्टानामाहारादृद्धिरिष्यते  ॥ १४४.८४ ॥  
एवं वर्षशतं दिव्यं सन्ध्यांशस्तस्य वर्तते  ।  
ततो वर्षशतस्यान्ते अल्पशिष्टाः स्त्रियः सुताः  ॥ १४४.८५ ॥  
मिथुनानि तु ताः सर्वा ह्यन्योन्यं सम्प्रजज्ञिरे  ।  
ततस्तास्तु म्रियन्ते वै पूर्वोत्पन्नाः प्रजास्तु याः  ॥ १४४.८६ ॥  
जातमात्रेष्वपत्येषु ततः कृतमवर्तत  ।  
यथा स्वर्गे शरीराणि नरके चैव देहिनाम्  ॥ १४४.८७ ॥  
उपभोगसमर्थानि एवं कृतयुगादिषु  ।  
एवं कृतस्य सन्तानः कलेश्चैव क्षयस्तथा  ॥ १४४.८८ ॥  
विचारणात्तु निर्वेदः साम्यावस्थात्मना तथा  ।  
ततश्चैवात्मसम्बोधः सम्बोधाद्धर्मशीलता  ॥ १४४.८९ ॥  
कलिशिष्टेषु तेष्वेवं जायन्ते पूर्ववत्प्रजाः  ।  
भाविनोऽर्थस्य च बलात्ततः कृतमवर्तत  ॥ १४४.९० ॥  
अतीतानागतानि स्युर्यानि मन्वन्तरेष्विह  ।  
एते युगस्वभावास्तु मयोक्तास्तु समासतः  ॥ १४४.९१ ॥  
विस्तरेणानुपूर्व्याच्च नमस्कृत्य स्वयम्भुवे  ।  
प्रवृत्ते तु ततस्तस्मिन् पुनः कृतयुगे तु वै  ॥ १४४.९२ ॥  
उत्पन्नाः कलिशिष्टेषु प्रजाः कार्तयुगास्तथा  ।  
तिष्ठन्ति चेह ये सिद्धा अदृष्टा विहरन्ति च  ॥ १४४.९३ ॥  
सह सप्तर्षिभिर्ये तु तत्र ये च व्यवस्थिताः  ।  
ब्रह्मक्षत्रविशः शूद्रा बीजार्थे य इह स्मृताः  ।  
कार्तयुगभवैः सार्धं निर्विशेषास्तदाभवन्  ॥ १४४.९४ ॥  
तेषां सप्तर्षयो धर्मं कथयन्तीह तेषु च  ॥ १४४.९५ ॥  
वर्णाश्रमाचारयुतं श्रौतस्मार्तविधानतः  ।  
एवं तेषु क्रियावत्सु प्रवर्तन्तीह वै कृते  ॥ १४४.९६ ॥  
श्रौतस्मार्तस्थितानां तु धर्मे सप्तर्षिदर्शिते  ।  
ते तु धर्मव्यवस्थार्थं तिष्ठन्तीह कृते युगे  ॥ १४४.९७ ॥  
मन्वन्तराधिकारेषु तिष्ठन्ति ऋषयस्तु ते  ।  
यथा दावप्रदग्धेषु तृणेष्वेवापरं तृणम्  ॥ १४४.९८ ॥  
वनानां प्रथमं वृष्ट्या तेषां मूलेषु सम्भवः  ।  
एवं युगाद्युगानां वै सन्तानस्तु परस्परम्  ॥ १४४.९९ ॥  
प्रवर्तते ह्यविच्छेदाद्यावन्मन्वन्तरक्षयः  ।  
सुखमायुर्बलं रूपं धर्मार्थौ काम एव च  ॥ १४४.१०० ॥  
युगेष्वेतानि हीयन्ते त्रयः पादाः क्रमेण तु  ।  
इत्येष प्रतिसन्धिर्वः कीर्तितस्तु मया द्विजाः  ॥ १४४.१०१ ॥  
चतुर्युगाणां सर्वेषामेतदेव प्रसाधनम्  ।  
एषां चतुर्युगाणां तु गणिता ह्येकसप्ततिः  ॥ १४४.१०२ ॥  
क्रमेण परिवृत्तास्ता मनोरन्तरमुच्यते  ।  
युगाख्यासु तु सर्वासु भवतीह यदा च यत् ॥ १४४.१०३ ॥  
तदेव च तदन्यासु पुनस्तद्वै यथाक्रमम्  ।  
सर्गे सर्गे यथा भेदा ह्युत्पद्यन्ते तथैव च  ॥ १४४.१०४ ॥  
चतुर्दशसु तावन्तो ज्ञेया मन्वन्तरेष्विह  ।  
आसुरी यातुधानी च पैशाची यक्षराक्षसी  ॥ १४४.१०५ ॥  
युगे युगे तदा काले प्रजा जायन्ति ताः शृणु  ।  
यथाकल्पं युगैः सार्धं भवन्ते तुल्यलक्षणाः  ।  
इत्येतल्लक्षणं प्रोक्तं युगानां वै यथाक्रमम्  ॥ १४४.१०६ ॥  
मन्वन्तराणां परिवर्तनानि चिरप्रवृत्तानि युगस्वभावात् ।  
क्षणं न सन्तिष्ठति जीवलोकः क्षयोदयाभ्यां परिवर्तमानः  ॥ १४४.१०७ ॥  
एते युगस्वभावा वः परिक्रान्ता यथाक्रमम्  ।  
मन्वन्तराणि यान्यस्मिन् कल्पे वक्ष्यामि तानि च  ॥ १४४.१०८ ॥  


______________________________________________________  


मत्स्यपुराण १४५  

*सूत उवाच  
मन्वन्तराणि यानि स्युः कल्पे कल्पे चतुर्दश  ।  
व्यतीतानागतानि स्युर्यानि मन्वन्तरेष्विह  ॥ १४५.१ ॥  
विस्तरेणानुपूर्व्याच्च स्थितिं वक्ष्ये युगे युगे  ।  
तस्मिन्युगे च सम्भूतिर्यासां यावच्च जीवितम्  ॥ १४५.२ ॥  
युगमात्रं तु जीवन्ति न्यूनं तत्स्याद्द्वयेन च  ।  
चतुर्दशसु तावन्तो ज्ञेया मन्वन्तरेष्विह  ॥ १४५.३ ॥  
मनुष्याणां पशूनां च पक्षिणां स्थावरैः सह  ।  
तेषामायुरुपक्रान्तं युगधर्मेषु सर्वशः  ॥ १४५.४ ॥  
तथैवायुः परिक्रान्तं युगधर्मेषु सर्वशः  ।  
अस्थितिं च कलौ दृष्ट्वा भूतानामायुषश्च वै  ॥ १४५.५ ॥  
परमायुः शतं त्वेतन्मानुषाणां कलौ स्मृतम्  ।  
देवासुरमनुष्याश्च यक्षगन्धर्वराक्षसाः  ॥ १४५.६ ॥  
परिणाहोच्छ्रये तुल्या जायन्ते ह कृते युगे  ।  
षण्णवत्यङ्गुलोत्सेधो ह्यष्टानां देवयोनिनाम्  ॥ १४५.७ ॥  
नवाङ्गुलप्रमाणेन निष्पन्नेन तथाष्टकम्  ।  
एतत्स्वाभाविकं तेषां प्रमाणमधिकुर्वताम्  ॥ १४५.८ ॥  
मनुष्या वर्तमानास्तु युगसन्ध्यांशकेष्विह  ।  
देवासुरप्रमाणं तु सप्तसप्ताङ्गुलं क्रमात् ॥ १४५.९ ॥  
चतुरशीतिकैश्चैव कलिजैरङ्गुलैः स्मृतम्  ।  
आ पादतलमस्तको नवतालो भवेत्तु यः  ॥ १४५.१० ॥  
संहृत्याजानुबाहुश्च दैवतैरभिपूज्यते  ।  
गवां च हस्तिनां चैव महिषस्थावरात्मनाम्  ॥ १४५.११ ॥  
क्रमेणैतेन विज्ञेये ह्रासवृद्धी युगे युगे  ।  
षट्सप्तत्यङ्गुलोत्सेधः पशुराककुदो भवेत् ॥ १४५.१२ ॥  
अङ्गुलानामष्टशतमुत्सेधो हस्तिनां स्मृतः  ।  
अङ्गुलानां सहस्रं तु द्विचत्वारिंशदङ्गुलम्  ॥ १४५.१३ ॥  
शतार्धमङ्गुलानां तु ह्युत्सेधः शाखिनां परः  ।  
मानुषस्य शरीरस्य सन्निवेशस्तु यादृशः  ॥ १४५.१४ ॥  
तल्लक्षणं तु देवानां दृश्यतेऽन्वयदर्शनात् ।  
बुद्ध्यातिशयसंयुक्तो देवानां काय उच्यते  ॥ १४५.१५ ॥  
तथा नातिशयश्चैव मानुषः काय उच्यते  ।  
इत्येव हि परिक्रान्ता भावा ये दिव्यमानुषाः  ॥ १४५.१६ ॥  
पशूनां पक्षिणां चैव स्थावराणां च सर्वशः  ।  
गावोऽजाश्वाश्च विज्ञेया हस्तिनः पक्षिणो मृगाः  ॥ १४५.१७ ॥  
उपयुक्ताः क्रियास्वेते यज्ञियास्त्विह सर्वशः  ।  
यथाक्रमोपभोगाश्च देवानां पशुमूर्तयः  ॥ १४५.१८ ॥  
तेषां रूपानुरूपैश्च प्रमाणैः स्थिरजङ्गमाः  ।  
मनोज्ञैस्तत्र तैर्भोगैः सुखिनो ह्युपपेदिरे  ॥ १४५.१९ ॥  
अथ शिष्टान्प्रवक्ष्यामि साधूनथ ततश्च वै  ।  
ब्राह्मणाः श्रुतिशब्दाश्च देवानां पशुमूर्तयः  ।  
संयुज्य ब्रह्मणा ह्यन्तस्तेन सन्तः प्रचक्षते  ॥ १४५.२० ॥  
सामान्येषु च धर्मेषु तथा वैशिषिकेषु च  ।  
ब्रह्मक्षत्रविशो युक्ताः श्रौतस्मार्तेन कर्मणा  ॥ १४५.२१ ॥  
वर्णाश्रमेषु युक्तस्य सुखोदर्कस्य स्वर्गतौ  ।  
श्रौतस्मार्तो हि यो धर्मो ज्ञानधर्मः स उच्यते  ॥ १४५.२२ ॥  
दिव्यानां साधनात्साधुर्ब्रह्मचारी गुरोर्हितः  ।  
कारणात्साधनाच्चैव गृहस्थः साधुरुच्यते  ॥ १४५.२३ ॥  
तपसश्च तथारण्ये साधुर्वैखानसः स्मृतः  ।  
यतमानो यतिः साधुः स्मृतो योगस्य साधनात् ॥ १४५.२४ ॥  
धर्मो धर्मगतिः प्रोक्तः शब्दो ह्येष क्रियात्मकः  ।  
कुशलाकुशलौ चैव धर्माधर्मौ ब्रवीत्प्रभुः  ॥ १४५.२५ ॥  
अथ देवाश्च पितर ऋषयश्चैव मानुषाः  ।  
अयं धर्मो ह्ययं नेति ब्रुवते मौनमूर्तिना  ॥ १४५.२६ ॥  
धर्मेति धारणे धातुर्महत्त्वे चैव उच्यते  ।  
आधारणे महत्त्वे वा धर्मः स तु निरुच्यते  ॥ १४५.२७ ॥  
तत्रेष्टप्रापको धर्म आचार्यैरुपदिश्यते  ।  
अधर्मश्चानिष्टफल आचार्यैर्नोपदिश्यते  ॥ १४५.२८ ॥  
वृद्धाश्चालोलुपाश्चैव आत्मवन्तो ह्यदाम्भिकाः  ।  
सम्यग्विनीता मृदवस्तानाचार्यान्प्रचक्षते  ॥ १४५.२९ ॥  
धर्मज्ञैर्विहितो धर्मः श्रौतस्मार्तो द्विजातिभिः  ।  
दाराग्निहोत्रसम्बन्धमिज्या श्रौतस्य लक्षणम्  ॥ १४५.३० ॥  
स्मार्तो वर्णाश्रमाचारो यमैश्च नियमैर्युतः  ।  
पूर्वेभ्यो वेदयित्वेह श्रौतं सप्तर्षयोऽब्रुवन्  ॥ १४५.३१ ॥  
ऋचो यजूंषि सामानि ब्रह्मणोऽङ्गानि वै श्रुतिः  ।  
मन्वन्तरस्यातीतस्य स्मृत्वा तन्मनुरब्रवीत् ॥ १४५.३२ ॥  
तस्मात्स्मार्तः सूतो धर्मो वर्णाश्रमविभागशः  ।  
एवं वै द्विविधो धर्मः शिष्टाचारः स उच्यते  ॥ १४५.३३ ॥  
शिषेर्धातोश्च निष्ठान्ताच्छिष्टशब्दं प्रचक्षते  ।  
मन्वन्तरेषु ये शिष्टा इह तिष्ठन्ति धार्मिकाः  ॥ १४५.३४ ॥  
मनुः सप्तर्षयश्चैव लोकसन्तानकारिणः  ।  
तिष्ठन्तीह च धर्मार्थं ताञ्छिष्टान्सम्प्रचक्षते  ॥ १४५.३५ ॥  
तैः शिष्टैश्चलितो धर्मः स्थाप्यते वै युगे युगे  ।  
त्रयी वार्त्ता दण्डनीतिः प्रजावर्णाश्रमेप्सया  ॥ १४५.३६ ॥  
शिष्टैराचर्यते यस्मात्पुनश्चैव मनुक्षये  ।  
पूर्वैःपूर्वैर्मतत्वाच्च शिष्टाचारः स शाश्वतः  ॥ १४५.३७ ॥  
दानं सत्यं तपो लोको विद्येज्या पूजनं दमः  ।  
अष्टौ तानि चरित्राणि शिष्टाचारस्य लक्षणम्  ॥ १४५.३८ ॥  
शिष्टा यस्माच्चरन्त्येनं मनुः सप्तर्षयश्च ह  ।  
मन्वन्तरेषु सर्वेषु शिष्टाचारस्ततः स्मृतः  ॥ १४५.३९ ॥  
विज्ञेयः श्रवणाच्छ्रौतः स्मरणात्स्मार्त उच्यते  ।  
इज्यावेदात्मकः श्रौतः स्मार्तो वर्णाश्रमात्मकः  ।  
प्रत्यङ्गानि प्रवक्ष्यामि धर्मस्येह तु लक्षणम्  ॥ १४५.४० ॥  
दृष्टानुभूतमर्थं च यः पृष्टो न विगूहते  ।  
यथाभूतप्रवादस्तु इत्येतत्सत्यलक्षणम्  ॥ १४५.४१ ॥  
ब्रह्मचर्यं तपो मौनं निराहारत्वमेव च  ।  
इत्येतत्तपसो रूपं सुघोरं तु दुरासदम्  ॥ १४५.४२ ॥  
पशूनां द्रव्यहविषामृक्सामयजुषां तथा  ।  
ऋत्विजां दक्षिणायाश्च संयोगो यज्ञ उच्यते  ॥ १४५.४३ ॥  
आत्मवत्सर्वभूतेषु यो हिताय शुभाय च  ।  
वर्तते सततं हृष्टः क्रिया श्रेष्ठा दया स्मृता  ॥ १४५.४४ ॥  
आक्रुष्टोऽभिहतो यस्तु नाक्रोशेत्प्रहरेदपि  ।  
अदुष्टो वाङ्मनःकायैस्तितिक्षुः सा क्षमा स्मृता  ॥ १४५.४५ ॥  
स्वामिना रक्ष्यमाणानामुत्सृष्टानां च सम्भ्रमे  ।  
परस्वानामनादानमलोभ इति सञ्ज्ञितम्  ॥ १४५.४६ ॥  
मैथुनस्यासमाचारो जल्पनाच्चिन्तनात्तथा  ।  
निवृत्तिर्ब्रह्मचर्यं च तदेतच्छमलक्षणम्  ॥ १४५.४७ ॥  
आत्मार्थे वा परार्थे वा इन्द्रियाणीह यस्य वै  ।  
विषये न प्रवर्तन्ते दमस्यैतत्तु लक्षणम्  ॥ १४५.४८ ॥  
पञ्चात्मके यो विषये कारणे चाष्टलक्षणे  ।  
न क्रुध्येत प्रतिहतः स जितात्मा भविष्यति  ॥ १४५.४९ ॥  
यद्यदिष्टतमं द्रव्यं न्यायेनैवागतं च यत् ।  
तत्तद्गुणवते देयमित्येतद्दानलक्षणम्  ॥ १४५.५० ॥  
श्रुतिस्मृतिभ्यां विहितो धर्मो वर्णाश्रमात्मकः  ।  
शिष्टाचारप्रवृद्धश्च धर्मोऽयं साधुसम्मतः  ॥ १४५.५१ ॥  
अप्रद्वेषो ह्यनिष्टेषु इष्टं वै नाभिनन्दति  ।  
प्रीतितापविषादानां विनिवृत्तिर्विरक्तता  ॥ १४५.५२ ॥  
सन्न्यासः कर्मणां न्यासः कृतानामकृतैः सह  ।  
कुशलाकुशलाभ्यां तु प्रहाणं न्यास उच्यते  ॥ १४५.५३ ॥  
अव्यक्तादिविशेषान्तविकारेऽस्मिन्निवर्तते  ।  
चेतनाचेतनं ज्ञात्वा ज्ञाने ज्ञानी स उच्यते  ॥ १४५.५४ ॥  
प्रत्यङ्गानि तु धर्मस्य चेत्येतल्लक्षणं स्मृतम्  ।  
ऋषिभिर्धर्मतत्त्वज्ञैः पूर्वैः स्वायम्भुवेऽन्तरे  ॥ १४५.५५ ॥  
अत्र वो वर्णयिष्यामि विधिं मन्वन्तरस्य तु  ।  
तथैव चातुर्होत्रस्य चातुर्वर्ण्यस्य चैव हि  ॥ १४५.५६ ॥  
प्रतिमन्वन्तरं चैव श्रुतिरन्या विधीयते  ।  
ऋचो यजूंषि सामानि यथावत्प्रतिदैवतम्  ॥ १४५.५७ ॥  
विधिस्तोत्रं तथा हौत्रं पूर्ववत्सम्प्रवर्तते  ।  
द्रव्यस्तोत्रं गुणस्तोत्रं कर्मस्तोत्रं तथैव च  ॥ १४५.५८ ॥  
तथैवाभिजनस्तोत्रं स्तोत्रमेवं चतुर्विधम्  ।  
मन्वन्तरेषु सर्वेषु यथा भेदा भवन्ति हि  ॥ १४५.५९ ॥  
प्रवर्तयन्ति तेषां वै ब्रह्मस्तोत्रं पुनः पुनः  ।  
एवं मन्त्रगुणानां तु समुत्पत्तिश्चतुर्विधा  ॥ १४५.६० ॥  
अथर्वऋग्यजुःसाम्नां वेदेष्विह पृथक्पृथक् ।  
ऋषीणां तप्यतां तेषां तपः परमदुश्चरम्  ॥ १४५.६१ ॥  
मन्त्राः प्रादुर्भवन्त्यादौ पूर्वमन्वन्तरस्य ह  ।  
असन्तोषाद्भयाद्दुःखान्मोहाच्छोकाच्च पञ्चधा  ॥ १४५.६२ ॥  
ऋषीणां तारका येन लक्षणेन यदृच्छया  ।  
ऋषीणां यादृशत्वं हि तद्वक्ष्यामीह लक्षणम्  ॥ १४५.६३ ॥  
अतीतानागतानां च पञ्चधा ह्यार्षकं स्मृतम्  ।  
तथा ऋषीणां वक्ष्यामि आर्षस्येह समुद्भवम्  ॥ १४५.६४ ॥  
गुणसाम्येन वर्तन्ते सर्वसम्प्रलये तदा  ।  
अविभागेन देवानामनिर्देश्ये तमोमये  ॥ १४५.६५ ॥  
अबुद्धिपूर्वकं तद्वै चेतनार्थं प्रवर्तते  ।  
तेनार्षं बुद्धिपूर्वं तु चेतनेनाप्यधिष्ठितम्  ॥ १४५.६६ ॥  
प्रवर्तते तथा ते तु यथा मत्स्योदकावुभौ  ।  
चेतनाधिकृतं सर्वं प्रावर्तत गुणात्मकम्  ।  
कार्यकारणभावेन तथा तस्य प्रवर्तते  ॥ १४५.६७ ॥  
विषयो विषयित्वं च तदा ह्यर्थपदात्मकौ  ।  
कालेन प्रापणीयेन भेदाश्च कारणात्मकाः  ॥ १४५.६८ ॥  
सांसिद्धिकास्तदा वृत्ताः क्रमेण महदादयः  ।  
महतोऽसावहङ्कारस्तस्माद्भूतेन्द्रियाणि च  ॥ १४५.६९ ॥  
भूतभेदाश्च भूतेभ्यो जज्ञिरे तु परस्परम्  ।  
संसिद्धिकारणं कार्यं सद्य एव विवर्तते  ॥ १४५.७० ॥  
यथोल्मुकात्तु विटपा एककालाद्भवन्ति हि  ।  
तथा प्रवृत्ताः क्षेत्रज्ञाः कालेनैकेन कारणात् ॥ १४५.७१ ॥  
यथान्धकारे खद्योतः सहसा सम्प्रदृश्यते  ।  
तथा निवृत्तो ह्यव्यक्तः खद्योत इव सञ्ज्वलन्  ॥ १४५.७२ ॥  
स महात्मा शरीरस्थस्तत्रैवेह प्रवर्तते  ।  
महतस्तमसः पारे वैलक्षण्याद्विभाव्यते  ॥ १४५.७३ ॥  
तत्रैव संस्थितो विद्वांस्तपसोऽन्त इति श्रुतम्  ।  
बुद्धिर्विवर्धतस्तस्य प्रादुर्भूता चतुर्विधा  ॥ १४५.७४ ॥  
ज्ञानं वैराग्यमैश्वर्यं धर्मश्चेति चतुष्टयम्  ।  
सांसिद्धिकान्यथैतानि अप्रतीतानि तस्य वै  ॥ १४५.७५ ॥  
महात्मनः शरीरस्य चैतन्यात्सिद्धिरुच्यते  ।  
पुरि शेते यतः पूर्वं क्षेत्रज्ञानं तथापि च  ॥ १४५.७६ ॥  
पुरे शयनात्पुरुषो ज्ञानात्क्षेत्रज्ञ उच्यते  ।  
यस्माद्धर्मात्प्रसूते हि तस्माद्वै धार्मिकस्तु सः  ॥ १४५.७७ ॥  
सांसिद्धिके शरीरे च बुद्ध्याव्यक्तस्तु चेतनः  ।  
एवं विवृत्तः क्षेत्रज्ञः क्षेत्रं ह्यनभिसन्धितः  ॥ १४५.७८ ॥  
निवृत्तिसमकाले तु पुराणं तदचेतनम्  ।  
क्षेत्रज्ञेन परिज्ञातं भोग्योऽयं विषयो मम  ॥ १४५.७९ ॥  
ऋषिर्हिंसागतौ धातुर्विद्या सत्यं तपः श्रुतम्  ।  
एष सन्निलयो यस्माद्ब्राह्मणस्तुततस्त्वृषिः  ॥ १४५.८० ॥  
निवृत्तिसमकालाच्च बुद्ध्याव्यक्त ऋषिस्त्वयम्  ।  
ऋषते परमं यस्मात्परमर्षिस्ततः स्मृतः  ॥ १४५.८१ ॥  
गत्यर्थादृषतेर्धातोर्नामनिर्वृत्तिकारणम्  ।  
यस्मादेष स्वयम्भूतस्तस्माच्च ऋषिता मता  ॥ १४५.८२ ॥  
सेश्वराः स्वयमुद्भूता ब्रह्मणो मानसाः सुताः  ।  
निवर्तमानैस्तैर्बुद्ध्या महान्परिगतः परः  ॥ १४५.८३ ॥  
यस्माद्दृशपरत्वेन सह तस्मान्महर्षयः  ।  
ईश्वराणां सुतास्तेषां मानसाश्चौरसाश्च वै  ॥ १४५.८४ ॥  
ऋषिस्तस्मात्परत्वेन भूतादिरृषयस्ततः  ।  
ऋषिपुत्रा ऋषीकास्तु मैथुनाद्गर्भसम्भवाः  ॥ १४५.८५ ॥  
परत्वेन ऋषन्ते वै भूतादीनृषिकास्ततः  ।  
ऋषिकाणां सुता ये तु विज्ञेया ऋषिपुत्रकाः  ॥ १४५.८६ ॥  
श्रुत्वा ऋषं परत्वेन श्रुतास्तस्माच्छ्रुतर्षयः  ।  
अव्यक्तात्मा महात्मा वाहङ्कारात्मा तथैव च  ॥ १४५.८७ ॥  
भूतात्मा चेन्द्रियात्मा च तेषां तज्ज्ञानमुच्यते  ।  
इत्येवमृषिजातिस्तु पञ्चधा नामविश्रुता  ॥ १४५.८८ ॥  
भृगुर्मरीचिरत्रिश्च अङ्गिराः पुलहः क्रतुः  ।  
मनुर्दक्षो वसिष्ठश्च पुलस्त्यश्चापि ते दश  ॥ १४५.८९ ॥  
ब्रह्मणो मानसा ह्येते उत्पन्नाः स्वयमीश्वराः  ।  
परत्वेनर्षयो यस्मान्मतास्तस्मान्महर्षयः  ॥ १४५.९० ॥  
ईश्वराणां सुतास्त्वेषामृषयस्तान्निबोधत  ।  
काव्यो बृहस्पतिश्चैव कश्यपश्च्यवनस्तथा  ॥ १४५.९१ ॥  
उतथ्यो वामदेवश्च अगस्त्यः कौशिकस्तथा  ।  
कर्दमो वालखिल्याश्च विश्रवाः शक्तिवर्धनः  ॥ १४५.९२ ॥  
इत्येते ऋषयः प्रोक्तास्तपसा ऋषितां गताः  ।  
तेषां पुत्रानृषीकांस्तु गर्भोत्पन्नान्निबोधत  ॥ १४५.९३ ॥  
वत्सरो नग्नहूश्चैव भरद्वाजश्च वीर्यवान्  ।  
ऋषिर्दीर्घतमाश्चैव बृहद्वक्षाः शरद्वतः  ॥ १४५.९४ ॥  
वाजिश्रवाः सुचिन्तश्च शावश्च सपराशरः  ।  
शृङ्गी च शङ्खपाच्चैव राजा वैश्रवणस्तथा  ॥ १४५.९५ ॥  
इत्येते ऋषिकाः सर्वे सत्येन ऋषितां गताः  ।  
ईश्वरा ऋषयश्चैव ऋषीका ये च विश्रुताः  ॥ १४५.९६ ॥  
एवं मन्त्रकृतः सर्वे कृत्स्नशश्च निबोधत  ।  
भृगुः काश्यपः प्रचेता दधीचो ह्यात्मवानपि  ॥ १४५.९७ ॥  
ऊर्षोऽथ जमदग्निश्च वेदः सारस्वतस्तथा  ।  
आर्ष्टिषेणश्च्यवनश्च वीतहव्यः सवेधसः  ॥ १४५.९८ ॥  
वैन्यः पृथुर्दिवोदासो ब्रह्मवान्गृत्सशौनकौ  ।  
एकोनविंशतिर्ह्येते भृगवो मन्त्रकृत्तमाः  ॥ १४५.९९ ॥  
अङ्गिराश्चैव त्रितश्च भरद्वाजोऽथ लक्ष्मणः  ।  
कृतवाचस्तथा गर्गः स्मृतिसङ्कृतिरेव च  ॥ १४५.१०० ॥  
गुरुवीतश्च मान्धाता अम्बरीषस्तथैव च  ।  
युवनाश्वः पुरुकुत्सः स्वश्रवस्तु सदस्यवान्  ॥ १४५.१०१ ॥  
अजमीढोऽस्वहार्यश्च ह्युत्कलः कविरेव च  ।  
पृषदश्वो विरूपश्च काव्यश्चैवाथ मुद्गलः  ॥ १४५.१०२ ॥  
उतथ्यश्च शरद्वांश्च तथा वाजिश्रवा अपि  ।  
अपस्यौषः सुचित्तिश्च वामदेवस्तथैव च  ॥ १४५.१०३ ॥  
ऋषिजो बृहच्छुक्लश्च ऋषिर्दीर्घतमा अपि  ।  
कक्षीवांश्च त्रयस्त्रिंशत्स्मृता ह्यङ्गिरसां वराः  ॥ १४५.१०४ ॥  
एते मन्त्रकृतः सर्वे काश्यपांस्तु निबोधत  ।  
काश्यपः सहवत्सारो नैध्रुवो नित्य एव च  ॥ १४५.१०५ ॥  
असितो देवलश्चैव षडेते ब्रह्मवादिनः  ।  
अत्रिरर्धस्वनश्चैव शावास्योऽथ गविष्ठिरः  ॥ १४५.१०६ ॥  
कर्णकश्च ऋषिः सिद्धस्तथा पूर्वातिथिश्च यः  ॥ १४५.१०७ ॥  
इत्येते त्वत्रयः प्रोक्ता मन्त्रकृत्षण्महर्षयः  ।  
वसिष्ठश्चैव शक्तिश्च तृतीयश्च पराशरः  ॥ १४५.१०८ ॥  
ततस्तु इन्द्रप्रतिमः पञ्चमस्तु भरद्वसुः  ।  
षष्ठस्तु मित्रावरुणः सत्तमः कुण्डिनस्तथा  ॥ १४५.१०९ ॥  
इत्येते सप्त विज्ञेया वासिष्ठा ब्रह्मवादिनः  ।  
विश्वामित्रश्च गाधेयो देवरातस्तथा बलः  ॥ १४५.११० ॥  
तथा विद्वान्मधुच्छन्दा ऋषिश्चान्योऽघमर्षणः  ।  
अष्टको लोहितश्चैव भृतकीलश्च माम्बुधिः  ॥ १४५.१११ ॥  
देवश्रवा देवरातः पुराणश्च धनञ्जयः  ।  
शिशिरश्च महातेजाः शालङ्कायन एव च  ॥ १४५.११२ ॥  
त्रयोदशैते विज्ञेया ब्रह्मिष्ठाः कौशिका वराः  ।  
अगस्त्योऽथ दृढद्युम्न इन्द्रबाहुस्तथैव च  ॥ १४५.११३ ॥  
ब्रह्मिष्ठागस्तयो ह्येते त्रयः परमकीर्तयः  ।  
मनुर्वैवस्वतश्चैव ऐलो राजा पुरूरवाः  ॥ १४५.११४ ॥  
क्षत्रियाणां वरा ह्येते विज्ञेया मन्त्रवादिनः  ।  
भलन्दकश्च वासाश्वः सङ्कीलश्चैव ते त्रयः  ॥ १४५.११५ ॥  
एते मन्त्रकृतो ज्ञेया वैश्यानां प्रवराः सदा  ।  
इति द्विनवतिः प्रोक्ता मन्त्रायैश्च बहिष्कृताः  ॥ १४५.११६ ॥  
ब्राह्मणाः क्षत्रिया वैश्या ऋषिपुत्रान्निबोधत  ।  
ऋषीकाणां सुता ह्येते ऋषिपुत्राः श्रुतर्षयः  ॥ १४५.११७ ॥  


______________________________________________________  


मत्स्यपुराण १४६  

*ऋषय ऊचुः  
कथं मत्स्येन कथितस्तारकस्य वधो महान्  ।  
कस्मिन्काले विनिर्वृत्ता कथेयं सूतनन्दन  ॥ १४६.१ ॥  
त्वन्मुखक्षीरसिन्धूत्था कथेयममृतात्मिका  ।  
कर्णाभ्यां पिबतां तृप्तिरस्माकं न प्रजायते  ।  
इदं मुने समाख्याहि महाबुद्धे मनोगतम्  ॥ १४६.२ ॥  

*सूत उवाच  
पृष्टस्तु मनुना देवो मत्स्यरूपी जनार्दनः  ।  
कथं शरवणे जातो देवः षड्वदनो विभो  ॥ १४६.३ ॥  
एतत्तु वचनं श्रुत्वा पार्थिवस्यामितौजसः  ।  
उवाच भगवान्प्रीतो ब्रह्मसूनुर्महामतिम्  ॥ १४६.४ ॥  

*मत्स्य उवाच  
वज्राङ्गो नाम दैत्योऽभूत्तस्य पुत्रस्तु तारकः  ।  
सुरानुद्वासयामास पुरेभ्यः स महाबलः  ॥ १४६.५ ॥  
ततस्ते ब्रह्मणोऽभ्याशं जग्मुर्भयनिपीडिताः  ।  
भीतांश्च त्रिदशान्दृष्ट्वा ब्रह्मा तेषामुवाच ह  ॥ १४६.६ ॥  
सन्त्यजध्वं भयं देवाः शङ्करस्यात्मजः शिशुः  ।  
तुहिनाचलदौहित्रस्तं हनिष्यति दानवम्  ॥ १४६.७ ॥  
ततः काले तु कस्मिंश्चिद्दृष्ट्वा वै शैलजां शिवः  ।  
स्वरेतो वह्निवदने व्यसृजत्कारणान्तरे  ॥ १४६.८ ॥  
तत्प्राप्तं वह्निवदने रेतो देवानतर्पयत् ।  
विदार्य जठराण्येषामजीर्णं निर्गतं मुने  ॥ १४६.९ ॥  
पतितं तत्सरिद्वरां ततस्तु शरकानने  ।  
तस्मात्तु स समुद्भूतो गुहो दिनकरप्रभः  ॥ १४६.१० ॥  
स सप्तदिवसो बालो निजघ्ने तारकासुरम्  ।  
एवं श्रुत्वा ततो वाक्यं तमूचुरृषिसत्तमाः  ॥ १४६.११ ॥  

*ऋषय ऊचुः  
अत्याश्चर्यवती रम्या कथेयं पापनाशिनी  ।  
विस्तरेण हि नो ब्रूहि याथातथ्येन शृण्वताम्  ॥ १४६.१२ ॥  
वज्राङ्गो नाम दैत्येन्द्रः कस्य वंशोद्भवः पुरा  ।  
यस्याभूत्तारकः पुत्रः सुरप्रमथनो बली  ॥ १४६.१३ ॥  
निर्मितः को वधे चाभूत्तस्य दैत्येश्वरस्य तु  ।  
गुहजन्म तु कार्त्स्न्येन अस्माकं ब्रूहि मानद  ॥ १४६.१४ ॥  

*सूत उवाच  
मानसो ब्रह्मणः पुत्रो दक्षो नाम प्रजापतिः  ।  
षष्टिं सोऽजनयत्कन्या वैरिण्यामेव नः श्रुतम्  ॥ १४६.१५ ॥  
ददौ स दश धर्माय कश्यपाय त्रयोदश  ।  
सप्तविंशतिं सोमाय चतस्रोऽरिष्टनेमये  ॥ १४६.१६ ॥  
द्वे वै बाहुकपुत्राय द्वे वै चाङ्गिरसे तथा  ।  
द्वे कृशाश्वाय विदुषे प्रजापतिसुतः प्रभुः  ॥ १४६.१७ ॥  
अदितिर्दितिर्दनुर्विश्वा ह्यरिष्टा सुरसा तथा  ।  
सुरभिर्विनता चैव ताम्रा क्रोधवशा इरा  ॥ १४६.१८ ॥  
कद्रूर्मुनिश्च लोकस्य मातरो गोषु मातरः  ।  
तासां सकाशाल्लोकानां जङ्गमस्थावरात्मनाम्  ॥ १४६.१९ ॥  
जन्म नानाप्रकाराणां ताभ्योऽन्ये देहिनः स्मृताः  ।  
देवेन्द्रोपेन्द्रपूषाद्याः सर्वे ते दितिजा मताः  ॥ १४६.२० ॥  
दितेः सकाशाल्लोकास्तु हिरण्यकशिपादयः  ।  
दानवाश्च दनोः पुत्रा गावश्च सुरभीसुताः  ॥ १४६.२१ ॥  
पक्षिणो विनतापुत्रा गरुडप्रमुखाः स्मृताः  ।  
नागाः कद्रूसुता ज्ञेयाः शेषाश्चान्येऽपि जन्तवः  ॥ १४६.२२ ॥  
त्रैलोक्यनाथं शक्रं तु सर्वामरगणप्रभुम्  ।  
हिरण्यकशिपुश्चक्रे जित्वा राज्यं महाबलः  ॥ १४६.२३ ॥  
ततः केनापि कालेन हिरण्यकशिपादयः  ।  
निहता विष्णुना सङ्ख्ये शेषाश्चेन्द्रेण दानवाः  ॥ १४६.२४ ॥  
ततो निहतपुत्राभूद्दितिर्वरमयाचत  ।  
भर्तारं कश्यपं देवं पुत्रमन्यं महाबलम्  ॥ १४६.२५ ॥  
समरे शक्रहन्तारं स तस्या अददात्प्रभुः  ॥ १४६.२६ ॥  
नियमे वर्त हे देवि सहस्रं शुचिमानसा  ।  
वर्षाणां लप्स्यसे पुत्रमित्युक्ता सा तथाकरोत् ॥ १४६.२७ ॥  
वर्तन्त्या नियमे तस्याः सहस्राक्षः समाहितः  ।  
उपासामाचरत्तस्याः सा चैनमन्वमन्यत  ॥ १४६.२८ ॥  
दशवत्सरशेषस्य सहस्रस्य तदा दितिः  ।  
उवाच शक्रं सुप्रीता वरदा तपसि स्थिता  ॥ १४६.२९ ॥  

*दितिरुवाच  
पुत्रोत्तीर्णव्रतां प्रायो विद्धि मां पाकशासन  ।  
भविष्यति च ते भ्राता तेन सार्धमिमां श्रियम्  ॥ १४६.३० ॥  
भुङ्क्ष्व वत्स यथाकामं त्रैलोक्यं हतकण्टकम्  ।  
इत्युक्त्वा निद्रयाविष्टा चरणाक्रान्तमूर्धजा  ॥ १४६.३१ ॥  
स्वयं सुष्वापानियता भाविनोऽर्थस्य गौरवात् ।  
तत्तु रन्ध्रं समासाद्य जठरं पाकशासनः  ॥ १४६.३२ ॥  
चकार सप्तधा गर्भं कुलिशेन तु देवराट् ।  
एकैकं तु पुनः खण्डं चकार मघवा ततः  ॥ १४६.३३ ॥  
सप्तधा सप्तधा कोपात्प्राबुध्यत ततो दितिः  ।  
विबुध्योवाच मा शक्र घातयेथाः प्रजां मम  ॥ १४६.३४ ॥  
तच्छ्रुत्वा निर्गतः शक्रः स्थित्वा प्राञ्जलिरग्रतः  ।  
उवाच वाक्यं सन्त्रस्तो मातुर्वै वदनेरितम्  ॥ १४६.३५ ॥  

*शक्र उवाच  
दिवास्वप्नपरा मातः पादाक्रान्तशिरोरुहा  ।  
सप्तसप्तभिरेवातस्तव गर्भः कृतो मया  ॥ १४६.३६ ॥  
एकोनपञ्चाशत्कृता भागा वज्रेण ते सुताः  ।  
दास्यामि तेषां स्थानानि दिवि दैवतपूजिते  ॥ १४६.३७ ॥  
इत्युक्ता सा तदा देवी सैवमस्त्वित्यभाषत  ।  
पुनश्च देवी भर्तारमुवाचासितलोचना  ॥ १४६.३८ ॥  
पुत्रं प्रजापते देहि शक्रजेतारमूर्जितम्  ।  
यो नास्त्रशस्त्रैर्वध्यत्वं गच्छेत्त्रिदिववासिनाम्  ॥ १४६.३९ ॥  
इत्युक्तः स तथोवाच तां पत्नीमतिदुःखिताम्  ।  
दश वर्षसहस्राणि तपः कृत्वा तु लप्स्यसे  ॥ १४६.४० ॥  
वज्रासारमयैरङ्गैरछेद्यैरायसैर्दृढैः  ।  
वज्राङ्गो नाम पुत्रस्ते भविता पुत्रवत्सले  ॥ १४६.४१ ॥  
सा तु लब्धवरा देवी जगाम तपसे वनम्  ।  
दश वर्षसहस्राणि सा तपो घोरमाचरत् ॥ १४६.४२ ॥  
तपसोऽन्ते भगवती जनयामास दुर्जयम्  ।  
पुत्रमप्रतिकर्माणमजेयं वज्रदुश्छिदम्  ॥ १४६.४३ ॥  
स जातमात्र एवाभूत्सर्वशस्त्रास्त्रपारगः  ।  
उवाच मातरं भक्त्या मातः किं करवाण्यहम्  ॥ १४६.४४ ॥  
तमुवाच ततो हृष्टा दितिर्दैत्याधिपं च सा  ।  
बहवो मे हताः पुत्राः सहस्राक्षेण पुत्रक  ॥ १४६.४५ ॥  
तेषां त्वं प्रतिकर्तुं वै गच्छ शक्रवधाय च  ।  
बाढमित्येव तामुक्त्वा जगाम त्रिदिवं बली  ॥ १४६.४६ ॥  
बद्ध्वा ततः सहस्राक्षं पाशेनामोघवर्चसा  ।  
मातुरन्तिकमागच्छद्व्याघ्रः क्षुद्रमृगं यथा  ॥ १४६.४७ ॥  
एतस्मिन्नन्तरे ब्रह्मा कश्यपश्च महातपाः  ।  
आगतौ तत्र यत्रास्तां मातापुत्रावभीतकौ  ॥ १४६.४८ ॥  
दृष्ट्वा तु तावुवाचेदं ब्रह्मा कश्यप एव च  ।  
मुञ्चैनं पुत्र देवेन्द्रं किमनेन प्रयोजनम्  ॥ १४६.४९ ॥  
अपमानो वधः प्रोक्तः पुत्र सम्भावितस्य च  ।  
अस्मद्वाक्येन यो मुक्तो विद्धि तं मृतमेव च  ॥ १४६.५० ॥  
परस्य गौरवान्मुक्तः शत्रूणां भारमावहेत् ।  
जीवन्नेव मृतो वत्स दिवसे दिवसे स तु  ॥ १४६.५१ ॥  
महतां वशमायाते वैरं नैवास्ति वैरिणि  ।  
एतच्छ्रुत्वा तु वज्राङ्गः प्रणतो वाक्यमब्रवीत् ॥ १४६.५२ ॥  
न मे कृत्यमनेनास्ति मातुराज्ञा कृता मया  ।  
त्वं सुरासुरनाथोऽसि मम च प्रपितामहः  ॥ १४६.५३ ॥  
करिष्ये त्वद्वचो देव एष मुक्तः शतक्रतुः  ।  
तपसे मे रतिर्देव निर्विघ्नं चैव मे भवेत् ॥ १४६.५४ ॥  
त्वत्प्रसादेन भगवन्नित्युक्त्वा विरराम सः  ।  
तस्मिंस्तूष्णीं स्थिते दैत्ये प्रोवाचेदं पितामहः  ॥ १४६.५५ ॥  

*ब्रह्मोवाच  
तपस्त्वं क्रूरमापन्नो ह्यस्मच्छासनसंस्थितः  ।  
अनया चित्तशुद्ध्या ते पर्याप्तं जन्मनः फलम्  ॥ १४६.५६ ॥  
इत्युक्त्वा पद्मजः कन्यां ससर्जायतलोचनाम्  ।  
तामस्मै प्रददौ देवः पत्न्यर्थं पद्मसम्भवः  ॥ १४६.५७ ॥  
वराङ्गीति च नामास्याः कृत्वा यातः पितामहः  ।  
वज्राङ्गोऽपि तया सार्धं जगाम तपसे वनम्  ॥ १४६.५८ ॥  
ऊर्ध्वबाहुः स दैत्येन्द्रोऽचरदब्दसहस्रकम्  ।  
कालं कमलपत्त्राक्षः शुद्धबुद्धिर्महातपाः  ॥ १४६.५९ ॥  
तावच्चावाङ्मुखः कालं तावत्पञ्चाग्निमध्यगः  ।  
निराहारो घोरतपास्तपोराशिरजायत  ॥ १४६.६० ॥  
ततः सोऽन्तर्जले चक्रे कालं वर्षसहस्रकम्  ।  
जलान्तरं प्रविष्टस्य तस्य पत्नी महाव्रता  ॥ १४६.६१ ॥  
तस्यैव तीरे सरसस्तत्प्रीत्या मौनमास्थिता  ।  
निराहारा तपो घोरं प्रविवेश महाद्युतिः  ॥ १४६.६२ ॥  
तस्यां तपसि वर्तन्त्यामिन्द्रश्चक्रे विभीषिकाम्  ।  
भूत्वा तु मर्कटस्तत्र तदाश्रमपदं महान्  ॥ १४६.६३ ॥  
चक्रे विलोलं निःशेषं तुम्बीघटकरण्डकम्  ।  
ततस्तु मेघरूषेण कम्पं तस्याकरोन्महान्  ॥ १४६.६४ ॥  
ततो भुजङ्गरूपेण बद्ध्वा च चरणद्वयम्  ।  
अपाकर्षत्ततो दूरं भ्रमंस्तस्या महीमिमाम्  ॥ १४६.६५ ॥  
तपोबलाढ्या सा तस्य न वध्यत्वं जगाम ह  ।  
ततो गोमायुरूपेण तस्यादूषयदाश्रमम्  ॥ १४६.६६ ॥  
ततस्तु मेघरूपेण तस्याः क्लेदयदाश्रमम्  ।  
भीषिकाभिरनेकाभिस्तां क्लिश्यन्पाकशासनः  ॥ १४६.६७ ॥  
विरराम यदा नैवं वज्राङ्गमहिषी तदा  ।  
शैलस्य दुष्टतां मत्वा शापं दातुं व्यवस्थिता  ॥ १४६.६८ ॥  
स शापाभिमुखां दृष्ट्वा शैलः पुरुषविग्रहः  ।  
उवाच तां वरारोहां वराङ्गीं भीरुचेतनः  ॥ १४६.६९ ॥  
नाहं वराङ्गने दुष्टः सेव्योऽहं सर्वदेहिनाम्  ।  
विभ्रमं तु करोत्येष रुषितः पाकशासनः  ॥ १४६.७० ॥  
एतस्मिन्नन्तरे जातः कालो वर्षसहस्रिकः  ।  
तस्मिन्गते तु भगवान् काले कमलसम्भवः  ।  
तुष्टः प्रोवाच वज्राङ्गं तमागम्य जलाश्रयम्  ॥ १४६.७१ ॥  

*ब्रह्मोवाच  
ददामि सर्वकामांस्ते उत्तिष्ठ दितिनन्दन  ।  
एवमुक्तस्तदोत्थाय दैत्येन्द्रस्तपसां निधिः  ।  
उवाच प्राञ्जलिर्वाक्यं सर्वलोकपितामहम्  ॥ १४६.७२ ॥  

*वज्राङ्ग उवाच  
आसुरो मास्तु मे भावः सन्तु लोका ममाक्षयाः  ।  
तपस्येव रतिर्मेऽस्तु शरीरस्यास्तु वर्तनम्  ॥ १४६.७३ ॥  
एवमस्त्विति तं देवो जगाम स्वकमालयम्  ।  
वज्राङ्गोऽपि समाप्ते तु तपसि स्थिरसंयमः  ॥ १४६.७४ ॥  
आहारमिच्छन्भार्यां स्वां न ददर्शाश्रमे स्वके  ।  
क्षुधाविष्टः स शैलस्य गहनं प्रविवेश ह  ॥ १४६.७५ ॥  
आदातुं फलमूलानि स च तस्मिन्व्यलोकयत् ।  
रुदतीं तां प्रियां दीनां तनुप्रच्छादिताननाम्  ।  
तां विलोक्य स दैत्येन्द्रः प्रोवाच परिसान्त्वयन्  ॥ १४६.७६ ॥  

*वज्राङ्ग उवाच  
केन तेऽपकृतं भीरु यमलोकं यियासुना  ।  
कं वा कामं प्रयच्छामि शीघ्रं मे ब्रूहि भामिनि  ॥ १४६.७७ ॥  


______________________________________________________  


मत्स्यपुराण १४७  

*वराङ्ग्युवाच  
त्रासितास्म्यपविद्धास्मि ताडिता पीडितापि च  ।  
रौद्रेण देवराजेन नष्टनाथेव भूरिशः  ॥ १४७.१ ॥  
दुःखपारमपश्यन्ती प्राणांस्त्यक्तुं व्यवस्थिता  ।  
पुत्रं मे तारकं देहि दुःखशोकमहार्णवात् ॥ १४७.२ ॥  
एवमुक्तः स दैत्येन्द्रः कोपव्याकुललोचनः  ।  
शक्तोऽपि देवराजस्य प्रतिकर्तुं महासुरः  ॥ १४७.३ ॥  
तपः कर्तुं पुनर्दैत्यो व्यवस्वेत महाबलः  ।  
ज्ञात्वा तु तस्य सङ्कल्पं ब्रह्मा क्रूरतरं पुनः  ॥ १४७.४ ॥  
आजगाम तदा तत्र यत्रासौ दितिनन्दनः  ।  
उवाच तस्मै भगवान् प्रभुर्मधुरया गिरा  ॥ १४७.५ ॥  

*ब्रह्मोवाच  
किमर्थं पुत्रं भूयस्त्वं नियमं क्रूरमिच्छसि  ।  
आहाराभिमुखो दैत्य तन्नो ब्रूहि महाव्रत  ॥ १४७.६ ॥  
यावदब्दसहस्रेण निराहारस्य यत्फलम्  ।  
क्षणेनैकेन तल्लभ्यं त्यक्त्वाहारमुपस्थितम्  ॥ १४७.७ ॥  
त्यागो ह्यप्राप्तकामानां कामेभ्यो न तथा गुरुः  ।  
यथा प्राप्तं परित्यज्य कामं कमललोचन  ॥ १४७.८ ॥  
श्रुत्वैतद्ब्रह्मणो वाक्यं दैत्यः प्राञ्जलिरब्रवीत् ।  
चिन्तयंस्तपसा युक्तो हृदि ब्रह्ममुखेरितम्  ॥ १४७.९ ॥  

*वज्राङ्ग उवाच  
उत्थितेन मया दृष्टा समाधानात्त्वदाज्ञया  ।  
महिषी भीषिता दीना रुदती शाखिनस्तले  ॥ १४७.१० ॥  
सा मयोक्ता तु तन्वङ्गी दूयमानेन चेतसा  ।  
किमेवं वर्तसे भीरु वद त्वं किं चिकीर्षसि  ॥ १४७.११ ॥  
इत्युक्ता सा मया देव प्रोवाच स्खलिताक्षरम्  ।  
वाक्यं चोवाच तन्वङ्गी भीता सा हेतुसंहितम्  ॥ १४७.१२ ॥  

*वराङ्ग्युवाच  
त्रासितास्म्यपविद्धास्मि कर्षिता पीडितास्मि च  ।  
रौद्रेण देवराजेन नष्टनाथेव भूरिशः  ॥ १४७.१३ ॥  
दुःखस्यान्तमपश्यन्ती प्राणांस्त्यक्तुं व्यवस्थिता  ।  
पुत्रं मे तारकं देहि ह्यस्माद्दुःखमहार्णवात् ॥ १४७.१४ ॥  
एवमुक्तस्तु सङ्क्षुब्धस्तस्याः पुत्रार्थमुद्यतः  ।  
तपो घोरं करिष्यामि जयाय त्रिदिवौकसाम्  ॥ १४७.१५ ॥  
एतच्छ्रुत्वा वचो देवः पद्मगर्भोद्भवस्तदा  ।  
उवाच दैत्यराजानं प्रसन्नश्चतुराननः  ॥ १४७.१६ ॥  

*ब्रह्मोवाच  
अलं ते तपसा वत्स मा क्लेशे दुस्तरे विश  ।  
पुत्रस्ते तारको नाम भविष्यति महाबलः  ॥ १४७.१७ ॥  
देवसीमन्तिनीनां तु धम्मिल्लस्य विमोक्षणः  ।  
इत्युक्तो दैत्यनाथस्तु प्रणिपत्य पितामहम्  ॥ १४७.१८ ॥  
आगत्यानन्दयामास महिषीं हर्षिताननः  ।  
तौ दम्पती कृतार्थौ तु जग्मतुः स्वाश्रमं मुदा  ॥ १४७.१९ ॥  
वज्राङ्गेणाहितं गर्भं वराङ्गी वरवर्णिनी  ।  
पूर्णं वर्षसहस्रं च दधारोदर एव हि  ॥ १४७.२० ॥  
ततो वर्षसहस्रान्ते वराङ्गी सुषुवे सुतम्  ।  
जायमाने तु दैत्येन्द्रे तस्मिंल्लोकभयङ्करे  ॥ १४७.२१ ॥  
चचाल सकला पृथ्वी समुद्राश्च चकम्पिरे  ।  
चेलुर्महीधराः सर्वे ववुर्वाताश्च भीषणाः  ॥ १४७.२२ ॥  
जेपुर्जप्यं मुनिवरा नेदुर्व्यालमृगा अपि  ।  
चन्द्रसूर्यौ जहुः कान्तिं सनीहारा दिशोऽभवन्  ॥ १४७.२३ ॥  
जाते महासुरे तस्मिन् सर्वे चापि महासुराः  ।  
आजग्मुर्हृषितास्तत्र तथा चासुरयोषितः  ॥ १४७.२४ ॥  
जगुर्हर्षसमाविष्टा ननृतुश्चासुराङ्गनाः  ।  
ततो महोत्सवो जातो दानवानां द्विजोत्तमाः  ॥ १४७.२५ ॥  
विषण्णमनसो देवाः समहेन्द्रास्तदाभवन्  ।  
वराङ्गी स्वसुतं दृष्ट्वा हर्षेणापूरिता तदा  ॥ १४७.२६ ॥  
बहु मेने न देवेन्द्रविजयं तु तदेव सा  ।  
जातमात्रस्तु दैत्येन्द्रस्तारकश्चण्डविक्रमः  ॥ १४७.२७ ॥  
अभिषिक्तोऽसुरैः सर्वैः कुजम्भमहिषादिभिः  ।  
सर्वासुरमहाराज्ये पृथिवीतुलनक्षमैः  ॥ १४७.२८ ॥  
स तु प्राप्य महाराज्यं तारको मुनिसत्तमाः  ।  
उवाच दानवश्रेष्ठान् युक्तियुक्तमिदं वचः  ॥ १४७.२९ ॥  


______________________________________________________  


मत्स्यपुराण १४८  

*तारक उवाच  
शृणुध्वमसुराः सर्वे वाक्यं मम महाबलाः  ।  
श्रेयसे क्रियतां बुद्धिः सर्वैः कृत्यस्य संविधौ  ॥ १४८.१ ॥  
वंशक्षयकरा देवाः सर्वेषामेव दानवाः  ।  
अस्माकं जातिधर्मो वै विरूढं वैरमक्षयम्  ॥ १४८.२ ॥  
वयमद्य गमिष्यामः सुराणां निग्रहाय तु  ।  
स्वबाहुबलमाश्रित्य सर्व एव न संशयः  ॥ १४८.३ ॥  
किन्तु नातपसा युक्तो मन्येऽहं सुरसङ्गमम्  ।  
अहमादौ करिष्यामि ततो घोरं दितेः सुताः  ॥ १४८.४ ॥  
ततः सुरान्विजेष्यामो भोक्ष्यामोऽथ जगत्त्रयम्  ।  
स्थिरोपायो हि पुरुषः स्थिरश्रीरपि जायते  ॥ १४८.५ ॥  
रक्षितुं नैव शक्नोति चपलश्चपलाः श्रियः  ।  
तच्छ्रुत्वा दानवाः सर्वे वाक्यं तस्यासुरस्य तु  ॥ १४८.६ ॥  
साधु साध्वित्यवोचंस्ते तत्र दैत्याः सविस्मयाः  ।  
सोऽगच्छत्पारियात्रस्य गिरेः कन्दरमुत्तमम्  ॥ १४८.७ ॥  
सर्वर्तुकुसुमाकीर्णं नानौषधिविदीपितम्  ।  
नानाधातुरसस्रावचित्रं नानागुहागृहम्  ॥ १४८.८ ॥  
गहनैः सर्वतो गूढं चित्रकल्पद्रुमाश्रयम्  ।  
अनेकाकारबहुलं पृथक्पक्षिकुलाकुलम्  ॥ १४८.९ ॥  
नानाप्रस्रवणोपेतं नानाविधजलाशयम्  ।  
प्राप्य तत्कन्दरं दैत्यश्चचार विपुलं तपः  ॥ १४८.१० ॥  
निराहारः पञ्चतपाः पत्त्रभुग्वारिभोजनः  ।  
शतं शतं समानां तु तपांस्येतानि सोऽकरोत् ॥ १४८.११ ॥  
ततः स्वदेहादुत्कृत्य कर्षं कर्षं दिने दिने  ।  
मांसस्याग्नौ जुहावासौ ततो निर्मांसतां गतः  ॥ १४८.१२ ॥  
तस्मिन्निर्मांसतां याते तपोराशित्वमागते  ।  
जज्वलुः सर्वभूतानि तेजसा तस्य सर्वतः  ॥ १४८.१३ ॥  
उद्विग्नाश्च सुराः सर्वे तपसा तस्य भीषिताः  ।  
एतस्मिन्नन्तरे ब्रह्मा परमं तोषमागतः  ॥ १४८.१४ ॥  
तारकस्य वरं दातुं जगाम त्रिदशालयात् ।  
प्राप्य तं शैलराजानं स गिरेः कन्दरस्थितम्  ।  
उवाच तारकं देवो गिरा मधुरया युतः  ॥ १४८.१५ ॥  

*ब्रह्मोवाच  
पुत्रालं तपसा तेऽस्तु नास्त्यसाध्यं तवाधुना  ।  
वरं वृणीष्व रुचिरं यत्ते मनसि वर्तते  ॥ १४८.१६ ॥  
इत्युक्तस्तारको दैत्यः प्रणम्यात्मभुवं विभुम्  ।  
उवाच प्राञ्जलिर्भूत्वा प्रणतः पृथुविक्रमः  ॥ १४८.१७ ॥  

*तारक उवाच  
देवभूतमनोवास वेत्सि जन्तुविचेष्टितम्  ।  
कृतप्रतिकृताकाङ्क्षी जिगीषुः प्रायशो जनः  ॥ १४८.१८ ॥  
वयं च जातिधर्मेण कृतवैराः सहामरैः  ।  
तैश्च निःशेषिता दैत्याः क्रूरैः सन्त्यज्य धर्मिताम्  ।  
तेषामहं समुद्धर्ता भवेयमिति मे मतिः  ॥ १४८.१९ ॥  
अवध्यः सर्वभूतानामस्त्राणां च महौजसाम्  ।  
स्यामहं परमो ह्येष वरो मम हृदि स्थितः  ॥ १४८.२० ॥  
एतन्मे देहि देवेश नान्यो मे रोचते वरः  ।  
तमुवाच ततो दैत्यं विरिञ्चिः सुरनायकः  ॥ १४८.२१ ॥  
न युज्यन्ते विना मृत्युं देहिनो दैत्यसत्तम  ।  
यतस्ततोऽपि वरय मृत्युं यस्मान्न शङ्कसे  ॥ १४८.२२ ॥  
ततः सञ्चिन्त्य दैत्येन्द्रः शिशोर्वै सप्तवासरात् ।  
वव्रे महासुरो मृत्युमवलेपेन मोहितः  ॥ १४८.२३ ॥  
ब्रह्मा चास्मै वरं दत्त्वा यत्किञ्चिन्मनसेप्सितम्  ।  
जगाम त्रिदिवं देवो दैत्योऽपि स्वकमालयम्  ॥ १४८.२४ ॥  
उत्तीर्णं तपसस्तं तु दैत्यं दैत्येश्वरास्तथा  ।  
परिवव्रुः सहस्राक्षं दिवि देवगणा यथा  ॥ १४८.२५ ॥  
तस्मिन्महति राज्यस्थे तारके दैत्यनन्दने  ।  
ऋतवो मूर्तिमन्तश्च स्वकालगुणबृंहिताः  ॥ १४८.२६ ॥  
अभवन्किङ्करास्तस्य लोकपालाश्च सर्वशः  ।  
कान्तिर्द्युतिर्धृतिर्मेधा श्रीरवेक्ष्य च दानवम्  ॥ १४८.२७ ॥  
परिवव्रुर्गुणाकीर्णा निश्छिद्राः सर्व एव हि  ।  
कालागुरुविलिप्ताङ्गं महामुकुटभूषणम्  ॥ १४८.२८ ॥  
रुचिराङ्गदनद्धाङ्गं महासिंहासने स्थितम्  ।  
वीजयन्त्यप्सरःश्रेष्ठा भृशं मुञ्चन्ति नैव ताः  ॥ १४८.२९ ॥  
चन्द्रार्कौ दीपमार्गेषु व्यजनेषु च मारुतः  ।  
कृतान्तोऽग्रेसरस्तस्य बभूवुर्मुनिसत्तमाः  ॥ १४८.३० ॥  
एवं प्रयाति काले तु वितते तारकासुरः  ।  
बभाषे सचिवान्दैत्यः प्रभूतवरदर्पितः  ॥ १४८.३१ ॥  

*तारक उवाच  
राज्येन कारणं किं मे त्वनाक्रम्य त्रिविष्टपम्  ।  
अनिर्याप्य सुरैर्वैरं का शान्तिर्हृदये मम  ॥ १४८.३२ ॥  
भुञ्जतेऽद्यापि यज्ञांशानमरा नाक एव हि  ।  
विष्णुः श्रियं न जहति तिष्ठते च गतभ्रमः  ॥ १४८.३३ ॥  
स्वस्थाभिः स्वर्गनारीभिः पीड्यन्तेऽमरवल्लभाः  ।  
सोत्पला मदिरामोदा दिवि क्रीडायनेषु च  ॥ १४८.३४ ॥  
लब्ध्वा जन्म न यः कश्चिद्घटयेत्पौरुषं नरः  ।  
जन्म तस्य वृथा भूतमजन्मा तु विशिष्यते  ॥ १४८.३५ ॥  
मातापितृभ्यां न करोति कामान् बन्धूनशोकान्न करोति यो वा  ।  
कीर्तिं हि वा नार्जयते हिमाभां पुमान्स जातोऽपि मृतो मतं मे  ॥ १४८.३६ ॥  
तस्माज्जयायामरपुङ्गवानां त्रैलोक्यलक्ष्मीहरणाय शीघ्रम्  ।  
संयोज्यतां मे रथमष्टचक्रं बलं च मे दुर्जयदैत्यचक्रम्  ।  
ध्वजं च मे काञ्चनपट्टनद्धं छत्त्रं च मे मौक्तिकजालबद्धम्  ॥ १४८.३७ ॥  
तारकस्य वचः श्रुत्वा ग्रसनो नाम दानवः  ।  
सेनानीर्दैत्यराजस्य तथा चक्रे बलान्वितः  ॥ १४८.३८ ॥  
आहत्य भेरीं गम्भीरां दैत्यानाहूय सत्वरः  ।  
तुरगाणां सहस्रेण चक्राष्टकविभूषितम्  ॥ १४८.३९ ॥  
शुक्लाम्बरपरिष्कारं चतुर्योजनविस्तृतम्  ।  
नानाक्रीडागृहयुतं गीतवाद्यमनोहरम्  ॥ १४८.४० ॥  
विमानमिव देवस्य सुरभर्तुः शतक्रतोः  ।  
दशकोटीश्वरा दैत्या दैत्यानां चण्डविक्रमाः  ॥ १४८.४१ ॥  
तेषामग्रेसरो जम्भः कुजम्भोऽनन्तरस्ततः  ।  
महिषः कुञ्जरो मेघः कालनेमिर्निमिस्तथा  ॥ १४८.४२ ॥  
मथनो जम्भकः शुम्भो दैत्येन्द्रा दश नायकाः  ।  
अन्येऽपि शतशस्तस्य पृथिवीदलनक्षमाः  ॥ १४८.४३ ॥  
दैत्येन्द्रा गिरिवर्ष्माणः सन्ति चण्डपराक्रमाः  ।  
नानायुधप्रहरणा नानाशस्त्रास्त्रपारगाः  ॥ १४८.४४ ॥  
तारकस्याभवत्केतू रौद्रः कनकभूषणः  ।  
केतुना मकरेणापि सेनानीर्ग्रसनोऽरिहा  ॥ १४८.४५ ॥  
पैशाचं यस्य वदनं जम्भस्यासीदयोमयम्  ।  
खरविधूतलाङ्गूलं कुजम्भस्याभवद्ध्वजे  ॥ १४८.४६ ॥  
महिषस्य तु गोमायुः केतोर्हैमस्तदाभवत् ।  
ध्वाङ्क्षो ध्वजे तु शुम्भस्य कृष्णायोमयमुच्छ्रितम्  ॥ १४८.४७ ॥  
अनेकाकारविन्यासाश्चान्येषां तु ध्वजास्तथा  ।  
शतेन शीघ्रवेगाणां व्याघ्राणां हेममालिनाम्  ॥ १४८.४८ ॥  
ग्रसनस्य रथो युक्तां किङ्किणीजालमालिनाम्  ।  
शतेनापि च सिंहानां रथो जम्भस्य दुर्जयः  ॥ १४८.४९ ॥  
कुजम्भस्य रथो युक्तः पिशाचवदनैः खरैः  ।  
रथस्तु महिषस्योष्ट्रैर्गजस्य तु तुरङ्गमैः  ॥ १४८.५० ॥  
मेषस्य द्वीपिभिर्भीमैः कुञ्जरैः कालनेमिनः  ।  
पर्वताभैः समारूढो निमिर्मत्तैर्महागजैः  ॥ १४८.५१ ॥  
चतुर्दन्तैर्गन्धवद्भिः शिक्षितैर्मेघभैरवैः  ।  
शतहस्तायतैः कृष्णैस्तुरङ्गैर्हेमभूषणैः  ॥ १४८.५२ ॥  
सितचामरजालेन शोभिते दक्षिणां दिशम्  ।  
सितचन्दनचार्वङ्गो नानापुष्पस्रजोज्ज्वलः  ॥ १४८.५३ ॥  
मथनो नाम दैत्येन्द्रः पाशहस्तो व्यराजत  ।  
जम्भकः किङ्किणीजालमालमुष्ट्रं समास्थितः  ॥ १४८.५४ ॥  
कालशुक्लमहामेषमारूढः शुम्भदानवः  ।  
अन्येऽपि दानवा वीरा नानावाहनगामिनः  ॥ १४८.५५ ॥  
प्रचण्डचित्रकर्माणः कुण्डलोष्णीषभूषणाः  ।  
नानाविधोत्तरासङ्गा नानामाल्यविभूषणाः  ॥ १४८.५६ ॥  
नानासुगन्धिगन्धाढ्या नानाबन्दिजनस्तुताः  ।  
नानावाद्यपरिस्पन्दाश्चाग्रेसरमहारथाः  ॥ १४८.५७ ॥  
नानाशौर्यकथासक्तास्तस्मिन्सैन्ये महासुराः  ।  
तद्बलं दैत्यसिंहस्य भीमरूपं व्यजायत  ॥ १४८.५८ ॥  
प्रमत्तचण्डमातङ्गतुरङ्गरथसङ्कुलम्  ।  
प्रतस्थेऽमरयुद्धाय बहुपत्तिपताकि तत् ॥ १४८.५९ ॥  
एतस्मिन्नन्तरे वायुर्देवदूतोऽम्बरालये  ।  
दृष्ट्वा स दानवबलं जगामेन्द्रस्य शंसितुम्  ॥ १४८.६० ॥  
स गत्वा तु सभां दिव्यां महेन्द्रस्य महात्मनः  ।  
शशंस मध्ये देवानां तत्कार्यं समुपस्थितम्  ॥ १४८.६१ ॥  
तच्छ्रुत्वा देवराजस्तु निमीलितविलोचनः  ।  
बृहस्पतिमुवाचेदं वाक्यं काले महाभुजः  ॥ १४८.६२ ॥  

*इन्द्र उवाच  
सम्प्राप्तोऽति विमर्दोऽयं देवानां दानवैः सह  ।  
कार्यं किमत्र तद्ब्रूहि नीत्युपायसमन्वितम्  ॥ १४८.६३ ॥  
एतच्छ्रुत्वा तु वचनं महेन्द्रस्य गिराम्पतिः  ।  
इत्युवाच महाभागो बृहस्पतिरुदारधीः  ॥ १४८.६४ ॥  
सामपूर्वा स्मृता नीतिश्चतुरङ्गा पताकिनी  ।  
जिगीषतां सुरश्रेष्ठ स्थितिरेषा सनातनी  ॥ १४८.६५ ॥  
साम भेदस्तथा दानं दण्डश्चाङ्गचतुष्टयम्  ।  
नीतौ क्रमाद्देशकालरिपुयोग्यक्रमादिदम्  ॥ १४८.६६ ॥  
न शान्तिगोचरे लुब्धः क्रूरो लब्धसमाश्रयः  ।  
सन्तापितः खलो याति साध्यतां भ्रष्टसंशयः  ॥ १४८.६७ ॥  
साम दैत्येषु नैवास्ति यतस्ते लब्धसंश्रयाः  ।  
जातिधर्मेण वा भेद्या दानं प्राप्तश्रिये च किम्  ॥ १४८.६८ ॥  
एकोऽभ्युपायो दण्डोऽत्र भवतां यदि रोचते  ।  
दुर्जनेषु कृतं साम महद्याति च वन्ध्यताम्  ॥ १४८.६९ ॥  
भवादिति व्यवस्यन्ति क्रूराः साम महात्मनाम्  ।  
ऋजुतामार्यबुद्धित्वं दयानीतिव्यतिक्रमम्  ॥ १४८.७० ॥  
मन्यन्ते दुर्जना नित्यं साम चापि भयोदयात् ।  
तस्माद्दुर्जनमाक्रान्तुं श्रेयान्पौरुषसंश्रयः  ॥ १४८.७१ ॥  
आक्रान्ते तु क्रिया युक्ता सतामेतन्महाव्रतम्  ।  
दुर्जनः सुजनत्वाय कल्पते न कदाचन  ॥ १४८.७२ ॥  
सुजनोऽपि स्वभावस्य त्यागं वाञ्छेत्कदाचन  ।  
एवं मे बुध्यते बुद्धिर्यूयमत्र व्यवस्यत  ॥ १४८.७३ ॥  
एवमुक्तः सहस्राक्ष एवमेवेत्युवाच तम्  ।  
कर्तव्यतां स सञ्चिन्त्य प्रोवाचामरसंसदि  ॥ १४८.७४ ॥  

*इन्द्र उवाच  
सावधानेन मे वाचं शृणुध्वं नाकवासिनः  ।  
भवन्तो यज्ञभोक्तारस्तुष्टात्मानोऽतिसात्त्विकाः  ॥ १४८.७५ ॥  
स्वे महिम्नि स्थिता नित्यं जगतः परिपालकाः  ।  
भवतश्चानिमित्तेन बाधने दानवेश्वराः  ॥ १४८.७६ ॥  
तेषां सामादि नैवास्ति दण्ड एव विधीयताम्  ।  
क्रियतां समरोद्योगः सैन्यं संयोज्यतां मम  ॥ १४८.७७ ॥  
आद्रियन्तां च शस्त्राणि पूज्यन्तामस्त्रदेवताः  ।  
वाहनानि च यानानि योजयन्तु ममामराः  ॥ १४८.७८ ॥  
यमं सेनापतिं कृत्वा शीघ्रमेवं दिवौकसः  ।  
इत्युक्ताः समनह्यन्त देवानां ये प्रधानतः  ॥ १४८.७९ ॥  
वाजिनामयुतेनाजौ हेमघण्टापरिष्कृतम्  ।  
नानाश्चर्यगुणोपेतं सम्प्राप्तं सर्वदैवतैः  ॥ १४८.८० ॥  
रथं मातलिना कॢप्तं देवराजस्य दुर्जयम्  ।  
यमो महिषमास्थाय सेनाग्रे समवर्तत  ॥ १४८.८१ ॥  
चण्डकिङ्करवृन्देन सर्वतः परिवारितः  ।  
कल्पकालोद्धतज्वालापूरिताम्बरलोचनः  ॥ १४८.८२ ॥  
हुताशनश्छागरूढः शक्तिहस्तो व्यवस्थितः  ।  
पवनोऽङ्कुशपाणिस्तु विस्तारितमहाजवः  ॥ १४८.८३ ॥  
भुजगेन्द्रसमारूढो जलेशो भगवान्स्वयम्  ।  
नरयुक्तरथे देवो राक्षसेशो वियच्चरः  ॥ १४८.८४ ॥  
तीक्ष्णखड्गयुतो भीमः समरे समवस्थितः  ।  
महासिंहरवो देवो धनाध्यक्षो गदायुधः  ॥ १४८.८५ ॥  
चन्द्रादित्यावश्विनौ च चतुरङ्गबलान्वितौ  ।  
राजभिः सहितास्तस्थुर्गन्धर्वा हेमभूषणाः  ॥ १४८.८६ ॥  
हेमपीतोत्तरासङ्गाश्चित्रवर्मरथायुधाः  ।  
नाकपृष्ठशिखण्डास्तु वैडूर्यमकरध्वजाः  ॥ १४८.८७ ॥  
जपारक्तोत्तरासङ्गा राक्षसा रक्तमूर्धजाः  ।  
गृध्रध्वजा महावीर्या निर्मलायोविभूषणाः  ॥ १४८.८८ ॥  
मुसलासिगदाहस्ता रथे चोष्णीषदंशिताः  ।  
महामेघरवा नागा भीमोल्काशनिहेतयः  ॥ १४८.८९ ॥  
यक्षाः कृष्णाम्बरभृतो भीमबाणधनुर्धराः  ।  
ताम्रोलूकध्वजा रौद्रा हेमरत्नविभूषणाः  ॥ १४८.९० ॥  
द्वीपिचर्मोत्तरासङ्गं निशाचरबलं बभौ  ।  
गार्ध्रपत्त्रध्वजप्रायमस्थिभूषणभूषितम्  ॥ १४८.९१ ॥  
मुसलायुधदुष्प्रेक्ष्यं नानाप्राणिमहारवम्  ।  
किन्नराः श्वेतवसनाः सितपत्त्रिपताकिनः  ॥ १४८.९२ ॥  
मत्तेभवाहनप्रायास्तीक्ष्णतोमरहेतयः  ।  
मुक्ताजालपरिष्कारो हंसो रजतनिर्मितः  ॥ १४८.९३ ॥  
केतुर्जलाधिनाथस्य भीमधूमध्वजानलः  ।  
पद्मरागमहारत्नविटपं धनदस्य तु  ॥ १४८.९४ ॥  
ध्वजं समुच्छ्रितं भाति गन्तुकाममिवाम्बरम्  ।  
वृकेण काष्ठलोहेन यमस्यासीन्महाध्वजः  ॥ १४८.९५ ॥  
राक्षसेशस्य केतोर्वै प्रेतस्य मुखमाबभौ  ।  
हेमसिंहध्वजौ देवौ चन्द्रार्कावमितद्युती  ॥ १४८.९६ ॥  
कुम्भेन रत्नचित्रेण केतुरश्विनयोरभूत् ।  
हेममातङ्गरचितं चित्ररत्नपरिष्कृतम्  ॥ १४८.९७ ॥  
ध्वजं शतक्रतोरासीत्सितचामरमण्डितम्  ।  
सनागयक्षगन्धर्वमहोरगनिशाचरा  ॥ १४८.९८ ॥  
सेना सा देवराजस्य दुर्जया भुवनत्रये  ।  
कोटयस्तास्त्रयस्त्रिंशद्देवदेवनिकायिनाम्  ॥ १४८.९९ ॥  
हिमाचलाभे सितकर्णचामरे सुवर्णपद्मामलसुन्दरस्रजि  ।  
कृताभिरागोज्ज्वलकुङ्कुमाङ्कुरे कपोललीलालिकदम्बसङ्कुले  ॥ १४८.१०० ॥  
स्थितस्तदैरावतनामकुञ्जरे महाबलश्चित्रविभूषणाम्बरः  ।  
विशालवस्त्रांशुवितानभूषितः प्रकीर्णकेयूरभुजाग्रमण्डलः  ।  
सहस्रदृग्बन्दिसहस्रसंस्तुतस्त्रिविष्टपेऽशोभत पाकशासनः  ॥ १४८.१०१ ॥  
तुरङ्गमातङ्गबलौघसङ्कुला सितातपत्रध्वजराजिशालिनी  ।  
चमूश्च सा दुर्जयपत्त्रिसन्तता विभाति नानायुधयोधदुस्तरा  ॥ १४८.१०२ ॥  


______________________________________________________  


मत्स्यपुराण १४९  

*सूत उवाच  
सुरासुराणां सम्मर्दस्तस्मिन्नत्यन्तदारुणे  ।  
तुमुलोऽतिमहानासीत्सेनयोरुभयोरपि  ॥ १४९.१ ॥  
गर्जतां देवदैत्यानां शङ्खभेरीरवेण च  ।  
तूर्याणां चैव निर्घोषैर्मातङ्गानां च बृंहितैः  ॥ १४९.२ ॥  
ह्वेषतां हयवृन्दानां रथनेमिस्वनेन च  ।  
ज्याघोषेण च शूराणां तुमुलोऽतिमहानभूत् ॥ १४९.३ ॥  
समासाद्योभये सेने परस्परजयैषिणाम्  ।  
रोषेणातिपरीतानां त्यक्तजीवितचेतसाम्  ॥ १४९.४ ॥  
समासाद्य तु तेऽन्योन्यं प्रक्रमेण विलोमतः  ।  
रथेनासक्तपादातो रथेन च तुरङ्गमः  ॥ १४९.५ ॥  
हस्ती पदातिसंयुक्तो रथिना च क्वचिद्रथी  ।  
मातङ्गेनापरो हस्ती तुरङ्गैर्बहुभिर्गजः  ॥ १४९.६ ॥  
पदातिरेको बहुभिर्गजैर्मत्तैश्च युज्यते  ।  
ततः प्रासाशनिगदाभिन्दिपालपरश्वधैः  ॥ १४९.७ ॥  
शक्तिभिः पट्टिशैः शूलैर्मुद्गरैः कुणपैर्गडैः  ।  
चक्रैश्च शङ्कुभिश्चैव तोमरैरङ्कुशैः सितैः  ॥ १४९.८ ॥  
कर्णिनालीकनाराचवत्सदन्तार्धचन्द्रकैः  ।  
भल्लैश्च शतपत्त्रैश्च शुकतुण्डैश्च निर्मलैः  ॥ १४९.९ ॥  
वृष्टिरत्यद्भुताकारा गगने समदृश्यत  ।  
सम्प्रच्छाद्य दिशः सर्वास्तमोमयमिवाकरोत् ॥ १४९.१० ॥  
न प्राज्ञायत तेऽन्योन्यं तस्मिंस्तमसि सङ्कुले  ।  
अलक्ष्यं विसृजन्तस्ते हेतिसङ्घातमुद्धतम्  ॥ १४९.११ ॥  
पतितं सेनयोर्मध्ये निरीक्षन्ते परस्परम्  ।  
ततो ध्वजैर्भुजैश्छत्त्रैः शिरोभिश्च सकुण्डलैः  ॥ १४९.१२ ॥  
गजैस्तुरङ्गैः पादातैः पतद्भिः पतितैरपि  ।  
आकाशसरसो भ्रष्टैः पङ्कजैरिव भूः स्तृता  ॥ १४९.१३ ॥  
भग्नदन्ता भिन्नकुम्भाश्छिन्नदीर्घमहाकराः  ।  
गजाः शलनिभाः पेतुर्धरण्यां रुधिरस्रवाः  ॥ १४९.१४ ॥  
भग्नेषादण्डचक्राक्षा रथाश्च शकलीकृताः  ।  
पेतुः शकलतां यातास्तुरङ्गाश्च सहस्रशः  ॥ १४९.१५ ॥  
ततोऽसृघ्रददुस्तारा पृथिवी समजायत  ।  
नद्यश्च रुधिरावर्ता हर्षदाः पिशिताशिनाम्  ।  
वेतालाक्रीडमभवत्तत्सङ्कुलरणाजिरम्  ॥ १४९.१६ ॥  


______________________________________________________  


मत्स्यपुराण १५०  

*सूत उवाच  
अथ ग्रसनमालोक्य यमः क्रोधविमूर्छितः  ।  
ववर्ष शरवर्षेण विशेषेणाग्निवर्चसा  ॥ १५०.१ ॥  
स विद्धो बहुभिर्बाणैर्ग्रसनोऽतिपराक्रमः  ।  
कृतप्रतिकृताकाङ्क्षी धनुरानम्य भैरवम्  ॥ १५०.२ ॥  
शतैः पञ्चभिरत्युग्रैः शराणां यममर्दयत् ।  
स विचिन्त्य यमो बाणान् ग्रसनस्यातिपौरुषम्  ॥ १५०.३ ॥  
बाणवृष्टिभिरुग्राभिर्यमो ग्रसनमर्दयत् ।  
कृतान्तशरवृष्टिं तां वियति प्रतिसर्पिणीम्  ॥ १५०.४ ॥  
चिछेद शरवर्षेण ग्रसनो दानवेश्वरः  ।  
विफलां तां समालोक्य यमस्तां शरसन्ततिम्  ॥ १५०.५ ॥  
स विचिन्त्य शरव्रातं ग्रसनस्य रथं प्रति  ।  
चिक्षेप मुद्गरं घोरं तरसा तस्य चान्तकः  ॥ १५०.६ ॥  
स तं मुद्गरमायान्तमुत्प्लुत्य गगनस्थितम्  ।  
जग्राह वामहस्तेन याम्यं दानवनन्दनः  ॥ १५०.७ ॥  
तमेव मुद्गरं गृह्य यमस्य महिषं रुषा  ।  
पातयामास वेगेन स पपात महीतले  ॥ १५०.८ ॥  
उत्प्लुत्याथ यमस्तस्मान्महिषान्निष्पतिष्यतः  ।  
प्रासेन ताडयामास ग्रसनं वदने दृढम्  ॥ १५०.९ ॥  
स तु प्रासप्रहारेण मूर्छितो न्यपतद्भुवि  ।  
ग्रसनं पतितं दृष्ट्वा जम्भो भीमपराक्रमः  ॥ १५०.१० ॥  
यमस्य भिन्दिपालेन प्रहारमकरोद्धृदि  ।  
यमस्तेन प्रहारेण सुस्राव रुधिरं मुखात् ॥ १५०.११ ॥  
कृतान्तं मर्दितं दृष्ट्वा गदापाणिर्धनाधिपः  ।  
वृतो यक्षायुतशतैर्जम्भं प्रत्युद्ययौ रुषा  ॥ १५०.१२ ॥  
जम्भो रुषा तमायान्तं दानवानीकसंवृतः  ।  
उवाच प्राज्ञो वाक्यं तु यथा स्निग्धेन भाषितम्  ॥ १५०.१३ ॥  
ग्रसनो लब्धसञ्ज्ञोऽथ यमस्य प्राहिणोद्गदाम्  ।  
मणिहेमपरिष्कारां गुर्वीमरिविमर्दिनीम्  ॥ १५०.१४ ॥  
तामप्रतर्क्यां सम्प्रेक्ष्य गदां महिषवाहनः  ।  
गदायाः प्रतिघातार्थं जगद्दलनभैरवम्  ॥ १५०.१५ ॥  
दण्डं मुमोच कोपेन ज्वालामालासमाकुलम्  ।  
स गदां वियति प्राप्य ररासाम्बुधरो यथा  ॥ १५०.१६ ॥  
सङ्घट्टमभवत्ताभ्यां शैलाभ्यामिव दुःसहम्  ।  
ताभ्यां निष्पेषनिर्ह्रादजडीकृतदिगन्तरम्  ॥ १५०.१७ ॥  
जगद्व्याकुलतां यातं प्रलयागमशङ्कया  ।  
क्षणात्प्रशान्तनिर्ह्रादं ज्वलदुल्कासमाचितम्  ॥ १५०.१८ ॥  
निष्पेषणे तयोर्भीममभूद्गगनगोचरम्  ।  
निहत्याथ गदां दण्डस्ततो ग्रसनमूर्धनि  ॥ १५०.१९ ॥  
हृत्वा श्रियमिवानर्थो दुर्वृत्तस्यापतद्दृढः  ।  
स तु तेन प्रहारेण दृष्ट्वा सतिमिरा दिशः  ॥ १५०.२० ॥  
पपात भूमौ निःसञ्ज्ञो भूमिरेणुविभूषितः  ।  
ततो हाहारवो घोरः सेनयोरुभयोरभूत् ॥ १५०.२१ ॥  
ततो मुहूर्तमात्रेण ग्रसनः प्राप्य चेतनाम्  ।  
अपश्यत्स्वां तनुं ध्वस्तां विलोलाभरणाम्बराम्  ॥ १५०.२२ ॥  
स चापि चिन्तयामास कृते प्रतिकृतिक्रियाम्  ।  
मद्विधे वस्तुनि पुंसि प्रभोः परिभवोदयात् ॥ १५०.२३ ॥  
मय्याश्रितानि सैन्यानि जिते मयि विनाशिता  ।  
असम्भावित एवास्तु जनः स्वच्छन्दचेष्टितः  ॥ १५०.२४ ॥  
न तु व्यर्थशतोद्घुष्टसम्भावितधनो नरः  ।  
एवं सञ्चिन्त्य वेगेन समुत्तस्थौ महाबलः  ॥ १५०.२५ ॥  
मुद्गरं कालदण्डाभं गृहीत्वा गिरिसन्निभः  ।  
ग्रसनो घोरसङ्कल्पः सन्दष्टौष्ठपुटच्छदः  ॥ १५०.२६ ॥  
रथेन त्वरितो गच्छन्नाससादान्तकं रणे  ।  
समासाद्य यमं युद्धे ग्रसनो भ्राम्य मुद्गरम्  ॥ १५०.२७ ॥  
वेगेन महता रौद्रं चिक्षेप यममूर्धनि  ।  
विलोक्य मुद्गरं दीप्तं यमः सम्भ्रान्तलोचनः  ॥ १५०.२८ ॥  
वञ्चयामास दुर्धर्षं मुद्गरं स महाबलः  ।  
तस्मिन्नपसृते दूरं चण्डानां भीमकर्मणाम्  ॥ १५०.२९ ॥  
याम्यानां किङ्कराणां तु सहस्रं निष्पिपेष ह  ।  
ततस्तां निहतां दृष्ट्वा घोरां किङ्करवाहिनीम्  ॥ १५०.३० ॥  
अगमत्परमं क्षोभं नानाप्रहरणोद्यतः  ।  
ग्रसनस्तु समालोक्य तां किङ्करमयीं चमूम्  ॥ १५०.३१ ॥  
मेने यमसहस्राणि सृष्टानि यममायया  ।  
निग्राह्य ग्रसनः सेनां विसृजन्नस्त्रवृष्टयः  ॥ १५०.३२ ॥  
कल्पान्तघोरसङ्काशो बभूव क्रोधमूर्छितः  ।  
कांश्चिद्बिभेद शूलेन कांश्चिद्बाणैरजिह्मगैः  ॥ १५०.३३ ॥  
कांश्चित्पिपेष गदया कांश्च मुद्गरवृष्टिभिः  ।  
केचित्प्रासप्रहारैश्च दारुणैस्ताडितास्तदा  ॥ १५०.३४ ॥  
अपरे बहुशस्तस्य ललम्बुर्बाहुमण्डले  ।  
शिलाभिरपरे जघ्नुर्द्रुमैरन्यैर्महोच्छ्रयैः  ॥ १५०.३५ ॥  
तस्यापरे तु गात्रेषु दशनैरप्यदंशयन्  ।  
अपरे मुष्टिभिः पृष्ठं किङ्कराः प्रहरन्ति च  ॥ १५०.३६ ॥  
अभिद्रुतस्तथा घोरैर्ग्रसनः क्रोधमूर्छितः  ।  
उत्सृज्य गात्रं भूपृष्ठे निष्पिपेष सहस्रशः  ॥ १५०.३७ ॥  
कांश्चिदुत्थाय मुष्टिभिर्जघ्ने किङ्करसंश्रयान्  ।  
स तु किङ्करयुद्धेन ग्रसनः श्रममाप्तवान्  ॥ १५०.३८ ॥  
तमालोक्य यमः श्रान्तं निहतां च स्ववाहिनीम्  ।  
आजगाम समुद्यम्य दण्डं महिषवाहनः  ॥ १५०.३९ ॥  
ग्रसनस्तु समायान्तमाजघ्ने गदयोरसि  ।  
अचिन्तयित्वा तत्कर्म ग्रसनस्यान्तकोऽरिहा  ॥ १५०.४० ॥  
जघ्ने रथस्य मूर्धन्यान् व्याघ्रान्दण्डेन कोपनः  ।  
स रथो दण्डमथितैर्व्याघ्रैरर्धैर्विकृष्यते  ॥ १५०.४१ ॥  
संशयः पुरुषस्येव चित्तं दैत्यस्य तद्रथम्  ।  
समुत्सृज्य रथं दैत्यः पदातिर्धरणीं गतः  ॥ १५०.४२ ॥  
यमं भुजाभ्यामादाय योधयामास दानवः  ।  
यमोऽपि शस्त्राण्युत्सृज्य बाहुयुद्धेष्ववर्तत  ॥ १५०.४३ ॥  
ग्रसनः कटिवस्त्रैस्तु यमं गुह्य बलोद्धतः  ।  
भ्रामयामास वेगेन प्रचित्तमिव सम्भ्रमः  ॥ १५०.४४ ॥  
यमोऽपि कण्ठेऽवष्टभ्य दैत्यं बाहुयुगेन तु  ।  
वेगेन भ्रामयामास समुत्कृष्य महीतलात् ॥ १५०.४५ ॥  
ततो मुष्टिभिरन्योन्यं निर्दयौ तौ निजघ्नतुः  ।  
दैत्येन्द्रस्यातिकायत्वात्ततः श्रान्तभुजो यमः  ॥ १५०.४६ ॥  
स्कन्धे निधाय दैत्यस्य मुखं विश्रान्तिमैच्छत  ।  
तमालक्ष्य ततो दैत्यः श्रान्तमन्तकमोजसा  ॥ १५०.४७ ॥  
निष्पिपेष महीपृष्ठे बहुशः पार्ष्णिपाणिभिः  ।  
यावद्यमस्य वदनात्सुस्राव रुधिरं बहु  ॥ १५०.४८ ॥  
निर्जीवितं यमं दृष्ट्वा ततः सन्त्यज्य दानवः  ।  
जयं प्राप्योद्धतं दैत्यो नादं मुक्त्वा महास्वनः  ॥ १५०.४९ ॥  
स्वयं सैन्यं समासाद्य तस्थौ गिरिरिवाचलः  ।  
धनाधिपस्य जम्भेन सायकैर्मर्मभेदिभिः  ॥ १५०.५० ॥  
दिशोऽवरुद्धाः क्रुद्धेन सैन्यं चास्य निकृन्तितम्  ।  
ततः क्रोधपरीतस्तु धनेशो जम्भदानवम्  ॥ १५०.५१ ॥  
हृदि विव्याध बाणानां सहस्रेणाग्निवर्चसाम्  ।  
सारथिं च शतेनाजौ ध्वजं दशभिरेव च  ॥ १५०.५२ ॥  
हस्तौ च पञ्चसप्तत्या मार्गणैर्दशभिर्धनुः  ।  
मार्गणैर्बर्हिपत्त्राङ्गैस्तैलधौतैरजिह्मगैः  ॥ १५०.५३ ॥  
सिंहमेकेन तं तीक्ष्णैर्विव्याध दशभिः शरैः  ।  
जम्भस्तु कर्म तद्दृष्ट्वा धनेशस्यातिदुष्करम्  ॥ १५०.५४ ॥  
हृदि धैर्यं समालम्ब्य किञ्चित्सन्त्रस्तमानसः  ।  
जग्राह निशितान्बाणाञ्छत्रुमर्मविभेदिनः  ॥ १५०.५५ ॥  
आकर्णाकृष्टचापस्तु जम्भः क्रोधपरिप्लुतः  ।  
विव्याध धनदं तीक्ष्णैः शरैर्वक्षसि दानवः  ॥ १५०.५६ ॥  
सारथिं चास्य बाणेन दृढेनाभ्यहनद्धृदि  ।  
चिछेद ज्यामथैकेन तैलधौतेन दानवः  ॥ १५०.५७ ॥  
ततस्तु निशितैर्बाणैर्दारुणैर्मर्मभेदिभिः  ।  
विव्याधोरसि वित्तेशं दशभिः क्रूरकर्मकृत् ॥ १५०.५८ ॥  
मोहं परमतो गच्छन् दृढविद्धो हि वित्तपः  ।  
स क्षणाद्धैर्यमालम्ब्य धनुराकृष्य भैरवम्  ॥ १५०.५९ ॥  
किरन्बाणसहस्राणि निशितानि धनाधिपः  ।  
दिशः खं विदिशो भूमीरनीकान्यसुरस्य च  ॥ १५०.६० ॥  
पूरयामास वेगेन सञ्छाद्य रविमण्डलम्  ।  
जम्भोऽपि परमेकैकं शरैर्बहुभिराहवे  ॥ १५०.६१ ॥  
चिछेद लघुसन्धानो धनेशस्यातिपौरुषात् ।  
ततो धनेशः सङ्क्रुद्धो दानवेन्द्रस्य कर्मणा  ॥ १५०.६२ ॥  
व्यधमत्तस्य सैन्यानि नानासायकवृष्टिभिः  ।  
तद्दृष्ट्वा दुष्कृतं कर्म धनाध्यक्षस्य दानवः  ॥ १५०.६३ ॥  
गृहीत्वा मुद्गरं भीममायसं हेमभूषितम्  ।  
धनदानुचरान्यक्षान्निष्पिपेष सहस्रशः  ॥ १५०.६४ ॥  
ते वध्यमाना दैत्येन मुञ्चन्तो भैरवान्रवान्  ।  
रथं धनपतेः सर्वे परिवार्य व्यवस्थिताः  ॥ १५०.६५ ॥  
दृष्ट्वा तानर्दितान्देवः शूलं जग्राह दारुणम्  ।  
तेन दैत्यसहस्राणि सूदयामास सत्वरः  ॥ १५०.६६ ॥  
क्षीयमाणेषु दैत्येषु दानवः क्रोधमूर्छितः  ।  
जग्राह परशुं दैत्यो मर्दनं दैत्यविद्विषाम्  ॥ १५०.६७ ॥  
स तेन शितधारेण धनभर्तुर्महारथम्  ।  
चिछेद शतशो दैत्यो ह्याखुः स्निग्धमिवाम्बरम्  ॥ १५०.६८ ॥  
पदातिरथ वित्तेशो गदामादाय भैरवीम्  ।  
महाहवविमर्देषु दृप्तशत्रुविनाशिनीम्  ॥ १५०.६९ ॥  
अधृष्यां सर्वभूतानां बहुवर्षगणार्चिताम्  ।  
नानाचन्दनदिग्धाङ्गां दिव्यपुष्पविवासिताम्  ॥ १५०.७० ॥  
निर्मलायोमयीं गुर्वीममोघां हेमभूषणाम्  ।  
चिक्षेप मूर्ध्नि सङ्क्रुद्धो जम्भस्य तु धनाधिपः  ॥ १५०.७१ ॥  
आयान्तीं तां समालोक्य तडित्सङ्घातमण्डिताम्  ।  
दैत्यो गदाभिघातार्थं शस्त्रवृष्टिं मुमोच ह  ॥ १५०.७२ ॥  
चक्राणि कुणपान्प्रासान् भुशुण्डीः पट्टिशानपि  ।  
हेमकेयूरनद्धाभ्यां बाहुभ्यां चण्डविक्रमः  ॥ १५०.७३ ॥  
व्यर्थीकृत्य तु तान्सर्वानायुधान्दैत्यवक्षसि  ।  
प्रस्फुरन्ती पपातोग्रा महोल्केवाद्रिकन्दरे  ॥ १५०.७४ ॥  
स तयाभिहतो गाढं पपात रथकूबरे  ।  
स्रोतोभिश्चास्य रुधिरं सुस्राव गतचेतसः  ॥ १५०.७५ ॥  
जम्भं तु निहतं मत्वा कुजम्भो भैरवस्वनः  ।  
धनाधिपस्य सङ्क्रुद्धो वाक्येनातीव कोपितः  ॥ १५०.७६ ॥  
चक्रे बाणमयं जालं दिक्षु यक्षाधिपस्य तु  ।  
चिछेद बाणजालं तदर्धचन्द्रैः शितैस्ततः  ॥ १५०.७७ ॥  
मुमोच शरवृष्टिं तु तस्मै यक्षाधिपो बली  ।  
स तं दैत्यः शरव्रातं चिछेद निशितैः शरैः  ॥ १५०.७८ ॥  
व्यर्थीकृतां तु तां दृष्ट्वा शरवृष्टिं धनाधिपः  ।  
शक्तिं जग्राह दुर्धर्षां हेमघण्टाट्टहासिनीम्  ॥ १५०.७९ ॥  
बाहुना रत्नकेयूरकान्तिसन्तानहासिना  ।  
स तां निरूप्य वेगेन कुजम्भाय मुमोच ह  ॥ १५०.८० ॥  
सा कुजम्भस्य हृदयं दारयामास दारुणम्  ।  
वित्तेहा स्वल्पसत्त्वस्य पुरुषस्येव भाविता  ॥ १५०.८१ ॥  
अथास्य हृदयं भित्त्वा जगाम धरणीतलम्  ।  
ततो मुहूर्तादस्वस्थो दानवो दारुणाकृतिः  ॥ १५०.८२ ॥  
जग्राह पट्टिशं दैत्यः प्रांशुं शितशिलामुखम्  ।  
स तेन पट्टिशेनाजौ धनदस्य स्तनान्तरम्  ॥ १५०.८३ ॥  
वाक्येन तीक्ष्णरूपेण मर्मान्तरविसर्पिणा  ।  
निर्बिभेदाभिजातस्य हृदयं दुर्जनो यथा  ॥ १५०.८४ ॥  
तेन पट्टिशघातेन धनेशः परिमूर्छितः  ।  
निपपात रथोपस्थे जर्जरो धूर्वहो यथा  ॥ १५०.८५ ॥  
तथागतं तु तं दृष्ट्वा धनेशं नरवाहनम्  ।  
खड्गास्त्रो निरृतिर्देवो निशाचरबलानुगः  ॥ १५०.८६ ॥  
अभिदुद्राव वेगेन कुजम्भं भीमविक्रमम्  ।  
अथ दृष्ट्वा तु दुर्धर्षं कुजम्भो राक्षसेश्वरम्  ॥ १५०.८७ ॥  
चोदयामास सैन्यानि राक्षसेन्द्रवधं प्रति  ।  
स दृष्ट्वा चोदितां सेनां भल्लनानास्त्रभीषणाम्  ॥ १५०.८८ ॥  
रथादाप्लुत्य वेगेन भूषणद्युतिभास्वरः  ।  
खड्गेन कमलानीव विकोशेनाम्बरत्विषा  ॥ १५०.८९ ॥  
चिछेद रिपुवक्त्राणि विचित्राणि समन्ततः  ।  
तिर्यक्पृष्ठमधश्चोर्ध्वं दीर्घबाहुर्महासिना  ॥ १५०.९० ॥  
सन्दष्टौष्ठपुटाटोपभ्रुकुटीविकटाननः  ।  
प्रचण्डकोपरक्ताक्षो न्यकृन्तद्दानवान्रणे  ॥ १५०.९१ ॥  
ततो निःशेषितप्रायां विलोक्य स्वामनीकिनीम्  ।  
मुक्त्वा कुजम्भो धनदं राक्षसेन्द्रमभिद्रवन्  ॥ १५०.९२ ॥  
लब्धसञ्ज्ञोऽथ जम्भस्तु धनाध्यक्षपदानुगान्  ।  
जीवग्राहान्स जग्राह बद्ध्वा पाशैः सहस्रशः  ॥ १५०.९३ ॥  
मूर्तिमन्ति तु रत्नानि विविधानि च दानवाः  ।  
वाहनानि च दिव्यानि विमानानि सहस्रशः  ॥ १५०.९४ ॥  
धनेशो लब्धसञ्ज्ञोऽथ तामवस्थां विलोक्य तु  ।  
निःश्वसन्दीर्घमुष्णं च रोषात्ताम्रविलोचनः  ॥ १५०.९५ ॥  
ध्यात्वास्त्रं गारुडं दिव्यं बाणं सन्धाय कार्मुके  ।  
मुमोच दानवानीके तं बाणं शत्रुदारणम्  ॥ १५०.९६ ॥  
प्रथमं कार्मुकात्तस्य निश्चेरुर्धूमराजयः  ।  
अनन्तरं स्फुलिङ्गानां कोटयो दीप्तवर्चसाम्  ॥ १५०.९७ ॥  
ततो ज्वालाकुलं व्योम चकारास्त्रं समन्ततः  ।  
ततः क्रमेण दुर्वारं नानारूपं तदाभवत् ॥ १५०.९८ ॥  
अमूर्तश्चाभवल्लोको ह्यन्धकारसमावृतः  ।  
ततोऽन्तरिक्षे शंसन्ति तेजस्ते तु परिष्कृतम्  ॥ १५०.९९ ॥  
कुजम्भस्तत्समालोच्य दानवोऽतिपराक्रमः  ।  
अभिदुद्राव वेगेन पदातिर्धनदं नदन्  ॥ १५०.१०० ॥  
अथाभिमुखमायान्तं दैत्यं दृष्ट्वा धनाधिपः  ।  
बभूव सम्भ्रमाविष्टः पलायनपरायणः  ॥ १५०.१०१ ॥  
ततः पलायतस्तस्य मुकुटं रत्नमण्डितम्  ।  
पपात भूतले दीप्तं रविबिम्बमिवाम्बरात् ॥ १५०.१०२ ॥  
शूराणामभिजातानां भर्तर्यपसृते रणात् ।  
मर्तुं सङ्ग्रामशिरसि युक्तं तद्भूषणाग्रतः  ॥ १५०.१०३ ॥  
इति व्यवस्य दुर्धर्षा नानाशस्त्रास्त्रपाणयः  ।  
युयुत्सवः स्थिता यक्षा मुकुटं परिवार्य तम्  ॥ १५०.१०४ ॥  
अभिमानधना वीरा धनदस्य पदानुगाः  ।  
तानमर्षाच्च सम्प्रेक्ष्य दानवश्चण्डपौरुषः  ॥ १५०.१०५ ॥  
भुशुण्डीं भैरवाकारां गृहीत्वा शैलगौरवाम्  ।  
रक्षिणो मुकुटस्याथ निष्पिपेष निशाचरान्  ॥ १५०.१०६ ॥  
तान्प्रमथ्याथ दनुजो मुकुटं तत्स्वके रथे  ।  
समारोप्यामररिपुर्जित्वा धनदमाहवे  ॥ १५०.१०७ ॥  
धनानि रत्नानि च मूर्तिमन्ति तथा निधानानि शरीरिणश्च  ।  
आदाय सर्वाणि जगाम दैत्यो जम्भः स्वसैन्यं दनुजेन्द्रसिंहः  ।  
धनाधिपो वै विनिकीर्णमूर्धजो जगाम दीनः सुरभर्तुरन्तिकम्  ॥ १५०.१०८ ॥  
कुजम्भेनाथ संसक्तो रजनीचरनन्दनः  ।  
मायाममोघामाश्रित्य तामसीं राक्षसेश्वरः  ॥ १५०.१०९ ॥  
मोहयामास दैत्येन्द्रं जगत्कृत्वा तमोमयम्  ।  
ततो विफलनेत्राणि दानवानां बलानि तु  ॥ १५०.११० ॥  
न शेकुश्चलितं तत्र पदादपि पदं तदा  ।  
ततो नानास्त्रवर्षेण दानवानां महाचमूम्  ॥ १५०.१११ ॥  
जघान घननीहारतिमिरातुरवाहनाम्  ।  
वध्यमानेषु दैत्येषु कुजम्भे मूढचेतसि  ॥ १५०.११२ ॥  
महिषो दानवेन्द्रस्तु कल्पान्ताम्भोदसन्निभः  ।  
अस्त्रं चकार सावित्रमुल्कासङ्घातमण्डितम्  ॥ १५०.११३ ॥  
विजृम्भत्यथ सावित्रे परमास्त्रे प्रतापिनि  ।  
प्रणाशमगमत्तीव्रं तमो घोरमनन्तरम्  ॥ १५०.११४ ॥  
ततोऽस्त्रं विस्फुलिङ्गाङ्कं तमः कृत्स्नं व्यनाशयत् ।  
प्रफुल्लारुणपद्मौघं शरदीवामलं सरः  ॥ १५०.११५ ॥  
ततस्तमसि संशान्ते दैत्येन्द्राः प्राप्तचक्षुषः  ।  
चक्रुः क्रूरेण मनसा देवानीकैः सहाद्भुतम्  ॥ १५०.११६ ॥  
शस्त्रैरमर्षान्निर्मुक्तैर्भुजङ्गास्त्रं विनोदितम्  ।  
अथादाय धनुर्घोरमिषूंश्चाशीविषोपमान्  ॥ १५०.११७ ॥  
कुजम्भोऽधावत क्षिप्तं रक्षोराजबलं प्रति  ।  
राक्षसेन्द्रस्तमायान्तं विलोक्य सपदानुगः  ॥ १५०.११८ ॥  
विव्याध निशितैर्बाणैः क्रूराशीविषभीषणैः  ।  
तदादानं च सन्धानं न मोक्षश्चापि लक्ष्यते  ॥ १५०.११९ ॥  
चिछेदास्य शरव्रातान् स्वशरैरतिलाघवात् ।  
ध्वजं परमतीक्ष्णेन चित्रकर्मामरद्विषः  ॥ १५०.१२० ॥  
सारथिं चास्य भल्लेन रथनीडादपातयत् ।  
कुजम्भः कर्म तद्दृष्ट्वा राक्षसेन्द्रस्य संयुगे  ॥ १५०.१२१ ॥  
रोषरक्तेक्षणयुतो रथादाप्लुत्य दानवः  ।  
खड्गं जग्राह वेगेन शरदम्बरनिर्मलम्  ॥ १५०.१२२ ॥  
चर्म चोदयखण्डेन्दुदशकेन विभूषितम्  ।  
अभ्यद्रवद्रणे दैत्यो रक्षोऽधिपतिमोजसा  ॥ १५०.१२३ ॥  
तं रक्षोऽधिपतिः प्राप्तं मुद्गरेणाहनद्धृदि  ।  
स तु तेन प्रहारेण क्षीणः सम्भ्रान्तमानसः  ॥ १५०.१२४ ॥  
तस्थावचेष्टो दनुजो यथा धीरो धराधरः  ।  
स मुहूर्तं समाश्वस्तो दानवेन्द्रोऽतिदुर्जयः  ॥ १५०.१२५ ॥  
रथमारुह्य जग्राह रक्षो वामकरेण तु  ।  
केशेषु निरृतिं दैत्यो जानुनाक्रम्य धिष्ठितम्  ॥ १५०.१२६ ॥  
ततः खड्गेन च शिरश्छेत्तुमैच्छदमर्षणः  ।  
तस्मिंस्तदन्तरे देवो वरुणोऽपाम्पतिर्द्रुतम्  ॥ १५०.१२७ ॥  
पाशेन दानवेन्द्रस्य बबन्ध च भुजद्वयम्  ।  
ततो बद्धभुजं दैत्यं विफलीकृतपौरुषम्  ॥ १५०.१२८ ॥  
ताडयामास गदया दयामुत्सृज्य पाशभृत् ।  
स तु तेन प्रहारेण स्रोतोभिः क्षतजं वमन्  ॥ १५०.१२९ ॥  
दधार रूपं मेघस्य विद्युन्मालालतावृतम्  ।  
तदवस्थागतं दृष्ट्वा कुजम्भं महिषासुरः  ॥ १५०.१३० ॥  
व्यावृत्तवदनेऽगाधे ग्रस्तुमैच्छत्सुरावुभौ  ।  
निरृतिं वरुणं चैव तीक्ष्णदंष्ट्रोत्कटाननः  ॥ १५०.१३१ ॥  
तावभिप्रायमालक्ष्य तस्य दैत्यस्य दूषितम्  ।  
त्यक्त्वा रथपथं भीतौ महिषस्यातिरंहसा  ॥ १५०.१३२ ॥  
भृशं द्रुतौ जवाद्दिग्भ्यामुभाभ्यां भयविह्वलौ  ।  
जगाम निरृतिः क्षिप्रं शरणं पाकशासनम्  ॥ १५०.१३३ ॥  
क्रुद्धस्तु महिषो दैत्यो वरुणं समभिद्रुतः  ।  
तमन्तकमुखासक्तमालोक्य हिमवद्द्युतिः  ॥ १५०.१३४ ॥  
चक्रे सोमास्त्रनिःसृष्टं हिमसङ्घातकण्टकम्  ।  
वायव्यं चास्त्रमतुलं चन्द्रश्चक्रे द्वितीयकम्  ॥ १५०.१३५ ॥  
वायुना तेन चन्द्रेण संशुष्केण हिमेन च  ।  
व्यथिता दानवाः सर्वे शीतोच्छिन्ना विपौरुषाः  ॥ १५०.१३६ ॥  
न शेकुश्चलितुं पद्भ्यां नास्त्राण्यादातुमेव च  ।  
महाहिमनिपातेन शस्त्रैश्चन्द्रप्रचोदितैः  ॥ १५०.१३७ ॥  
गात्राण्यसुरसैन्यानामदह्यन्त समन्ततः  ।  
महिषो निष्प्रयत्नस्तु शीतेनाकम्पिताननः  ॥ १५०.१३८ ॥  
कक्षावालम्ब्य पाणिभ्यामुपविष्टो ह्यधोमुखः  ।  
सर्वे ते निष्प्रतीकारा दैत्याश्चन्द्रमसा जिताः  ॥ १५०.१३९ ॥  
रणेच्छां दूरतस्त्यक्त्वा तस्थुस्ते जीवितार्थिनः  ।  
तत्राब्रवीत्कालनेमिर्दैत्यान्कोपेन दीपितः  ॥ १५०.१४० ॥  
भो भोः शृङ्गारिणः शराः सर्वे शस्त्रास्त्रपारगाः  ।  
एकैकोऽपि जगत्सर्वं शक्तस्तुलयितुं भुजैः  ॥ १५०.१४१ ॥  
एकैकोऽपि क्षमो ग्रस्तुं जगत्सर्वं चराचरम्  ।  
एकैकस्यापि पर्याप्ता न सर्वेऽपि दिवौकसः  ॥ १५०.१४२ ॥  
कलां पूरयितुं यत्नात्षोडशीमतिविक्रमाः  ।  
किं प्रयाताश्च तिष्ठध्वं समरेऽमरनिर्जिताः  ॥ १५०.१४३ ॥  
न युक्तमेतच्छूराणां विशेषाद्दैत्यजन्मनाम्  ।  
राजा चान्तरितोऽस्माकं तारको लोकमारकः  ॥ १५०.१४४ ॥  
विरतानां रणादस्मात्क्रुद्धः प्राणान्हरिष्यति  ।  
शीतेन नष्टश्रुतयो भ्रष्टवाक्पाटवास्तथा  ॥ १५०.१४५ ॥  
मूकास्तदाभवन्दैत्या रणद्दशनपङ्क्तयः  ।  
तान्दृष्ट्वा नष्टचेतस्कान् दैत्याञ्छीतेन सादितान्  ॥ १५०.१४६ ॥  
मत्वा कालक्षमं कार्यं कालनेमिर्महासुरः  ।  
आश्रित्य दानवीं मायां वितत्य स्वं महावपुः  ॥ १५०.१४७ ॥  
पूरयामास गगनं दिशो विदिश एव च  ।  
निर्ममे दानवेन्द्रेशः शरीरे भास्करायुतम्  ॥ १५०.१४८ ॥  
दिशश्च मायया चण्डैः पूरयामास पावकैः  ।  
ततो ज्वालाकुलं सर्वं त्रैलोक्यमभवत्क्षणात् ॥ १५०.१४९ ॥  
तेन ज्वालासमूहेन हिमांशुरगमच्छमम्  ।  
ततः क्रमेण विभ्रष्टं शीतदुर्दिनमाबभौ  ॥ १५०.१५० ॥  
तद्बलं दानवेन्द्राणां मायया कालनेमिनः  ।  
तद्दृष्ट्वा दानवानीकं लब्धसञ्ज्ञं दिवाकरः  ।  
उवाचारुणमुद्भ्रान्तः कोपाल्लोकैकलोचनः  ॥ १५०.१५१ ॥  

*दिवाकर उवाच  
नयारुण रथं शीघ्रं कालनेमिरथो यतः  ।  
विमर्दस्तत्र विषमो भविता शूरसङ्क्षयः  ॥ १५०.१५२ ॥  
जित एष शशाङ्कोऽत्र यद्बलं वयमाश्रिताः  ।  
इत्युक्तश्चोदयामास रथं गरुडपूर्वजः  ॥ १५०.१५३ ॥  
प्रयत्नविधृतैरश्वैः सितचामरमालिभिः  ।  
जगद्दीपोऽथ भगवाञ्जग्राह विततं धनुः  ॥ १५०.१५४ ॥  
शरौ च द्वौ महाभागो दिव्यावाशीविषद्युती  ।  
सञ्चारास्त्रेण सन्धाय बाणमेकं ससर्ज सः  ॥ १५०.१५५ ॥  
द्वितीयमिन्द्रजालेन योजितं प्रमुमोच ह  ।  
सञ्चारास्त्रेण रूपाणां क्षणाच्चक्रे विपर्ययम्  ॥ १५०.१५६ ॥  
देवानां दानवं रूपं दानवानां च दैविकम्  ।  
मत्वा सुरान्स्वकानेव जघ्ने घोरास्त्रलाघवात् ॥ १५०.१५७ ॥  
कालनेमी रुषाविष्टः कृतान्त इव सङ्क्षये  ।  
कांश्चित्खड्गेन तीक्ष्णेन कांश्चिन्नाराचवृष्टिभिः  ।  
कांश्चिद्गदाभिर्घोराभिः कांश्चिद्घोरैः परश्वधैः  ॥ १५०.१५८ ॥  
शिरांसि केषाञ्चिदपातयच्च भुजान्रथान्सारथींश्चोग्रवेगः  ।  
कांश्चित्पिपेषाथ रथस्य वेगात्कांश्चित्क्रुधा चोद्धतमुष्टिपातैः  ॥ १५०.१५९ ॥  
रणे विनिहतान्दृष्ट्वा नेमिः स्वान्दानवाधिपः  ।  
रूपं स्वं तु प्रपद्यन्त ह्यसुराः सुरधर्षिताः  ॥ १५०.१६० ॥  
कालनेमी रुषाविष्टस्तेषां रूपं न बुद्धवान्  ।  
नेमिदैत्यस्तु तान्दृष्ट्वा कालनेमिमुवाच ह  ॥ १५०.१६१ ॥  
अहं नेमिः सुरो नैव कालनेमे विदस्व माम्  ।  
भवता मोहितेनाजौ निहता भूरिविक्रमाः  ॥ १५०.१६२ ॥  
दैत्यानां दशलक्षाणि दुर्जयानां सुरैरिह  ।  
सर्वास्त्रवारणं मुञ्च ब्राह्ममस्त्रं त्वरान्वितः  ॥ १५०.१६३ ॥  
स तेन बोधितो दैत्यः सम्भ्रमाकुलचेतनः  ।  
योजयामास बाणं हि ब्रह्मास्त्रविहितेन तु  ॥ १५०.१६४ ॥  
मुमोच चापि दैत्येन्द्रः स स्वयं सुरकण्टकः  ।  
ततोऽस्त्रतेजसा व्याप्तं त्रैलोक्यं सचराचरम्  ॥ १५०.१६५ ॥  
देवानां चाभवत्सैन्यं सर्वमेव भयान्वितम्  ।  
सञ्चरास्त्रं च संशान्तं स्वयमायोधने बभौ  ॥ १५०.१६६ ॥  
तस्मिन्प्रतिहते ह्यस्त्रे भ्रष्टतेजा दिवाकरः  ।  
महेन्द्रजालमाश्रित्य चक्रे स्वां कोटिशस्तनुम्  ॥ १५०.१६७ ॥  
विस्फूर्जत्करसम्पातसमाक्रान्तजगत्त्रयम्  ।  
तताप दानवानीकं गतमज्जौघशोणितम्  ॥ १५०.१६८ ॥  
ततश्चावर्षदनलं समन्तादतिसंहतम्  ।  
चक्षूंषि दानवेन्द्राणां चकारान्धानि च प्रभुः  ॥ १५०.१६९ ॥  
गजानामगलन्मेदः पेतुश्चाप्यरवा भुवि  ।  
तुरगा निःश्वसन्तश्च घर्मार्ता रथिनोऽपि च  ॥ १५०.१७० ॥  
इतश्चेतश्च सलिलं प्रार्थयन्तस्तृषातुराः  ।  
प्रच्छायविटपांश्चैव गिरीणां गह्वराणि च  ॥ १५०.१७१ ॥  
तेषां प्रार्थयतां शीतं द्रुमान्तरविसर्पिणाम्  ।  
दावाग्निः प्रज्वलंश्चैव घोरार्चिर्दग्धपादपः  ।  
तोयार्थिनः पुरो दृष्ट्वा तोयं कल्लोलमालिनम्  ॥ १५०.१७२ ॥  
पुरःस्थितमपि प्राप्तुं न शेकुरवमर्दिताः  ।  
अप्राप्य सलिलं भूमौ व्यात्तास्या गतचेतसः  ॥ १५०.१७३ ॥  
तत्र तत्र व्यदृश्यन्त मृता दैत्येश्वरा भुवि  ।  
रथा गजाश्च पतितास्तुरगाश्च समापिताः  ॥ १५०.१७४ ॥  
स्थिता वमन्तो धावन्तो गलद्रक्तवसासृजः  ।  
दानवानां सहस्राणि व्यदृश्यन्त मृतानि तु  ॥ १५०.१७५ ॥  
सङ्क्षये दानवेन्द्राणां तस्मिन्महति वर्तिते  ।  
प्रकोपोद्भूतताम्राक्षः कालनेमी रुषातुरः  ॥ १५०.१७६ ॥  
अभवत्कल्पमेघाभः स्फुरद्भूरिशतह्रदः  ।  
गम्भीरास्फोटनिर्ह्रादजगद्धृदयघट्टकः  ॥ १५०.१७७ ॥  
प्रच्छाद्य गगनाभोगं रविमायां व्यनाशयत् ।  
शीतं ववर्ष सलिलं दानवेन्द्रबलं प्रति  ॥ १५०.१७८ ॥  
दैत्यास्तां वृष्टिमासाद्य समाश्वस्तास्ततः क्रमात् ।  
बीजाङ्कुरा इवाम्लानाः प्राप्य वृष्टिं धरातले  ॥ १५०.१७९ ॥  
ततः स मेघरूपी तु कालनेमिर्महासुरः  ।  
शस्त्रवृष्टिं ववर्षोग्रां देवानीकेषु दुर्जयाम्  ॥ १५०.१८० ॥  
तया वृष्ट्या बाध्यमाना दैत्येन्द्राणां महौजसाम्  ।  
गतिं कां च न पश्यन्तो गावः शीतार्दिता इव  ॥ १५०.१८१ ॥  
परस्परं व्यलीयन्त पृष्ठेषु व्यस्त्रपाणयः  ।  
स्वेषु बाधे व्यलीयन्त गजेषु तुरगेषु च  ॥ १५०.१८२ ॥  
रथेषु त्वमरास्त्रस्तास्तत्र तत्र निलिल्यिरे  ।  
अपरे कुञ्चितैर्गात्रैः स्वहस्तपिहिताननाः  ॥ १५०.१८३ ॥  
इतश्चेतश्च सम्भ्रान्ता बभ्रमुर्वै दिशो दश  ।  
एवंविधे तु सङ्ग्रामे तुमुले देवसङ्क्षये  ॥ १५०.१८४ ॥  
दृश्यन्ते पतिता भूमौ शस्त्रभिन्नाङ्गसन्धयः  ।  
विभुजा भिन्नमूर्धानस्तथा छिन्नोरुजानवः  ॥ १५०.१८५ ॥  
विपर्यस्तरथासङ्गा निष्पिष्टध्वजपङ्क्तयः  ।  
निर्भिन्नाङ्गैस्तुरङ्गैस्तु गजैश्चाचलसन्निभैः  ॥ १५०.१८६ ॥  
स्रुतरक्तह्रदैर्भूमिर्विकृताविकृता बभौ  ।  
एवमाजौ बली दैत्यः कालनेमिर्महासुरः  ॥ १५०.१८७ ॥  
जघ्ने मुहूर्तमात्रेण गन्धर्वाणां दशायुतम्  ।  
यक्षाणां पञ्च लक्षाणि रक्षसामयुतानि षट् ॥ १५०.१८८ ॥  
त्रीणि लक्षाणि जघ्ने स किन्नराणां तरस्विनाम्  ।  
जघ्ने पिशाचमुख्यानां सप्त लक्षाणि निर्भयः  ॥ १५०.१८९ ॥  
इतरेषामसङ्ख्याताः सुरजातिनिकायिनाम्  ।  
जघ्ने स कोटीः सङ्क्रुद्धश्चित्रास्त्रैरस्त्रकोविदः  ॥ १५०.१९० ॥  
एवं परिभवे भीमे तदा त्वमरसङ्क्षये  ।  
सङ्क्रुद्धावश्विनौ देवौ चित्रास्त्रकवचोज्ज्वलौ  ॥ १५०.१९१ ॥  
जघ्नतुः समरे दैत्यं कृतान्तानलसन्निभम्  ।  
तमासाद्य रणे घोरमेकैकः षष्टिभिः शरैः  ॥ १५०.१९२ ॥  
जघ्ने मर्मसु तीक्ष्णाग्रैरसुरं भीमदर्शनम्  ।  
ताभ्यां बाणप्रहारैः स किञ्चिदायस्तचेतनः  ॥ १५०.१९३ ॥  
जग्राह चक्रमष्टारं तैलधौतं रणान्तकम्  ।  
तेन चक्रेण सोऽश्विभ्यां चिछेद रथकूबरम्  ॥ १५०.१९४ ॥  
जग्राहाथ धनुर्दैत्यः शरांश्चाशीविषोपमान्  ।  
ववर्ष भिषजो मूर्ध्नि सञ्छाद्याकाशगोचरम्  ॥ १५०.१९५ ॥  
तावप्यस्त्रैश्चिछिदतुः शितैस्तैर्दैत्यसायकान्  ।  
तच्च कर्म तयोर्दृष्ट्वा विस्मितः कोपमाविशत् ॥ १५०.१९६ ॥  
महता स तु कोपेन सर्वायोमयसादनम्  ।  
जग्राह मुद्गरं भीमं कालदण्डविभीषणम्  ॥ १५०.१९७ ॥  
स ततो भ्राम्य वेगेन चिक्षेपाश्विरथं प्रति  ।  
तं तु मुद्गरमायान्तमालोक्याम्बरगोचरम्  ॥ १५०.१९८ ॥  
त्यक्त्वा रथौ तु तौ वेगादाप्लुतौ तरसाश्विनौ  ।  
तौ रथौ स तु निष्पिष्य मुद्गरोऽचलसन्निभः  ॥ १५०.१९९ ॥  
दारयामास धरणीं हेमजालपरिष्कृतः  ।  
तस्य कर्माश्विनौ दृष्ट्वा भिषजौ चित्रयोधिनौ  ॥ १५०.२०० ॥  
वज्रास्त्रं तु प्रकुर्वाते दानवेन्द्रनिवारणम्  ।  
ततो वज्रमयं वर्षं प्रावर्तदतिदारुणम्  ॥ १५०.२०१ ॥  
घोरवज्रप्रहारैस्तु दैत्येन्द्रः स परिष्कृतः  ।  
रथो ध्वजो धनुश्चक्रं कवचं चापि काञ्चनम्  ॥ १५०.२०२ ॥  
क्षणेन तिलशो जातं सर्वसैन्यस्य पश्यतः  ।  
तद्दृष्ट्वा दुष्करं कर्म सोऽश्विभ्यां भीमविक्रमः  ॥ १५०.२०३ ॥  
नारायणास्त्रं बलवान्मुमोच रणमूर्धनि  ।  
वज्रास्त्रं शमयामास दानवेन्द्रोऽस्त्रतेजसा  ॥ १५०.२०४ ॥  
तस्मिन्प्रशान्ते वज्रास्त्रे कालनेमिरनन्तरम्  ।  
जीवग्राहं ग्राहयितुमश्विनौ तु प्रचक्रमे  ॥ १५०.२०५ ॥  
तावश्विनौ रणाद्भीतौ सहस्राक्षरथं प्रति  ।  
प्रयातौ वेपमानौ तु पदा शस्त्रविवर्जितौ  ॥ १५०.२०६ ॥  
तयोरनुगतो दैत्यः कालनेमिर्महाबलः  ।  
प्राप्येन्द्रस्य रथं क्रूरो दैत्यानीकपदानुगः  ॥ १५०.२०७ ॥  
तं दृष्ट्वा सर्वभूतानि वित्रेसुर्विह्वलानि तु  ।  
दृष्ट्वा दैत्यस्य तत्क्रौर्यं सर्वभूतानि मेनिरे  ॥ १५०.२०८ ॥  
पराजयं महेन्द्रस्य सर्वलोकक्षयावहम्  ।  
चेलुः शिखरिणो मुख्याः पेतुरुल्का नभस्तलात् ॥ १५०.२०९ ॥  
जगर्जुर्जलदा दिक्षु ह्युद्भूताश्च महार्णवाः  ।  
तां भूतविकृतिं दृष्ट्वा भगवान्गरुडध्वजः  ॥ १५०.२१० ॥  
व्यबुध्यताहिपर्यङ्के योगनिद्रां विहाय तु  ।  
लक्ष्मीकरयुगाजस्रलालिताङ्घ्रिसरोरुहः  ॥ १५०.२११ ॥  
शरदम्बरनीलाब्जकान्तदेहछविर्विभुः  ।  
कौस्तुभोद्भासितोरस्कः कान्तकेयूरभास्वरः  ॥ १५०.२१२ ॥  
विमृश्य सुरसङ्क्षोभं वैनतेयं समाह्वयत् ।  
आहूतेऽवस्थिते तस्मिन्नागावस्थितवर्ष्मणि  ॥ १५०.२१३ ॥  
दिव्यनानास्त्रतीक्ष्णार्चिरारुह्यागात्सुरान्स्वयम्  ।  
तत्रापश्यत देवेन्द्रमभिद्रुतमभिप्लुतैः  ॥ १५०.२१४ ॥  
दानवेन्द्रैर्नवाम्भोदसच्छायैः पौरुषोत्कटैः  ।  
यथा हि पुरुषं घोरैरभाग्यैर्वंशशालिभिः  ॥ १५०.२१५ ॥  
परित्राणायाशु कृतं सुक्षेत्रे कर्म निर्मलम्  ।  
अथापश्यन्त दैतेया वियति ज्योतिर्मण्डलम्  ॥ १५०.२१६ ॥  
स्फुरन्तमुदयाद्रिस्थं सूर्यमुष्णत्विषा इव  ।  
प्रभावं ज्ञातुमिच्छन्तो दानवास्तस्य तेजसः  ॥ १५०.२१७ ॥  
गरुत्मन्तमपश्यन्तः कल्पान्तानलसन्निभम्  ।  
तमास्थितं च मेघौघद्युतिमक्षयमच्युतम्  ॥ १५०.२१८ ॥  
तमालोक्यासुरेन्द्रास्तु हर्षसम्पूर्णमानसाः  ।  
अयं वै देवसर्वस्वं जितेऽस्मिन्निर्जिताः सुराः  ॥ १५०.२१९ ॥  
अयं स दैत्यचक्राणां कृतान्तः केशवोऽरिहा  ।  
एनमाश्रित्य लोकेषु यज्ञभागभुजोऽमराः  ॥ १५०.२२० ॥  
इत्युक्त्वा दानवाः सर्वे परिवार्य समन्ततः  ।  
निजघ्नुर्विविधैरस्त्रैस्ते तमायान्तमाहवे  ॥ १५०.२२१ ॥  
कालनेमिप्रभृतयो दश दैत्या महारथाः  ।  
षष्ट्या विव्याध बाणानां कालनेमिर्जनार्दनम्  ॥ १५०.२२२ ॥  
निमिः शतेन बाणानां मथनोऽशीतिभिः शरैः  ।  
जम्भकश्चैव सप्तत्या शुम्भो दशभिरेव च  ॥ १५०.२२३ ॥  
शेषा दैत्येश्वराः सर्वे विष्णुमेकैकशः शरैः  ।  
दशभिश्चैव यत्तास्ते जघ्नुः सगरुडं रणे  ॥ १५०.२२४ ॥  
तेषाममृष्य तत्कर्म विष्णुर्दानवसूदनः  ।  
एकैकं दानवं जघ्ने षड्भिः षड्भिरजिह्मगैः  ॥ १५०.२२५ ॥  
आकर्णकृष्टैर्भूयश्च कालनेमिस्त्रिभिः शरैः  ।  
विष्णुं विव्याध हृदये क्रोधाद्रक्तविलोचनः  ॥ १५०.२२६ ॥  
तस्याशोभन्त ते बाणा हृदये तप्तकाञ्चनाः  ।  
मयूखानीव दीप्तानि कौस्तुभस्य स्फुटत्विषः  ॥ १५०.२२७ ॥  
तैर्बाणैः किञ्चिदायस्तो हरिर्जग्राह मुद्गरम्  ।  
सततं भ्राम्य वेगेन दानवाय व्यसर्जयत् ॥ १५०.२२८ ॥  
दानवेन्द्रस्तमप्राप्तं वियत्येव शतैः शरैः  ।  
चिछेद तिलशः क्रुद्धो दर्शयन्पाणिलाघवम्  ॥ १५०.२२९ ॥  
ततो विष्णुः प्रकुपितः प्रासं जग्राह भैरवम्  ।  
तेन दैत्यस्य हृदयं ताडयामास गाढतः  ॥ १५०.२३० ॥  
क्षणेन लब्धसञ्ज्ञस्तु कालनेमिर्महासुरः  ।  
शक्तिं जग्राह तीक्ष्णाग्रां हेमघण्टाट्टहासिनीम्  ॥ १५०.२३१ ॥  
तया वामभुजं विष्णोर्बिभेद दितिनन्दनः  ।  
भिन्नः शक्त्या भुजस्तस्य स्रुतशोणित आबभौ  ॥ १५०.२३२ ॥  
पद्मरागमयेनेव केयूरेण विभूषितः  ।  
ततो विष्णुः प्रकुपितो जग्राह विपुलं धनुः  ॥ १५०.२३३ ॥  
सप्तदश च नाराचांस्तीक्ष्णान्मर्मविभेदिनः  ।  
दैत्यस्य हृदयं षड्भिर्विव्याध च त्रिभिः शरैः  ॥ १५०.२३४ ॥  
चतुर्भिः सारथिं चास्य ध्वजं चैकेन पत्त्रिणा  ।  
द्वाभ्यां ज्याधनुषी चापि भुजं सव्यं च पत्त्रिणा  ॥ १५०.२३५ ॥  
स विद्धो हृदये गाढं दैत्यो हरिशिलीमुखैः  ।  
स्रुतरक्तारुणप्रांशुः पीडाकुलितमानसः  ॥ १५०.२३६ ॥  
चकम्पे मारुतेनेव नोदितः किंशुकद्रुमः  ।  
तमाकम्पितमालक्ष्य गदां जग्राह केशवः  ॥ १५०.२३७ ॥  
तां च वेगेन चिक्षेप कालनेमिरथं प्रति  ।  
सा पपात शिरस्युग्रा विपुला कालनेमिनः  ॥ १५०.२३८ ॥  
सञ्चूर्णितोत्तमाङ्गस्तु निष्पिष्टमुकुटोऽसुरः  ।  
स्रुतरक्तौघरन्ध्रस्तु स्रुतधातुरिवाचलः  ॥ १५०.२३९ ॥  
प्रापतत्स्वे रथे भग्ने विसञ्ज्ञः शिष्टजीवितः  ।  
पतितस्य रथोपस्थे दानवस्याच्युतोऽरिहा  ॥ १५०.२४० ॥  
स्मितपूर्वमुवाचेदं वाक्यं चक्रायुधः प्रभुः  ।  
गच्छासुर विमुक्तोऽसि साम्प्रतं जीव निर्भयः  ॥ १५०.२४१ ॥  
ततः स्वल्पेन कालेन अहमेव तवान्तकः  ।  
एतच्छ्रुत्वा वचस्तस्य सारथिः कालनेमिनः  ।  
अपवाह्य रथं दूरमनयत्कालनेमिनः  ॥ १५०.२४२ ॥  


______________________________________________________  


मत्स्यपुराण १५१  

*सूत उवाच  
तं दृष्ट्वा दानवाः क्रुद्धाश्चेरुः स्वैः स्वैर्बलैर्वृताः  ।*  
सरघा इव माक्षीकहरणे सर्वतोदिशम्  ॥ १५१.१ ॥*  
कृष्णचामरजालाढ्ये सुधाविरचिताङ्कुरे  ।  
चित्रपञ्चपताके तु प्रभिन्नकरटामुखे  ॥ १५१.२ ॥  
पर्वताभे गजे भीमे मदस्राविणि दुर्धरे  ।  
आरुह्याजौ निमिर्दैत्यो हरिं प्रत्युद्ययौ बली  ॥ १५१.३ ॥  
तस्यासन्दानवा रौद्रा गजस्य पदरक्षिणः  ।  
सप्तविंशतिसाहस्राः किरीटकवचोज्ज्वलाः  ॥ १५१.४ ॥  
अश्वारूढश्च मथनो जम्भकश्चोष्ट्रवाहनः  ।  
शुम्भोऽपि विपुलं मेषं समारुह्याव्रजद्रणम्  ॥ १५१.५ ॥  
अपरे दानवेन्द्रास्तु यत्ता नानास्त्रपाणयः  ।  
आजघ्नुः समरे क्रुद्धा विष्णुमक्लिष्टकारिणम्  ॥ १५१.६ ॥  
परिघेण निमिर्दैत्यो मथनो मुद्गरेण तु  ।  
शुम्भः शूलेन तीक्ष्णेन प्रासेन ग्रसनस्तथा  ॥ १५१.७ ॥  
चक्रेण महिषः क्रुद्धो जम्भः शक्त्या महारणे  ।  
जघ्नुर्नारायणं सर्वे शेषास्तीक्ष्णैश्च मार्गणैः  ॥ १५१.८ ॥  
तान्यस्त्राणि प्रयुक्तानि शरीरं विविशुर्हरेः  ।  
गुरूक्तान्युपदिष्टानि सच्छिष्यस्य श्रुताविव  ॥ १५१.९ ॥  
असम्भ्रान्तो रणे विष्णुरथ जग्राह कार्मुकम्  ।  
शरांश्चाशीविषाकारांस्तैलधौतानजिह्मगान्  ॥ १५१.१० ॥  
ततोऽभिसन्ध्य दैत्यांस्तानाकर्णाकृष्टकार्मुकः  ।  
अभ्यद्रवद्रणे क्रुद्धो दैत्यानीके तु पौरुषात् ॥ १५१.११ ॥  
निमिं विव्याध विंशत्या बाणानामग्निवर्चसाम्  ।  
मथनं दशभिर्बाणैः शुम्भं पञ्चभिरेव च  ॥ १५१.१२ ॥  
एकेन महिषं क्रुद्धो विव्याधोरसि पत्त्रिणा  ।  
जम्भं द्वादशभिस्तीक्ष्णैः सर्वांश्चैकैकशोऽष्टभिः  ॥ १५१.१३ ॥  
तस्य तल्लाघवं दृष्ट्वा दानवाः क्रोधमूर्छिताः  ।  
नर्दमानाः प्रयत्नेन चक्रुरत्यद्भुतं रणम्  ॥ १५१.१४ ॥  
चिछेदाथ धनुर्विष्णोर्निमिर्भल्लेन दानवः  ।  
सन्ध्यमानं शरं हस्ते चिछेद महिषासुरः  ॥ १५१.१५ ॥  
पीडयामास गरुडं जम्भस्तीक्ष्णैस्तु सायकैः  ।  
भुजं तस्याहनद्गाढं शुम्भो भूधरसन्निभः  ॥ १५१.१६ ॥  
छिन्ने धनुषि गोविन्दो गदां जग्राह भीषणाम्  ।  
तां प्राहिणोत्स वेगेन मथनाय महाहवे  ॥ १५१.१७ ॥  
तामप्राप्तां निमिर्बाणैश्चिछेद तिलशो रणे  ।  
तां नाशमागतां दृष्ट्वा हीनाग्रे प्रार्थनामिव  ॥ १५१.१८ ॥  
जग्राह मुद्गरं घोरं दिव्यरत्नपरिष्कृतम्  ।  
तं मुमोचाथ वेगेन निमिमुद्दिश्य दानवम्  ॥ १५१.१९ ॥  
तमायान्तं वियत्येव त्रयो दैत्या न्यवारयन्  ।  
गदया जम्भदैत्यस्तु ग्रसनः पट्टिशेन तु  ॥ १५१.२० ॥  
शक्त्या च महिषो दैत्यः स्वपक्षजयकाङ्क्षया  ।  
निराकृतं तमालोक्य दुर्जने प्रणयं यथा  ॥ १५१.२१ ॥  
जग्राह शक्तिमुग्राग्रामष्टघण्टोत्कटस्वनाम्  ।  
जम्भाय तां समुद्दिश्य प्राहिणोद्रणभीषणः  ॥ १५१.२२ ॥  
तामम्बरस्थां जग्राह गजो दानवनन्दनः  ।  
गृहीतां तां समालोक्य शिक्षामिव विवेकिभिः  ॥ १५१.२३ ॥  
दृढं भारसहं सारमन्यदादाय कार्मुकम्  ।  
रौद्रास्त्रमभिसन्धाय तस्मिन्बाणं मुमोच ह  ॥ १५१.२४ ॥  
ततोऽस्त्रतेजसा सर्वं व्याप्तं लोकं चराचरम्  ।  
ततो बाणमयं सर्वमाकाशं समदृश्यत  ॥ १५१.२५ ॥  
भूर्दिशो विदिशश्चैव बाणजालमया बभुः  ।  
दृष्ट्वा तदस्त्रमाहात्म्यं सेननीर्ग्रसनोऽसुरः  ॥ १५१.२६ ॥  
ब्राह्ममस्त्रं चकारासौ सर्वास्त्रविनिवारणम्  ।  
तेन तत्प्रशमं यातं रौद्रास्त्रं लोकघस्मरम्  ॥ १५१.२७ ॥  
अस्त्रे प्रतिहते तस्मिन् विष्णुर्दानवसूदनः  ।  
कालदण्डास्त्रमकरोत्सर्वलोकभयङ्करम्  ॥ १५१.२८ ॥  
सन्धीयमाने तस्मिंस्तु मारुतः परुषो ववौ  ।  
चकम्पे च मही देवी दैत्या भिन्नधियोऽभवन्  ॥ १५१.२९ ॥  
तदस्त्रमुग्रं दृष्ट्वा तु दानवा युद्धदुर्मदाः  ।  
चक्रुरस्त्राणि दिव्यानि नानारूपाणि संयुगे  ॥ १५१.३० ॥  
नारायणास्त्रं ग्रसनो गृहीत्वा चक्रं निमिः स्वास्त्रवरं मुमोच  ।  
ऐषीकमस्त्रं च चकार जम्भस्तत्कालदण्डास्त्रनिवारणाय  ॥ १५१.३१ ॥  
यावन्न सन्ध्या न दशां प्रयान्ति दैत्येश्वराश्चास्त्रनिवारणाय  ।  
तावत्क्षणेनैव जघान कोटीर्दैत्येश्वराणां सगजान्सहाश्वान्  ॥ १५१.३२ ॥  
अनन्तरं शान्तमभूत्तदस्त्रं दैत्यास्त्रयोगेण तु कालदण्डम्  ।  
शान्तं तदालोक्य हरिः स्वशस्त्रं स्वविक्रमे मन्युपरीतमूर्तिः  ॥ १५१.३३ ॥  
जग्राह चक्रं तपनायुताभमुग्रारमात्मानमिव द्वितीयम्  ।  
चिक्षेप सेनापतयेऽभिसन्ध्य कण्ठस्थलं वज्रकठोरमुग्रम्  ॥ १५१.३४ ॥  
चक्रं तदाकाशगतं विलोक्य सर्वात्मना दैत्यवराः स्ववीर्यैः  ।  
नाशक्नुवन्वारयितुं प्रचण्डं दैवं यथा कर्म मुधा प्रपन्नम्  ॥ १५१.३५ ॥  
तमप्रतर्क्यं जनयन्नजय्यं चक्रं पपात ग्रसनस्य कण्ठे  ।  
द्विधा तु कृत्वा ग्रसनस्य कण्ठं तद्रक्तधारारुणघोरनाभि  ।  
जगाम भूयोऽपि जनार्दनस्य पाणिं प्रवृद्धानलतुल्यदीप्ति  ॥ १५१.३६ ॥  


______________________________________________________  


मत्स्यपुराण १५२  

तस्मिन्विनिहते दैत्ये ग्रसने लोकनायके  ।  
निर्मर्यादमयुध्यन्त हरिणा सह दानवाः  ॥ १५२.१ ॥  
पट्टिशैर्मुशलैः पाशैर्गदाभिः कुणपैरपि  ।  
तीक्ष्णाननैश्च नाराचैश्चक्रैः शक्तिभिरेव च  ॥ १५२.२ ॥  
तानस्त्रान्दानवैर्मुक्तांश्चित्रयोधी जनार्दनः  ।  
एकैकं शतशश्चक्रे बाणैरग्निशिखोपमैः  ॥ १५२.३ ॥  
ततः क्षीणायुधप्राणा दानवा भ्रान्तचेतसः  ।  
अस्त्राण्यादातुमभवन्नसमर्था यदा रणे  ॥ १५२.४ ॥  
तदा मृतैर्गजैरश्वैर्जनार्दनमयोधयन्  ।  
समन्तात्कोटिशो दैत्याः सर्वतः प्रत्ययोधयन्  ॥ १५२.५ ॥  
बहु कृत्वा वपुर्विष्णुः किञ्चिच्छान्तभुजोऽभवत् ।  
उवाच च गरुत्मन्तं तस्मिन्सुतुमुले रणे  ॥ १५२.६ ॥  
गरुत्मन्कच्चिदश्रान्तस्त्वमस्मिन्नपि साम्प्रतम्  ।  
यद्यश्रान्तोऽसि तद्याहि मथनस्य रथं प्रति  ॥ १५२.७ ॥  
श्रान्तोऽस्यथ मुहूर्तं त्वं रणादपसृतो भव  ।  
इत्युक्तो गरुडस्तेन विष्णुना प्रभविष्णुना  ॥ १५२.८ ॥  
आससाद रणे दैत्यं मथनं घोरदर्शनम्  ।  
दैत्यस्त्वभिमुखं दृष्ट्वा शङ्खचक्रगदाधरम्  ॥ १५२.९ ॥  
जघान भिन्दिपालेन शितबाणेन वक्षसि  ।  
तत्प्रहारमचिन्त्यैव विष्णुस्तस्मिन्महाहवे  ॥ १५२.१० ॥  
जघान पञ्चभिर्बाणैर्मार्जितैश्च शिलाशितैः  ।  
पुनर्दशभिराकृष्टैस्तं तताड स्तनान्तरे  ॥ १५२.११ ॥  
विद्धो मर्मसु दैत्येन्द्रो हरिबाणैरकम्पत  ।  
स मुहूर्तं समाश्वास्य जग्राह परिघं तदा  ॥ १५२.१२ ॥  
जघ्ने जनार्दनं चापि परिघेणाग्निवर्चसा  ।  
विष्णुस्तेन प्रहारेण किञ्चिदाघूर्णितोऽभवत् ॥ १५२.१३ ॥  
ततः क्रोधविवृत्ताक्षो गदां जग्राह माधवः  ।  
मथनं सरथं रोषान्निष्पिपेषाथ रोषतः  ॥ १५२.१४ ॥  
स पपाताथ दैत्येन्द्रः क्षयकालेऽचलो यथा  ।  
तस्मिन्निपतिते भूमौ दानवे वीर्यशालिनि  ॥ १५२.१५ ॥  
अवसादं ययुर्दैत्याः कर्दमे करिणो यथा  ।  
ततस्तेषु विपन्नेषु दानवेष्वतिमानिषु  ॥ १५२.१६ ॥  
प्रकोपाद्रक्तनयनो महिषो दानवेश्वरः  ।  
प्रत्युद्ययौ हरिं रौद्रः स्वबाहुबलमास्थितः  ॥ १५२.१७ ॥  
तीक्ष्णधारेण शूलेन महिषो हरिमर्दयन्  ।  
शक्त्या च गरुडं वीरो महिषोऽभ्यहनद्धृदि  ॥ १५२.१८ ॥  
ततो व्यावृत्य वदनं महाचलगुहानिभम्  ।  
ग्रस्तुमैच्छद्रणे दैत्यः स गरुत्मन्तमच्युतम्  ॥ १५२.१९ ॥  
अथाच्युतोऽपि विज्ञाय दानवस्य चिकीर्षितम्  ।  
वदनं पूरयामास दिव्यैरस्त्रैर्महाबलः  ॥ १५२.२० ॥  
महिषस्याथ ससृजे बाणौघं गरुडध्वजः  ।  
पिधाय वदनं दिव्यैर्दिव्यास्त्रपरिमन्त्रितैः  ॥ १५२.२१ ॥  
स तैर्बाणैरभिहतो महिषोऽचलसन्निभः  ।  
परिवर्तितकायोऽधः पपात न ममार च  ॥ १५२.२२ ॥  
महिषं पतितं दृष्ट्वा भूमौ प्रोवाच केशवः  ।  
महिषासुर मत्तस्त्वं वधं नास्त्रैरिहार्हसि  ॥ १५२.२३ ॥  
योषिद्वध्यः पुरोक्तोऽसि साक्षात्कमलयोनिना  ।  
उत्तिष्ठ जीवितं रक्ष गच्छास्मात्सङ्गराद्द्रुतम्  ॥ १५२.२४ ॥  
तस्मिन्पराङ्मुखे दैत्ये महिषे शुम्भदानवः  ।  
सन्दष्टौष्ठपुटः कोपाद्भ्रुकुटीकुटिलाननः  ॥ १५२.२५ ॥  
निर्मथ्य पाणिना पाणिं धनुरादाय भैरवम्  ।  
सज्यं चकार स धनुः शरांश्चाशीविषोपमान्  ॥ १५२.२६ ॥  
स चित्रयोधी दृढमुष्टिपातस्ततस्तु विष्णुं गरुडं च दैत्यः  ।  
बाणैर्ज्वलद्वह्निशिखानिकाशैः क्षिप्तैरसङ्ख्यैः परिघातहीनैः  ॥ १५२.२७ ॥  
विष्णुश्च दैत्येन्द्रशराहतोऽपि भुशुण्डिमादाय कृतान्ततुल्याम्  ।  
तया भुशुण्ड्या च पिपेष मेषं शुम्भस्य पत्त्रं धरणीधराभम्  ॥ १५२.२८ ॥  
तस्मादवप्लुत्य हताच्च मेषाद्भूभौ पदातिः स तु दैत्यनाथः  ।  
ततो महीस्थस्य हरिः शरौघान्मुमोच कालानलतुल्यभासः  ॥ १५२.२९ ॥  
शरैस्त्रिभिस्तस्य भुजं बिभेद षड्भिश्च शीर्षं दशभिश्च केतुम्  ।  
विष्णुर्विकृष्टैः श्रवणावसानं दैत्यस्य विव्याध विवृत्तनेत्रः  ॥ १५२.३० ॥  
स तेन विद्धो व्यथितो बभूव दैत्येश्वरो विस्रुतशोणितौघः  ।  
ततोऽस्य किञ्चिच्चलितस्य धैर्यादुवाच शङ्खाम्बुजशार्ङ्गपाणिः  ॥ १५२.३१ ॥  
कुमारिवध्योऽसि रणं विमुञ्च शुम्भासुर स्वल्पतरैरहोभिः  ।  
वधं न मत्तोऽर्हसि चेह मूढ वृथैव किं युद्धसमुत्सुकोऽसि  ॥ १५२.३२ ॥  
जम्भो वचो विष्णुमुखान्निशम्य निमिश्च निष्पेष्टुमियेष विष्णुम्  ।  
गदामथोद्यम्य निमिः प्रचण्डां जघान गाढां गरुडं शिरस्तः  ॥ १५२.३३ ॥  
शुम्भोऽपि विष्णुं परिघेण मूर्ध्नि प्रमृष्टरत्नौघविचित्रभासा  ।  
तौ दानवाभ्यां विषमैः प्रहारैर्निपेतुरुर्व्यां घनपावकाभौ  ॥ १५२.३४ ॥  
तत्कर्म दृष्ट्वा दितिजास्तु सर्वे जगर्जुरुच्चैः कृतसिंहनादाः  ।  
धनूंषि चास्फोट्य सुराभिघातैर्व्यदारयन्भूमिमपि प्रचण्डाः  ।  
वासांसि चैवादुधुवुः परे तु दध्मुश्च शङ्खानकगोमुखौघान्  ॥ १५२.३५ ॥  
अथ सञ्ज्ञामवाप्याशु गरुडोऽपि सकेशवः  ।  
पराङ्मुखो रणात्तस्मात्पलायत महाजवः  ॥ १५२.३६ ॥  


______________________________________________________  

मत्स्यपुराण १५३  

*सूत उवाच  
तमालोक्य पलायन्तं विभ्रष्टध्वजकार्मुकम्  ।  
हरिं देवः सहस्राक्षो मेने भग्नं दुराहवे  ॥ १५३.१ ॥  
दैत्यांश्च मुदितान्दृष्ट्वा कर्तव्यं नाध्यगच्छत  ।  
अथायान्निकटे विष्णोः सुरेशः पाकशासनः  ॥ १५३.२ ॥  
उवाच चैनं मधुरं प्रोत्साहपरिबृंहकम्  ।  
किमेभिः क्रीडसे देव दानवैर्दुष्टमानसैः  ॥ १५३.३ ॥  
दुर्जनैर्लब्धरन्ध्रस्य पुरुषस्य कुतः क्रियाः  ।  
शक्तेनोपेक्षितो नीचो मन्यते बलमात्मनः  ॥ १५३.४ ॥  
तस्मान्न नीचं मतिमान् दुर्गहीनं हि सन्त्यजेत् ।  
अथाग्रेसरसम्पत्त्या रथिनो जयमाप्नुयुः  ॥ १५३.५ ॥  
कस्ते सखाभवच्चाग्रे हिरण्याक्षवधे विभो  ।  
हिरण्यकशिपुर्दैत्यो वीर्यशाली मदोद्धतः  ॥ १५३.६ ॥  
त्वां प्राप्यापश्यदसुरो विषमं स्मृतिविभ्रमम्  ।  
पूर्वेऽप्यतिबला ये च दैत्येन्द्राः सुरविद्विषः  ॥ १५३.७ ॥  
विनाशमागताः प्राप्य शलभा इव पावकम्  ।  
युगे युगे च दैत्यानां त्वमेवान्तकरो हरे  ॥ १५३.८ ॥  
तथैवाद्येह मग्नानां भव विष्णो सुराश्रयः  ।  
एवमुक्तस्ततो विष्णुर्व्यवर्धत महाभुजः  ॥ १५३.९ ॥  
ऋद्ध्या परमया युक्तः सर्वभूताश्रयोऽरिहा  ।  
अथोवाच सहस्राक्षं कालक्षममधोक्षजः  ॥ १५३.१० ॥  
दैत्येन्द्राः स्वैर्वधोपायैः शक्या हन्तुं हि नान्यतः  ।  
दुर्जयस्तारको दैत्यो मुक्त्वा सप्तदिनं शिशुम्  ॥ १५३.११ ॥  
कश्चित्स्त्रीवध्यतां प्राप्तो वधेऽन्यस्य कुमारिका  ।  
जम्भस्तु वध्यतां प्राप्तो दानवः क्रूरविक्रमः  ॥ १५३.१२ ॥  
तस्माद्वीर्येण दिव्येन जहि जम्भं जगद्वरम्  ।  
अवध्यः सर्वभूतानां त्वां विना स तु दानवः  ॥ १५३.१३ ॥  
मया गुप्तो रणे जम्भं जगत्कण्टकमुद्धर  ।  
तद्वैकुण्ठवचः श्रुत्वा सहस्राक्षोऽमरारिहा  ॥ १५३.१४ ॥  
समादिशत्सुरान्सर्वान् सैन्यस्य रचनां प्रति  ।  
यत्सारं सर्वलोकेषु वीर्यस्य तपसोऽपि च  ॥ १५३.१५ ॥  
तदेकादश रुद्रांस्तु चकाराग्रेसरान्हरिः  ।  
व्यालभोगाङ्गसन्नद्धा बलिनो नीलकन्धराः  ॥ १५३.१६ ॥  
चन्द्रखण्डनृमुण्डालीमण्डितोरुशिखण्डिनः  ।  
शूलज्वालावलिप्ताङ्गा भुजमण्डलभैरवाः  ॥ १५३.१७ ॥  
पिङ्गोत्तुङ्गजटाजूटाः सिंहचर्मानुषङ्गिणः  ।  
कपालीशादयो रुद्रा विद्रावितमहासुराः  ॥ १५३.१८ ॥  
कपाली पिङ्गलो भीमो विरूपाक्षो विलोहितः  ।  
अजेशः शासनः शास्ता शम्भुश्चण्डो ध्रुवस्तथा  ॥ १५३.१९ ॥  
एत एकादशानन्तबला रुद्राः प्रभाविणः  ।  
पालयन्तो बलस्याग्रे दारयन्तश्च दानवान्  ॥ १५३.२० ॥  
आप्याययन्तस्त्रिदशान् गर्जन्त इव चाम्बुदाः  ।  
हिमाचलाभे महति काञ्चनाम्बुरुहस्रजि  ॥ १५३.२१ ॥  
प्रचलच्चामरे हेमघण्टासङ्घातमण्डिते  ।  
ऐरावते चतुर्दन्ते मातङ्गेऽचलसंस्थिते  ॥ १५३.२२ ॥  
महामदजलस्रावे कामरूपे शतक्रतुः  ।  
तस्थौ हिमगिरेः शृङ्गे भानुमानिव दीप्तिमान्  ॥ १५३.२३ ॥  
तस्यारक्षत्पदं सव्यं मारुतोऽमितविक्रमः  ।  
जुगोपापरमग्निस्तु ज्वालापूरितदिङ्मुखः  ॥ १५३.२४ ॥  
पृष्ठरक्षोऽभवद्विष्णुः ससैन्यस्य शतक्रतोः  ।  
आदित्या वसवो विश्वे मरुतश्चाश्विनावपि  ॥ १५३.२५ ॥  
गन्धर्वा राक्षसा यक्षाः सकिन्नरमहोरगाः  ।  
नानाविधायुधाश्चित्रा दधाना हेमभूषणाः  ॥ १५३.२६ ॥  
कोटिशः कोटिशः कृत्वा वृन्दं चिह्नोपलक्षितम्  ।  
विश्रामयन्तः स्वां कीर्तिं बन्दिवृन्दपुरःसराः  ।  
चेरुर्दैत्यवधे हृष्टाः सहेन्द्राः सुरजातयः  ॥ १५३.२७ ॥  
शतक्रतोरमरनिकायपालिता पताकिनी गजशतवाजिनादिता  ।  
सितोन्नतध्वजपटकोटिमण्डिता बभूव सा दितिसुतशोकवर्धिनी  ॥ १५३.२८ ॥  
आयान्तीमवलोक्याथ सुरसेनां गजासुरः  ।  
गजरूपी महाम्भोदसङ्घातो भाति भैरवः  ॥ १५३.२९ ॥  
परश्वधायुधो दैत्यो दंशितोष्ठकसम्पुटः  ।  
ममर्द च रणे देवांश्चिक्षेपान्यान्करेण तु  ॥ १५३.३० ॥  
परान्परशुना जघ्ने दैत्येन्द्रो रौद्रविक्रमः  ।  
तस्य पातयतः सेनां यक्षगन्धर्वकिन्नराः  ॥ १५३.३१ ॥  
मुमुचुः संहताः सर्वे चित्रशस्त्रास्त्रसंहतिम्  ।  
पाशान् परश्वधांश्चक्रान् भिन्दिपालान् समुद्गरान्  ॥ १५३.३२ ॥  
कुन्तान्प्रासानसींस्तीक्ष्णान्मुद्गरांश्चापि दुःसहान्  ।  
तान्सर्वान्सोऽग्रसद्दैत्यः कवलानिव यूथपः  ॥ १५३.३३ ॥  
कोपास्फालितदीर्घाग्रकरास्फोटेन पातयन्  ।  
विचचार रणे देवान् दुष्प्रेक्ष्ये गजदानवः  ॥ १५३.३४ ॥  
यस्मिन्यस्मिन्निपतति सुरवृन्दे गजासुरः  ।  
तस्मिंस्तस्मिन्महाशब्दो हाहाकारकृतोऽभवत् ॥ १५३.३५ ॥  
अथ विद्रवमाणं तद्बलं प्रेक्ष्य समन्ततः  ।  
रुद्राः परस्परं प्रोचुरहङ्कारोत्थितार्चिषः  ॥ १५३.३६ ॥  
भो भो गृह्णीत दैत्येन्द्रं मर्दतैनं हताश्रयम्  ।  
कर्षतैनं शितैः शूलैर्भञ्जतैनं च मर्मसु  ॥ १५३.३७ ॥  
कपाली वाक्यमाकर्ण्य शूलं शितशिखामुखम्  ।  
सम्मार्ज्य वामहस्तेन संरम्भविवृतेक्षणः  ॥ १५३.३८ ॥  
अधावद्भृकुटीवक्रो दैत्येन्द्राभिमुखो रणे  ।  
दृढेन मुष्टिबन्धेन शूलं विष्टभ्य निर्मलम्  ॥ १५३.३९ ॥  
जघान कुम्भदेशे तु कपाली गजदानवम्  ।  
ततो दशापि ते रुद्रा निर्मलायोमयै रणे  ॥ १५३.४० ॥  
जघ्नुः शूलैश्च दैत्येन्द्रं शैलवर्ष्माणमाहवे  ।  
स्रुतशोणितरन्ध्रस्तु शितशूलमुखार्दितः  ॥ १५३.४१ ॥  
बभौ कृष्णच्छविर्दैत्यः शरदीवामलं सरः  ।  
प्रोत्फुल्लारुणनीलाब्जसङ्घातः सर्वतोदिशम्  ॥ १५३.४२ ॥  
भस्मशुभ्रतनुछायै रुद्रैर्हंसैरिवावृतः  ।  
उपस्थितार्तिर्दैत्योऽथ प्रचलत्कर्णपल्लवः  ॥ १५३.४३ ॥  
शम्भुं बिभेद दशनैर्नाभिदेशे गजासुरः  ।  
दृष्ट्वा सक्तं तु रुद्राभ्यां नव रुद्रास्ततोऽद्भुतम्  ॥ १५३.४४ ॥  
ततक्षुर्विविधैः शस्त्रैः शरीरममरद्विषः  ।  
निर्भया बलिनो युद्धे रणभूमौ व्यवस्थिताः  ॥ १५३.४५ ॥  
मृतं महिषमासाद्य वने गोमायवो यथा  ।  
कपालिनं परित्यज्य गतश्चासुरपुङ्गवः  ॥ १५३.४६ ॥  
वेगेन कुपितो दैत्यो नव रुद्रानुपाद्रवत् ।  
ममर्द चरणाघातैर्दन्तैश्चापि करेण च  ॥ १५३.४७ ॥  
स तैस्तुमुलयुद्धेन श्रममासादितो यदा  ।  
तदा कपाली जग्राह करं तस्यामरद्विषः  ॥ १५३.४८ ॥  
भ्रामयामास वेगेन ह्यतीव च गजासुरम्  ।  
दृष्ट्वा श्रमातुरं दैत्यं किञ्चित्स्फुरितजीवितम्  ॥ १५३.४९ ॥  
निरुत्साहं रणे तस्मिन् गतयुद्धोत्सवोद्यमम्  ।  
ततः पतत एवास्य चर्म चोत्कृत्य भैरवम्  ॥ १५३.५० ॥  
स्रवत्सर्वाङ्गरक्तौघं चकाराम्बरमात्मनः  ।  
दृष्ट्वा विनिहतं दैत्यं दानवेन्द्रा महाबलाः  ॥ १५३.५१ ॥  
वित्रेसुर्दुद्रुवुर्जग्मुर्निपेतुश्च सहस्रशः  ।  
दृष्ट्वा कपालिनो रूपं गजचर्माम्बरावृतम्  ॥ १५३.५२ ॥  
दिक्षु भूमौ तमेवोग्रं रुद्रं दैत्या व्यलोकयन्  ।  
एवं विलुलिते तस्मिन् दानवेन्द्रे महाबले  ॥ १५३.५३ ॥  
द्विपाधिरूढो दैत्येन्द्रो हतदुन्दुभिना ततः  ।  
कल्पान्ताम्बुधराभेण दुर्धरेणापि दानवः  ॥ १५३.५४ ॥  
निमिरभ्यपतत्तूर्णं सुरसैन्यानि लोडयन्  ॥ १५३.५५ ॥  
यां यां निमिगजो याति दिशं तां तां सवाहना  ।  
सन्त्यज्य दुद्रुवुर्देवा भयार्तास्त्यक्तहेतयः  ।  
गन्धेन सुरमातङ्गा दुद्रुवुस्तस्य हस्तिनः  ॥ १५३.५६ ॥  
पलायितेषु सैन्येषु सुराणां पाकशासनः  ।  
तस्थौ दिक्पालकैः सार्धमष्टभिः केशवेन च  ॥ १५३.५७ ॥  
सम्प्राप्तो निमिमातङ्गो यावच्छक्रगजं प्रति  ।  
तावच्छक्रगजो यातो मुक्त्वा नादं स भैरवम्  ॥ १५३.५८ ॥  
ध्रियमाणोऽपि यत्नेन स रणे नैव तिष्ठति  ।  
पलायिते गजे तस्मिन्नारूढः पाकशासनः  ॥ १५३.५९ ॥  
विपरीतमुखोऽयुध्यद्दानवेन्द्रबलं प्रति  ।  
शतक्रतुस्तु वज्रेण निमिं वक्षस्यताडयत् ॥ १५३.६० ॥  
गदया दन्तिनश्चास्य गण्डदेशेऽहनद्दृढम्  ।  
तत्प्रहारमचिन्त्यैव निमिर्निर्भयपौरुषः  ॥ १५३.६१ ॥  
ऐरावणं कटीदेशे मुद्गरेणाभ्यताडयत् ।  
स हतो मुद्गरेणाथ शक्रकुञ्जर आहवे  ॥ १५३.६२ ॥  
जगाम पश्चाच्चरणैर्धरणीं भूधराकृतिः  ।  
लाघवात्क्षिप्रमुत्थाय ततोऽमरमहागजः  ॥ १५३.६३ ॥  
रणादपससर्पाशु भीषितो निमिहस्तिना  ।  
ततो वायुर्ववौ रूक्षो बहुशर्करपांसुलः  ॥ १५३.६४ ॥  
सम्मुखो निमिमातङ्गो जवनाचलकम्पनः  ।  
स्रुतरक्तो बभौ शैलो घनधातुह्रदो यथा  ॥ १५३.६५ ॥  
धनेशोऽपि गदां गुर्वीं तस्य दानवहस्तिनः  ।  
चिक्षेप वेगाद्दैत्येन्द्रो निपपातास्य मूर्धनि  ॥ १५३.६६ ॥  
गजो गदानिपातेन स तेन परिमूर्छितः  ।  
दन्तैर्भित्त्वा धरां वेगात्पपाताचलसन्निभः  ॥ १५३.६७ ॥  
पतिते तु गजे तस्मिन् सिंहनादो महानभूत् ।  
सर्वतः सुरसैन्यानां गजबृंहितबृंहितैः  ॥ १५३.६८ ॥  
ह्रेषारवेण चाश्वानां गुणास्फोटैश्च धन्विनाम्  ।  
गजं तं निहतं दृष्ट्वा निमिं चापि पराङ्मुखम्  ॥ १५३.६९ ॥  
श्रुत्वा च सिंहनादं च सुराणामतिकोपनः  ।  
जम्भो जज्वाल कोपेन पीताज्य इव पावकः  ॥ १५३.७० ॥  
स सुरान्कोपरक्ताक्षो धनुष्यारोप्य सायकम्  ।  
तिष्ठतेत्यब्रवीत्तावत्सारथिं चाप्यचोदयत् ॥ १५३.७१ ॥  
वेगेन चलतस्तस्य तद्रथस्याभवद्द्युतिः  ।  
यथादित्यसहस्रस्याभुदितस्योदयाचले  ॥ १५३.७२ ॥  
पताकिना रथेनाजौ किङ्किणीजालमालिना  ।  
शशिशुभ्रातपत्रेण स तेन स्यन्दनेन तु  ॥ १५३.७३ ॥  
घट्टयन्सुरसैन्यानां हृदयं समदृश्यत  ।  
तमायान्तमभिप्रेक्ष्य धनुष्याहितसायकः  ॥ १५३.७४ ॥  
शतक्रतुरदीनात्मा दृढमाधत्त कार्मुकम्  ।  
बाणं च तैलधौताग्रमर्धचन्द्रमजिह्मगम्  ॥ १५३.७५ ॥  
तेनास्य सशरं चापं रणे चिछेद वृत्रहा  ।  
क्षिप्रं सन्त्यज्य तच्चापं जम्भो दानवनन्दनः  ॥ १५३.७६ ॥  
अन्यत्कार्मुकमादाय वेगवद्भारसाधनम्  ।  
शरांश्चाशीविषाकारांस्तैलधौतानजिह्मगान्  ॥ १५३.७७ ॥  
शक्रं विव्याध दशभिर्जत्रुदेशे तु पत्त्रिभिः  ।  
हृदये च त्रिभिश्चापि द्वाभ्यां च स्कन्धयोर्द्वयोः  ॥ १५३.७८ ॥  
शक्रोऽपि दानवेन्द्राय बाणजालमपीदृशम्  ।  
अप्राप्तान्दानवेन्द्रस्तु शराञ्छक्रभुजेरितान्  ॥ १५३.७९ ॥  
चिछेद दशधाकाशे शरैरग्निशिखोपमैः  ।  
ततस्तु शरजालेन देवेन्द्रो दानवेश्वरम्  ॥ १५३.८० ॥  
आच्छादयत यत्नेन वर्षास्विव घनैर्नभः  ।  
दैत्योऽपि बाणजालं तद्व्यधमत्सायकैः शितैः  ॥ १५३.८१ ॥  
यथा वायुर्घनाटोपं परिवार्य दिशो मुखे  ।  
शक्रोऽथ क्रोधसंरम्भान्न विशेषयते यदा  ॥ १५३.८२ ॥  
दानवेन्द्रं तदा चक्रे गन्धर्वास्त्रं महाद्भुतम्  ।  
तदुत्थतेजसा व्याप्तमभूद्गमनगोचरम्  ॥ १५३.८३ ॥  
गन्धर्वनगरैश्चापि नानाप्राकारतोरणैः  ।  
मुञ्चद्भिरद्भुताकारैरस्त्रवृष्टिं समन्ततः  ॥ १५३.८४ ॥  
अथास्त्रवृष्ट्या दैत्यानां हन्यमाना महाचमूः  ।  
जम्भं शरणमागच्छदप्रमेयपराक्रमम्  ॥ १५३.८५ ॥  
व्याकुलोऽपि स्वयं दैत्यः सहस्राक्षास्त्रपीडितः  ।  
स्मरन्साधुसमाचारं भीतत्राणपरोऽभवत् ॥ १५३.८६ ॥  
अथास्त्रं मौसलं नाम मुमोच दितिनन्दनः  ।  
ततोऽयोमुसलैः सर्वमभवत्पूरितं जगत् ॥ १५३.८७ ॥  
एकप्रहारकरणैरप्रधृष्यैः समन्ततः  ।  
गन्धर्वनगरं तेषु गन्धर्वास्त्रविनिर्मितम्  ॥ १५३.८८ ॥  
गान्धर्वमस्त्रं सन्धाय सुरसैन्येषु चापरम्  ।  
एकैकेन प्रहारेण गजानश्वान्महारथान्  ॥ १५३.८९ ॥  
रथाश्वान्सोऽहनत्क्षिप्रं शतशोऽथ सहस्रशः  ।  
ततः सुराधिपस्त्वाष्ट्रमस्त्रं च समुदीरयत् ॥ १५३.९० ॥  
सन्ध्यमाने ततस्त्वाष्ट्रे निश्चेरुः पावकार्चिषः  ।  
ततो यन्त्रमयान् दिव्यानायुधान्दुष्प्रधर्षिणः  ॥ १५३.९१ ॥  
तैर्यन्त्रैरभवद्बद्धमन्तरिक्षे वितानकम्  ।  
वितानकेन तेनाथ प्रशमं मौसले गते  ॥ १५३.९२ ॥  
शैलास्त्रं मुमुचे जम्भो यन्त्रसङ्घातताडनम्  ।  
व्यामप्रमाणैरुपलैस्ततो वर्षमवर्तत  ॥ १५३.९३ ॥  
त्वाष्ट्रस्य निर्मितान्याशु यन्त्राणि तदनन्तरम्  ।  
तेनोपलनिपातेन गतानि तिलशस्ततः  ॥ १५३.९४ ॥  
यन्त्राणि तिलशः कृत्वा शैलास्त्रं परमूर्धसु  ।  
निपपातातिवेगेनादारयत्पृथिवीं ततः  ॥ १५३.९५ ॥  
ततो वज्रास्त्रमकरोत्सहस्राक्षः पुरन्दरः  ।  
तदोपलमहावर्षं व्यशीर्यत समन्ततः  ॥ १५३.९६ ॥  
ततः प्रशान्ते शैलास्त्रे जम्भो भूधरसन्निभः  ।  
ऐषीकमस्त्रमकरोदभीतोऽतिपराक्रमः  ॥ १५३.९७ ॥  
ऐषीकेणागमन्नाशं वज्रास्त्रं शक्रवल्लभम्  ।  
विजृम्भत्यथ चैषीके परमास्त्रेऽतिदुर्धरे  ॥ १५३.९८ ॥  
जज्वलुर्देवसैन्यानि सस्यन्दनगजानि तु  ।  
दह्यमानेष्वनीकेषु तेजसा सुरसत्तमः  ॥ १५३.९९ ॥  
आग्नेयमस्त्रमकरोद्बलवान्पाकशासनः  ।  
तेनास्त्रेण तदस्त्रं च बभ्रंशे तदनन्तरम्  ॥ १५३.१०० ॥  
तस्मिन्प्रतिहते चास्त्रे पावकास्त्रं व्यजृम्भत  ।  
जज्वाल कायं जम्भस्य सरथं च ससारथिम्  ॥ १५३.१०१ ॥  
ततः प्रतिहतः सोऽथ दैत्येन्द्रः प्रतिभानवान्  ।  
वारुणास्त्रं मुमोचाथ शमनं पावकार्चिषाम्  ॥ १५३.१०२ ॥  
ततो जलधरैर्व्योम स्फुरद्विद्युल्लताकुलैः  ।  
गम्भीरमुरजध्वानैरापूरितमिवाम्बरम्  ॥ १५३.१०३ ॥  
करीन्द्रकरतुल्याभिर्जलधाराभिरम्बरात् ।  
पतन्तीभिर्जगत्सर्वं क्षणेनापूरितं बभौ  ॥ १५३.१०४ ॥  
शान्तमाग्नेयमस्त्रं तत्प्रविलोक्य सुराधिपः  ।  
वायव्यमस्त्रमकरोन्मेघसङ्घातनाशनम्  ॥ १५३.१०५ ॥  
वायव्यास्त्रबलेनाथ निर्धूते मेघमण्डले  ।  
बभूव विमलं व्योम नीलोत्पलदलप्रभम्  ॥ १५३.१०६ ॥  
वायुना चातिघोरेण कम्पितास्ते तु दानवाः  ।  
न शेकुस्तत्र ते स्थातुं रणेऽतिबलिनोऽपि ये  ॥ १५३.१०७ ॥  
तदा जम्भोऽभवच्छैलो दशयोजनविस्तृतः  ।  
मारुतप्रतिघातार्थं दानवानां भयापहः  ॥ १५३.१०८ ॥  
मुक्तनानायुधोदग्रतेजोऽभिज्वलितद्रुमः  ।  
ततः प्रशमिते वायौ दैत्येन्द्रे पर्वताकृतौ  ॥ १५३.१०९ ॥  
महाशनीं वज्रमयीं मुमोचाशु शतक्रतुः  ।  
तयाशन्या पतितया दैत्यस्याचलरूपिणः  ॥ १५३.११० ॥  
कन्दराणि व्यशीर्यन्त समन्तान्निर्झराणि तु  ।  
ततः सा दानवेन्द्रस्य शैलमाया न्यवर्तत  ॥ १५३.१११ ॥  
निवृत्तशैलमायोऽथ दानवेन्द्रो मदोत्कटः  ।  
बभूव कुञ्जरो भीमो महाशैलसमाकृतिः  ॥ १५३.११२ ॥  
स ममर्द सुरानीकं दन्तैश्चाप्यहनत्सुरान्  ।  
बभञ्ज पृष्ठतः कांश्चित्करेणावेष्ट्य दानवः  ॥ १५३.११३ ॥  
ततः क्षपयतस्तस्य सुरसैन्यानि वृत्रहा  ।  
अस्त्रं त्रैलोक्यदुर्धर्षं नारसिंहं मुमोच ह  ॥ १५३.११४ ॥  
ततः सिंहसहस्राणि निश्चेरुर्मन्त्रतेजसा  ।  
कृष्णदंष्ट्राट्टहासानि क्रकचाभनखानि च  ॥ १५३.११५ ॥  
तैर्विपाटितगात्रोऽसौ गजमायां व्यपोथयत् ।  
ततश्चाशीविषो घोरोऽभवत्फणशताकुलः  ॥ १५३.११६ ॥  
विषनिःश्वासनिर्दग्धं सुरसैन्यं महारथः  ।  
ततोऽस्त्रं गारुडं चक्रे शक्रश्चारुभुजस्तदा  ॥ १५३.११७ ॥  
ततो गरुत्मतस्तस्मात्सहस्राणि विनिर्ययुः  ।  
तैर्गरुत्मद्भिरासाद्य जम्भो भुजगरूपवान्  ।  
कृतस्तु खण्डशो दैत्यः सास्य माया व्यनश्यत  ॥ १५३.११८ ॥  
प्रनष्टायां तु मायायां ततो जम्भो महासुरः  ।  
चकार रूपमतुलं चन्द्रादित्यपथानुगम्  ।  
विवृत्तवदनो ग्रस्तुमियेष सुरपुङ्गवान्  ॥ १५३.११९ ॥  
ततोऽस्य विविशुर्वक्त्रं समहारथकुञ्जरा  ।  
सुरसेनाविशद्भीमं पातालोत्तानतालुकम्  ॥ १५३.१२० ॥  
सैन्येषु ग्रस्यमानेषु दानवेन बलीयसा  ।  
शक्रो दैन्यं समापन्नः श्रान्तबाहुः सवाहनः  ॥ १५३.१२१ ॥  
कर्तव्यतां नाध्यगच्छत्प्रोवाचेदं जनार्दनम्  ।  
किमनन्तरमत्रास्ति कर्तव्यस्यावशेषितम्  ॥ १५३.१२२ ॥  
यदाश्रित्य घटामोऽस्य दानवस्य युयुत्सवः  ।  
ततो हरिरुवाचेदं वज्रायुधमुदारधीः  ॥ १५३.१२३ ॥  
न साम्प्रतं रणस्त्याज्यस्त्वया कातरभैरवः  ।  
वर्धस्वाशु महामायां पुरन्दर रिपुं प्रति  ॥ १५३.१२४ ॥  
मयैष लक्षितो दैत्योऽधिष्ठितः प्राप्तपौरुषः  ।  
मा शक्र मोहमागच्छ क्षिप्रमस्त्रं स्मर प्रभो  ॥ १५३.१२५ ॥  
ततः शक्रः प्रकुपितो दानवं प्रति देवराट् ।  
नारायणास्त्रं प्रयतो मुमोचासुरवक्षसि  ॥ १५३.१२६ ॥  
एतस्मिन्नन्तरे दैत्यो विवृतास्योऽग्रसत्क्षणात् ।  
त्रीणि लक्षाणि गन्धर्वीकिन्नरोरगराक्षसान्  ॥ १५३.१२६* ॥  
ततो नारायणास्त्रं तत्पपातासुरवक्षसि  ।  
महास्त्रभिन्नहृदयः सुस्राव रुधिरं च सः  ॥ १५३.१२७ ॥  
रणागारमिवोद्गारं तत्याजासुरनन्दनः  ।  
तदस्त्रतेजसा तस्य रूपं दैत्यस्य नाशितम्  ॥ १५३.१२८ ॥  
ततश्चान्तर्दधे दैत्यो वियत्यनुपलक्षितः  ।  
गगनस्थः स दैत्येन्द्रः शस्त्रासनमतीन्द्रियम्  ॥ १५३.१२९ ॥  
मुमोच सुरसैन्यानां संहारे कारणं परम्  ।  
प्रासान्परश्वधांश्चक्रान् बाणान्वज्रान्समुद्गरान्  ॥ १५३.१३० ॥  
कुठारान्सह खड्गैश्च भिन्दिपालानयोगुडान्  ।  
ववर्ष दानवो रौद्रो ह्यबन्ध्यानक्षयानपि  ॥ १५३.१३१ ॥  
तैरस्त्रैर्दानवैर्मुक्तैर्देवानीकेषु भीषणैः  ।  
बाहुभिर्धरणिः पूर्णा शिरोभिश्च सकुण्डलैः  ॥ १५३.१३२ ॥  
ऊरुभिर्गजहस्ताभैः करीन्द्रैर्वाचलोपमैः  ।  
भग्नेषादण्डचक्राक्षै रथैः सारथिभिः सह  ॥ १५३.१३३ ॥  
दुःसञ्चाराभवत्पृथ्वी मांसशोणितकर्दमा  ।  
रुधिरौघह्रदावर्ता शवराशिशिलोच्चयैः  ॥ १५३.१३४ ॥  
कबन्धनृत्यसङ्कुले स्रवद्वसास्रकर्दमे जगत्त्रयोपसंहृतौ समे समस्तदेहिनाम्  ।  
शृगालगृध्रवायसाः परं प्रमोदमादधुः क्वचिद्विकृष्टलोचनः शवस्य रौति वायसः  ॥ १५३.१३५ ॥  
विकृष्टपीवरान्त्रकाः प्रयान्ति जम्बुकाः क्वचित्क्वचित्स्थितोऽतिभीषणः श्वचञ्चुचर्वितो बकः  ।  
मृतस्य मांसमाहरञ्छ्वजातयश्च संस्थिताः क्वचिद्वृको गजासृजं पपौ निलीयतान्त्रतः  ॥ १५३.१३६ ॥  
क्वचित्तुरङ्गमण्डली विकृष्यते श्वजातिभिः क्वचित्पिशाचजातकैः प्रपीतशोणितासवैः  ।  
स्वकामिनीयुतैर्द्रुतं प्रमोदमत्तसम्भ्रमैर्ममैतदानयाननं खुरोऽयमस्तु मे प्रियः  ॥ १५३.१३७ ॥  
करोऽयमब्जसन्निभो ममास्तु कर्णपूरकः सरोषमीक्षतेऽपरा वपां विना प्रियं तदा  ।  
परा प्रिया ह्यवाप यद्भृतोष्णशोणितासवं विकृष्य शवचर्म तत्प्रबद्धसान्द्रपल्लवम्  ॥ १५३.१३८ ॥  
चकार यक्षकामिनी तरुं कुठारपाटितं गजस्य दन्तमात्मजं प्रगृह्य कुम्भसम्पुटम्  ।  
विपाट्य मौक्तिकं परं प्रियप्रसादमिच्छते समांसशोणितासवं पपुश्च यक्षराक्षसाः  ॥ १५३.१३९ ॥  
मृताश्वकेशवासितं रसं प्रगृह्य पाणिना प्रियाविमुक्तजीवितं समानयासृगासवम्  ।  
न पथ्यतां प्रयाति मे गतं श्मशानगोचरं नरस्य तज्जहात्यसौ प्रशस्य किन्नराननम्  ॥ १५३.१४० ॥  
स नाग एष नो भयं दधाति मुक्तजीवितो न दानवस्य शक्यते मया तदेकयाननम्  ।  
इति प्रियाय वल्लभा वदन्ति यक्षयोषितः परे कपालपाणयः पिशाचयक्षराक्षसाः  ॥ १५३.१४१ ॥  
वदन्ति देहि देहि मे ममातिभक्ष्यचारिणः परेऽवतीर्य शोणितापगासु धौतमूर्तया  ।  
पितॄन् प्रतर्प्य देवताः समर्चयन्ति चामिषैर्गजोडुपे सुसंस्थितास्तरन्ति शोणितं ह्रदम्  ॥ १५३.१४२ ॥  
इति प्रगाढसङ्कटे सुरासुरे सुसङ्गरे भयं समुझ्य दुर्जया भटाः स्फुटन्ति मानिनः  ॥ १५३.१४३ ॥  
तत शक्रो धनेशश्च वरुणः पवनोऽनलः  ।  
यमोऽपि निरृतिश्चापि दिव्यास्त्राणि महाबलाः  ॥ १५३.१४४ ॥  
आकाशे मुमुचुः सर्वे दानवानभिसन्ध्य ते  ।  
अस्त्राणि व्यर्थतां जग्मुर्देवानां दानवान्प्रति  ॥ १५३.१४५ ॥  
संरम्भेणाप्ययुध्यन्त संहतास्तुमुलेन च  ।  
गतिं न विविदुश्चापि श्रान्ता दैत्यस्य देवताः  ॥ १५३.१४६ ॥  
दैत्यास्त्रभिन्नसर्वाङ्गा ह्यकिञ्चित्करतां गताः  ।  
परस्परं व्यलीयन्त गावः शीतार्दिता इव  ॥ १५३.१४७ ॥  
तदवस्थान्हरिर्दृष्ट्वा देवाञ्छक्रमुवाच ह  ।  
ब्रह्मास्त्रं स्मर देवेन्द्र यस्यावध्यो न विद्यते  ।  
विष्णुना चोदितः शक्रः सस्मारास्त्रं महौजसम्  ॥ १५३.१४८ ॥  
सम्पूजितं नित्यमरातिनाशनं समाहितं बाणममित्रघातने  ।  
धनुष्यजय्ये विनियोज्य बुद्धिमानभूत्ततो मन्त्रसमाधिमानसः  ॥ १५३.१४९ ॥  
स मन्त्रमुच्चार्य यतान्तराशयो वधाय दैत्यस्य धियाभिसन्ध्य तु  ।  
विकृष्य कर्णान्तमकुण्ठदीधितिं मुमोच वीक्ष्याम्बरमार्गमुन्मुखः  ॥ १५३.१५० ॥  
अथासुरः प्रेक्ष्य महास्त्रमाहितं विहाय मायामवनौ व्यतिष्ठत  ।  
प्रवेपमानेन मुखेन शुष्यता बलेन गात्रेण च सम्भ्रमाकुलः  ॥ १५३.१५१ ॥  
ततस्तु तस्यास्त्रवराभिमन्त्रितः शरोऽर्धचन्द्रप्रतिमो महारणे  ।  
पुरन्दरस्यासनबन्धुतां गतो नवार्कबिम्बं वपुषा विडम्बयन्  ॥ १५३.१५२ ॥  
किरीटकोटिस्फुटकान्तिसङ्कटं सुगन्धिनानाकुसुमाधिवासितम्  ।  
प्रकीर्णधूमज्वलनाभमूर्धजं पपात जम्भस्य शिरः सकुण्डलम्  ॥ १५३.१५३ ॥  
तस्मिन्विनिहते जम्भे दानवेन्द्राः पराङ्मुखाः  ।  
ततस्ते भग्नसङ्कल्पाः प्रययुर्यत्र तारकः  ॥ १५३.१५४ ॥  
तांस्तु त्रस्तान्समालोक्य श्रुत्वारोषमगात्परम्  ।  
स जम्भदानवेन्द्रं तु सुरै रणमुखे हतम्  ॥ १५३.१५५ ॥  
सावलेपं ससंरम्भं सगर्वं सपराक्रमम्  ।  
साविष्कारमनाकारं तारको भावमाविशत् ॥ १५३.१५६ ॥  
स जैत्रं रथमास्थाय सहस्रेण गरुत्मताम्  ।  
संरम्भाद्दानवेन्द्रस्तु सुरै रणमुखे गतः  ॥ १५३.१५७ ॥  
सर्वायुधपरिष्कारः सर्वास्त्रपरिरक्षितः  ।  
त्रैलोक्यऋद्धिसम्पन्नः सुविस्तृतमहाननः  ॥ १५३.१५८ ॥  
रणायाभ्यपतत्तूर्णं सैन्येन महता वृतः  ।  
जम्भास्त्रक्षतसर्वाङ्गं त्यक्त्वैरावतदन्तिनम्  ॥ १५३.१५९ ॥  
सज्जं मातलिना गुप्तं रथमिन्द्रस्य तेजसा  ।  
तप्तहेमपरिष्कारं महारत्नसमन्वितम्  ॥ १५३.१६० ॥  
चतुर्योजनविस्तीर्णं सिद्धसङ्घपरिष्कृतम्  ।  
गन्धर्वकिन्नरोद्गीतमप्सरोनृत्यसङ्कुलम्  ॥ १५३.१६१ ॥  
सर्वायुधमसम्बाधं विचित्ररचनोज्ज्वलम्  ।  
तं रथं देवराजस्य परिवार्य समन्ततः  ॥ १५३.१६२ ॥  
दंशिता लोकपालास्तु तस्थुः सगरुडध्वजाः  ।  
ततश्चचाल वसुधा ततो रूक्षो मरुद्ववौ  ॥ १५३.१६३ ॥  
ततोऽम्बुधय उद्भूतास्ततो नष्टा रविप्रभा  ।  
ततस्तमः समुद्भूतं नातोऽदृश्यन्त तारकाः  ॥ १५३.१६४ ॥  
ततो जज्वलुरस्त्राणि ततोऽकम्पत वाहिनी  ।  
एकतस्तारको दैत्यः सुरसङ्घस्तु चैकतः  ॥ १५३.१६५ ॥  
लोकावसादमेकत्र जगत्पालनमेकतः  ।  
चराचराणि भूतानि सुरासुरविभेदतः  ॥ १५३.१६६ ॥  
तद्द्विधाप्येकतां यातं ददृशुः प्रेक्षका इव  ।  
यद्वस्तु किञ्चिल्लोकेषु त्रिषु सत्तास्वरूपकम्  ।  
तत्तत्रादृश्यदखिलं खिलीभूतविभूतिकम्  ॥ १५३.१६७ ॥  
अस्त्राणि तेजांसि धनानि धैर्यं सेनाबलं वीर्यपराक्रमौ च  ।  
सत्त्वौजसां तन्निकरं बभूव सुरासुराणां तपसो बलेन  ॥ १५३.१६८ ॥  
अथाभिमुखमायान्तं नवभिर्नतपर्वभिः  ।  
बाणैरनलकल्पाग्रैर्बिभिदुस्तारकं हृदि  ॥ १५३.१६९ ॥  
स तानचिन्त्य दैत्येन्द्रः सुरबाणान्गतान्हृदि  ।  
नवभिर्नवभिर्बाणैः सुरान्विव्याध दानवः  ॥ १५३.१७० ॥  
जगद्धरणसम्भूतैः शल्यैरिव पुरःसरैः  ।  
ततोऽच्छिन्नं शरव्रातं सङ्ग्रामे मुमुचुः सुराः  ॥ १५३.१७१ ॥  
अनन्तरं च कान्तानामश्रुपातमिवानिशम्  ।  
तदप्राप्तं वियत्येव नाशयामास दानवः  ॥ १५३.१७२ ॥  
शरैर्यथा कुचरितैः प्रख्यातं परमागतम्  ।  
सुनिर्मलं क्रमायातं कुपुत्रः स्वं महाकुलम्  ॥ १५३.१७३ ॥  
ततो निवार्य तद्बाणजालं सुरभुजेरितम्  ।  
बाणैर्व्योम दिशः पृथ्वीं पूरयामास दानवः  ॥ १५३.१७४ ॥  
चिछेद पुङ्खदेशेषु स्वके स्थाने च लाघवात् ।  
बाणजालैः सुतीक्ष्णाग्रैः कङ्कबर्हिणवाजितैः  ॥ १५३.१७५ ॥  
कर्णान्तकृष्टैर्विमलैः सुवर्णरजतोज्ज्वलैः  ।  
शास्त्रार्थैः संशयप्राप्तान् यथार्थान्वै विकल्पितैः  ॥ १५३.१७६ ॥  
ततः शतेन बाणानां शक्रं विव्याध दानवः  ।  
नारायणं च सप्तत्या नवत्या च हुताशनम्  ॥ १५३.१७७ ॥  
दशभिर्मारुतं मूर्ध्नि यमं दशभिरेव च  ।  
धनदं चैव सप्तत्या वरुणं च तथाष्टभिः  ॥ १५३.१७८ ॥  
विंशत्या निरृतिं दैत्यः पुनश्चाष्टाभिरेव च  ।  
विव्याध पुनरेकैकं दशभिर्दशभिः शरैः  ॥ १५३.१७९ ॥  
तथा च मातलिं दैत्यो विव्याध त्रिभिराशुगैः  ।  
गरुडं दशभिश्चैव स विव्याध पतत्रिभिः  ॥ १५३.१८० ॥  
पुनश्च दैत्यो देवानां तिलशो नतपर्वभिः  ।  
चकार वर्मजातानि चिछेद च धनूंषि तु  ।  
ततो विकवचा देवा विधनुष्काः शरैः कृताः  ॥ १५३.१८१ ॥  
अथान्यानि चापानि तस्मिन्सरोषा रणे लोकपाला गृहीत्वा समन्तात् ।  
शरैरक्षयैर्दानवेन्द्रं ततक्षुस्तदा दानवोऽमर्षसंरक्तनेत्रः  ॥ १५३.१८२ ॥  
शरानग्निकल्पान्ववर्षामराणां ततो बाणमादाय कल्पानलाभम्  ।  
जघानोरसि क्षिप्रमिन्द्रं सुबाहुं महेन्द्रो व्यकम्पद्रथोपस्थ एव  ॥ १५३.१८३ ॥  
विलोक्यान्तरिक्षे सहस्रार्कबिम्बं पुनर्दानवो विष्णुमुद्भूतवीर्यम्  ।  
शराभ्यां जघानांसमूले सलीलं ततः केशवस्यापतच्छार्ङ्गमग्रे  ॥ १५३.१८४ ॥  
ततस्तारकः प्रेतनाथं पृषत्कैर्वसुं तस्य सव्ये स्मरन्क्षुद्रभावम्  ।  
शरैरग्निकल्पैर्जलेशस्य कायं रणेऽशोषयद्दुर्जयो दैत्यराजः  ॥ १५३.१८५ ॥  
शरैरग्निकल्पैश्चकाराशु दैत्यस्तथा राक्षसान्भीतभीतान्दिशासु  ।  
पृषत्कैश्च रूक्षैर्विकारप्रयुक्तं चकारानिलं लीलयैवासुरेशः  ॥ १५३.१८६ ॥  
क्षणाल्लब्धचित्ताः स्वयं विष्णुशक्रानलाद्याः सुसंहत्य तीक्ष्णैः पृषत्कैः  ।*  
प्रचक्रुः प्रचण्डेन दैत्येन सार्धं महासङ्गरं सङ्गरग्रासकल्पम्  ॥ १५३.१८७ ॥*  
अथानम्य चापं हरिस्तीक्ष्णबाणैर्हनत्सारथिं दैत्यराजस्य हृद्यम्  ।  
ध्वजं धूमकेतुः किरीटं महेन्द्रो धनेशो धनुः काञ्चनानद्धपृष्ठम्  ।  
यमो बाहुदण्डं रथाङ्गानि वायुर्निशाचारिणामीश्वरस्यापि वर्म  ॥ १५३.१८८ ॥  
दृष्ट्वा तद्युद्धममरैरकृत्रिमपराक्रमम्  ।  
दैत्यनाथः कृतं सङ्ख्ये स्वबाहुयुगबान्धवः  ॥ १५३.१८९ ॥  
मुमोच मुद्गरं भीमं सहस्राक्षाय सङ्गरे  ।  
दृष्ट्वा मुद्गरमायान्तमनिवार्यमथाम्बरे  ॥ १५३.१९० ॥  
रथादाप्लुत्य धरणीमगमत्पाकशासनः  ।  
मुद्गरोऽपि रथोपस्थे पपात परुषस्वनः  ॥ १५३.१९१ ॥  
स रथं चूर्णयामास न ममार च मातलिः  ।  
गृहीत्वा पट्टिशं दैत्यो जघानोरसि केशवम्  ॥ १५३.१९२ ॥  
स्कन्धे गरुत्मतः सोऽपि निषसाद विचेतनः  ।  
खड्गेन राक्षसेन्द्रस्य निचकर्त च वाहनम्  ॥ १५३.१९३ ॥  
यमं च पातयामास भूमौ दैत्यो भुशुण्डिना  ।  
वह्निं च भिन्दिपालेन ताडयामास मूर्धनि  ॥ १५३.१९४ ॥  
वायुं च दोर्भ्यामुत्क्षिप्य पातयामास भूतले  ।  
धनेशं च धनुष्कोट्या कुट्टयामास कोपनः  ॥ १५३.१९५ ॥  
ततो देवनिकायानामेकैकं समरे ततः  ।  
जघानास्त्रैरसङ्ख्येयैर्दैत्येन्द्रोऽमितविक्रमः  ॥ १५३.१९६ ॥  
लब्धसञ्ज्ञः क्षणाद्विष्णुश्चक्रं जग्राह दुर्धरम्  ।  
दानवेन्द्रवसासिक्तं पिशिताशनकोन्मुखम्  ॥ १५३.१९७ ॥  
मुमोच दानवेन्द्रस्य दृढं वक्षसि केशवः  ।  
पपात चक्रं दैत्यस्य हृदये भास्करद्युति  ॥ १५३.१९८ ॥  
व्यशीर्यत ततः काये नीलोत्पलमिवाश्मनि  ।  
ततो वज्रं महेन्द्रस्तु प्रमुमोचार्चितं चिरम्  ॥ १५३.१९९ ॥  
यस्मिञ्जयाशा शक्रस्य दानवेन्द्ररणे त्वभूत् ।  
तारकस्य सुसम्प्राप्य शरीरं शौर्यशालिनः  ॥ १५३.२०० ॥  
व्यशीर्यत विकीर्णार्चिः शतधा खण्डतां गतम्  ।  
विनाशमगमन्मुक्तं वायुनासुरवक्षसि  ॥ १५३.२०१ ॥  
ज्वलितं ज्वलनाभासमङ्कुशं कुलिशं यथा  ।  
विनाशमागतं दृष्ट्वा वायुश्चाङ्कुशमाहवे  ॥ १५३.२०२ ॥  
रुष्टः शैलेन्द्रमुत्पाट्य पुष्पितद्रुमकन्दरम्  ।  
चिक्षेप दानवेन्द्राय पञ्चयोजनविस्तृतम्  ॥ १५३.२०३ ॥  
महीधरं तमायान्तं दैत्यः स्मितमुखस्तदा  ।  
जग्राह वामहस्तेन बालकन्दुकलीलया  ॥ १५३.२०४ ॥  
ततो दण्डं समुद्यम्य कृतान्तः क्रोधमूर्छितः  ।  
दैत्येन्द्रं मूर्ध्नि चिक्षेप भ्राम्य वेगेन दुर्जयः  ॥ १५३.२०५ ॥  
सोऽसुरस्यापतन्मूर्ध्नि दैत्यस्तं च न बुद्धवान्  ।  
कल्पान्तदहनालोकामजय्यां ज्वलनस्ततः  ॥ १५३.२०६ ॥  
शक्तिं चिक्षेप दुर्धर्षां दानवेन्द्राय संयुगे  ।  
नवा शिरीषमालेव सास्य वक्षस्यराजत  ॥ १५३.२०७ ॥  
ततः खड्गं समाकृष्य कोशादाकाशनिर्मलम्  ।  
भासितासितदिग्भागं लोकपालोऽपि निरृतिः  ॥ १५३.२०८ ॥  
चिक्षेप दानवेन्द्राय तस्य मूर्ध्नि पपात च  ।  
पतितश्चागमत्खड्गः स शीघ्रं शतखण्डताम्  ॥ १५३.२०९ ॥  
जलेशस्तूग्रदुर्धर्षं विषपावकभैरवम्  ।  
मुमोच पाशं दैत्यस्य भुजबन्धाभिलाषुकः  ॥ १५३.२१० ॥  
स दैत्यभुजमासाद्य सर्पः सद्यो व्यपद्यत  ।  
स्फुटितक्रकचक्रूरदशनालिर्महाहनुः  ॥ १५३.२११ ॥  
ततोऽश्विनौ समरुतः ससाध्याः समहोरगाः  ।  
यक्षराक्षसगन्धर्वा दिव्यनानास्त्रपाणयः  ॥ १५३.२१२ ॥  
जघ्नुर्दैत्येश्वरं सर्वे सम्भूय सुमहाबलाः  ।  
न चास्त्राण्यस्य सजन्ति गात्रे वज्राचलोपमे  ॥ १५३.२१३ ॥  
ततो रथादवप्लुत्य तारको दानवाधिपः  ।  
जघान कोटिशो देवान् करपार्ष्णिभिरेव च  ॥ १५३.२१४ ॥  
हतशेषाणि सैन्यानि देवानां विप्रदुद्रुवुः  ।  
दिशो भीतानि सन्त्यज्य रणोपकरणानि तु  ॥ १५३.२१५ ॥  
लोकपालांस्ततो दैत्यो बबन्धेन्द्रमुखान्रणे  ।  
सकेशवान्दृढैः पाशैः पशुमारः पशूनिव  ॥ १५३.२१६ ॥  
स भूयो रथमास्थाय जगाम स्वकमालयम्  ।  
सिद्धगन्धर्वसङ्घुष्टविपुलाचलमस्तकम्  ॥ १५३.२१७ ॥  
स्तूयमानो दितिसुतैरप्सरोभिर्विनोदितः  ।  
त्रैलोक्यलक्ष्मीस्तद्देशे प्राविशत्स्वपुरं यथा  ॥ १५३.२१८ ॥  
निषसादासने पद्मरागरत्नविनिर्मिते  ।  
ततः किन्नरगन्धर्वनागनारीविनोदितैः  ।  
क्षणं विनोद्यमानस्तु प्रचलन्मणिकुण्डलः  ॥ १५३.२१९ ॥  


______________________________________________________  


मत्स्यपुराण १५४  

*सूत उवाच  
प्रादुरासीत्प्रतीहारः शुभ्रनीलाम्बुजाम्बरः  ।  
स जानुभ्यां महीं गत्वा पिहितास्यः स्वपाणिना  ॥ १५४.१ ॥  
उवाचानाविलं वाक्यमल्पाक्षरपरिस्फुटम्  ।  
दैत्येन्द्रमर्कवृन्दानां बिभ्रतं भास्वरं वपुः  ॥ १५४.२ ॥  
कालनेमिः सुरान्बद्धांश्चादाय द्वारि तिष्ठति  ।  
स विज्ञापयति स्थेयं क्व बन्दिभिरिति प्रभो  ॥ १५४.३ ॥  
तन्निशम्याब्रवीद्दैत्यः प्रतीहारस्य भाषितम्  ।  
यथेष्टं स्थीयतामेभिर्गृहं मे भुवनत्रयम्  ॥ १५४.४ ॥  
केवलं पाशबन्धेन विमुक्तैरविलम्बितम्  ।  
एवं कृते ततो देवा दूयमानेन चेतसा  ॥ १५४.५ ॥  
जग्मुर्जगद्गुरुं द्रष्टुं शरणं कमलोद्भवम्  ।  
निवेदितास्ते शक्राद्याः शिरोभिर्धरणिं गताः  ।  
तुष्टुवुः स्पष्टवर्णार्थैर्वचोभिः कमलासनम्  ॥ १५४.६ ॥  

*देवा ऊचुः  
त्वमोङ्कारोऽस्यङ्कुराय प्रसूतो विश्वस्यात्मानन्तभेदस्य पूर्वम्  ।  
सम्भूतस्यानन्तरं सत्त्वमूर्ते संहारेच्छोस्ते नमो रुद्रमूर्ते  ॥ १५४.७ ॥  
व्यक्तिं नीत्वा त्वं वपुः स्वं महिम्ना तस्मादण्डात्साभिधानादचिन्त्यः  ।  
द्यावापृथ्व्योरूर्ध्वखण्डावराम्यां ह्यण्डादस्मात्त्वं विभागं करोषि  ॥ १५४.८ ॥  
व्यक्तं मेरौ यज्जनायुस्तवाभूदेवं विद्मस्त्वत्प्रणीतश्चकास्ति  ।  
व्यक्तं देवा जन्मनः शाश्वतस्य द्यौस्ते मूर्धा लोचने चन्द्रसूर्यौ  ॥ १५४.९ ॥  
व्यालाः केशाः श्रोत्ररन्ध्रा दिशस्ते पादौ भूमिर्नाभिरन्ध्रे समुद्राः  ।  
मायाकारः कारणं त्वं प्रसिद्धो वेदैः शान्तो ज्योतिषा त्वं विमुक्तः  ॥ १५४.१० ॥  
वेदार्थेषु त्वां विवृण्वन्ति बुद्ध्वा हृत्पद्मान्तःसन्निविष्टं पुराणम्  ।  
त्वामात्मानं लब्धयोगा गृणन्ति साङ्ख्यैर्यास्ताः सप्त सूक्ष्माः प्रणीताः  ॥ १५४.११ ॥  
तासां हेतुर्याष्टमी चापि गीता तस्यां तस्यां गीयसे वै त्वमन्तम्  ।  
दृष्ट्वा मूर्तिं स्थूलसूक्ष्मां चकार देवैर्भावाः कारणैः कैश्चिदुक्ताः  ॥ १५४.१२ ॥  
सम्भूतास्ते त्वत्त एवादिसर्गे भूयस्तां तां वासनां तेऽभ्युपेयुः  ।  
त्वत्सङ्कल्पेनान्तमायाप्तिगूढः कालो मेयो ध्वस्तसङ्ख्याविकल्पः  ॥ १५४.१३ ॥  
भावाभावव्यक्तिसंहारहेतुस्त्वं सोऽनन्तस्तस्य कर्तासि चात्मन्  ।  
येऽन्ये सूक्ष्माः सन्ति तेभ्योऽभिगीतः स्थूला भावाश्चावृतारश्च तेषाम्  ॥ १५४.१४ ॥  
तेभ्यः स्थूलैस्तैः पुराणैः प्रतीतो भूतं भव्यं चैवमुद्भूतिभाजाम्  ।  
भावे भावे भावितं त्वा युनक्ति युक्तं युक्तं व्यक्तिभावान्निरस्य  ।  
इत्थं देवो भक्तिभाजां शरण्यस्त्राता गोप्ता नो भवानन्तमूर्तिः  ॥ १५४.१५ ॥  
विरेमुरमराः स्तुत्वा ब्रह्माणमविकारिणम्  ।  
तस्थुर्मनोभिरिष्टार्थसम्प्राप्तिप्रार्थनास्ततः  ॥ १५४.१६ ॥  
एवं स्तुतो विरिञ्चिस्तु प्रसादं परमं गतः  ।  
अमरान्वरदेनाह वामहस्तेन निर्दिशन्  ॥ १५४.१७ ॥  

*ब्रह्मोवाच  
नारी याभर्तृकाकस्मात्तनुस्ते त्यक्तभूषणा  ।  
न राजते तथा शक्र म्लानवक्त्रशिरोरुहा  ॥ १५४.१८ ॥  
हुताशनविमुक्तोऽपि न धूमेन विराजसे  ।  
भस्मनेव प्रतिच्छन्नो दग्धदावश्चिरोषितः  ॥ १५४.१९ ॥  
यमामयमये नैव शरीरे त्वं विराजसे  ।  
दण्डस्यालम्बनेनेव ह्यकृच्छ्रस्तु पदे पदे  ॥ १५४.२० ॥  
रजनीचरनाथोऽपि किं भीत इव भाषसे  ।  
राक्षसेन्द्र क्षताराते त्वमरातिक्षतो यथा  ॥ १५४.२१ ॥  
तनुस्ते वरुणोच्छुष्का परीतस्येव वह्निना  ।  
विमुक्तरुधिरं पाशं फणिभिः प्रविलोकयन्  ॥ १५४.२२ ॥  
वायो भवान् विचेतस्कस्त्वं स्निग्धैरिव निर्जितः  ।  
किं त्वं बिभेषि धनद सन्न्यस्यैव कुबेरताम्  ॥ १५४.२३ ॥  
रुद्रास्त्रिशूलिनः सन्तो वदध्वं बहुशूलताम्  ।  
भवन्तः केन तत्क्षिप्तं तेजस्तु भवतामपि  ॥ १५४.२४ ॥  
अकिञ्चित्करतां यातः करस्ते न विभासते  ।  
अलं नीलोत्पलाभेन चक्रेण मधुसूदन  ॥ १५४.२५ ॥  
किं त्वयानुदरालीन भुवनप्रविलोकनम्  ।  
क्रियते स्तिमिताक्षेण भवता विश्वतोमुख  ॥ १५४.२६ ॥  
एवमुक्ताः सुरास्तेन ब्रह्मणा ब्रह्ममूर्तिना  ।  
वाचां प्रधानभूतत्वान्मारुतं तमचोदयन्  ॥ १५४.२७ ॥  
अथ विष्णुमुखैर्देवैः श्वसनः प्रतिबोधितः  ।  
चतुर्मुखं तदा प्राह चराचरगुरुं विभुम्  ॥ १५४.२८ ॥  
न तु वेत्सि चराचरभूतगतं भवभावमतीव महानुच्छ्रितः प्रभवः  ।*  
पुनरर्थिवचोऽभिविस्तृतश्रवणोपमकौतुकभावकृतः  ॥ १५४.२९ ॥*  
त्वमनन्त करोषि जगद्भवतां सचराचरगर्भविभिन्नगुणाम्  ।  
अमरासुरमेतदशेषमपि त्वयि तुल्यमहो जनकोऽसि यतः  ॥ १५४.३० ॥  
पितुरस्ति तथापि मनोविकृतिः सगुणो विगुणो बलवानबलः  ।  
भवतो वरलाभनिवृत्तभयः कुलिशाङ्गसुतो दितिजोऽतिबलः  ॥ १५४.३१ ॥  
सचराचरनिर्मथने किमिति कितवस्तु कृतो विहितो भवता  ।  
किल देव त्वया स्थितये जगतां महदद्भुतचित्रविचिगुणाः  ॥ १५४.३२ ॥  
अपि तुष्टिकृतः श्रुतकामफला विहिता द्विजनायक देवगणाः  ।  
अपि नाकमभूत्किल यज्ञभुजां भवतो विनियोगवशात्सततम्  ॥ १५४.३३ ॥  
अपहृत्य विमानगणं स कृतो दितिजेन महामरुभूमिसमः  ।  
कृतवानसि सर्वगुणातिशयं यमशेषमहीधरराजतया  ॥ १५४.३४ ॥  
सममिङ्गितभावविधिः स गिरिर्गगनेन सदोच्छ्रयतां हि गतः  ।  
अधिवासविहारविधावुचितो दितिजने पविक्षतशृङ्गतटः  ॥ १५४.३५ ॥  
परिलुण्ठितरत्नगुहानिवहो बहुदैत्यसभाश्रयतां गमितः  ।  
सुरराज स तस्य भयेन गतं व्यदधादशरीर इतोऽपि वृथा  ॥ १५४.३६ ॥  
उपयोग्यतया विवृतं सुचिरं विमलद्युतिपूरितदिग्वदनम्  ।  
भवतैव विनिर्मितमादियुगे सुरहेतिसमूहमनुत्थमिदम्  ॥ १५४.३७ ॥  
दितिजस्य शरीरमवाप्य गतं शतधा मतिभेदमिवाल्पमनाः  ।  
आसारधूलिध्वस्ताङ्गा द्वारस्थाः स्मः कदर्थिनः  ।  
लब्धप्रवेशाः कृच्छ्रेण वयं तस्यामरद्विषः  ॥ १५४.३८ ॥  
सभायाममरा देव निकृष्टेऽप्युपवेशिताः  ।  
वेत्रहस्तैरजल्पन्तस्ततोऽपहसितास्तु तैः  ॥ १५४.३९ ॥  
महार्थाः सिद्धसर्वार्था भवन्तः स्वल्पभाषिणः  ।  
चाटुयुक्तमथो कर्म ह्यमरा बहु भाषत  ॥ १५४.४० ॥  
समयं दैत्यसिंहस्य सशक्रस्य नु संस्थिताः  ।  
वदतेति च दैत्यस्य प्रेष्यैर्विहसिता बहु  ॥ १५४.४१ ॥  
ऋतवो मूर्तिमन्तस्तमुपासन्ते ह्यहर्निशम्  ।  
कृतापराधसन्त्रासं न त्यजन्ति कदाचन  ॥ १५४.४२ ॥  
तन्त्रीत्रयलयोपेतं सिद्धगन्धर्वकिन्नरैः  ।  
सुरागमुपधा नित्यं गीयते तस्य वेश्मसु  ॥ १५४.४३ ॥  
हन्ताकृतोपकरणैर्मित्राणि गुरुलाघवैः  ।  
शरणागतसन्त्यागी त्यक्तसत्यपरिश्रयः  ॥ १५४.४४ ॥  
इति निःशेषमथवा निःशेषं वै न शक्यते  ।  
तस्याविनयमाख्यातुं स्रष्टा तत्र परायणम्  ॥ १५४.४५ ॥  
इत्युक्तः स्वात्मभूर्देवः सुरैर्दैत्यविचेष्टितम्  ।  
सुरानुवाच भगवांस्ततः स्मितमुखाम्बुजः  ॥ १५४.४६ ॥  

*ब्रह्मोवाच  
अवध्यस्तारको दैत्यः सर्वैरपि सुरासुरैः  ।  
यस्य वध्यः स नाद्यापि जातस्त्रिभुवने पुमान्  ॥ १५४.४७ ॥  
मया स वरदानेन छन्दयित्वा निवारितः  ।  
तपसः साम्प्रतं राजा त्रैलोक्यदहनात्मकात् ॥ १५४.४८ ॥  
स च वव्रे वधं दैत्यः शिशुतः सप्तवासरात् ।  
स सप्तदिवसो बालः शङ्कराद्यो भविष्यति  ॥ १५४.४९ ॥  
तारकस्य निहन्ता स भास्कराभो भविष्यति  ।  
साम्प्रतं चाप्यपत्नीकः शङ्करो भगवान्प्रभुः  ॥ १५४.५० ॥  
यच्चाहमुक्तवान्यस्या ह्युत्तानकरता सदा  ।  
उत्तानो वरदः पाणिरेष देव्याः सदैव तु  ॥ १५४.५१ ॥  
हिमाचलस्य दुहिता सा तु देवी भविष्यति  ।  
तस्याः सकाशाद्यः शर्वस्त्वरण्यां पावको यथा  ॥ १५४.५२ ॥  
जनयिष्यति तं प्राप्य तारकोऽभिभविष्यति  ।  
मयाप्युपायः स कृतो यथैवं हि भविष्यति  ॥ १५४.५३ ॥  
शेषश्चाप्यस्य विभवो विनश्येत्तदनन्तरम्  ।  
स्तोककालं प्रतीक्षध्वं निर्विशङ्केन चेतसा  ॥ १५४.५४ ॥  
इत्युक्तास्त्रिदशास्तेन साक्षात्कमलजन्मना  ।  
जग्मुस्तं प्रणिपत्येशं यथायोगं दिवौकसः  ॥ १५४.५५ ॥  
ततो गतेषु देवेषु ब्रह्मा लोकपितामहः  ।  
निशां सस्मार भगवान् स्वतनोः पूर्वसम्भवाम्  ॥ १५४.५६ ॥  
ततो भगवती रात्रिरुपतस्थे पितामहम्  ।  
तां विविक्ते समालोक्य ब्रह्मोवाच विभावरीम्  ॥ १५४.५७ ॥  

*ब्रह्मोवाच  
विभावरि महत्कायं विबुधानामुपस्थितम्  ।  
तत्कर्तव्यं त्वया देवि शृणु कार्यस्य निश्चयम्  ॥ १५४.५८ ॥  
तारको नाम दैत्येन्द्रः सुरकेतुरनिर्जितः  ।  
तस्याभावाय भगवाञ्जनयिष्यति चेश्वरः  ॥ १५४.५९ ॥  
सुतं स भविता तस्य तारकस्यान्तकारकः  ।  
शङ्करस्याभवत्पत्नी सती दक्षसुता तु या  ॥ १५४.६० ॥  
सा मृता कुपिता देवी कस्मिंश्चित्कारणान्तरे  ।  
भविता हिमशैलस्य दुहिता लोकभाविनी  ॥ १५४.६१ ॥  
विरहेण हरस्तस्या मत्वा शून्यं जगत्त्रयम्  ।  
तपस्यन्हिमशैलस्य कन्दरे सिद्धसेविते  ॥ १५४.६२ ॥  
प्रतीक्षमाणस्तज्जन्म कञ्चित्कालं निवत्स्यति  ।  
तयोः सुतप्ततपसोर्भविता यो महाबलः  ॥ १५४.६३ ॥  
स भविष्यति दैत्यस्य तारकस्य विनाशकः  ।  
जातमात्रा तु सा देवी स्वल्पसञ्ज्ञा च भामिनी  ॥ १५४.६४ ॥  
विरहोत्कण्ठिता गाढं हरसङ्गमलालसा  ।  
तयोः सुतप्ततपसोः संयोगः स्याच्छुभानने  ॥ १५४.६५ ॥  
ततस्ताभ्यां तु जनितः स्वल्पो वाक्कलहो भवेत् ।  
ततोऽपि संशयो भूयस्तारकं प्रति दृश्यते  ॥ १५४.६६ ॥  
तयोः संयुक्तयोस्तस्मात्सुरतासक्तिकारणे  ।  
विघ्नस्त्वया विधातव्यो यथा ताभ्यां तथा शृणु  ॥ १५४.६७ ॥  
गर्भस्थाने च तन्मातुः स्वेन रूपेण रञ्जय  ।  
ततो विहाय शर्वस्तां विश्रान्तो नर्मपूर्वकम्  ॥ १५४.६८ ॥  
भर्त्सयिष्यति तां देवीं ततः सा कुपिता सती  ।  
प्रयास्यति तपश्चर्तुं तत्तस्मात्तपसे पुनः  ॥ १५४.६९ ॥  
जनयिष्यति यं शर्वा दयितद्युतिमण्डितम्  ।  
स भविष्यति हन्ता वै सुरारीणामसंशयम्  ॥ १५४.७० ॥  
त्वयापि दानवा देवि हन्तव्या लोकदुर्जयाः  ।  
यावच्च न सती देहसङ्क्रान्तगुणसञ्चया  ॥ १५४.७१ ॥  
तत्सङ्गमेन तावत्त्वं दैत्यान्हन्तुं न शक्ष्यसे  ।  
एवं कृते तपस्तप्त्वा सृष्टिसंहारकारिणी  ॥ १५४.७२ ॥  
समाप्तनियमा देवी यदा चोमा भविष्यति  ।  
तदा स्वमेव तद्रूपं शैलजा प्रतिपत्स्यते  ॥ १५४.७३ ॥  
तनुस्तवापि सहजा सैकानंशा भविष्यति  ।  
रूपांशेन तु संयुक्ता त्वमुमायां भविष्यसि  ॥ १५४.७४ ॥  
एकानंशेति लोकस्त्वां वरदे पूजयिष्यति  ।  
भेदैर्बहुविधाकारैः सर्वगा कामसाधिनी  ॥ १५४.७५ ॥  
ओङ्कारवक्त्रा गायत्री त्वमिति ब्रह्मवादिभिः  ।  
आक्रान्तिरूर्जिताकारा राजभिश्च महाभुजैः  ॥ १५४.७६ ॥  
त्वं भूरिति विशां माता शूद्रैः शैवीति पूजिता  ।  
क्षान्तिर्मुनीनामक्षोभ्या दया नियमिनामिति  ॥ १५४.७७ ॥  
त्वं महोपायसन्दोहा नीतिर्नयविसर्पिणाम्  ।  
परिच्छित्तिस्त्वमर्थानां त्वमीहा प्राणिहृच्छया  ॥ १५४.७८ ॥  
त्वं मुक्तिः सर्वभूतानां त्वं गतिः सर्वदेहिनाम्  ।  
त्वं च कीर्तिमतां कीर्तिस्त्वं मूर्तिः सर्वदेहिनाम्  ॥ १५४.७९ ॥  
रतिस्त्वं रक्तचित्तानां प्रीतिस्त्वं हृष्टदर्शिनाम्  ।  
त्वं कान्तिः कृतभूषाणां त्वं शान्तिर्दुःखकर्मणाम्  ॥ १५४.८० ॥  
त्वं भ्रान्तिः सर्वबोधानां त्वं गतिः क्रतुयाजिनाम्  ।  
जलधीनां महावेला त्वं च लीला विलासिनाम्  ॥ १५४.८१ ॥  
सम्भूतिस्त्वं पदार्थानां स्थितिस्त्वं लोकपालिनी  ।  
त्वं कालरात्रिर्निःशेषभुवनावलिनाशिनी  ॥ १५४.८२ ॥  
प्रियकण्ठग्रहानन्ददायिनी त्वं विभावरी  ।  
इत्यनेकविधैर्देवि रूपैर्लोके त्वमर्चिता  ॥ १५४.८३ ॥  
ये त्वां स्तोष्यन्ति वरदे पूजयिष्यन्ति वापि ये  ।  
ते सर्वकामानाप्स्यन्ति नियता नात्र संशयः  ॥ १५४.८४ ॥  
इत्युक्ता तु निशा देवी तथेत्युक्त्वा कृताञ्जलिः  ।  
जगाम त्वरिता तूर्णं गृहं हिमगिरेः परम्  ॥ १५४.८५ ॥  
तत्रासीनां महाहर्म्ये रत्नभित्तिसमाश्रयाम्  ।  
ददर्श मेनामापाण्डुच्छविवक्त्रसरोरुहाम्  ॥ १५४.८६ ॥  
किञ्चिच्छ्याममुखोदग्रस्तनभारावनामिताम्  ।  
महौषधिगणाबद्धमन्त्रराजनिषेविताम्  ॥ १५४.८७ ॥  
उद्वहत्कनकोन्नद्धजीवरक्षामहोरगाम्  ।  
मणिदीपगणज्योतिर्महालोकप्रकाशिते  ॥ १५४.८८ ॥  
प्रकीर्णबहुसिद्धार्थे मनोजपरिवारके  ।  
शुचिन्यंशुकसञ्छन्नभूशय्यास्तरणोज्ज्वले  ॥ १५४.८९ ॥  
धूपामोदमनोरम्ये सर्जगन्धोपयोगिके  ।  
ततः क्रमेण दिवसे गते दूरं विभावरी  ॥ १५४.९० ॥  
व्यजृम्भत सुखोदर्के ततो मेना महागृहे  ।  
प्रसुप्तप्रायपुरुषे निद्राभूतोपचारिके  ॥ १५४.९१ ॥  
स्फुटालोके शशभृति भ्रान्तिरात्रिविहङ्गमे  ।  
रजनीचरभूतानां सङ्घैरावृतचत्वरे  ॥ १५४.९२ ॥  
गाढकण्ठग्रहालग्नसुभगेष्टजने ततः  ।  
किञ्चिदाकुलतां प्राप्ते मेनानेत्राम्बुजद्वये  ॥ १५४.९३ ॥  
आविवेश मुखे रात्रिः सुचिरस्फुटसङ्गमा  ।  
जन्मदाया जगन्मातुः क्रमेण जठरान्तरे  ॥ १५४.९४ ॥  
आविवेशान्तरं जन्म मन्यमाना क्षपा तु वै  ।  
अरञ्जयच्छविं देव्या गुहारण्ये विभावरी  ॥ १५४.९५ ॥  
ततो जगत्पतिप्राणहेतुर्हिमगिरिप्रिया  ।  
ब्राह्मे मुहूर्ते सुभगे व्यसूयत गुहारणिम्  ॥ १५४.९६ ॥  
तस्यां तु जायमानायां जन्तवः स्थाणुजङ्गमाः  ।  
अभवन्सुखिनः सर्वे सर्वलोकनिवासिनः  ॥ १५४.९७ ॥  
नारकाणामपि तदा सुखं स्वर्गसमं महत् ।  
अभवत्क्रूरसत्त्वानां चेतः शान्तं च देहिनाम्  ॥ १५४.९८ ॥  
ज्योतिषामपि तेजस्त्वमभवत्सुरतोन्नता  ।  
वनाश्रिताश्चौषधयः स्वादुवन्ति फलानि च  ॥ १५४.९९ ॥  
गन्धवन्ति च माल्यानि विमलं च नभोऽभवत् ।  
मारुतश्च सुखस्पर्शो दिशश्च सुमनोहरा  ॥ १५४.१०० ॥  
तेन चोद्भूतफलितपरिपाकगुणोज्ज्वलाः  ।  
अभवत्पृथिवी देवी शालिमालाकुलापि च  ॥ १५४.१०१ ॥  
तपांसि दीर्घचीर्णानि मुनीनां भावितात्मनाम्  ।  
तस्मिन्गतानि साफल्यं काले निर्मलचेतसाम्  ॥ १५४.१०२ ॥  
विस्मृतानि च शस्त्राणि प्रादुर्भावं प्रपेदिरे  ।  
प्रभावस्तीर्थमुख्यानां तदा पुण्यतमोऽभवत् ॥ १५४.१०३ ॥  
अन्तरिक्षे सुराश्चासन् विमानेषु सहस्रशः  ।  
समहेन्द्रहरिब्रह्मवायुवह्निपुरोगमाः  ॥ १५४.१०४ ॥  
पुष्पवृष्टिं प्रमुमुचुस्तस्मिंस्तु हिमभूधरे  ।  
जगुर्गन्धर्वमुख्याश्च ननृतुश्चाप्सरोगणाः  ॥ १५४.१०५ ॥  
मेरुप्रभृतयश्चापि मूर्तिमन्तो महाबलाः  ।  
तस्मिन्महोत्सवे प्राप्ते दिव्यप्रभृतपाणयः  ॥ १५४.१०६ ॥  
सरितः सागराश्चैव समाजग्मुश्च सर्वशः  ।  
हिमशैलोऽभवल्लोके तथा सर्वैश्चराचरैः  ॥ १५४.१०७ ॥  
सेव्यश्चाप्यभिगम्यश्च स श्रेयांश्चाचलोत्तमः  ।  
अनुभूयोत्सवं देवा जग्मुः स्वानालयान्मुदा  ॥ १५४.१०८ ॥  
देवगन्धर्वनागेन्द्रशैलशीलावनीगुणैः  ।  
हिमशैलसुता देवी स्वयम्पूर्विकया ततः  ॥ १५४.१०९ ॥  
क्रमेण वृद्धिमानीता लक्ष्मीवानलसैर्बुधैः  ।  
क्रमेण रूपसौभाग्यप्रबोधैर्भुवनत्रयम्  ॥ १५४.११० ॥  
अजयद्भूषयच्चापि निःसाधारैर्नगात्मजा  ।  
एतस्मिन्नन्तरे शक्रो नारदं देवसम्मतम्  ॥ १५४.१११ ॥  
देवर्षिमथ सस्मार कार्यसाधनसत्वरम्  ।  
स्मृतिं शक्रस्य विज्ञाय जातां तु भगवांस्तदा  ॥ १५४.११२ ॥  
आजगाम मुदा युक्तो महेन्द्रस्य निवेशनम्  ।  
तं स दृष्ट्वा सहस्राक्षः समुत्थाय महासनात् ॥ १५४.११३ ॥  
यथार्हेण तु पाद्येन पूजयामास वासवः  ।  
शक्रप्रणीतां तां पूजां प्रतिगृह्य यथाविधि  ॥ १५४.११४ ॥  
नारदः कुशलं देवमपृच्छत्पाकशासनम्  ।  
पृष्टे च कुशले शक्रः प्रोवाच वचनं प्रभुः  ॥ १५४.११५ ॥  

*इन्द्र उवाच  
कुशलस्याङ्कुरे तावत्सम्भूते भुवनत्रये  ।  
तत्फलोद्भवसम्पत्तौ त्वं भवातन्द्रितो मुने  ॥ १५४.११६ ॥  
वेत्सि चैतत्समस्तं त्वं तथापि परिचोदकः  ।  
निर्वृतिं परमां याति निवेद्यार्थं सुहृज्जने  ॥ १५४.११७ ॥  
तद्यथा शैलजा देवी योगं यायात्पिनाकिना  ।  
शीघ्रं तदुद्यमः सर्वैरस्मत्पक्षैर्विधीयताम्  ॥ १५४.११८ ॥  
अवगम्यार्थमखिलं तत आमन्त्र्य नारदः  ।  
शक्रं जगाम भगवान् हिमशैलनिवेशनम्  ॥ १५४.११९ ॥  
तत्र द्वारे स विप्रेन्द्रश्चित्रवेत्रलताकुले  ।  
वन्दितो हिमशैलेन निर्गतेन पुरो मुनिः  ॥ १५४.१२० ॥  
सह प्रविश्य भवनं भुवो भूषणतां गतम्  ।  
निवेदिते स्वयं हैमे हिमशैले न विस्तृते  ॥ १५४.१२१ ॥  
महासने मुनिवरो निषसादातुलद्युतिः  ।  
यथार्हं चार्घ्यपाद्यं च शैलस्तस्मै न्यवेदयत् ॥ १५४.१२२ ॥  
मुनिस्तु प्रतिजग्राह तमर्घं विधिवत्तदा  ।  
गृहीतार्घं मुनिवरमपृच्छच्छ्लक्ष्णया गिरा  ॥ १५४.१२३ ॥  
कुशलं तपसः शैलः शनैः फुल्लाननाम्बुजः  ।  
मुनिरप्यद्रिराजानमपृच्छत्कुशलं तदा  ॥ १५४.१२४ ॥  

*नारद उवाच  
अहोऽवतारिताः सर्वे सन्निवेशे महागिरे  ।  
पृथुत्वं मनसा तुल्यं कन्दराणां तथाचल  ॥ १५४.१२५ ॥  
गुरुत्वं ते गुणौघानां स्थावरादतिरिच्यते  ।  
प्रसन्नता च तोयस्य मनसोऽप्यधिका च ते  ॥ १५४.१२६ ॥  
न लक्षयामः शैलेन्द्र शिष्यते कन्दरोदरात् ।  
न च लक्ष्मीस्तथा स्वर्गे कुत्राधिकतया स्थिता  ॥ १५४.१२७ ॥  
नानातपोभिर्मुनिभिर्ज्वलनार्कसमप्रभैः  ।  
पावनैः पावितो नित्यं त्वत्कन्दरसमाश्रितैः  ॥ १५४.१२८ ॥  
अवमत्य विमानानि स्वर्गवासविरागिणः  ।  
पितुर्गृह इवासन्ना देवगन्धर्वकिन्नराः  ॥ १५४.१२९ ॥  
अहो धन्योऽसि शैलेन्द्र यस्य ते कन्दरं हरः  ।  
अध्यास्ते लोकनाथोऽपि समाधानपरायणः  ॥ १५४.१३० ॥  
इत्युक्तवति देवर्षौ नारदे सादरं गिरा  ।  
हिमशैलस्य महिषी मेना मुनिदिदृक्षया  ॥ १५४.१३१ ॥  
अनुयाता दुहित्रा तु स्वल्पालिपरिचारिका  ।  
लज्जाप्रणयनम्राङ्गी प्रविवेश निवेशनम्  ॥ १५४.१३२ ॥  
तत्र स्थितो मुनिवरः शैलेन सहितो वशी  ।  
दृष्ट्वा तु तेजसो राशिं मुनिं शैलप्रिया तदा  ॥ १५४.१३३ ॥  
ववन्दे गूढवदना पाणिपद्मकृताञ्जलिः  ।  
तां विलोक्य महाभागो महर्षिरमितद्युतिः  ॥ १५४.१३४ ॥  
आशीर्भिरमृतोद्गाररूपाभिस्तां व्यवर्धयत् ।  
ततो विस्मितचित्ता तु हिमवद्गिरिपुत्रिका  ॥ १५४.१३५ ॥  
उदैक्षन्नारदं देवी मुनिमद्भुतरूपिणम्  ।  
एहि वत्सेति चाप्युक्ता ऋषिणा स्निग्धया गिरा  ॥ १५४.१३६ ॥  
कण्ठे गृहीत्वा पितरमुत्सङ्गे समुपाविशत् ।  
उवाच माता तां देवीमभिवन्दय पुत्रिके  ॥ १५४.१३७ ॥  
भगवन्तं ततो धन्यं पतिमाप्स्यसि सम्मतम्  ।  
इत्युक्ता तु ततो मात्रा वस्त्रान्तपिहितानना  ॥ १५४.१३८ ॥  
किञ्चित्कम्पितमूर्धा तु वाक्यं नोवाच किञ्चन  ।  
ततः पुनरुवाचेदं वाक्यं माता सुतां तदा  ॥ १५४.१३९ ॥  
वत्से वन्दय देवर्षिं ततो दास्यामि ते शुभम्  ।  
रत्नक्रीडनकं रम्यं स्थापितं यच्चिरं मया  ॥ १५४.१४० ॥  
इत्युक्ता तु ततो वेगादुद्धृत्य चरणौ तदा  ।  
ववन्दे मूर्ध्नि सन्धाय करपङ्कजकुड्मलम्  ॥ १५४.१४१ ॥  
कृते तु वन्दने तस्या माता सखीमुखेन तु  ।  
चोदयामास शनकैस्तस्याः सौभाग्यशंसिनाम्  ॥ १५४.१४२ ॥  
शरीरलक्षणानां तु विज्ञानाय तु कौतुकात् ।  
स्त्रीस्वभावाद्यद्दुहितुश्चिन्तां हृदि समुद्वहन्  ॥ १५४.१४३ ॥  
ज्ञात्वा तदिङ्गितं शैलो महिष्या हृदयेन तु  ।  
अनुद्गीर्णोऽक्षतिर्मेने रम्यमेतदुपस्थितम्  ॥ १५४.१४४ ॥  
चोदितः शैलमहिषीसख्या मुनिवरस्तदा  ।  
स्मिताननो महाभागो वाक्यं प्रोवाच नारदः  ॥ १५४.१४५ ॥  
न जातोऽस्याः पतिर्भद्रे लक्षणैश्च विवर्जिता  ।  
उत्तानहस्ता सततं चरणैर्व्यभिचारिभिः  ।  
स्वछायया भविष्येयं किमन्यद्बहु भाष्यते  ॥ १५४.१४६ ॥  
श्रुत्वैतत्सम्भ्रमाविष्टो ध्वस्तधैर्यो महाबलः  ।  
नारदं प्रत्युवाचाथ साश्रुकण्ठो महागिरिः  ॥ १५४.१४७ ॥  

*हिमवानुवाच  
संसारस्यातिदोषस्य दुर्विज्ञेया गतिर्यतः  ।  
सृष्ट्यां चावश्यभाविन्यां केनाप्यतिशयात्मना  ॥ १५४.१४८ ॥  
कर्त्रा प्रणीता मर्यादा स्थिता संसारिणामियम्  ।  
यो जायते हि यद्बीजो जनितुः स ह्यसार्थकः  ॥ १५४.१४९ ॥  
जनिता चापि जातस्य न कश्चिदिति यत्स्फुटम्  ।  
स्वकर्मणैव जायन्ते विविधा भूतजातयः  ॥ १५४.१५० ॥  
अण्डजो ह्यण्डजाज्जातः पुनर्जायेत मानवः  ।  
मानुषाच्च सरीसृप्यां मनुष्यत्वेन जायते  ॥ १५४.१५१ ॥  
तत्रापि जातौ श्रेष्ठायां धर्मस्योत्कर्षणेन तु  ।  
अपुत्रजन्मिनः शेषाः प्राणिनः समवस्थिताः  ॥ १५४.१५२ ॥  
मनुजास्तत्र जायन्ते यतो न गृहधर्मिणः  ।  
क्रमेणाश्रमसम्प्राप्तिर्ब्रह्मचारिव्रतादनु  ॥ १५४.१५३ ॥  
तस्य कर्तुर्नियोगेन संसारो येन वर्धितः  ।  
संसारस्य कुतो वृद्धिः सर्वे स्युर्यदतिग्रहाः  ॥ १५४.१५४ ॥  
अतः कर्त्रा तु शास्त्रेषु सुतलाभः प्रशंसितः  ।  
प्राणिनां मोहनार्थाय नरकत्राणसंश्रयात् ॥ १५४.१५५ ॥  
स्त्रिया विरहिता सृष्टिर्जन्तूनां नोपपद्यते  ।  
स्त्रीजातिस्तु प्रकृत्यैव कृपणा दैन्यभाषिणी  ।  
शास्त्रालोचनसामर्थ्यमुज्झितं तासु वेधसा  ॥ १५४.१५६ ॥  
शास्त्रेषूक्तमसन्दिग्धं बहुवारं महाफलम्  ।  
दशपुत्रसमा कन्या या न स्याच्छीलवर्जिता  ॥ १५४.१५७ ॥  
वाक्यमेतत्फलभ्रष्टं पुंसि ग्लानिकरं परम्  ।  
कन्या हि कृपणा शोच्या पितुर्दुःखविवर्धिनी  ॥ १५४.१५८ ॥  
यापि स्यात्पूर्णसर्वाढ्या पतिपुत्रधनादिभिः  ।  
किं पुनर्दुर्भगा हीना पतिपुत्रधनादिभिः  ॥ १५४.१५९ ॥  
त्वं चोक्तवान्सुताया मे शरीरे दोषसङ्ग्रहम्  ।  
अहो मुह्यामि शुष्यामि ग्लामि सीदामि नारद  ॥ १५४.१६० ॥  
अयुक्तमथ वक्तव्यमप्राप्यमपि साम्प्रतम्  ।  
अनुग्रहेण मे छिन्द्धि दुःखं कन्याश्रयं मुने  ॥ १५४.१६१ ॥  
परिच्छिन्नेऽप्यसन्दिग्धे मनः परिभवाश्रयम्  ।  
तृष्णा मुष्णाति निष्णाता फललोभाश्रयाशुभा  ॥ १५४.१६२ ॥  
स्त्रीणां हि परमं जन्म कुलानामुभयात्मनाम्  ।  
इहामुत्र सुखायोक्तं सत्पतिप्राप्तिसञ्ज्ञितम्  ॥ १५४.१६३ ॥  
दुर्लभः सत्पतिः स्त्रीणां विगुणोऽपि पतिः किल  ।  
न प्राप्यते विना पुण्यैः पतिर्नार्या कदाचन  ॥ १५४.१६४ ॥  
यतो निःसाधनो धर्मः परिमाणोज्झिता रतिः  ।  
धनं जीवितपर्याप्तं पत्यौ नार्याः प्रतिष्ठितम्  ॥ १५४.१६५ ॥  
निर्धनो दुर्भगो मूर्खः सर्वलक्षणवर्जितः  ।  
दैवतं परमं नार्याः पतिरुक्तः सदैव हि  ॥ १५४.१६६ ॥  
त्वया चोक्तं हि देवर्षे न जातोऽस्याः पतिः किल  ।  
एतद्दौर्भाग्यमतुलमसङ्ख्यं गुरु दुःसहम्  ॥ १५४.१६७ ॥  
चराचरे भूतसर्गे यदद्यापि च नो मुने  ।  
न स जात इति ब्रूषे तेन मे व्याकुलं मनः  ॥ १५४.१६८ ॥  
मनुष्यदेवजातीनां शुभाशुभनिवेदकम्  ।  
लक्षणं हस्तपादादौ विहितैर्लक्षणैः किल  ॥ १५४.१६९ ॥  
सेयमुत्तानहस्तेति त्वयोक्ता मुनिपुङ्गव  ।  
उत्तानहस्तता प्रोक्ता याचतामेव नित्यदा  ॥ १५४.१७० ॥  
शुभोदयानां धन्यानां न कदाचित्प्रयच्छताम्  ।  
स्वछाययास्याश्चरणौ त्वयोक्तौ व्यभिचारिणौ  ॥ १५४.१७१ ॥  
तत्रापि श्रेयसां ह्याशा मुने न प्रतिभाति नः  ।  
शरीरलक्षणाश्चान्ये पृथक्फलनिवेदिनः  ॥ १५४.१७२ ॥  
सौभाग्यधनपुत्रायुः पतिलाभानुशंसनम्  ।  
तैश्च सर्वैर्विहीनेयं त्वमात्थ मुनिपुङ्गव  ॥ १५४.१७३ ॥  
त्वं मे सर्वं विजानासि सत्यवागसि चाप्यतः  ।  
मुह्यामि मुनिशार्दूल हृदयं दीर्यतीव मे  ॥ १५४.१७४ ॥  
इत्युक्त्वा विरतः शैलो महादुःखविचारणात् ।  
श्रुत्वैतदखिलं तस्माच्छैलराजमुखाम्बुजात् ।  
स्मितपूर्वमुवाचेदं नारदो देवचोदितः  ॥ १५४.१७५ ॥  

*नारद उवाच  
हर्षस्थानेऽपि महति त्वया दुःखं निरूप्यते  ।  
अपरिच्छिन्नवाक्यार्थे मोहं यासि महागिरे  ॥ १५४.१७६ ॥  
इमां शृणु गिरं मत्तो रहस्यपरिनिष्ठिताम्  ।  
समाहितो महाशैल मयोक्तस्य विचारणे  ॥ १५४.१७७ ॥  
न जातोऽस्याः पतिर्देव्या यन्मयोक्तं हिमाचल  ।  
न स जातो महादेवो भूतभव्यभवोद्भवः  ।  
शरण्यः शाश्वतः शास्ता शङ्करः परमेश्वरः  ॥ १५४.१७८ ॥  
ब्रह्मविष्ण्विन्द्रमुनयो जन्ममृत्युजरार्दिताः  ।  
तस्यैते परमेशस्य सर्वे क्रीडनका गिरे  ॥ १५४.१७९ ॥  
आस्ते ब्रह्मा तदिच्छातः सम्भूतो भुवनप्रभुः  ।  
विष्णुर्युगे युगे जातो नानाजातिर्महातनुः  ॥ १५४.१८० ॥  
मन्यसे मायया जातं विष्णुं चापि युगे युगे  ।  
आत्मनो न विनाशोऽस्ति स्थावरान्तेऽपि भूधर  ॥ १५४.१८१ ॥  
संसारे जायमानस्य भ्रियमाणस्य देहिनः  ।  
नश्यते देह एवात्र नात्मनो नाश उच्यते  ॥ १५४.१८२ ॥  
ब्रह्मादिस्थावरान्तोऽयं संसारो यः प्रकीर्तितः  ।  
स जन्ममृत्युदुःखार्तो ह्यवशः परिवर्तते  ॥ १५४.१८३ ॥  
महादेवोऽचलः स्थाणुर्न जातो जनकोऽजरः  ।  
भविष्यति पतिः सोऽस्या जगन्नाथो निरामयः  ॥ १५४.१८४ ॥  
यदुक्तं च मया देवी लक्षणैर्वर्जिता तव  ।  
शृणु तस्यापि वाक्यस्य सम्यक्त्वेन विचारणम्  ॥ १५४.१८५ ॥  
लक्षणं दैविको ह्यङ्कः शरीरावयवाश्रयः  ।  
सर्वायुर्धनसौभाग्यपरिमाणप्रकाशकः  ॥ १५४.१८६ ॥  
अनन्तस्याप्रमेयस्य सौभाग्यस्यास्य भूधर  ।  
नैवाङ्को लक्षणाकारः शरीरे संविधीयते  ॥ १५४.१८७ ॥  
अतोऽस्या लक्षणं गात्रे शैल नास्ति महामते  ।  
यथाहमुक्तवानस्या ह्युत्तानकरतां सदा  ॥ १५४.१८८ ॥  
उत्तानो वरदः पाणिरेष देव्याः सदैव तु  ।  
सुरासुरमुनिव्रातवरदेयं भविष्यति  ॥ १५४.१८९ ॥  
यथा प्रोक्तं तदा पादौ स्वच्छायाव्यभिचारिणौ  ।  
अस्याः शृणु ममात्रापि वाग्युक्तिं शैलसत्तम  ॥ १५४.१९० ॥  
चरणौ पद्मसङ्काशावस्याः स्वच्छनखोज्ज्वलौ  ।  
सुरासुराणां नमतां किरीटमणिकान्तिभिः  ॥ १५४.१९१ ॥  
विचित्रवर्णैर्भासन्तौ स्वच्छायाप्रतिबिम्बितौ  ।  
भार्या जगद्गुरोर्ह्येषा वृषाङ्कस्य महीधर  ॥ १५४.१९२ ॥  
जननी लोकधर्मस्य सम्भूता भूतभावनी  ।  
शिवेयं पावनायैव त्वत्क्षेत्रे पावकद्युतिः  ॥ १५४.१९३ ॥  
तद्यथा शीघ्रमेवैषां योगं यायात्पिनाकिना  ।  
तथा विधेयं विधिवत्त्वया शैलेन्द्रसत्तम  ।  
अत्यन्तं हि महत्कार्यं देवानां हिमभूधर  ॥ १५४.१९४ ॥  

*सूत उवाच  
एवं श्रुत्वा तु शैलेन्द्रो नारदात्सर्वमेव हि  ।  
आत्मानं स पुनर्जातं मेने मेनापतिस्तदा  ॥ १५४.१९५ ॥  
नमस्कृत्य वृषाङ्काय तदा देवाय धीमते  ।  
उवाच सोऽपि संहृष्टो नारदं तु हिमाचलः  ॥ १५४.१९६ ॥  

*हिमवानुवाच  
दुस्तरान्नरकाद्घोरादुद्धृतोऽस्मि त्वया मुने  ।  
पातालादहमुद्धृत्य सप्तलोकाधिपः कृतः  ॥ १५४.१९७ ॥  
हिमाचलोऽस्मि विख्यातस्त्वया मुनिवराधुना  ।  
हिमाचलेऽचलगुणां प्रापितोऽस्मि समुन्नतिम्  ॥ १५४.१९८ ॥  
आनन्ददिवसाहारि हृदयं मेऽधुना मुने  ।  
नाध्यवस्यति कृत्यानां प्रविभागविचारणम्  ।  
यदि वाचामधीशः स्यां त्वद्गुणानां विचारणे  ॥ १५४.१९९ ॥  
भवद्विधानां नियतममोघं दर्शनं मुने  ।  
तवास्मान्प्रति चापल्यं व्यक्तं मम महामुने  ॥ १५४.२०० ॥  
भवद्भिरेव कृत्योऽहं निवासायात्मरूपिणाम्  ।  
मुनीनां देवतानां च स्वयङ्कर्तापि कल्मषम्  ॥ १५४.२०१ ॥  
तथापि वस्तुन्येकस्मिन्नाज्ञा मे सम्प्रदीयताम्  ।  
इत्युक्तवति शैलेन्द्रे स तदा हर्षनिर्भरे  ॥ १५४.२०२ ॥  
तथा च नारदो वाक्यं कृतं सर्वमिति प्रभो  ।  
सुरकार्ये य एवार्थस्तवापि सुमहत्तरः  ॥ १५४.२०३ ॥  
इत्युक्त्वा नारदः शीघ्रं जगाम त्रिदिवं प्रति  ।  
स गत्वा शक्रभवनममरेशं ददर्श ह  ॥ १५४.२०४ ॥  
ततोऽभिरूपे स मुनिरुपविष्टो महासने  ।  
पृष्टः शक्रेण प्रोवाच हिमजासंश्रयां कथाम्  ॥ १५४.२०५ ॥  

*नारद उवाच  
समूह्य यत्तु कर्तव्यं तन्मया कृतमेव हि  ।  
किं तु पञ्चशरस्यैव समयोऽयमुपस्थितः  ॥ १५४.२०६ ॥  
इत्युक्तो देवराजस्तु मुनिना कार्यदर्शिना  ।  
चूताङ्कुरास्त्रं सस्मार भगवान्पाकशासनः  ॥ १५४.२०७ ॥  
संस्मृतस्तु तदा क्षिप्रं सहस्राक्षेण धीमता  ।  
उपतस्थे रतियुतः सविलासो झषध्वजः  ।  
प्रादुर्भूतं तु तं दृष्ट्वा शक्रः प्रोवाच सादरम्  ॥ १५४.२०८ ॥  

*शक्र उवाच  
उपदेशेन बहुना किं त्वां प्रति वदे प्रियम्  ।  
मनोभवोऽसि तेन त्वं वेत्सि भूतमनोगतम्  ॥ १५४.२०९ ॥  
तद्यथार्थकमेव त्वं कुरु नाकसदां प्रियम्  ।  
शङ्करं योजय क्षिप्रं गिरिपुत्र्या मनोभव  ।  
संयुतो मधुना चैव ऋतुराजेन दुर्जय  ॥ १५४.२१० ॥  
इत्युक्तो मदनस्तेन शक्रेण स्वार्थसिद्धये  ।  
प्रोवाच पञ्चबाणोऽथ वाक्यं भीतः शतक्रतुम्  ॥ १५४.२११ ॥  

*काम उवाच  
अनया देवसामग्र्या मुनिदानवभीमया  ।  
दुःसाध्यः शङ्करो देवः किं न वेत्सि जगत्प्रभो  ॥ १५४.२१२ ॥  
तस्य देवस्य वेत्थ त्वं कारणं तु यदव्ययम्  ।  
प्रायः प्रसादः कोपोऽपि सर्वो हि महतां महान्  ॥ १५४.२१३ ॥  
सर्वोपभोगसारा हि सुन्दर्यः स्वर्गसम्भवाः  ।  
अध्याश्रितं च यत्सौख्यं भवता नष्टचेष्टितम्  ॥ १५४.२१४ ॥  
प्रमादादथ विभ्रश्येदीशं प्रति विचिन्त्यताम्  ।  
प्रागेव चेह दृश्यन्ते भूतानां कार्यसम्भवाः  ॥ १५४.२१५ ॥  
विशेषं काङ्क्षतां शक्र सामान्याद्भ्रंशनं फलम्  ।  
श्रुत्वैतद्वचनं शक्रस्तमुवाचामरैर्युतः  ॥ १५४.२१६ ॥  

*शक्र उवाच  
वयं प्रमाणास्ते ह्यत्र रतिकान्त न संशयः  ।  
सन्देशेन विना शक्तिरपकारस्य नेष्यते  ।  
कस्यचिच्च क्वचिद्दृष्टं सामर्थ्यं न तु सर्वतः  ॥ १५४.२१७ ॥  
इत्युक्तः प्रययौ कामः सखायं मधुमाश्रितः  ।  
रतियुक्तो जगामाशु प्रस्थं तु हिमभूभृतः  ॥ १५४.२१८ ॥  
स तु तत्राकरोच्चिन्तां कार्यस्योपायपूर्विकाम्  ।  
महार्था ये हि निष्कम्पा मनस्तेषां सुदुर्जयम्  ॥ १५४.२१९ ॥  
तदादावेव सङ्क्षोभ्य नियतं सुजयो भवेत् ।  
संसिद्धिं प्राप्नुयुश्चैव पूर्वं संशोध्य मानसम्  ॥ १५४.२२० ॥  
कथं च विविधैर्भावैर्द्वेषानुगमनं विना  ।  
क्रोधः क्रूरतरासङ्गाद्भीषणेर्ष्यां महासखीम्  ॥ १५४.२२१ ॥  
चापल्यमूर्ध्नि विध्वस्तधैर्याधारां महाबलाम्  ।  
तामस्य विनियोक्ष्यामि मनसो विकृतिं पराम्  ॥ १५४.२२२ ॥  
पिधाय धैर्यद्वाराणि सन्तोषमपकृष्य च  ।  
अवगन्तुं हि मां तत्र न कश्चिदतिपण्डितः  ॥ १५४.२२३ ॥  
विकल्पमात्रावस्थाने वैरूप्यं मनसो भवेत् ।  
पश्चान्मूलक्रियारम्भगम्भीरावर्तदुस्तरः  ॥ १५४.२२४ ॥  
हरिष्यामि हरस्याहं तपस्तस्य स्थिरात्मनः  ।  
इन्द्रियग्राममावृत्य रम्यसाधनसंविधिः  ॥ १५४.२२५ ॥  
चिन्तयित्वेति मदनो भूतभर्तुस्तदाश्रमम्  ।  
जगाम जगतीसारं सरलद्रुमवेदिकम्  ॥ १५४.२२६ ॥  
शान्तसत्त्वसमाकीर्णमचलप्राणिसङ्कुलम्  ।  
नानापुष्पलताजालं गगनस्थगणेश्वरम्  ॥ १५४.२२७ ॥  
निर्व्यग्रवृषभाध्युष्टनीलशाद्वलसानुकम्  ।  
तत्रापश्यत्त्रिनेत्रस्य रम्यं कञ्चिद्द्वितीयकम्  ॥ १५४.२२८ ॥  
वीरकं लोकवीरेशमीशानसदृशद्युतिम्  ।  
यक्षकुङ्कुमकिञ्जल्कपुञ्जपिङ्गजटासटम्  ॥ १५४.२२९ ॥  
वेत्रपाणिनमव्यग्रमुग्रभोगीन्द्रभूषणम्  ।  
ततो निमीलितोन्निद्रपद्मपत्राभलोचनम्  ॥ १५४.२३० ॥  
प्रेक्षमाणमृजुस्थानं नासिकाग्रं सुलोचनैः  ।  
श्रवस्तरससिंहेन्द्रचर्मलम्बोत्तरीयकम्  ॥ १५४.२३१ ॥  
श्रवणाहिफलन्मुक्तनिःश्वासानलपिङ्गलम्  ।  
प्रेङ्खत्कपालपर्यन्ततुम्बिलम्बिजटाचयम्  ॥ १५४.२३२ ॥  
कृतवासुकिपर्यङ्कनाभिमूलनिवेशितम्  ।  
ब्रह्माञ्जलिस्थपुच्छाग्रनिबद्धोरगभूषणम्  ॥ १५४.२३३ ॥  
ददर्श शङ्करं कामः क्रमप्राप्तान्तिकं शनैः  ।  
ततो भ्रमरझङ्कारमालम्बिद्रुमसानुकम्  ॥ १५४.२३४ ॥  
प्रविष्टः कर्णरन्ध्रेण भवस्य मदनो मनः  ।  
शङ्करस्तमथाकर्ण्य मधुरं मदनाश्रयम्  ॥ १५४.२३५ ॥  
सस्मार दक्षदुहितारं दयितां रक्तमानसः  ।  
ततः सा तस्य शनकैस्तिरोभूयातिनिर्मला  ॥ १५४.२३६ ॥  
समाधिभावना तस्थौ लक्ष्यप्रत्यक्षरूपिणी  ।  
ततस्तन्मयतां यातः प्रत्यूहापिहिताशयः  ॥ १५४.२३७ ॥  
वशित्वेन बुबोधेशो विकृतिं मदनात्मिकाम्  ।  
ईषत्कोपसमाविष्टो धैर्यमालम्ब्य धूर्जटिः  ॥ १५४.२३८ ॥  
निरासे मदनस्थित्या योगमायासमाव्रतः  ।  
स तया माययाविष्टो जज्वाल मदनस्ततः  ॥ १५४.२३९ ॥  
इच्छाशरीरो दुर्जेयो रोषदोषमहाश्रयः  ।  
हृदयान्निर्गतः सोऽथ वासनाव्यसनात्मकः  ॥ १५४.२४० ॥  
बहिःस्थलं समालम्ब्य ह्युपतस्थौ झषध्वजः  ।  
अनुयातोऽथ हृद्येन मित्रेण मधुना सह  ॥ १५४.२४१ ॥  
सहकारतरौ दृष्ट्वा मृदुमारुतनिर्धुतम्  ।  
स्तबकं मदनो रम्यं हरवक्षसि सत्वरम्  ॥ १५४.२४२ ॥  
मुमोच मोहनं नाम मार्गणं मकरध्वजः  ।  
शिवस्य हृदये शुद्धे नाशशाली महाशरः  ॥ १५४.२४३ ॥  
पपात परुषप्रांशुः पुष्पबाणो विमोहनः  ।  
ततः करणसन्देहो विद्धस्तु हृदये भवः  ॥ १५४.२४४ ॥  
बभूव भूधरौपम्यधैर्योऽपि मदनोन्मुखः  ।  
ततः प्रभुत्वाद्भावानां नावेशं समपद्यत  ॥ १५४.२४५ ॥  
बाह्यं बहु समासाद्य प्रत्यूहप्रसवात्मकम्  ।  
ततः कोपानलोद्भूतघोरहुङ्कारभीषणे  ॥ १५४.२४६ ॥  
बभूव वदने नेत्रं तृतीयमनलाकुलम्  ।  
रुद्रस्य रौद्रवपुषो जगत्संहारभैरवम्  ॥ १५४.२४७ ॥  
तदन्तिकस्थे मदने व्यस्फारयत धूर्जटिः  ।  
तन्नेत्रविस्फुलिङ्गेन क्रोशतां नाकवासिनाम्  ॥ १५४.२४८ ॥  
गमितो भस्मसात्तूर्णं कन्दर्पः कामिदर्पकः  ।  
स तु तं भस्मसात्कृत्वा हरनेत्रोद्भवोऽनलः  ॥ १५४.२४९ ॥  
व्यजृम्भत जगद्दग्धुं ज्वालाहुङ्कारघस्मरः  ।  
ततो भवो जगद्धेतोर्व्यभवज्जातवेदसम्  ॥ १५४.२५० ॥  
सहकारे मधौ चन्द्रे सुमनःसु परेष्वपि  ।  
भृङ्गेषु कोकिलास्येषु विभागेन स्मरानलम्  ॥ १५४.२५१ ॥  
स बाह्यान्तरविद्धेन हरेण स्मरमार्गणः  ।  
रागस्नेहसमिद्धान्तर्धावंस्तीव्रहुताशनः  ॥ १५४.२५२ ॥  
विभक्तलोकसङ्क्षोभकरो दुर्वारजृम्भितः  ।  
सम्प्राप्य स्नेहसम्पृक्तं कामिनां हृदयं किल  ॥ १५४.२५३ ॥  
ज्वलत्यहर्निशं भीमो दुश्चिकित्स्यमुखात्मकः  ।  
विलोक्य हरहुङ्कारज्वालाभस्मकृतं स्मरम्  ॥ १५४.२५४ ॥  
विललाप रतिः क्रूरं बन्धुना मधुना सह  ।  
ततो विलप्य बहुशो मधुना परिसान्त्विता  ॥ १५४.२५५ ॥  
जगाम शरणं देवमिन्दुमौलिं त्रिलोचनम्  ।  
भृङ्गानुयातां सङ्गृह्य पुष्पितां सहकारजाम्  ॥ १५४.२५६ ॥  
लतां पवित्रकस्थाने पाणौ परभृतां सखीम्  ।  
निर्बध्य तु जटाजूटं कुटिलैरलकै रतिः  ॥ १५४.२५७ ॥  
उद्ध्वल्य गात्रं शुभ्रेण हृद्येन स्मरभस्मना  ।  
जानुभ्यामवनीं गत्वा प्रोवाचेन्दुविभूषणम्  ॥ १५४.२५८ ॥  

*रतिरुवाच  
नमः शिवायास्तु निरामयाय नमः शिवायास्तु मनोमयाय  ।  
नमः शिवायास्तु सुरार्चिताय तुभ्यं सदा भक्तकृपापराय  ॥ १५४.२५९ ॥  
नमो भवायास्तु भवोद्भवाय नमोऽस्तु ते ध्वस्तमनोभवाय  ।  
नमोऽस्तु ते गूढमहाव्रताय नमोऽस्तु मायागहनाश्रयाय  ॥ १५४.२६० ॥  
नमोऽस्तु शर्वाय नमः शिवाय नमोऽस्तु सिद्धाय पुरातनाय  ।  
नमोऽस्तु कालाय नमः कलाय नमोऽस्तु ते ज्ञानवरप्रदाय  ॥ १५४.२६१ ॥  
नमोऽस्तु ते कालकलातिगाय नमो निसर्गामलभूषणाय  ।  
नमोऽस्त्वमेयान्धकमर्दकाय नमः शरण्याय नमोऽगुणाय  ॥ १५४.२६२ ॥  
नमोऽस्तु ते भीमगणानुगाय नमोऽस्तु नानाभुवनादिकर्त्रे  ।  
नमोऽस्तु नानाजगतां विधात्रे नमोऽस्तु ते चित्रफलप्रयोक्त्रे  ॥ १५४.२६३ ॥  
सर्वावसाने ह्यविनाशनेत्रे नमोऽस्तु चित्राध्वरभागभोक्त्रे  ।  
नमोऽस्तु भक्ताभिमतप्रदात्रे नमः सदा ते भवसङ्गहर्त्रे  ॥ १५४.२६४ ॥  
अनन्तरूपाय सदैव तुभ्यमसह्यकोपाय नमोऽस्तु तुभ्यम्  ।  
शशाङ्कचिह्नाय सदैव तुभ्यममेयमानाय नमः स्तुताय  ॥ १५४.२६५ ॥  
वृषेन्द्रयानाय पुरान्तकाय नमः प्रसिद्धाय महौषधाय  ।  
नमोऽस्तु भक्त्याभिमतप्रदाय नमोऽस्तु सर्वार्तिहराय तुभ्यम्  ॥ १५४.२६६ ॥  
चराचराचारविचारवर्यमाचार्यमुत्प्रेक्षितभूतसर्गम्  ।  
त्वामिन्दुमौलिं शरणं प्रपन्ना प्रियाप्रमेयं महतां महेशम्  ॥ १५४.२६७ ॥  
प्रयच्छ मे कामयशःसमृद्धिं पुनः प्रभो जीवतु कामदेवः  ।  
प्रियं विना त्वां प्रियजीवितेषु त्वत्तोऽपरः को भुवनेष्विहास्ति  ॥ १५४.२६८ ॥  
प्रभुः प्रियायाः प्रसवः प्रियाणां प्रणीतपर्यायपरापरार्थः  ।  
त्वमेवमेको भुवनस्य नाथो दयालुरुन्मूलितभक्तभीतिः  ॥ १५४.२६९ ॥  

*सूत उवाच  
इत्थं स्तुतः शङ्कर ईड्य ईशो वृषाकपिर्मन्मथकान्तया तु  ।  
तुतोष दोषाकरखण्डधारी उवाच चैनां मधुरं निरीक्ष्य  ॥ १५४.२७० ॥  

*शङ्कर उवाच  
भवितेति च कामोऽयं कालात्कान्तोऽचिरादपि  ।  
अनङ्ग इति लोकेषु स विख्यातिं गमिष्यति  ॥ १५४.२७१ ॥  
इत्युक्ता शिरसावन्द्य गिरिशं कामवल्लभा  ।  
जगामोपवनं रम्यं रतिस्तु हिमभूभृतः  ॥ १५४.२७२ ॥  
रुरोद चापि बहुशो दीना रम्ये स्थले तु सा  ।  
मरणव्यवसायात्तु निवृत्ता सा हराज्ञया  ॥ १५४.२७३ ॥  
अथ नारदवाक्येन चोदितो हिमभूधरः  ।  
कृताभरणसंस्कारां कृतकौतुकमङ्गलाम्  ॥ १५४.२७४ ॥  
स्वर्गपुष्पकृतापीडां शुभ्रचीनांशुकाम्बराम्  ।  
शराभ्यां संयुतां शैलो गृहीत्वा स्वसुतां ततः  ॥ १५४.२७५ ॥  
जगाम शुभयोगेन तदा सम्पूर्णमानसः  ।  
सकाननान्युपाक्रम्य वनान्युपवनानि च  ॥ १५४.२७६ ॥  
ददर्श रुदतीं नारीमप्रतर्क्यमहौजसम्  ।  
रूपेणासदृशीं लोके रम्येषु वनसानुषु  ॥ १५४.२७७ ॥  
कौतुकेन परामृश्य तां दृष्ट्वा रुदतीं गिरिः  ।  
उपसर्प्य ततस्तस्या निकटे सोऽभ्यपृच्छत  ॥ १५४.२७८ ॥  

*हिमवानुवाच  
कासि कस्यासि कल्याणि किमर्थं चापि रोदिषि  ।  
नैतदल्पमहं मन्ये कारणं लोकसुन्दरि  ॥ १५४.२७९ ॥  
सा तस्य वचनं श्रुत्वा उवाच मधुना सह  ।  
रुदती शोकजननं श्वसती दैन्यवर्धनम्  ॥ १५४.२८० ॥  

*रतिरुवाच  
कामस्य दयितां भार्यां रतिं मां विद्धि सुव्रत  ।  
गिरावस्मिन्महाभाग गिरिशस्तपसि स्थितः  ॥ १५४.२८१ ॥  
तेन प्रत्यूहरुष्टेन विस्फार्यालोक्य लोचनम्  ।  
दग्धोऽसौ झषकेतुस्तु मम कान्तोऽतिवल्लभः  ॥ १५४.२८२ ॥  
अहं तु शरणं याता तं देवं भयविह्वला  ।  
स्तुतवत्यथ संस्तुत्या ततो मां गिरिशोऽब्रवीत् ॥ १५४.२८३ ॥  
तुष्टोऽहं कामदयिते कामोऽयं ते भविष्यति  ।  
त्वत्स्तुतिं चाप्यधीयानो नरो भक्त्या मदाश्रयः  ।  
लप्स्यते काङ्क्षितं कामं निवर्त्य मरणादितः  ॥ १५४.२८४ ॥  
प्रतीक्षन्ती च तद्वाक्यमाशावेशादिभिर्ह्यहम्  ।  
शरीरं परिरक्षिष्ये कञ्चित्कालं महाद्युते  ॥ १५४.२८५ ॥  
इत्युक्तस्तु तदा रत्या शैलः सम्भ्रमभीषितः  ।  
पाणावादाय हि सुतां गन्तुमैच्छत्स्वकं पुरम्  ॥ १५४.२८६ ॥  
भाविनोऽवश्यभावित्वाद्भवित्री भूतभाविनी  ।  
लज्जमाना सखिमुखैरुवाच पितरं गिरिम्  ॥ १५४.२८७ ॥  

*शैलदुहितोवाच  
दुर्भाग्येण शरीरेण किं ममानेन कारणम्  ।  
कथं च तादृशं प्राप्तं सुखं मे स पतिर्भवेत् ॥ १५४.२८८ ॥  
तपोभिः प्राप्यतेऽभीष्टं नासाध्यं हि तपस्यतः  ।  
दुर्भगत्वं वृथा लोको वहते सति साधने  ॥ १५४.२८९ ॥  
जीविताद्दुर्भगाच्छ्रेयो मरणं ह्यतपस्यतः  ।  
भविष्यामि न सन्देहो नियमैः शोषये तनुम्  ॥ १५४.२९० ॥  
तपसि भ्रष्टसन्देह उद्यमोऽर्थजिगीषया  ।  
साहं तपः करिष्यामि यदहं प्राप्य दुर्लभा  ॥ १५४.२९१ ॥  
इत्युक्तः शैलराजस्तु दुहित्रा स्नेहविक्लवः  ।  
उवाच वाचा शैलेन्द्रः स्नेहगद्गदवर्णया  ॥ १५४.२९२ ॥  

*हिमवानुवाच  
उमेति चपले पुत्रि न क्षमं तावकं वपुः  ।  
सोढुं क्लेशस्वरूपस्य तपसः सौम्यदर्शने  ॥ १५४.२९३ ॥  
भावीन्यभिविचार्याणि पदार्थानि सदैव तु  ।  
भाविनोऽर्था भवन्त्येव हठेनानिच्छतोऽपि वा  ॥ १५४.२९४ ॥  
तस्मान्न तपसा तेऽस्ति बाले किञ्चित्प्रयोजनम्  ।  
भवनायैव गच्छामश्चिन्तयिष्यामि तत्र वै  ॥ १५४.२९५ ॥  
इत्युक्ता तु यदा नैव गुहायाभ्येति शैलजा  ।  
ततः स चिन्तयाविष्टो दुहितां प्रशशंस च  ॥ १५४.२९६ ॥  
ततोऽन्तरिक्षे दिव्या वागभूद्भुवनभूतले  ।  
उमेति चपले पुत्रि त्वयोक्ता तनया ततः  ॥ १५४.२९७ ॥  
उमेति नाम तेनास्या भुवनेषु भविष्यति  ।  
सिद्धिं च मूर्तिमत्येषा साधयिष्यति चिन्तिताम्  ॥ १५४.२९८ ॥  
इति श्रुत्वा तु वचनमाकाशात्काशपाण्डुरः  ।  
अनुज्ञाय सुतां शैलो जगामाशु स्वमन्दिरम्  ॥ १५४.२९९ ॥  

*सूत उवाच  
शैलजापि ययौ शैलमगम्यमपि दैवतैः  ।  
सखीभ्यामनुयाता तु नियता नगराजजा  ॥ १५४.३०० ॥  
शृङ्गं हिमवतः पुण्यं नानाधातुविभूषितम्  ।  
दिव्यपुष्पलताकीर्णं सिद्धगन्धर्वसेवितम्  ॥ १५४.३०१ ॥  
नानामृगगणाकीर्णं भ्रमरोद्घुष्टपादपम्  ।  
दिव्यप्रस्रवणोपेतं दीर्घिकाभिरलङ्कृतम्  ॥ १५४.३०२ ॥  
नानापक्षिगणाकीर्णं चक्रवाकोपशोभितम्  ।  
जलजस्थलजैः पुष्पैः प्रोत्फुल्लैरुपशोभितम्  ॥ १५४.३०३ ॥  
चित्रकन्दरसंस्थानं गुहागृहमनोहरम्  ।  
विहङ्गसङ्घसञ्जुष्टं कल्पपादपसङ्कटम्  ॥ १५४.३०४ ॥  
तत्रापश्यन्महाशाखं शाखिनं हरितच्छदम्  ।  
सर्वर्तुकुसुमोपेतं मनोरथशतोज्ज्वलम्  ॥ १५४.३०५ ॥  
नानापुष्पसमाकीर्णं नानाविधफलान्वितम्  ।  
नतं सूर्यस्य रुचिभिर्भिन्नसंहृतपल्लवम्  ॥ १५४.३०६ ॥  
तत्राम्बराणि सन्त्यज्य भूषणानि च शैलजा  ।  
संवीता वल्कलैर्दिव्यैर्दर्भनिर्मितमेखला  ॥ १५४.३०७ ॥  
त्रिःस्नाता पाटलाहारा बभूव शरदां शतम्  ।  
शतमेकेन शीर्णेन पर्णेनावर्तयत्तदा  ॥ १५४.३०८ ॥  
निराहारा शतं साभूत्समानां तपसां निधिः  ।  
तत उद्वेजिताः सर्वे प्राणिनस्तत्तपोऽग्निना  ॥ १५४.३०९ ॥  
ततः सस्मार भगवान्मुनीन्सप्त शतक्रतुः  ।  
ते समागम्य मुनयः सर्वे समुदितास्ततः  ॥ १५४.३१० ॥  
पूजिताश्च महेन्द्रेण पप्रच्छुस्तं प्रयोजनम्  ।  
किमर्थं तु सुरश्रेष्ठ संस्मृतास्तु वयं त्वया  ॥ १५४.३११ ॥  
शक्रः प्रोवाच शृण्वन्तु भगवन्तः प्रयोजनम्  ।  
हिमाचले तपो घोरं तप्यते भूधरात्मजा  ।  
तस्या ह्यभिमतं कामं भवन्तः कर्तुमर्हथ  ॥ १५४.३१२ ॥  
ततः समापतन्देव्या जगदर्थं त्वरान्विताः  ।  
तथेत्युक्त्वा तु शैलेन्द्रं सिद्धसङ्घातसेवितम्  ॥ १५४.३१३ ॥  
ऊचुरागत्य मुनयस्तामथो मधुराक्षरम्  ।  
पुत्रि किं ते व्यवसितः कामः कमललोचने  ॥ १५४.३१४ ॥  
तानुवाच ततो देवी सलज्जा गौरवान्मुनीन्  ।  
तपस्यतो महाभागाः प्राप्य मौने भवादृशान्  ॥ १५४.३१५ ॥  
वन्दनाय नियुक्ता धीः पावयत्यविकल्पितम्  ।  
प्रश्नोन्मुखत्वाद्भवतां युक्तमासनमादितः  ॥ १५४.३१६ ॥  
उपविष्टाः श्रमोन्मुक्तास्ततः प्रक्ष्यथ मामतः  ।  
इत्युक्त्वा सा ततश्चक्रे कृतासनपरिग्रहान्  ॥ १५४.३१७ ॥  
सा तु तान्विधिवत्पूज्यान् पूजयित्वा विधानतः  ।  
उवाचादित्यसङ्काशान्मुनीन्सप्त सती शनैः  ॥ १५४.३१८ ॥  
त्यक्त्वा व्रतात्मकं मौनं मौनं जग्राह ह्रीमयम्  ।  
भावं तस्यास्तु मौनान्तं तस्याः सप्तर्षयो यथा  ॥ १५४.३१९ ॥  
गौरवाधीनतां प्राप्ताः पप्रच्छुस्तां पुनस्तथा  ।  
सापि गौरवगर्भेण मनसा चारुहासिनी  ॥ १५४.३२० ॥  
मुनीञ्शान्तकथालापान् प्रेक्ष्य प्रोवाच वाग्यमम्  ।  
भगवन्तो विजानन्ति प्राणिनां मानसं हितम्  ॥ १५४.३२१ ॥  
मनोगतीभिरत्यर्थं कदर्थन्ते हि देहिनः  ।  
केचित्तु निपुणास्तत्र घटन्ते विबुधोद्यमैः  ॥ १५४.३२२ ॥  
उपायैर्दुर्लभान्भावान् प्राप्नुवन्ति ह्यतन्द्रिताः  ।  
अपरे तु परिच्छिन्ना नानाकाराभ्युपक्रमाः  ॥ १५४.३२३ ॥  
देहान्तरार्थमारम्भमाश्रयन्ति हितप्रदम्  ।  
मम त्वाकाशसम्भूतपुष्पदामा विभूषितम्  ॥ १५४.३२४ ॥  
वन्ध्या सुतं प्राप्तुकामा मनः प्रसरते मुहुः  ।  
अहं किल भवं देवं पतिं प्राप्तुं समुद्यता  ॥ १५४.३२५ ॥  
प्रकृत्यैव दुराधर्षं तपस्यन्तं तु सम्प्रति  ।  
सुरासुरैरनिर्णीतं परमार्थक्रियाश्रयम्  ॥ १५४.३२६ ॥  
साम्प्रतं चापि निर्दग्धमदनं वीतरागिणम्  ।  
कथमाराधयेदीशं मादृशी तादृशं शिवम्  ॥ १५४.३२७ ॥  
इत्युक्ता मुनयस्ते तु स्थिरतां मनसस्ततः  ।  
ज्ञातुमस्या वचः प्रोचुः प्रक्रमात्प्रकृतार्थकम्  ॥ १५४.३२८ ॥  

*मुनय ऊचुः  
द्विविधं तु सुखं तावत्पुत्रि लोकेषु भाव्यते  ।  
शरीरस्यास्य सम्भोगैश्चेतसश्चापि निर्वृतिः  ॥ १५४.३२९ ॥  
प्रकृत्या स तु दिग्वासा भीमः पितृवणेशयः  ।  
कपाली भिक्षुको नग्नो विरूपाक्षः स्थिरक्रियः  ॥ १५४.३३० ॥  
प्रमत्तोन्मत्तकाकारो बीभत्सकृतसङ्ग्रहः  ।  
यतिना तेन कस्तेऽर्थो मूर्तानर्थेन काङ्क्षितः  ॥ १५४.३३१ ॥  
यदि ह्यस्य शरीरस्य भोगमिच्छसि साम्प्रतम्  ।  
तत्कथं ते महादेवाद्भयभाजो जुगुप्सितात् ॥ १५४.३३२ ॥  
स्रवद्रक्तवसाभ्यक्तकपालकृतभूषणात् ।  
श्वसदुग्रभुजङ्गेन्द्रकृतभूषणभीषणात् ॥ १५४.३३३ ॥  
श्मशानवासिनो रौद्रप्रमथानुगतात्सति  ।  
सुरेन्द्रमुकुटव्रातनिघृष्टचरणोऽरिहा  ॥ १५४.३३४ ॥  
हरिरस्ति जगद्धाता श्रीकान्तोऽनन्तमूर्तिमान्  ।  
नाथो यज्ञभुजामस्ति तथेन्द्रः पाकशासनः  ॥ १५४.३३५ ॥  
देवतानां निधिश्चास्ति ज्वलनः सर्वकामकृत् ।  
वायुरस्ति जगद्धाता यः प्राणः सर्वदेहिनाम्  ॥ १५४.३३६ ॥  
तथा वैश्रवणो राजा सर्वार्थमतिमान्विभुः  ।  
एभ्य एकतमं कस्मान्न त्वं सम्प्राप्तुमिच्छसि  ॥ १५४.३३७ ॥  
उतान्यदेहसम्प्राप्त्या सुखं ते मनसेप्सितम्  ।  
एवमेतत्तवाप्यत्र प्रभवो नाकसम्पदाम्  ।  
अस्मिन्नेव पराः सर्वाः कल्याणप्राप्तयस्तव  ॥ १५४.३३८ ॥  
पितुरेवास्ति तत्सर्वं सुरेभ्यो यन्न विद्यते  ।  
अतस्तत्प्राप्तये क्लेशः स वाप्यत्राफलस्तव  ॥ १५४.३३९ ॥  
प्रायेण प्रार्थितो भद्रे सुस्वल्पो ह्यतिदुर्लभः  ।  
अस्य ते विधियोगस्य धाता कर्तात्र चैव हि  ॥ १५४.३४० ॥  

*सूत उवाच  
इत्युक्ता सा तु कुपिता मुनिवर्येषु शैलजा  ।  
उवाच कोपरक्ताक्षी स्फुरद्भिर्दशनच्छदैः  ॥ १५४.३४१ ॥  

*देव्युवाच  
असद्ग्रहस्य का प्रीतिर्व्यसनस्य क्व यन्त्रणा  ।  
विपरीतार्थबोद्धारः सत्पथे केन योजिताः  ॥ १५४.३४२ ॥  
एवं मां वेत्थ दुष्प्रज्ञां ह्यस्थानासद्ग्रहप्रियाम्  ।  
न मां प्रतिविचारोऽस्ति यत्रेहासद्ग्रहावितौ  ॥ १५४.३४३ ॥  
प्रजापतिसमाः सर्वे भवन्तः सर्वदर्शिनः  ।  
नूनं न वेत्थ तं देवं शाश्वतं जगतः प्रभुम्  ॥ १५४.३४४ ॥  
अजमीशानमव्यक्तममेयमहिमोदयम्  ॥ १५४.३४५ ॥  
आस्तां तद्धर्मसद्भावसम्बोधस्तावदद्भुतः  ।  
विदुर्यं न हरिब्रह्मप्रमुखा हि सुरेश्वराः  ॥ १५४.३४६ ॥  
यत्तस्य विभवात्स्वोत्थं भुवनेषु विजृम्भितम्  ।  
प्रकटं सर्वभूतानां तदप्यत्र न वेत्थ किम्  ॥ १५४.३४७ ॥  
कस्यैतद्गगनं भूरितः कस्याग्निः कस्य मारुतः  ।  
कस्य भूः कस्य वरुणः कश्चन्द्रार्कविलोचनः  ॥ १५४.३४८ ॥  
कस्यार्चयन्ति लोकेषु लिङ्गं भक्त्या सुरासुराः  ।  
यं ब्रुवन्तीश्वरं देवा विधीन्द्राद्या महर्षयः  ॥ १५४.३४९ ॥  
प्रभावं प्रभवं चैष तेषामपि न वेत्थ किम्  ।  
अदितिः कस्य मातेयं कस्माज्जातो जनार्दनः  ॥ १५४.३५० ॥  
अदितेः कश्यपाज्जाता देवा नारायणादयः  ।  
मरीचेः कश्यपः पुत्रो ह्यदितिर्दक्षपुत्रिका  ॥ १५४.३५१ ॥  
मरीचिश्चापि दक्षश्च पुत्रौ तौ ब्रह्मणः किल  ।  
ब्रह्मा हिरण्मयात्त्वण्डाद्दिव्यसिद्धिविभूतिकम्  ॥ १५४.३५२ ॥  
कस्य प्रादुरभूद्ध्यानात्प्रक्षुब्धाः प्राकृतांशकाः  ।  
प्रकृतौ तु तृतीयायां मधुद्विड्जननक्रिया  ॥ १५४.३५३ ॥  
जाता ससर्ज षड्वर्गान् बुद्धिपूर्वान् स्वकर्मजान्  ।  
अजातकोऽभवद्वेधा ब्रह्मणोऽव्यक्तजन्मनः  ॥ १५४.३५४ ॥  
यः स्वयोगेन सङ्क्षोभ्य प्रकृतिं कृतवानिदम्  ।  
ब्रह्मणः सिद्धसर्वार्थमैश्वर्यं लोककर्तृताम्  ॥ १५४.३५५ ॥  
विदुर्विष्ण्वादयो यच्च स्वमहिम्ना सदैव हि  ।  
कृत्वान्यं देहमन्या दृक्तादृक्कृत्वा पुनर्हरिः  ॥ १५४.३५६ ॥  
कुरुते जगतः कृत्यमुत्तमाधममध्यमम्  ।  
एवमेव हि संसारो यो जन्ममरणात्मकः  ॥ १५४.३५७ ॥  
कर्मणश्च फलं ह्येतन्नानारूपसमुद्भवम्  ।  
अथ नारायणो देवः स्वकां छायां समाश्रयत् ॥ १५४.३५८ ॥  
तत्प्रेरितः प्रकुरुते जन्म नानाप्रकारकम्  ।  
सापि कर्मण एवोक्ता प्रेरणा विवशात्मनाम्  ॥ १५४.३५९ ॥  
यथोन्मादादिजुष्टस्य मतिरेव हि सा भवेत् ।  
इष्टान्येव यथार्थानि विपरीतानि मन्यते  ॥ १५४.३६० ॥  
लोकस्य व्यवहारेषु सृष्टेषु सहते सदा  ।  
धर्माधर्मफलावाप्तौ विष्णुरेव निबोधितः  ॥ १५४.३६१ ॥  
अथानादित्वमस्यास्ति सामान्यात्तु तदात्मना  ।  
न ह्यस्य जीवितं दीर्घं दृष्टं देहे तु कुत्रचित् ॥ १५४.३६२ ॥  
भवद्भिर्यस्य नो दृष्टमन्तरग्रमथापि वा  ।  
देहिनां धर्म एवैष क्वचिज्जायेत्कचिन्म्रियेत् ॥ १५४.३६३ ॥  
क्वचिद्गर्भगतो नश्येत्क्वचिज्जीवेज्जरामयः  ।  
क्वचित्समाः शतं जीवेत्क्वचिद्बाल्ये विपद्यते  ॥ १५४.३६४ ॥  
शतायुः पुरुषो यस्तु सोऽनन्तः स्वल्पजन्मनः  ।  
जीवितो न म्रियत्यग्रे तस्मात्सोऽमर उच्यते  ॥ १५४.३६५ ॥  
अदृष्टजन्मनिधना ह्येवं विष्ण्वादयो मताः  ।  
एतत्संशुद्धमैश्वर्यं संसारे को लभेदिह  ॥ १५४.३६६ ॥  
तत्र क्षयादियोगात्तु नानाश्चर्यस्वरूपिणि  ।  
तस्माद्दिवश्चरान्सर्वान्मलिनान्स्वल्पभूतिकान्  ॥ १५४.३६७ ॥  
नाहं भद्राः किलेच्छामि ऋते शर्वात्पिनाकिनः  ।  
स्थितं च तारतम्येन प्राणिनां परमं त्विदम्  ॥ १५४.३६८ ॥  
धीबलैश्वर्यकार्यादिप्रमाणं महतां महत् ।  
यस्मान्न किञ्चिदपरं सर्वं यस्मात्प्रवर्तते  ॥ १५४.३६९ ॥  
यस्यैश्वर्यमनाद्यन्तं तमहं शरणं गता  ।  
एष मे व्यवसायश्च दीर्घोऽतिविपरीतकः  ॥ १५४.३७० ॥  
यात वा तिष्ठतैवाथ मुनयो मद्विधायकाः  ।  
एवं निशम्य वचनं देव्या मुनिवरास्तदा  ॥ १५४.३७१ ॥  
आनन्दाश्रुपरीताक्षाः सस्वजुस्तां तपस्विनीम्  ।  
ऊचुश्च परमप्रीताः शैलजां मधुरं वचः  ॥ १५४.३७२ ॥  

*ऋषय ऊचुः  
अत्यद्भुतास्यहो पुत्रि ज्ञानमूर्तिरिवामला  ।  
प्रसादयति नो भावं भवभावप्रतिश्रयात् ॥ १५४.३७३ ॥  
ननु विद्मो वयं तस्य देवस्यैश्वर्यमद्भुतम्  ।  
त्वन्निश्चयस्य दृढतां वेत्तुं वयमिहागताः  ॥ १५४.३७४ ॥  
अचिरादेव तन्वङ्गि कामस्तेऽयं भविष्यति  ।  
क्वादित्यस्य प्रभा याति रत्नेभ्यः क्व द्युतिः पृथक् ॥ १५४.३७५ ॥  
कोऽर्थो वर्णालिकाव्यक्तः कथं त्वं गिरिशं विना  ।  
यामो नैकाभ्युपायने तमभ्यर्थयितुं वयम्  ॥ १५४.३७६ ॥  
अस्माकमपि वै सोऽर्थः सुतरां हृदि वर्तते  ।  
अतस्त्वमेव सा बुद्धिर्यतो नीतिस्त्वमेव हि  ॥ १५४.३७७ ॥  
अतो निःसंशयं कायं शङ्करोऽपि विधास्यति  ।  
इत्युक्त्वा पूजिता याता मुनयो गिरिकन्यया  ॥ १५४.३७८ ॥  
प्रययुर्गिरिशं द्रष्टुं प्रस्थं हिमवतो महत् ।  
गङ्गाम्बुप्लावितात्मानं पिङ्गबद्धजटासटम्  ॥ १५४.३७९ ॥  
भृङ्गानुयातपाणिस्थमन्दारकुसुमस्रजम्  ।  
गिरेः सम्प्राप्य ते प्रस्थं ददृशुः शङ्कराश्रमम्  ॥ १५४.३८० ॥  
प्रशान्ताशेषसत्त्वौघं नवस्तिमितकाननम्  ।  
निःशब्दाक्षोभसलिलप्रपातं सर्वतोदिशम्  ॥ १५४.३८१ ॥  
तत्रापश्यंस्ततो द्वारि वीरकं वेत्रपाणिनम्  ।  
सप्त ते मुनयः पूज्या विनीताः कार्यगौरवात् ॥ १५४.३८२ ॥  
ऊचुर्मधुरभाषिण्या वाचा ते वाग्मिनां वराः  ।  
द्रष्टुं वयमिहायाताः शरण्यं गणनायकम्  ॥ १५४.३८३ ॥  
त्रिलोचनं विजानीहि सुरकार्यप्रचोदिताः  ।  
त्वमेव नो गतिस्तत्त्वं यथा कालानतिक्रमः  ॥ १५४.३८४ ॥  
सा प्रार्थनैषा प्रायेण प्रतीहारमयः प्रभुः  ।  
इत्युक्तो मुनिभिः सोऽथ गौरवात्तानुवाच सः  ॥ १५४.३८५ ॥  
सवनस्यापरां सन्ध्यां स्नातुं मन्दाकिनीजले  ।  
क्षणेन भविता विप्रास्तत्र द्रक्ष्यथ शूलिनम्  ॥ १५४.३८६ ॥  
इत्युक्ता मुनयस्तस्थुस्ते तत्कालप्रतीक्षिणः  ।  
गम्भीराम्बुधरं प्रावृट्तृषिताश्चातका यथा  ॥ १५४.३८७ ॥  
ततः क्षणेन निष्पन्नसमाधानक्रियाविधिः  ।  
वीरासनं बिभेदेशो मृगचर्मनिवासितम्  ॥ १५४.३८८ ॥  
ततो विनीतो जानुभ्यामवलम्ब्य महीस्थितिम्  ।  
उवाच वीरको देवं प्रणामैकसमाश्रयः  ॥ १५४.३८९ ॥  
सम्प्राप्ता मुनयः सप्त त्वां द्रष्टुं दीप्ततेजसः  ।  
विभो समादिश द्रष्टुमवगन्तुमिहार्हसि  ।  
तेऽब्रुवन्देवकार्येण तव दर्शनलालसाः  ॥ १५४.३९० ॥  
इत्युक्तो धूर्जटिस्तेन वीरकेण महात्मना  ।  
भूभङ्गसञ्ज्ञया तेषां प्रवेशाज्ञां ददौ तदा  ॥ १५४.३९१ ॥  
मूर्ध्नः कम्पेन तान्सर्वान् वीरकोऽपि महामुनीन्  ।  
आजुहावाविदूरस्थान् दर्शनाय पिनाकिनः  ॥ १५४.३९२ ॥  
त्वराबद्धार्धचूडास्ते लम्बमानाजिनाम्बराः  ।  
विविशुर्वेदिकां सिद्धां गिरिशस्य विभूतिभिः  ॥ १५४.३९३ ॥  
बद्धपाणिपुटाक्षिप्तनाकपुष्पोत्करास्ततः  ।  
पिनाकिपादयुगलं वन्द्यं नाकनिवासिनाम्  ॥ १५४.३९४ ॥  
ततः स्निग्धेक्षिताः शान्ता मुनयः शूलपाणिना  ।  
मन्मथारिं ततो हृष्टाः समं तुष्टुवुरादृताः  ॥ १५४.३९५ ॥  

*मुनय ऊचुः  
अहो कृतार्था वयमेव साम्प्रतं सुरेश्वरोऽप्यत्र वरो भविष्यति  ।  
भवत्प्रसादामलवारिसेकतः फलेन काचित्तपसा नियुज्यते  ॥ १५४.३९६ ॥  
जयत्यसौ धन्यतरो हिमाचलस्तदाश्रयं यस्य सुता तपस्यति  ।  
स दैत्यराजोऽपि महाफलोदयो विमूलिताशेषसुरो हि तारकः  ॥ १५४.३९७ ॥  
त्वदीयमंशं प्रविलोक्य कल्मषात्स्वकं शरीरं परिमोक्ष्यते हि यः  ।  
स धन्यधीर्लोकपिता चतुर्मुखो हरिश्च यत्सम्भ्रमवह्निदीपितः  ॥ १५४.३९८ ॥  
त्वदङ्घ्रियुग्मं हृदयेन बिभ्रतो महाभितापप्रशमैकहेतुकम्  ।  
त्वमेव चैको विविधाकृतक्रियः किलेति वाचा विधुरैर्विभाष्यते  ॥ १५४.३९९ ॥  
अथाद्य एकस्त्वमवादि नान्यथा जगत्तथा निर्घृणतां तव स्पृशेत् ।  
न वेत्सि वा दुःखमिदं प्रजात्मकं विहन्यते ते खलु सर्वतः क्रिया  ॥ १५४.४०० ॥  
उपेक्षसे चेज्जगतामुपद्रवं दयामयत्वं तव केन कथ्यते  ।  
स्वयोगमायामहिमागुहाश्रयं न विद्यते निर्मलभूतिगौरवम्  ॥ १५४.४०१ ॥  
वयं च ते धन्यतराः शरीरिणां यदीदृशं त्वां प्रविलोकयामहे  ।  
अदर्शनं तेन मनोरथो यथा प्रयाति साफल्यतया मनोगतम्  ॥ १५४.४०२ ॥  
जगद्विधानैकविधौ जगन्मुखे करिष्यसेऽतो बलभिच्चरा वयम्  ।  
विनेमुरित्थं मुनयो विसृज्य तां गिरं गिरीशश्रुतिभूमिसन्निधौ  ॥ १५४.४०३ ॥  
उत्कृष्टकेदार इवावनीतले सुबीजमुष्टिं सुफलाय कर्षकाः  ॥ १५४.४०४ ॥  
तेषां श्रुत्वा तु तां रम्यां प्रक्रमोपक्रमक्रियाम्  ।  
वाचं वाचस्पतिस्तुष्टः प्रोवाच स्मितसुन्दरीम्  ॥ १५४.४०५ ॥  

*शर्व उवाच  
जाने लोकविधानस्य कन्या सत्कार्यमुत्तमम्  ।  
जाता प्रालेयशैलस्य सङ्केतकनिरूपणाः  ॥ १५४.४०६ ॥  
सत्यमुत्कण्ठिताः सर्वे देवकार्यार्थमुद्यताः  ।  
तेषां त्वरन्ति चेतांसि किन्तु कार्यं विवक्षितम्  ॥ १५४.४०७ ॥  
लोकयात्रानुगन्तव्या विशेषेण विचक्षणैः  ।  
सेवन्ते ते यतो धर्मं तत्प्रामाण्यात्परे स्थिताः  ॥ १५४.४०८ ॥  
इत्युक्ता मुनयो जग्मुस्त्वरितास्तु हिमाचलम्  ।  
तत्र ते पूजितास्तेन हिमशैलेन सादरम्  ।  
ऊचुर्मुनिवराः प्रीताः स्वल्पवर्णं त्वरान्विताः  ॥ १५४.४०९ ॥  

*मुनय ऊचुः  
देवो दुहितरं साक्षात्पिनाकी तव मार्गते  ।  
तच्छीघ्रं पावयात्मानमाहुत्येवानलार्पणात् ॥ १५४.४१० ॥  
कार्यमेतच्च देवानां सुचिरं परिवर्तते  ।  
जगदुद्धरणायैष क्रियतां वै समुद्यमः  ॥ १५४.४११ ॥  
इत्युक्तस्तैस्तदा शैलो हर्षाविष्टोऽवदन्मुनीन्  ।  
असमर्थोऽभवद्वक्तुमुत्तरं प्रार्थयञ्छिवम्  ॥ १५४.४१२ ॥  
ततो मेना मुनीन्वीक्ष्य प्रोवाच स्नेहविक्लवा  ।  
दुहितुस्तान्मुनींश्चैव चरणाश्रयमर्थवित् ॥ १५४.४१३ ॥  

*मेनोवाच  
यदर्थं दुहितुर्जन्म नेच्छन्त्यपि महाफलम्  ।  
तदेवोपस्थितं सर्वं प्रक्रमेणैव साम्प्रतम्  ॥ १५४.४१४ ॥  
कुलजन्मवयोरूपविभूत्यृद्धियुतोऽपि यः  ।  
वरस्तस्यापि चाहूय सुता देया ह्ययाचतः  ॥ १५४.४१५ ॥  
तत्समस्ततपोघोरं कथं पुत्री प्रयास्यति  ।  
पुत्रीवाक्याद्यदत्रास्ति विधेयं तद्विधीयताम्  ॥ १५४.४१६ ॥  
इत्युक्ता मुनयस्ते तु प्रियया हिमभूभृतः  ।  
ऊचुः पुनरुदारार्थं नारीचित्तप्रसादकम्  ॥ १५४.४१७ ॥  

*मुनय ऊचुः  
ऐश्वर्यमवगच्छस्व शङ्करस्य सुरासुरैः  ।  
आराध्यमानपादाब्जयुगलत्वात्सुनिर्वृतैः  ॥ १५४.४१८ ॥  
यस्योपयोगि यद्रूपं सा च तत्प्राप्तये चिरम्  ।  
घोरं तपस्यते बाला तेन रूपेण निर्वृतिः  ॥ १५४.४१९ ॥  
यस्तद्व्रतानि दिव्यानि नयिष्यति समापनम्  ।  
तत्र सावहिता तावत्तस्मात्सैव भविष्यति  ॥ १५४.४२० ॥  
इत्युक्त्वा गिरिणा सार्धं ते ययुर्यत्र शैलजा  ।  
जितार्कज्वलनज्वाला तपस्तेजोमयी ह्युमा  ॥ १५४.४२१ ॥  
प्रोचुस्तां मुनयः स्निग्धं सम्मान्य पथमागतम्  ।  
रम्यं प्रियं मनोहारि मा रूपं तपसा दह  ॥ १५४.४२२ ॥  
प्रातस्ते शङ्करः पाणिमेष पुत्रि ग्रहीष्यति  ।  
वयमर्थितवन्तस्ते पितरं पूर्वमागताः  ॥ १५४.४२३ ॥  
पित्रा सह गृहं गच्छ वयं यामः स्वमन्दिरम्  ॥ १५४.४२४ ॥  
इत्युक्ता तपसः सत्यं फलमस्तीति चिन्त्य सा  ।  
त्वरमाणा ययौ वेश्म पितुर्दिव्यार्थशोभितम्  ॥ १५४.४२५ ॥  
सा तत्र रजनीं मेने वर्षायुतसमां सती  ।  
हरदर्शनसञ्जातमहोत्कण्ठा हिमाद्रिजा  ॥ १५४.४२६ ॥  
ततो मुहूर्ते ब्राह्मे तु तस्याश्चक्रुः सुरस्त्रियः  ।  
नानामङ्गलसन्दोहान् यथावत्क्रमपूर्वकम्  ॥ १५४.४२७ ॥  
दिव्यमण्डनमङ्गानां मन्दिरे बहुमङ्गले  ।  
उपासत गिरिं मूर्ता ऋतवः सार्वकामिकाः  ॥ १५४.४२८ ॥  
वायवो वारिदाश्चासन् सम्मार्जनविधौ गिरेः  ।  
हर्म्येषु श्रीः स्वयं देवी कृतनानाप्रसाधना  ॥ १५४.४२९ ॥  
कान्तिः सर्वेषु भावेषु ऋद्धिश्चाभवदाकुला  ।  
चिन्तामणिप्रभृतयो रत्नाः शैलं समन्ततः  ॥ १५४.४३० ॥  
उपतस्थुर्नगाश्चापि कल्पकाममहाद्रुमाः  ।  
ओषध्यो मूर्तिमत्यश्च दिव्यौषधिसमन्विताः  ॥ १५४.४३१ ॥  
रसाश्च धातवश्चैव सर्वे शैलस्य किङ्कराः  ।  
किङ्करास्तस्य शैलस्य व्यग्राश्चाज्ञानुवर्तिनः  ॥ १५४.४३२ ॥  
नद्यः समुद्रा निखिलाः स्थावरं जङ्गमं च यत् ।  
तत्सर्वं हिमशैलस्य महिमानमवर्धयत् ॥ १५४.४३३ ॥  
अभवन्मुनयो नागा यक्षगन्धर्वकिन्नराः  ।  
शङ्करस्यापि विबुधा गन्धमादनपर्वते  ॥ १५४.४३४ ॥  
सर्वे मण्डनसम्भारास्तस्थुर्निर्मलमूर्तयः  ।  
शर्वस्यापि जटाजूटे चन्द्रखण्डं पितामहः  ॥ १५४.४३५ ॥  
बबन्ध प्रणयोदारविस्फारितविलोचनः  ।  
कपालमालां विपुलां चामुण्डा मूर्ध्न्यबन्धयत् ॥ १५४.४३६ ॥  
उवाच चापि वचनं पुत्रं जनय शङ्कर  ।  
यो दैत्येन्द्रकुलं हत्वा मां रक्तैस्तर्पयिष्यति  ॥ १५४.४३७ ॥  
सौरिर्ज्वलच्छिरोरत्नमुकुटं चानलोल्बणम्  ।  
भुजगाभरणं गृह्य सज्जं शम्भोः पुरोऽभवत् ॥ १५४.४३८ ॥  
शक्रो गजाजिनं तस्य वसाभ्यक्ताग्रपल्लवम्  ।  
दध्रे सरभसं स्विद्यद्विस्तीर्णमुखपङ्कजम्  ॥ १५४.४३९ ॥  
वायुश्च विपुलं तीक्ष्णशृङ्गं हिमगिरिप्रभम्  ।  
वृषं विभूषयामास हरयानं महौजसम्  ॥ १५४.४४० ॥  
वितेनुर्नयनान्तःस्थाः शम्भोः सूर्यानलेन्दवः  ।  
स्वां द्युतिं लोकनाथस्य जगतः कर्मसाक्षिणः  ॥ १५४.४४१ ॥  
चिताभस्म समाधाय कपाले रजतप्रभम्  ।  
मनुजास्थिमयीं मालामाबबन्ध च पाणिना  ॥ १५४.४४२ ॥  
प्रेताधिपः पुरो द्वारे सगदः समवर्तत  ।  
नानाकारमहारत्नभूषणं धनदाहृतम्  ॥ १५४.४४३ ॥  
विहायोदग्रसर्पेन्द्रकटकेन स्वपाणिना  ।  
कर्णोत्तंसं चकारेशो वासुकिं तक्षकं स्वयम्  ॥ १५४.४४४ ॥  
जलाधीशाहृतां स्थास्नुप्रसूनावेष्टितां पृथक् ।  
ततस्तु ते गणाधीशा विनयात्तत्र वीरकम्  ॥ १५४.४४५ ॥  
प्रोचुर्व्यग्राकृते त्वं गां समावेदय शूलिने  ।  
निष्पन्नाभरणं देवं प्रसाध्येशं प्रसाधनैः  ॥ १५४.४४६ ॥  
सप्त वारिधयस्तस्थुः कर्तुं दर्पणविभ्रमम्  ।  
ततो विलोकितात्मानं महाम्बुधिजलोदरे  ॥ १५४.४४७ ॥  
धरामालिङ्ग्य जानुभ्यां स्थाणुं प्रोवाच केशवः  ।  
शोभसे देव रूपेण जगदानन्ददायिना  ॥ १५४.४४८ ॥  
मातरः प्रेरयन् कामवधूं वैधव्यचिह्निताम्  ।  
कालोऽयमिति चालक्ष्य प्रकारेङ्गितसञ्ज्ञया  ॥ १५४.४४९ ॥  
ततस्ताश्चोदिता देवमूचुः प्रहसिताननाः  ।  
रतिः पुरस्तव प्राप्ता नाभाति मदनोज्झिता  ॥ १५४.४५० ॥  
ततस्तां सन्निर्वायाह वामहस्ताग्रसञ्ज्ञया  ।  
प्रयाणं गिरिजावक्त्रदर्शनोत्सुकमानसः  ॥ १५४.४५१ ॥  
ततो हरो हिमगिरिकन्दराकृतिं सितं कशामृदुहतिभिः प्रचोदयत् ।  
महावृषं गणतुमुलाहितेक्षणं स भूधरानशनिरिव प्रकम्पयन्  ॥ १५४.४५२ ॥  
ततो हरिर्द्रुतपदपद्धतिः पुरः पुरःसरान्द्रुमनिकरेषु संश्रितान्  ।  
धरारजःशबलितभूषणोऽब्रवीत्प्रयात मा कुरुत पथोऽस्य सङ्कटम्  ॥ १५४.४५३ ॥  
प्रभोः पुनः प्रथमनियोगमूर्जयन् सुतोऽब्रवीद्भ्रुकुटिमुखोऽपि वीरकः  ।  
वियच्चरा वियति किमस्ति कान्तकं प्रयात नो धरणिधराविदूरतः  ॥ १५४.४५४ ॥  
महार्णवाः कुरुत शिलोपमं पयः सुरद्विषागमनमहातिकर्दमम्  ।  
गणेश्वराश्चपलतया न गम्यतां सुरेश्वरैः स्थिरमतिभिर्निरीक्ष्यते  ॥ १५४.४५५ ॥  
न भृङ्गिणा स्वतनुमवेक्ष्य नीयते पिनाकिनः पृथुमुखमण्डमग्रतः  ।  
वृथा यमः प्रकटितदन्तकोटरं त्वमायुधं वहसि विहाय सम्भ्रमम्  ॥ १५४.४५६ ॥  
पदं न यद्रथतुरगैः पुरद्विषः प्रमुच्यते बहुतरमातृसङ्कुलम्  ।  
अमी सुराः पृथगनुयायिभिर्वृताः पदातयो द्विगुणपथान् हरप्रियाः  ॥ १५४.४५७ ॥  
स्ववाहनैः पवनविधूतचामरैश्चलध्वजैर्व्रजत विहारशालिभिः  ।  
सुराः स्वकं किमिति सरागमूर्जितं विचार्यते नियतलयत्रयानुगम्  ॥ १५४.४५८ ॥  
न किन्नरैरभिभवितुं हि शक्यते विभूषणचयसमुद्भवो ध्वनिः  ।  
अजातिजाः किमिति न षड्जमध्यमपृथुस्वरं बहुतरमत्र वक्ष्यते  ॥ १५४.४५९ ॥  
नतानतानतनततानतां गताः पृथक्तया समयकृता विभिन्नताम्  ।  
विशङ्किता भवदतिभेदशीलिनः प्रयान्त्यमी द्रुतपदमेव गौडकाः  ॥ १५४.४६० ॥  
विसंहताः किमिति न षाड्गवादयः स्वगीतकैर्ललितपदप्रयोगजैः  ।  
प्रभोः पुरो भवति हि यस्य चाक्षतं समुद्गतार्थकमिति तत्प्रतीयते  ॥ १५४.४६१ ॥  
अमी पृथग्विरचितरम्यरासकं विलासिनो बहुगमकस्वभावकम्  ।  
प्रयुञ्जते गिरिशयशोविसारिणं प्रकीर्णकं बहुतरनागजातयः  ॥ १५४.४६२ ॥  
अमी कथं ककुभि कथाः प्रतिक्षणं ध्वनन्ति ते विविधवधूविमिश्रिताः  ।  
न जातयो ध्वनिमुरजासमीरिता न मूर्छिताः किमिति च मूर्छनात्मकाः  ॥ १५४.४६३ ॥  
श्रुतिप्रियक्रमगतिभेदसाधनं ततादिकं किमिति न तुम्बरेरितम्  ।*  
न हन्यते बहुविधवाद्यडम्बरं प्रकीर्णवीणामुरजादि नाम यत् ॥ १५४.४६४ ॥*  
इतीरते गिरिमवधानशालिनः सुरासुराः सपदि तु वीरकाज्ञया  ।  
नियामिताः प्रययुरतीव हर्षिताश्चराचरं जगदखिलं ह्यपूरयन्  ॥ १५४.४६५ ॥  
इति स्तनत्ककुभि रसन्महार्णवे स्तनद्घने विदलितशैलकन्दरे  ।  
जगत्यभूत्तुमुल इवाकुलीकृतः पिनाकिना त्वरितगतेन भूधरः  ॥ १५४.४६६ ॥  
परिज्वलत्कनकसहस्रतोरणं क्वचिन्मिलन्मरकतवेश्मवेदिकम्  ।  
क्वचित्क्वचिद्विमलविदूरवेदिकं क्वचिद्गलज्जलधररम्यनिर्झरम्  ॥ १५४.४६७ ॥  
चलद्ध्वजप्रवरसहस्रमण्डितं सुरद्रुमस्तबकविकीर्णचत्वरम्  ।  
सितासितारुणरुचिधातुवर्णिकं श्रियोज्ज्वलं प्रविततमार्गगोपुरम्  ॥ १५४.४६८ ॥  
विजृम्भिताप्रतिमध्वनिवारिदं सुगन्धिभिः पुरपवनैर्मनोहरम्  ।*  
हरो महागिरिनगरं समासदत्क्षणादिव प्रवरसुरासुरस्तुतः  ॥ १५४.४६९ ॥*  
तं प्रविशन्तमगात्प्रविलोक्य व्याकुलतां नगरं गिरिभर्तुः  ।  
व्यग्रपुरन्ध्रिजनं जययुक्तं धावितमार्गजनाकुलरथ्यम्  ॥ १५४.४७० ॥  
हर्म्यगवाक्षगतामरनारीलोचननीलसरोरुहमालम्  ।  
सुप्रकटा समदृश्यत काचित्स्वाभरणांशुवितानविगूढा  ॥ १५४.४७१ ॥  
काप्यखिलीकृतमण्डनभूषा त्यक्तसखीप्रणया हरमैक्षत् ।  
काचिदुवाच कलं गतमाना कातरतां सखि मा कुरु मूढे  ॥ १५४.४७२ ॥  
दग्धमनोभव एव पिनाकी कामयते स्वयमेव विहर्तुम्  ।  
काचिदपि स्वयमेव पतन्ती प्राह परां विरहस्खलिताङ्गीम्  ॥ १५४.४७३ ॥  
मा चपले मदनव्यतिषङ्गं शङ्करजं स्खलनेन वद त्वम्  ।  
कापि कृतव्यवधानमदृष्ट्वा युक्तिवशाद्गिरिशो ह्ययमूचे  ॥ १५४.४७४ ॥  
एष स यत्र सहस्रमखाद्या नाकसदामधिपाः स्वयमुक्तैः  ।  
नामभिरिन्दुजटं निजसेवाप्राप्तफलाय नतास्तु घटन्ते  ॥ १५४.४७५ ॥  
एष न चैष स एष यदग्रे चर्मपरीततनुः शशिमौली  ।  
धावति वज्रधरोऽमरराजो मार्गममुं विवृतीकरणाय  ॥ १५४.४७६ ॥  
एष स पद्मभवोऽयमुपेत्य प्रांशुजटामृगचर्मनिगूढः  ।  
सप्रणयं करघट्टितवक्त्रः किञ्चिदुवाच मितं श्रुतिमूले  ॥ १५४.४७७ ॥  
एवमभूत्सुरनारिकुलानां चित्तविसंष्ठुलता गुरुरागात् ।  
शङ्करसंश्रयणाद्गिरिजायाजन्मफलं परमं त्विति चोचुः  ॥ १५४.४७८ ॥  
ततो हिमगिरेर्वेश्म विश्वकर्मनिवेदितम्  ।  
महानीलमयस्तम्भं ज्वलत्काञ्चनकुट्टिमम्  ॥ १५४.४७९ ॥  
मुक्ताजालपरिष्कारं ज्वलितौषधिदीपितम्  ।  
क्रीडोद्यानसहस्राढ्यं काञ्चनाम्बुजदीर्घिकम्  ॥ १५४.४८० ॥  
महेन्द्रप्रमुखाः सर्वे सुरा दृष्ट्वा तदद्भुतम्  ।  
नेत्राणि सफलान्यद्य मनोभिरिति ते दधुः  ॥ १५४.४८१ ॥  
विमर्दक्षीणकेयूरा हरिणा द्वारि रोधिताः  ।  
कथञ्चित्प्रमुखास्तत्र विविशुर्नाकवासिनः  ॥ १५४.४८२ ॥  
प्रणतेनाचलेन्द्रेण पूजितोऽथ चतुर्मुखः  ।  
चकार विधिना सर्वं विधिमन्त्रपुरःसरम्  ॥ १५४.४८३ ॥  
शर्वस्य पाणिग्रहणमग्निसाक्षिकमक्षतम्  ।  
दाता महीभृतां नाथो होता देवश्चतुर्मुखः  ॥ १५४.४८४ ॥  
वरः पशुपतिः साक्षात्कन्या विश्वारणिस्तथा  ।  
चराचराणि भूतानि सुरासुरवराणि च  ॥ १५४.४८५ ॥  
तत्राप्येते नियमतो ह्यभवन्व्यग्रमूर्तयः  ।  
मुमोचाभिनवान्सर्वान् सस्यशालीन्रसौषधीः  ॥ १५४.४८६ ॥  
व्यग्रा तु पृथिवी देवी सर्वभावमनोरमा  ।  
गृहीत्वा वरुणः सर्वरत्नान्याभरणानि च  ॥ १५४.४८७ ॥  
पुण्यानि च पवित्राणि नानारत्नमयानि तु  ।  
तस्थौ साभरणो देवो हर्षदः सर्वदेहिनाम्  ॥ १५४.४८८ ॥  
धनदश्चापि दिव्यानि हैमान्याभरणानि च  ।  
जातरूपविचित्राणि प्रयतः समुपस्थितः  ॥ १५४.४८९ ॥  
वायुर्ववौ सुसुरभिः सुखसंस्पर्शनो विभुः  ।  
छत्रमिन्दुकरोद्भासि सुसितं च शतक्रतुः  ॥ १५४.४९० ॥  
जग्राह मुदितः स्रग्वी बाहुभिर्बहुभूषणैः  ।  
जगुर्गन्धर्वमुख्याश्च ननृतुश्चाप्सरोगणाः  ॥ १५४.४९१ ॥  
वादयन्तोऽतिमधुरं जगुर्गन्धर्वकिन्नराः  ।  
मूर्ताश्च ऋतवस्तत्र जगुश्च ननृतुश्च वै  ॥ १५४.४९२ ॥  
चपलाश्च गणास्तस्थुर्लोलयन्तो हिमाचलम्  ।  
उत्तिष्ठन्क्रमशश्चात्र विश्वभुग्भगनेत्रहा  ॥ १५४.४९३ ॥  
चकारौद्वाहिकं कृत्यं पत्न्या सह यथोचितम्  ।  
दत्तार्घो गिरिराजेन सुरवृन्दैर्विनोदितः  ॥ १५४.४९४ ॥  
अवसत्तां क्षपां तत्र पत्न्या सह पुरान्तकः  ।  
ततो गन्धर्वगीतेन नृत्येनाप्सरसामपि  ॥ १५४.४९५ ॥  
स्तुतिभिर्देवदैत्यानां विबुद्धो विबुधाधिपः  ।  
आमन्त्र्य हिमशैलेन्द्रं प्रभाते चोमया सह  ।  
जगाम मन्दरगिरिं वायुवेगेन शृङ्गिणा  ॥ १५४.४९६ ॥  
ततो गते भगवति नीललोहिते सहोमया रतिमलभन्न भूधरः  ।  
सबान्धवो भवति च कस्य नो मनो विह्वलं च जगति हि कन्यकापितुः  ॥ १५४.४९७ ॥  
ज्वलन्मणिस्फटिकहाटकोत्कटं स्फुटद्युति स्फटिकगोपुरं पुरम्  ।  
हरो गिरौ चिरमनुकल्पितं तदा विसर्जितामरनिवहोऽविशत्स्वकम्  ॥ १५४.४९८ ॥  
तदोमासहितो देवो विजहार भगाक्षिहा  ।  
पुरोद्यानेषु रम्येषु विविक्तेषु वनेषु च  ॥ १५४.४९९ ॥  
सुरक्तहृदयो देव्या मकराङ्कपुरःसरः  ।  
ततो बहुतिथे काले सुतकामा गिरेः सुता  ॥ १५४.५०० ॥  
सखीभिः सहिता क्रीडां चक्रे कृत्रिमपुत्रकैः  ।  
कदाचिद्गन्धतैलेन गात्रमभ्यज्य शैलजा  ॥ १५४.५०१ ॥  
चूर्णैरुद्वर्तयामास मलिनान्तरितां तनुम्  ।  
तदुद्वर्तनकं गृह्य नरं चक्रे गजाननम्  ॥ १५४.५०२ ॥  
पुत्रकं क्रीडती देवी तं चाप्यर्पयदम्भसि  ।  
जाह्नव्यास्तु शिवासख्यास्ततः सोऽभूद्बृहद्वपुः  ॥ १५४.५०३ ॥  
कायेनातिविशालेन जगदापूरयत्तदा  ।  
पुत्रेत्युवाच ते देवी पुत्रेत्यूचे च जाह्नवी  ॥ १५४.५०४ ॥  
गाङ्गेय इति देवैस्तु पूजितोऽभूद्गजाननः  ।  
विनायकाधिपत्यं च ददावस्य पितामहः  ॥ १५४.५०५ ॥  
पुनः सा क्रीडनं चक्रे पुत्रार्थं वरवर्णिनी  ।  
मनोज्ञमङ्कुरं रूढमशोकस्य शुभानना  ॥ १५४.५०६ ॥  
वर्धयामास तं चापि कृतसंस्कारमङ्गला  ।  
बृहस्पतिमुखैर्विप्रैर्दिवस्पतिपुरोगमैः  ॥ १५४.५०७ ॥  
ततो देवैश्च मुनिभिः प्रोक्ता देवी त्विदं वचः  ।  
भवानि भवती भव्या सम्भूता लोकभूतये  ॥ १५४.५०८ ॥  
प्रायः सुतफलो लोकः पुत्रपौत्रैश्च लभ्यते  ।  
अपुत्राश्च प्रजाः प्रायो दृश्यन्ते दैवहेतवः  ॥ १५४.५०९ ॥  
अधुना दर्शिते मार्गे मर्यादां कर्तुमर्हसि  ।  
फलं किं भविता देवि कल्पितैस्तरुपुत्रकैः  ।  
इत्युक्ता हर्षपूर्णाङ्गी प्रोवाचोमा शुभां गिरम्  ॥ १५४.५१० ॥  
एवं निरुदके देशे यः कूपं कारयेद्बुधः  ।  
बिन्दौ बिन्दौ च तोयस्य वसेत्संवत्सरं दिवि  ॥ १५४.५११ ॥  
दशकूपसमा वापी दशवापीसमो ह्रदः  ।  
दशह्रदसमः पुत्रो दशपुत्रसमो द्रुमः  ।  
एषैव मम मर्यादा नियता लोकभाविनी  ॥ १५४.५१२ ॥  
इत्युक्तास्तु ततो विप्रा बृहस्पतिपुरोगमाः  ।  
जग्मुः स्वमन्दिराण्येव भवानीं वन्द्य सादरम्  ॥ १५४.५१३ ॥  
गतेषु तेषु देवोऽपि शङ्करः पर्वतात्मजाम्  ।  
पाणिनालम्ब्य वामेन शनैः प्रावेशयच्छुभाम्  ॥ १५४.५१४ ॥  
चित्तप्रसादजननं प्रासादमनुगोपुरम्  ।  
लम्बमौक्तिकदामानं मालिकाकुलवेदिकम्  ॥ १५४.५१५ ॥  
निर्धौतकलधौतं च क्रीडागुहमनोरमम्  ।  
प्रकीर्णकुसुमामोदमत्तालिकुलकूजितम्  ॥ १५४.५१६ ॥  
किन्नरोद्गीतसङ्गीतगृहान्तरितभित्तिकम्  ।  
सुगन्धिधूपसङ्घातमनःप्रार्थ्यमलक्षितम्  ॥ १५४.५१७ ॥  
क्रीडन्मयूरनारीभिर्वृतं वै ततवादिभिः  ।  
हंससङ्घातसङ्घुष्टं स्फटिकस्तम्भवेदिकम्  ॥ १५४.५१८ ॥  
अनाविलमसम्भ्रान्त्या बहुशः किन्नराकुलम्  ।  
शुकैर्यत्राभिहन्यन्ते पद्मरागविनिर्मिताः  ॥ १५४.५१९ ॥  
भित्तयो दाडिमभ्रान्त्या प्रतिबिम्बितमौक्तिकाः  ।  
तत्राक्षक्रीडया देवी विहर्तुमुपचक्रमे  ॥ १५४.५२० ॥  
स्वच्छेन्द्रनीलभूभागे क्रीडने यत्र धिष्ठितौ  ।  
वपुःसहायतां प्राप्तौ विनोदरसनिर्वृतौ  ॥ १५४.५२१ ॥  
एवं प्रक्रीडतोस्तत्र देवीशङ्करयोस्तदा  ।  
प्रादुर्भवन्महाशब्दस्तद्गृहोदरगोचरः  ॥ १५४.५२२ ॥  
तच्छ्रुत्वा कौतुकाद्देवी किमेतदिति शङ्करम्  ।  
पप्रच्छ तं शुभतनुर्हरं विस्मयपूर्वकम्  ॥ १५४.५२३ ॥  
उवाच देवीं नैतत्ते दृष्टपूर्वं सुविस्मिते  ।  
एते गणेशाः क्रीडन्ते शैलेऽस्मिन्मत्प्रियाः सदा  ॥ १५४.५२४ ॥  
तपसा ब्रह्मचर्येण नियमैः क्षेत्रसेवनैः  ।  
यैरहं तोषितः पूर्वं त एते मनुजोत्तमाः  ॥ १५४.५२५ ॥  
मत्समीपमनुप्राप्ता मम हृद्याः शुभानने  ।  
कामरूपा महोत्साहा महारूपगुणान्विताः  ॥ १५४.५२६ ॥  
कर्मभिर्विस्मयं तेषां प्रयामि बलशालिनाम्  ।  
चराचरस्य जगतः सृष्टिसंहरणक्षमाः  ॥ १५४.५२७ ॥  
ब्रह्मविष्ण्विन्द्रगन्धर्वैः सकिन्नरमहोरगैः  ।  
समावृतोऽप्यहं नित्यं नैभिर्विरहितो रमे  ॥ १५४.५२८ ॥  
हृद्या मे चारुसर्वाङ्गि त एते क्रीडिता गिरौ  ।  
इत्युक्ता तु ततो देवी त्यक्त्वा तद्विस्मयाकुला  ॥ १५४.५२९ ॥  
गवाक्षान्तरमासाद्य प्रेक्षते विस्मितानना  ।  
यावन्तस्ते कृशा दीर्घा ह्रस्वाः स्थूला महोदराः  ॥ १५४.५३० ॥  
व्याघ्रेभवदनाः केचित्केचिन्मेषाजरूपिणः  ।  
अनेकप्राणिरूपाश्च ज्वालास्याः कृष्णपिङ्गलाः  ॥ १५४.५३१ ॥  
सौम्या भीमाः स्मितमुखाः कृष्णपिङ्गजटासटाः  ।  
नानाविहङ्गवदना नानाविधमृगाननाः  ॥ १५४.५३२ ॥  
कौशेयचर्मवसना नग्नाश्चान्ये विरूपिणः  ।  
गोकर्णा गजकर्णाश्च बहुवक्त्रेक्षणोदराः  ॥ १५४.५३३ ॥  
बहुपादा बहुभुजा दिव्यनानास्त्रपाणयः  ।  
अनेककुसुमापीडा नानाव्यालविभूषणाः  ॥ १५४.५३४ ॥  
वृकाननायुधधरा नानाकवचभूषणाः  ।  
विचित्रवाहनारूढा दिव्यरूपा वियच्चराः  ॥ १५४.५३५ ॥  
वीणावाद्यमुखोद्घुष्टा नानास्थानकनर्तकाः  ।  
गणेशांस्तांस्तथा दृष्ट्वा देवी प्रोवाच शङ्करम्  ॥ १५४.५३६ ॥  

*देव्युवाच  
गणेशाः कतिसङ्ख्याताः किन्नामानः किमात्मकाः  ।  
एकैकशो मम ब्रूहि धिष्ठिता ये पृथक्पृथक् ॥ १५४.५३७ ॥  

*शङ्कर उवाच  
कोटिसङ्ख्या ह्यसङ्ख्याता नानाविख्यातपौरुषाः  ।  
जगदापूरितं सर्वैरेभिर्भीमैर्महाबलैः  ॥ १५४.५३८ ॥  
सिद्धक्षेत्रेषु रथ्यासु जीर्णोद्यानेषु वेश्मसु  ।  
दानवानां शरीरेषु बालेषून्मत्तकेषु च  ।  
एते विशन्ति मुदिता नानाहारविहारिणः  ॥ १५४.५३९ ॥  
ऊष्मपाः फेनपाश्चैव धूमपा मधुपायिनः  ।  
रक्तपाः सर्वभक्षाश्च वायुपा ह्यम्बुभोजनाः  ॥ १५४.५४० ॥  
गेयनृत्योपहाराश्च नानावाद्यरवप्रियाः  ।  
न ह्येषां वै अनन्तत्वाद्गुणान्वक्तुं हि शक्यते  ॥ १५४.५४१ ॥  

*देव्युवाच  
मार्गत्वगुत्तरासङ्गशुद्धाङ्गो मुञ्जमेखली  ।  
मानशिलेन कल्केन चपलो रञ्जिताननः  ॥ १५४.५४२ ॥  
पिनद्धोत्पलस्रग्दामा सुकान्तो मधुराकृतिः  ।  
पाषाणशकलोत्तानकांस्यतालप्रवर्तकः  ॥ १५४.५४३ ॥  
असौ गणेश्वरो देवः किन्नामा किन्नरानुगः  ।  
य एष गणगीतेषु दत्तकर्णो मुहुर्मुहुः  ॥ १५४.५४४ ॥  
स एष वीरको देवि सदा मद्धृदयप्रियः  ।  
नानाश्चर्यगुणाधारो गणेश्वरगणार्चितः  ॥ १५४.५४५ ॥  

*देव्युवाच  
ईदृशस्य सुतस्यास्ति ममोत्कण्ठा पुरान्तक  ।  
कदाहमीदृशं पुत्रं द्रक्ष्याम्यानन्ददायिनम्  ॥ १५४.५४६ ॥  

*शिव उवाच  
एष एव सुतस्तेऽस्तु नयनानन्दहेतुकः  ।  
त्वया मात्रा कृतार्थोऽस्तु वीरकोऽपि सुमध्यमे  ॥ १५४.५४७ ॥  
इत्युक्ता प्रेषयामास विजयां हर्षणोत्सुका  ।  
वीरकानयनायाशु दुहिता हिमभूभृतः  ॥ १५४.५४८ ॥  
सावरुह्य त्वरायुक्ता प्रासादादम्बरस्पृशः  ।  
विजयोवाच गणपं गणमध्ये प्रवर्तिता  ॥ १५४.५४९ ॥  

*विजयोवाच  
एहि वीरक चापल्यात्त्वया देवः प्रकोपितः  ।  
किमुत्तरं वदत्यर्थे नृत्यरङ्गे तु शैलजा  ॥ १५४.५५० ॥  
इत्युक्तस्त्यक्तपाषाणशकलो मार्जिताननः  ।  
आहूतस्तु तयोद्भूतमूलप्रस्तावशंसकः  ॥ १५४.५५१ ॥  
देव्याः समीपमागच्छद्विजयानुगुप्तः शनैः  ।  
प्रासादशिखरात्फुल्लरक्ताम्बुजनिभद्युतिः  ॥ १५४.५५२ ॥  
तं दृष्ट्वा प्रस्रुतानल्पस्वादुक्षीरपयोधरा  ।  
गिरिजोवाच सस्नेहं गिरा मधुरवर्णया  ॥ १५४.५५३ ॥  

*उमोवाच  
एह्येहि यातोऽसि मे पुत्रतां देवदेवेन दत्तोऽधुना वीरक  ॥ १५४.५५४ ॥  
इत्येवमङ्के निधायाथ तं पर्यचुम्बत्कपोले कलवादिनम्  ॥ १५४.५५५ ॥  
मूर्ध्न्युपाघ्राय सम्मार्ज्य गात्राणि भूषयामास दिव्यैः स्वयं भूषणैः किङ्किणीमेखलानूपुरैर्माणिक्यकेयूरहारोरुमूलगुणैः  ॥ १५४.५५६ ॥  
कोमलैः पल्लवैश्चित्रितैश्चारुभिर्दिव्यमन्त्रोद्भवैस्तस्य शुभैस्ततो भूरिभिश्चाकरोन्मिश्रसिद्धार्थकैरङ्गरक्षाविधिम्  ॥ १५४.५५७ ॥  
एवमादाय चोवाच कृत्वा स्रजं मूर्ध्नि गोरोचनापत्रभङ्गोज्ज्वलम्  ॥ १५४.५५८ ॥  
गच्छ गच्छाधुना क्रीड सार्धं गणैरप्रमत्तो नगे श्वभ्रवर्ज शनैर्व्यालमालाकुलाः शैलसानुद्रुमदन्तिभिर्भिन्नसाराः परे सङ्गिनः  ॥ १५४.५५९ ॥  
जाह्नवीयं जलं क्षुब्धतोयाकुलं कूलं मा विशेथा बहुव्याघ्रदुष्टे वने  ॥ १५४.५६० ॥  
वत्सासङ्ख्येषु दुर्गा गणेशेष्वेतस्मिन्वीरके पुत्रभावोपतुष्टान्तःकरणा तिष्ठतु  ॥ १५४.५६१ ॥  
स्वस्य पितृजनप्रार्थितं भव्यमायातिभाविन्यसौ भव्यता  ॥ १५४.५६२ ॥  
सोऽपि निर्वर्त्य सर्वान् गणान् सस्मयमाह बालत्वलीलारसाविष्टधीः  ॥ १५४.५६३ ॥  
एष मात्रा स्वयं मे कृतभूषणोऽत्र एष पटः पाटलैर्बिन्दुभिः सिन्दुवारस्य पुष्पैरियं मालतीमिश्रिता मालिका मे शिरस्याहिता  ॥ १५४.५६४ ॥  
कोऽयमातोद्यधारी गणस्तस्य दास्यामि हस्तादिदं क्रीडनम्  ॥ १५४.५६५ ॥  
दक्षिणात्पश्चिमं पश्चिमादुत्तरमुत्तरात्पूर्वमभ्येत्य सख्या युता प्रेक्षती तं गवाक्षान्तराद्वीरकं शैलपुत्री बहिः क्रीडनं यज्जगन्मातुरप्येष चित्तभ्रमः  ॥ १५४.५६६ ॥  
पुत्रलुब्धो जनस्तत्र को मोहमायाति न स्वल्पचेता जडो मांसविण्मूत्रसङ्घातदेहः  ॥ १५४.५६७ ॥  
द्रष्टुमभ्यन्तरे नाकवासेश्वरैरिन्दुमौलिं प्रविष्टेषु कक्षान्तरम्  ॥ १५४.५६८ ॥  
वाहनात्यावरोहा गणास्तैर्युतो लोकपालास्त्रमूर्तो ह्ययं खड्गो विखड्गकरो निर्ममः कृतान्तः कस्य केनाहतो ब्रूत मौने भवन्तोऽस्त्रदण्डेन किं दुःस्पृहाः  ॥ १५४.५६९ ॥  
भीममूर्त्याननेनास्ति कृत्यं गिरौ य एषोऽस्त्रज्ञेन किं वध्यते  ॥ १५४.५७० ॥  
मा वृथा लोकपालानुगचित्तता एवमेवैतदित्यूचुरस्मै तदा देवताः  ॥ १५४.५७१ ॥  
देवदेवानुगं वीरकं लक्षणा प्राह देवी वनं पर्वता निर्झराण्यग्निदेव्यान्यथो भूतपा निर्झराम्भोनिपातेषु निमज्जत  ॥ १५४.५७२ ॥  
पुष्पजालावनद्धेषु धामस्वपि प्रोत्तुङ्गनानाद्रिकुञ्जेष्वनुगर्जन्तु हेमारुतास्फोटसङ्क्षेपणात्कामतः  ॥ १५४.५७३ ॥  
काञ्चनोत्तुङ्गशृङ्गावरोहक्षितौ हेमरेणूत्करासङ्गद्युतिं खेचराणां वनाधायिनि रम्ये बहुरूपसम्पत्प्रकरे गणान्वासितं मन्दरकन्दरे सुन्दरमन्दारपुष्पप्रवालाम्बुजे सिद्धनारीभिरापीतरूपामृतं विस्तृतैर्नेत्रपात्रैरनुन्मेषिभिर्वीरके शैलपुत्री निमेषान्तरादस्मरत्पुत्रगृध्री विनोदार्थिनी  ॥ १५४.५७४ ॥  
सोऽपि तादृक्क्षणावाप्तपुण्योदयो योऽपि जन्मान्तरस्यात्मजत्वं गतः क्रीडतस्तस्य तृप्तिः कथं जायते योऽपि भाविजगद्वेधसा तेजसः कल्पितः प्रतिक्षणं दिव्यगीतक्षणो नृत्यलोलो गणेशैः प्रणतः  ॥ १५४.५७५ ॥  

क्षणं सिंहनादाकुले गण्डशैले सृजद्रत्नजाले बृहत्सालताले  ।  
क्षणं फुल्लनानातमालालिकाले क्षणं वृक्षमूले विलोलो मराले  ॥ १५४.५७६ ॥  
क्षणे स्वल्पपङ्के जले पङ्कजाढ्ये क्षणं मातुरङ्के शुभे निष्कलङ्के  ।  
परिक्रीडते बाललीलाविहारी गणेशाधिपो देवतानन्दकारी  ।  
निकुञ्जेषु विद्याधरैर्गीतशीलः पिनाकीव लीलाविलासैः सलीलः  ॥ १५४.५७७ ॥  
प्रकाश्य भुवनाभोगी ततो दिनकरे गते  ।  
देशान्तरं तदा पश्चाद्दूरमस्तावनीधरम्  ॥ १५४.५७८ ॥  
उदयास्ते पुरोभावी यो हि चास्तेऽवनीधरः  ।  
मित्रत्वमस्य सुदृढं हृदये परिचिन्त्यताम्  ॥ १५४.५७९ ॥  
नित्यमाराधितः श्रीमान् पृथुमूलः समुन्नतः  ।  
नाकरोत्सेवितुं मेरुरुपहारं पतिष्यतः  ॥ १५४.५८० ॥  
जलेऽप्येषा व्यवस्थेति संशयेताखिलं बुधः  ।  
दिनान्तानुगतो भानुः स्वजनत्वमपूरयत् ॥ १५४.५८१ ॥  
सन्ध्याबद्धाञ्जलिपुटा मुनयोऽभिमुखा रविम्  ।  
याचन्त्यागमनं शीघ्रं निवार्यात्मनि भाविताम्  ॥ १५४.५८२ ॥  
व्यजृम्भत तथा लोके क्रमाद्वैभावरं तमः  ।  
कुटिलस्येव हृदये कालुष्यं दूषयन्मनः  ॥ १५४.५८३ ॥  
ज्वलत्फणिफणारत्नदीपोद्द्योतितभित्तिके  ।  
शयनं शशिसङ्घातशुभ्रवस्त्रोत्तरच्छदम्  ॥ १५४.५८४ ॥  
नानारत्नद्युतिलसच्छक्रचापविडम्बकम्  ।  
रत्नकिङ्किणिकाजालं लम्बमुक्ताकलापकम्  ॥ १५४.५८५ ॥  
कमनीयचलल्लोलवितानाच्छादिताम्बरम्  ।  
मन्दिरे मन्दसञ्चारः शनैर्गिरिसुतायुतः  ॥ १५४.५८६ ॥  
तस्थौ गिरिसुताबाहुलतामीलितकन्धरः  ।  
शशिमौलिसितज्योत्स्ना शुचिपूरितगोचरः  ॥ १५४.५८७ ॥  
गिरिजाप्यसितापङ्गी नीलोत्पलदलच्छविः  ।  
विभावर्या च सम्पृक्ता बभूवातितमोमयी  ।  
तमुवाच ततो देवः क्रीडाकेलिकलायुतम्  ॥ १५४.५८८ ॥  


______________________________________________________  

मत्स्यपुराण १५५  
*शर्व उवाच  
शरीरे मम तन्वङ्गि सिते भास्यसितद्युतिः  ।  
भुजङ्गीवासिता शुद्धा संश्लिष्टा चन्दने तरौ  ॥ १५५.१ ॥  
चन्द्रातपेन सम्पृक्ता रुचिराम्बरया तथा  ।  
रजनीवासिते पक्षे दृष्टिदोषं ददासि मे  ॥ १५५.२ ॥  
इत्युक्ता गिरिजा तेन मुक्तकण्ठा पिनाकिना  ।  
उवाच कोपरक्ताक्षी भ्रुकुटीकुटिलानना  ॥ १५५.३ ॥  

*देव्युवाच  
स्वकृतेन जनः सर्वो जाड्येन परिभूयते  ।  
अवश्यमर्थी प्राप्नोति खण्डनां जनमण्डले  ॥ १५५.४ ॥  
तपोभिर्दीर्घचरितैर्यच्च प्रार्थितवत्यहम्  ।  
तस्या मे नियतस्त्वेष ह्यवमानः पदे पदे  ॥ १५५.५ ॥  
नैवास्मि कुटिला शर्व विषमा नैव धूर्जटे  ।  
सविषयस्त्वं गतः ख्यातिं व्यक्तदोषाकराश्रयः  ॥ १५५.६ ॥  
नाहं पूष्णोऽपि दशना नेत्रे चास्मि भगस्य हि  ।  
आदित्यश्च विजानाति भगवान्द्वादशात्मकः  ॥ १५५.७ ॥  
मूर्ध्नि शूलं जनयसि स्वैर्दोषैर्मामधिक्षिपन्  ।  
यस्त्वं मामाह कृष्णेति महाकालेति विश्रुतः  ॥ १५५.८ ॥  
यास्याम्यहं परित्यक्त्वा चात्मानं तपसा गिरिम्  ।  
जीवन्त्या नास्ति मे कृत्यं धूर्तेन परिभूतया  ॥ १५५.९ ॥  
निशम्य तस्या वचनं कोपतीक्ष्णाक्षरं भवः  ।  
उवाचाविष्टसम्भ्रान्तिप्रणयोन्मिश्रया गिरा  ॥ १५५.१० ॥  

*शर्व उवाच  
अनात्मज्ञासि गिरिजे नाहं निन्दापरस्तव  ।  
त्वद्भक्तिबुद्ध्या कृतवांस्तवाहं नामसंश्रयम्  ॥ १५५.११ ॥  
विकल्पः स्वस्थचित्तेऽपि गिरिजे नैव कल्पना  ।  
यद्येवं कुपिता भीरु त्वं तवाहं न वै पुनः  ॥ १५५.१२ ॥  
नर्मवादी भविष्यामि जहि कोपं शुचिस्मिते  ।  
शिरसा प्रणतश्चाहं रचितस्ते मयाञ्जलिः  ॥ १५५.१३ ॥  
स्नेहेनाप्यवमानेन निन्दितेनैति विक्रियाम्  ।  
तस्मान्न जातु रुष्टस्य नर्मस्पृष्टो जनः किल  ॥ १५५.१४ ॥  
अनेकैश्चाटुभिर्देवी देवेन प्रतिबोधिता  ।  
कोपं तीव्रं न तत्याज सती मर्मणि घट्टिता  ॥ १५५.१५ ॥  
अवष्टब्धमथास्फाल्य वासः शङ्करपाणिना  ।  
विपर्यस्तालका वेगाद्यातुमैच्छत शैलजा  ॥ १५५.१६ ॥  
तस्या व्रजन्त्याः कोपेन पुनराह पुरान्तकः  ।  
सत्यं सर्वैरवयवैः सुतासि सदृशी पितुः  ॥ १५५.१७ ॥  
हिमाचलस्य शृङ्गैस्तैर्मेघजालाकुलैर्नभः  ।  
तथा दुरवगाह्येभ्यो हृदयेभ्यस्तवाशयः  ॥ १५५.१८ ॥  
काठिन्याङ्कस्त्वमस्मभ्यं वनेभ्यो बहुधा गता  ।  
कुटिलत्वं च वर्त्मभ्यो दुःसेव्यत्वं हिमादपि  ।  
सङ्क्रान्तिं सर्वदैवेति तन्वङ्गि हिमशैलराट् ॥ १५५.१९ ॥  
इत्युक्ता सा पुनः प्राह गिरिशं शैलजा तदा  ।  
कोपकम्पितमूर्धा च प्रस्फुरद्दशनच्छदा  ॥ १५५.२० ॥  

*उमोवाच  
मा सर्वान्दोषदानेन निन्दान्यान्गुणिनो जनान्  ।  
तवापि दुष्टसम्पर्कात्सङ्क्रान्तं सर्वमेव हि  ॥ १५५.२१ ॥  
व्यालेभ्योऽनेकजिह्वत्वं भस्मना स्नेहबन्धनम्  ।  
हृत्कालुष्यं शशाङ्कात्तु दुर्बोधित्वं वृषादपि  ॥ १५५.२२ ॥  
तथा बहु किमुक्तेन अलं वाचा श्रमेण ते  ।  
श्मशानवासान्निर्भीस्त्वं नग्नत्वान्न तव त्रपा  ।  
निर्घृणत्वं कपालित्वाद्दया ते विगता चिरम्  ॥ १५५.२३ ॥  
*सूत उवाच  
इत्युक्त्वा मन्दिरात्तस्मान्निर्जगाम हिमाद्रिजा  ॥ १५५.२४ ॥  
तस्यां व्रजन्त्यां देवेशगणैः किलकिलो ध्वनिः  ।  
क्व मातर्गच्छसि त्यक्त्वा रुदन्तो धाविताः पुनः  ॥ १५५.२५ ॥  
विष्टभ्य चरणौ देव्या वीरको बाष्पगद्गदम्  ।  
प्रोवाच मातः किन्त्वेतत्क्व यासि कुपितान्तरा  ॥ १५५.२६ ॥  
अहं त्वामनुयास्यामि व्रजन्तीं स्नेहवर्जिताम्  ।  
नो चेत्पतिष्ये शिखरात्तपोनिष्ठे त्वयोज्झितः  ॥ १५५.२७ ॥  
उन्नाम्य वदनं देवी दक्षिणेन तु पाणिना  ।  
उवाच वीरकं माता शोकं पुत्रक मा कृथाः  ॥ १५५.२८ ॥  
शैलाग्रात्पतितुं नैव न चागन्तुं मया सह  ।  
युक्तं ते पुत्र वक्ष्यामि येन कार्येण तच्छृणु  ॥ १५५.२९ ॥  
कृष्णेत्युक्त्वा हरेणाहं निन्दिता चाप्यनिन्दिता  ।  
सार्हं तपः करिष्यामि येन गौरीत्वमाप्नुयाम्  ॥ १५५.३० ॥  
एष स्त्रीलम्पटो देवो यातायां मय्यनन्तरम्  ।  
द्वाररक्षा त्वया कार्या नित्यं रन्ध्रान्ववेक्षिणा  ॥ १५५.३१ ॥  
यथा न काचित्प्रविशेद्योषिदत्र हरान्तिकम्  ।  
दृष्ट्वा परांस्त्रियं चात्र वदेथा मम पुत्रक  ॥ १५५.३२ ॥  
शीघ्रमेव करिष्यामि यथायुक्तमनन्तरम्  ।  
एवमस्त्विति देवीं स वीरकः प्राह साम्प्रतम्  ॥ १५५.३३ ॥  
मातुराज्ञामृताह्लादप्लाविताङ्गो गतज्वरः  ।  
जगाम कक्षां सन्द्रष्टुं प्रणिपत्य च मातरम्  ॥ १५५.३४ ॥  


______________________________________________________  


मत्स्यपुराण १५६  

*सूत उवाच  
देवीं सापश्यदायान्तीं सखीं मातुर्विभूषिताम्  ।  
कुसुममोदिनीं नाम तस्य शैलस्य देवताम्  ॥ १५६.१ ॥  
सापि दृष्ट्वा गिरिसुतां स्नेहविक्लवमानसा  ।  
क्व पुत्रि गच्छसीत्युच्चैरालिङ्ग्योवाच देवता  ॥ १५६.२ ॥  
सा चास्यै सर्वमाचख्यौ शङ्करात्कोपकारणम्  ।  
पुनश्चोवाच गिरिजा देवतां मातृसम्मताम्  ॥ १५६.३ ॥  

*उमोवाच  
नित्यं शैलाधिराजस्य देवता त्वमनिन्दिते  ।  
सर्वतः सन्निधानं ते मम चातीव वत्सला  ॥ १५६.४ ॥  
अतस्तुते प्रवक्ष्यामि यद्विधेयं तदा धिया  ।  
अन्यस्त्रीसम्प्रवेशस्तु त्वया रक्ष्यः प्रयत्नतः  ॥ १५६.५ ॥  
रहस्यत्र प्रयत्नेन चेतसा सततं गिरौ  ।  
पिनाकिनः प्रविष्टायां वक्तव्यं मे त्वयानघे  ॥ १५६.६ ॥  
ततोऽहं संविधास्यामि यत्कृत्यं तदनन्तरम्  ।  
इत्युक्ता सा तथेत्युक्त्वा जगाम स्वगिरिं शुभम्  ॥ १५६.७ ॥  
उमापि पितुरुद्यानं जगामाद्रिसुता द्रुतम्  ।  
अन्तरिक्षं समाविश्य मेघमालामिव प्रभा  ॥ १५६.८ ॥  
ततो विभूषणान्यस्य वृक्षवल्कलधारिणी  ।  
ग्रीष्मे पञ्चाग्निसन्तप्ता वर्षासु च जलोषिता  ॥ १५६.९ ॥  
शैशिरासु च रात्रीषु शुष्कस्थण्डिलशायिनी  ।  
एवं साधयती तत्र तपसा संव्यवस्थिता  ॥ १५६.१० ॥  
ज्ञात्वा तु तां गिरिसुतां दैत्यस्तत्रान्तरे वशी  ।  
अन्धकस्य सुतो दृप्तः पितुर्वधमनुस्मरन्  ॥ १५६.११ ॥  
देवान्सर्वान्विजित्याजौ बकभ्राता रणोत्कटः  ।  
आडिर्नामान्तरप्रेक्षी सततं चन्द्रमौलिनः  ॥ १५६.१२ ॥  
आजगामामररिपुः पुरं त्रिपुरघातिनः  ।  
स तत्रागत्य ददृशे वीरकं द्वार्यवस्थितम्  ॥ १५६.१३ ॥  
विचिन्त्यासीद्वरं दत्तं स पुरा पद्मजन्मना  ।  
हते तदान्धके दैत्ये गिरिशेनामरद्विषि  ॥ १५६.१४ ॥  
आडिश्चकार विपुलं तपः परमदारुणम्  ।  
तमागत्याब्रवीद्ब्रह्मा तपसा परितोषितः  ॥ १५६.१५ ॥  
किमाडे दानवश्रेष्ठ तपसा प्राप्तुमिच्छसि  ।  
ब्रह्माणमाह दैत्यस्तु निर्मृत्युत्वमहं वृणे  ॥ १५६.१६ ॥  

*ब्रह्मोवाच  
न कश्चिच्च विना मृत्युं नरो दानव विद्यते  ।  
यतस्ततोऽपि दैत्येन्द्र मृत्युः प्राप्यः शरीरिणा  ॥ १५६.१७ ॥  
इत्युक्तो दैत्यसिंहस्तु प्रोवाचाम्बुजसम्भवम्  ।  
रूपस्य परिवर्तो मे यदा स्यात्पद्मसम्भव  ॥ १५६.१८ ॥  
तदा मृत्युर्मम भवेदन्यथा त्वमरो ह्यहम्  ।  
इत्युक्तस्तु तदोवाच तुष्टः कमलसम्भवः  ॥ १५६.१९ ॥  
यदा द्वितीयो रूपस्य विवर्तस्ते भविष्यति  ।  
तदा ते भविता मृत्युरन्यथा न भविष्यति  ॥ १५६.२० ॥  
इत्युक्तोऽमरतां मेने दैत्यसूनुर्महाबलः  ।  
तस्मिन्काले तु संस्मृत्य तद्वधोपायमात्मनः  ॥ १५६.२१ ॥  
परिहर्तुं दृष्टिपथं वीरकस्याभवत्तदा  ।  
भुजङ्गरूपी रन्ध्रेण प्रविवेश दृशः पथम्  ॥ १५६.२२ ॥  
परिहृत्य गणेशस्य दानवोऽसौ सुदुर्जयः  ।  
अलक्षितो गणेशेन प्रविष्टोऽथ पुरान्तकम्  ॥ १५६.२३ ॥  
भुजगरूपं सन्त्यज्य बभूवाथ महासुरः  ।  
उमारूपी छलयितुं गिरिशं मूढचेतनः  ॥ १५६.२४ ॥  
कृत्वा मायां ततो रूपमप्रतर्क्यमनोहरम्  ।  
सर्वावयवसम्पूर्णं सर्वाभिज्ञानसंवृतम्  ॥ १५६.२५ ॥  
कृत्वा मुखान्तरे दन्तान् दैत्यो वज्रोपमान्दृढान्  ।  
तीक्ष्णाग्रान् बुद्धिमोहेन गिरिशं हन्तुमुद्यतः  ॥ १५६.२६ ॥  
कृत्वोमारूपसंस्थानं गतो दैत्यो हरान्तिकम्  ।  
पापो रम्याकृतिश्चित्रभूषणाम्बरभूषितः  ॥ १५६.२७ ॥  
तं दृष्ट्वा गिरिशस्तुष्टस्तदालिङ्ग्य महासुरम्  ।  
मन्यमानो गिरिसुतां सर्वैरवयवान्तरैः  ॥ १५६.२८ ॥  
अपृच्छत्साधु ते भावो गिरिपुत्रि न कृत्रिमः  ।  
या त्वं मदाशयं ज्ञात्वा प्राप्तेह वरवर्णिनी  ॥ १५६.२९ ॥  
त्वया विरहितं शून्यं मन्यमानो जगत्त्रयम्  ।  
प्राप्ता प्रसन्नवदना युक्तमेवंविधं त्वयि  ॥ १५६.३० ॥  
इत्युक्तो दानवेन्द्रस्तु तदाभाषत्स्मयञ्छनैः  ।  
न चाबुध्यदभिज्ञानं प्रायस्त्रिपुरघातिनः  ॥ १५६.३१ ॥  

*देव्युवाच  
यातास्म्यहं तपश्चर्तुं वाल्लभ्याय तवातुलम्  ।  
रतिश्च तत्र मे नाभूत्ततः प्राप्ता त्वदन्तिकम्  ॥ १५६.३२ ॥  
इत्युक्तः शङ्करः शङ्कां काञ्चित्प्राप्यावधारयत् ।  
हृदयेन समाधाय देवः प्रहसिताननः  ॥ १५६.३३ ॥  
कुपिता मयि तन्वङ्गी प्रकृत्या च दृढव्रता  ।  
अप्राप्तकामा सम्प्राप्ता किमेतत्संशयो मम  ॥ १५६.३४ ॥  
इति चिन्त्य हरस्तस्या अभिज्ञानं विधारयन्  ।  
नापश्यद्वामपार्श्वे तु तदङ्गे पद्मलक्षणम्  ॥ १५६.३५ ॥  
लोमावर्तं तु रचितं ततो देवः पिनाकधृक् ।  
अबुध्यद्दानवीं मायामाकारं गूहयंस्ततः  ॥ १५६.३६ ॥  
मेढ्रे वज्रास्त्रमादाय दानवं तमसूदयत् ।  
अबुध्यद्वीरको नैव दानवेन्द्रं निषूदितम्  ॥ १५६.३७ ॥  
हरेण सूदितं दृष्ट्वा स्त्रीरूपं दानवेश्वरम्  ।  
अपरिच्छिन्नतत्त्वार्था शैलपुत्र्यै न्यवेदयत् ॥ १५६.३८ ॥  
दूतेन मारुतेनाशुगामिना नगदेवता  ।  
श्रुत्वा वायुमुखाद्देवी क्रोधरक्तविलोचना  ।  
अशपद्वीरकं पुत्रं हृदयेन विदूयता  ॥ १५६.३९ ॥  


______________________________________________________  


मत्स्यपुराण १५७  

*देव्युवाच  
मातरं मा परित्यज्य यस्मात्त्वं स्नेहविक्लवाम्  ।  
विहितावसरः स्त्रीणां शङ्करस्य रहोविधौ  ॥ १५७.१ ॥  
तस्मात्ते परुषा रूक्षा जडा हृदयवर्जिता  ।  
गणेश क्षारसदृशी शिला माता भविष्यति  ॥ १५७.२ ॥  
निमित्तमेतद्विख्यातं वीरकस्य शिलोदये  ।  
सोऽभवत्प्रक्रमेणैव विचित्राख्यानसंश्रयः  ॥ १५७.३ ॥  
एवमुत्सृष्टशपाया गिरिपुत्र्यास्त्वनन्तरम्  ।  
निर्जगाम मुखात्क्रोधः सिंहरूपी महाबलः  ॥ १५७.४ ॥  
स तु सिंहः करालास्यो जटाजटिलकन्धरः  ।  
प्रोद्धूतलम्बलाङ्गूलो दंष्ट्रोत्कटमुखातटः  ॥ १५७.५ ॥  
व्यादितास्यो ललज्जिह्वः क्षामकुक्षिश्चिखादिषुः  ।  
तस्याशु वर्तितुं देवी व्यवस्यत सती तदा  ॥ १५७.६ ॥  
ज्ञात्वा मनोगतं तस्या भगवांश्चतुराननः  ।  
आजगामाश्रमपदं सम्पदामाश्रयं तदा  ।  
आगम्योवाच देवेशो गिरिजां स्पष्टया गिरा  ॥ १५७.७ ॥  

*ब्रह्मोवाच  
किं पुत्रि प्राप्तुकामासि किमलभ्यं ददामि ते  ।  
विरम्यतामतिक्लेशात्तपसोऽस्मान्मदाज्ञया  ॥ १५७.८ ॥  
तच्छ्रुत्वोवाच गिरिजा गुरोर्गौरत्वगर्भितम्  ।  
वाक्यं वाचा चिरोद्गीर्णवर्णनिर्णीतवाञ्छितम्  ॥ १५७.९ ॥  

*देव्युवाच  
तपसा दुष्करेणाप्तः पतित्वे शङ्करो मया  ।  
स मां श्यामलवर्णेति बहुशः प्रोक्तवान्भवः  ॥ १५७.१० ॥  
स्यामहं काञ्चनाकारा वाल्लभ्येन च संयुता  ।  
भर्तुर्भूतपतेरङ्गमेकतो निर्विशेऽङ्गवत् ॥ १५७.११ ॥  
तस्यास्तद्भाषितं श्रुत्वा प्रोवाच कमलासनः  ।  
एवं भव त्वं भूयश्च भर्तृदेहार्धधारिणी  ॥ १५७.१२ ॥  
ततस्तत्याज भृङ्गाङ्गं फुल्लनीलोत्पलत्वचम्  ॥ १५७.१३ ॥  
त्वचा सा चाभवद्दीप्ता घण्टाहस्ता त्रिलोचना  ।  
नानाभरणपूर्णाङ्गी पीतकौशेयधारिणी  ॥ १५७.१४ ॥  
तामब्रवीत्ततो ब्रह्मा देवीं नीलाम्बुजत्विषम्  ।  
निशे भूधरजादेहसम्पर्कात्त्वं ममाज्ञया  ॥ १५७.१५ ॥  
सम्प्राप्ता कृतकृत्यत्वमेकानंशा पुरा ह्यसि  ।  
य एष सिंहः प्रोद्भूतो देव्याः क्रोधाद्वरानने  ॥ १५७.१६ ॥  
स तेऽस्तु वाहनं देवि केतौ चास्तु महाबलः  ।  
गच्छ विन्ध्याचलं तत्र सुरकार्यं करिष्यसि  ॥ १५७.१७ ॥  
पञ्चालो नाम यक्षोऽयं यक्षलक्षपदानुगः  ।  
दत्तस्ते किङ्करो देवि मया मायाशतैर्युतः  ॥ १५७.१८ ॥  
इत्युक्ता कौशिकी देवी विन्ध्यशैलं जगाम ह  ।  
उमापि प्राप्तसङ्कल्पा जगाम गिरिशान्तिकम्  ॥ १५७.१९ ॥  
प्रविशन्तीं तु तां द्वारादपकृष्य समाहितः  ।  
रुरोध वीरको देवीं हेमवेत्रलताधरः  ॥ १५७.२० ॥  
तामुवाच स कोपेन रूपात्तु व्यभिचारिणीम्  ।  
प्रयोजनं न तेऽस्तीह गच्छ यावन्न भेत्स्यसे  ॥ १५७.२१ ॥  
देव्या रूपधरो दैत्यो देवं वञ्चयितुं त्विह  ।  
प्रविष्टो न च दृष्टोऽसौ स वै देवेन घातितः  ॥ १५७.२२ ॥  
घातिते चाहमाज्ञप्तो नीलकण्ठेन कोपिना  ।  
द्वारेषु नावधानं ते यस्मात्पश्यामि वै ततः  ॥ १५७.२३ ॥  
भविष्यसि न मद्द्वाःस्थो वर्षपूगान्यनेकशः  ।  
अतस्तेऽत्र न दास्यामि प्रवेशं गम्यतां द्रुतम्  ॥ १५७.२४ ॥  


______________________________________________________  

मत्स्यपुराण १५८  

*वीरक उवाच  
एवमुक्त्वा गिरिसुता माता मे स्नेहवत्सला  ।  
प्रवेशं लभते नान्या नारी कमललोचने  ॥ १५८.१ ॥  
इत्युक्ता तु तदा देवी चिन्तयामास चेतसा  ।  
न सा नारीति दैत्योऽसौ वायुर्मे यामभाषत  ॥ १५८.२ ॥  
वृथैव वीरकः शप्तो मया क्रोधपरीतया  ।  
अकार्यं क्रियते मूढैः प्रायः क्रोधसमीरितैः  ॥ १५८.३ ॥  
क्रोधेन नश्यते कीर्तिः क्रोधो हन्ति स्थिरां श्रियम्  ।  
अपरिच्छिन्नतत्त्वार्था पुत्रं शापितवत्यहम्  ।  
विपरीतार्थबुद्धीनां सुलभो विपदोदयः  ॥ १५८.४ ॥  
सञ्चिन्त्यैवमुवाचेदं वीरकं प्रति शैलजा  ।  
लज्जासज्जविकारेण वदनेनाम्बुजत्विषा  ॥ १५८.५ ॥  

*देव्युवाच  
अहं वीरक ते माता मा तेऽस्तु मनसो भ्रमः  ।  
शङ्करस्यास्मि दयिता सुता तुहिनभूभृतः  ॥ १५८.६ ॥  
मम गात्रच्छविभ्रान्त्या मा शङ्कां पुत्र भावय  ।  
तुष्टेन गौरता दत्ता ममेयं पद्मजन्मना  ॥ १५८.७ ॥  
मया शप्तोऽस्यविदिते वृत्तान्ते दैत्यनिर्मिते  ।  
ज्ञात्वा नारीप्रवेशं तु शङ्करे रहसि स्थिते  ॥ १५८.८ ॥  
न निवर्तयितुं शक्यः शापः किं तु ब्रवीमि ते  ।  
शीघ्रमेष्यसि मानुष्यात्स त्वं कामसमन्वितः  ॥ १५८.९ ॥  

*सूत उवाच  
शिरसा तु ततो वन्द्य मातरं पूर्णमानसः  ।  
उवाचोदितपूर्णेन्दुद्युतिं च हिमशैलजाम्  ॥ १५८.१० ॥  

*वीरक उवाच  
नतसुरासुरमौलिमिलन्मणिप्रचयकान्तिकरालनखाङ्किते  ।  
नगसुते शरणागतवत्सले तव नतोऽस्मि नतार्तिविनाशिनि  ॥ १५८.११ ॥  
तपनमण्डलमण्डितकन्धरे पृथुसुवर्णसुवर्णनगद्युते  ।  
विषभुजङ्गनिषङ्गविभूषिते गिरिसुते भवतीमहमाश्रये  ॥ १५८.१२ ॥  
जगति कः प्रणताभिमतं ददौ झटिति सिद्धनुते भवती यथा  ।  
जगति कां च न वाञ्छति शङ्करो भुवनधृत्तनये भवतीं यथा  ॥ १५८.१३ ॥  
विमलयोगविनिर्मितदुर्जयस्वतनुतुल्यमहेश्वरमण्डले  ।  
विदलितान्धकबान्धवसंहतिः सुरवरैः प्रथमं त्वमभिष्टुता  ॥ १५८.१४ ॥  
सितसटापटलोद्धतकन्धराभरमहामृगराजरथस्थिता  ।  
विमलशक्तिमुखानलपिङ्गलायतभुजौघविपिष्टमहासुरा  ॥ १५८.१५ ॥  
निगदिता भुवनैरिति चण्डिका जननि शुम्भनिशुम्भनिषूदनी  ।  
प्रणतचिन्तितदानवदानवप्रमथनैकरतिस्तरसा भुवि  ॥ १५८.१६ ॥  
वियति वायुपथे ज्वलनोज्ज्वलेऽवनितले तव देवि च यद्वपुः  ।  
तदजितेऽप्रतिमे प्रणमाम्यहं भुवनभाविनि ते भववल्लभे  ॥ १५८.१७ ॥  
जलधयो ललितोद्धतवीचयो हुतवहद्युतयश्च चराचरम्  ।  
फणसहस्रभृतश्च भुजङ्गमास्त्वदभिधास्यति मय्यभयङ्कराः  ॥ १५८.१८ ॥  
भगवति स्थिरभक्तजनाश्रये प्रतिगतो भवतीचरणाश्रयम्  ।  
करणजातमिहास्तु ममाचलं नुतिलवाप्तिफलाशयहेतुतः  ॥ १५८.१९ ॥  
प्रशममेहि ममात्मजवत्सले तव नमोऽस्तु जगत्त्रयसंश्रये  ।  
त्वयि ममास्तु मतिः सततं शिवे शरणगोऽस्मि नतोऽस्मि नमोऽस्तु ते  ॥ १५८.१९* ॥  

*सूत उवाच  
प्रसन्ना तु ततो देवी वीरकस्येति संस्तुता  ।  
प्रविवेश शुभं भर्तुर्भवनं भूधरात्मजा  ॥ १५८.२० ॥  
अथ रुद्रो महागौरीं गौरीं दृष्ट्वा तु सुन्दरीम्  ।  
चित्तव्यामोहनाकारां करीन्द्रोन्मत्तगामिनीम्  ॥ १५८.२१ ॥  
पूर्णचन्द्राननां तन्वीं नितम्बोरुघनस्तनीम्  ।  
मध्ये क्षामां तथाक्षीणलावण्यामृतवर्षिणीम्  ॥ १५८.२२ ॥  
सर्वाभरणपूर्वाङ्गीं मदो मन्देन कारिणीम्  ।  
सकामः शङ्कितो दीनो रौद्रो वीरो भयानकः  ॥ १५८.२३ ॥  
करुणाहास्यबीभत्सकिञ्चित्किञ्चिद्धरोऽभवत् ।  
जिघांसुर्देववाक्येन भैरवं कृतवान्वपुः  ॥ १५८.२४ ॥  
सा चापि भैरवी जाता देवस्य प्रतिरूपिणी  ।  
तस्या रूपसहस्राणि ददर्श गिरिगोचरः  ॥ १५८.२५ ॥  
ग्रस्ते सहस्ररूपाणां तारारूपे प्रदर्शिते  ।  
पार्वत्या चाथ निःशङ्कः शङ्करो वाभवत्ततः  ॥ १५८.२६ ॥  
दृष्ट्वा जगन्मयीं तां तु रराम सुरतप्रियः  ।  
विरहोत्कण्ठितां भार्यां प्राप्य भूयो हिमात्मजाम्  ॥ १५८.२७ ॥  
यावद्वर्षसहस्रान्तमुभयो रहसिस्थयोः  ।  
नानाकरणबद्धोत्था क्रीडासीत्सन्तता तयोः  ॥ १५८.२८ ॥  
द्वारस्थो वीरको देवान् हरदर्शनकाङ्क्षिणः  ।  
व्यसर्जयत्स्वकान्येव गृहाण्यादरपूर्वकम्  ॥ १५८.२९ ॥  
नास्त्यत्रावसरो देवा देव्या सह वृषाकपिः  ।  
निभृतः क्रीडतीत्युक्ता ययुस्ते च यथागतम्  ॥ १५८.३० ॥  
गते वर्षसहस्रे तु देवास्त्वरितमानसाः  ।  
ज्वलनं चोदयामासुर्ज्ञातुं शङ्करचेष्टितम्  ॥ १५८.३१ ॥  
प्रविश्य जालरन्ध्रेण शुकरूपी हुताशनः  ।  
ददृशे शयने शर्वं रतं गिरिजया सह  ॥ १५८.३२ ॥  
ददृशे तं च देवेशो हुताशं शुकरूपिणम्  ।  
तमुवाच महादेवः किञ्चित्कोपसमन्वितः  ॥ १५८.३३ ॥  

*शर्व उवाच  
निषिक्तमर्धं देव्यां मे शुक्रस्य शुकविग्रह  ।  
लज्जया विरतिस्थायां त्वमर्धं पिब पावक  ॥ १५८.३४ ॥  
यस्मात्तु त्वत्कृतो विघ्नस्तस्मात्त्वय्युपपद्यते  ।  
इत्युक्तः प्राञ्जलिर्वह्निरपिबद्वीर्यमाहितम्  ॥ १५८.३५ ॥  
तेनापूर्यत तान्देवांस्तत्तत्कायविभेदतः  ।  
विपाट्य जठरं तेषां वीर्यं माहेश्वरं ततः  ॥ १५८.३६ ॥  
निष्क्रान्ते तप्तहेमाभं विततं शङ्कराश्रमे  ।  
तस्मिन्सरो महज्जातं विमलं बहुयोजनम्  ॥ १५८.३७ ॥  
प्रोत्फुल्लहेमकमलं नानाविहगनादितम्  ।  
तच्छ्रुत्वा तु ततो देवी हेमद्रुममहाजलम्  ॥ १५८.३८ ॥  
जगाम कौतुकाविष्टा तत्सरः कनकाम्बुजम्  ।  
तत्र कृत्वा जलक्रीडां तदब्जकृतशेखरा  ॥ १५८.३९ ॥  
उपविष्टा ततस्तस्य तीरे देवी सखीयुता  ।  
पातुकामा च तत्तोयं स्वादु निर्मलपङ्कजम्  ॥ १५८.४० ॥  
अपश्यत्कृत्तिकाः स्नाताः षडर्कद्युतिसन्निभाः  ।  
पद्मपत्रे तु तद्वारि गृहीत्वोपस्थिता गृहम्  ॥ १५८.४१ ॥  
हर्षादुवाच पश्यामि पद्मपत्रे स्थितं पयः  ।  
ततस्ता ऊचुरखिलं कृत्तिका हिमशैलजाम्  ॥ १५८.४२ ॥  

*कृत्तिका ऊचुः  
दास्यामो यदि ते गर्भः सम्भूतो यो भविष्यति  ।  
सोऽस्माकमपि पुत्रः स्यादस्मन्नाम्ना च वर्तताम्  ।  
भवेल्लोकेषु विख्यातः सर्वेष्वपि शुभानने  ॥ १५८.४३ ॥  
इत्युक्तोवाच गिरिजा कथं मद्गात्रसम्भवः  ।  
सर्वैरवयवैर्युक्तो भवतीभ्यः सुतो भवेत् ॥ १५८.४४ ॥  
ततस्तां कृत्तिका ऊचुर्विधास्यामोऽस्य वै वयम्  ।  
उत्तमान्युत्तमाङ्गानि यद्येवं तु भविष्यति  ॥ १५८.४५ ॥  
उक्ता वै शैलजा प्राह भवत्वेवमनिन्दिताः  ।  
ततस्ता हर्षसम्पूर्णाः पद्मपत्रस्थितं पयः  ॥ १५८.४६ ॥  
तस्यै ददुस्तया चापि तत्पीतं क्रमशो जलम्  ।  
पीते तु सलिले तस्मिंस्ततस्तस्मिन्सरोवरे  ॥ १५८.४७ ॥  
विपाट्य देव्याश्च ततो दक्षिणां कुक्षिमुद्गतः  ।  
निश्चक्रामाद्भुतो बालः सर्वलोकविभासकः  ॥ १५८.४८ ॥  
प्रभाकरप्रभाकारः प्रकाशकनकप्रभः  ।  
गृहीतनिर्मलोदग्रशक्तिशूलः षडाननः  ॥ १५८.४९ ॥  
दीप्तो मारयितुं दैत्यान् कुत्सितान्कनकच्छविः  ।  
एतस्मात्कारणाद्दैवः कुमारश्चापि सोऽभवत् ॥ १५८.५० ॥  

______________________________________________________  


मत्स्यपुराण १५९  

*सूत उवाच  
वामं विदार्य निष्क्रान्तः सुतो देव्याः पुनः शिशुः  ।  
स्कन्दाच्च वदने वह्नेः शुक्रात्सुवदनोऽरिहा  ॥ १५९.१ ॥  
कृत्तिकामेलनादेव शाखाभिः सविशेषतः  ।  
शाखाभिधाः समाख्याताः षट्सु वक्त्रेषु विस्तृताः  ॥ १५९.२ ॥  
यतस्ततो विशाखोऽसौ ख्यातो लोकेषु षण्मुखः  ।  
स्कन्दो विशाखः षड्वक्त्रः कार्तिकेयश्च विश्रुतः  ॥ १५९.३ ॥  
चैत्रस्य बहुले पक्षे पञ्चदश्यां महाबलौ  ।  
सम्भूतावर्कसदृशौ विशाले शरकानने  ॥ १५९.४ ॥  
चैत्रस्यैव सिते पक्षे पञ्चम्यां पाकशासनः  ।  
बालकाभ्यां चकारैकं मत्वा चामरभूतये  ॥ १५९.५ ॥  
तस्यामेव ततः षष्ठ्यामभिषिक्तो गुहः प्रभुः  ।  
सर्वैरमरसङ्घातैर्ब्रह्मेन्द्रोपेन्द्रभास्करैः  ॥ १५९.६ ॥  
गन्धमाल्यैः शुभैर्धूपैस्तथा क्रीडनकैरपि  ।  
छत्रैश्चामरजालैश्च भूषणैश्च विलेपनैः  ॥ १५९.७ ॥  
अभिषिक्तो विधानेन यथावत्षण्मुखः प्रभुः  ।  
सुतामस्मै ददौ शक्रो देवसेनेति विश्रुताम्  ॥ १५९.८ ॥  
पत्न्यर्थं देवदेवस्य ददौ विष्णुस्तदायुधम्  ।  
यक्षाणां दशलक्षाणि ददावस्मै धनाधिपः  ॥ १५९.९ ॥  
ददौ हुताशनस्तेजो ददौ वायुश्च वाहनम्  ।  
ददौ क्रीडनकं त्वष्टा कुक्कुटं कामरूपिणम्  ।  
एवं सुरास्तु ते सर्वे परिवारमनुत्तमम्  ॥ १५९.१० ॥  
ददुर्मुदितचेतस्काः स्कन्दायादित्यवर्चसे  ॥ १५९.११ ॥  
जानुभ्यामवनौ स्थित्वा सुरसङ्घास्तमस्तुवन्  ।  
स्तोत्रेणानेन वरदं षण्मुखं मुख्यशः सुराः  ॥ १५९.१२ ॥  

*देवा ऊचुः  
नमः कुमाराय महाप्रभाय स्कन्दाय च स्कन्दितदानवाय  ।  
नवार्कविद्युद्द्युतये नमोऽस्तुते नमोऽस्तु ते षण्मुख कामरूप  ॥ १५९.१३ ॥  
पिनद्धनानाभरणाय भर्त्रे नमो रणे दानवदारणाय  ।  
नमोऽस्तु तेऽर्कप्रतिमप्रभाय नमोऽस्तु गुह्याय गुहाय तुभ्यम्  ॥ १५९.१४ ॥  
नमोऽस्तु त्रैलोक्यभयापहाय नमोऽस्तु ते बाल कृपापराय  ।  
नमो विशालामललोचनाय नमो विशाखाय महाव्रताय  ॥ १५९.१५ ॥  
नमो नमस्तेऽस्तु मनोहराय नमो नमस्तेऽस्तु रणोत्कटाय  ।  
नमो मयूरोज्ज्वलवाहनाय नमोऽस्तु केयूरधराय तुभ्यम्  ॥ १५९.१६ ॥  
नमो धृतोदग्रपताकिने नमस्ते नमः प्रभावप्रणताय तेऽस्तु  ।  
नमस्ते नमस्ते वरवीर्यशालिने कृपापरो नो भव भव्यमूर्ते  ॥ १५९.१७ ॥  
क्रियापरा यज्ञपतिं च स्तुत्वा विनेमुरेवं त्वमराधिपाद्याः  ।  
एवं तदा षड्वदनस्तु सेन्द्रानुवाच तुष्टश्च गुहस्ततस्तान्  ।  
निरीक्ष्य नेत्रैरमलैः सुरेशाञ्शत्रून्हनिष्यामि गतज्वराः स्थ  ॥ १५९.१८ ॥  

*कुमार उवाच  
कं वः कामं प्रयच्छामि देवता ब्रूत निर्वृताः  ।  
यद्यप्यसाध्यं हृद्यं वो हृदये चिन्तितं परम्  ॥ १५९.१९ ॥  
इत्युक्तास्तु सुरास्तेन प्रोचुः प्रणतमौलयः  ।  
सर्व एव महात्मानं गुहं तद्गतमानसाः  ॥ १५९.२० ॥  
दैत्येन्द्रस्तारको नाम सर्वामरकुलान्तकृत् ।  
बलवान्दुर्जयो दुष्टो दुराचारोऽतिकोपनः  ।  
तमेव जहि हृद्योऽर्थ एषोऽस्माकं भयापह  ॥ १५९.२१ ॥  
एवमुक्तस्तथेत्युक्त्वा सर्वामरपदानुगः  ।  
जगाम जगतां नाथः स्तूयमानोऽमरेश्वरैः  ॥ १५९.२२ ॥  
तारकस्य वधार्थाय जगतः कण्टकस्य वै  ।  
ततश्च प्रेषयामास शक्रो लब्धसमाश्रयः  ॥ १५९.२३ ॥  
दूतं दानवसिंहस्य परुषाक्षरवादिनम्  ।  
स तु गत्वाब्रवीद्दैत्यं निर्भयो भीमदर्शनः  ॥ १५९.२४ ॥  

*दूत उवाच  
शक्रस्त्वामाह देवेशो दैत्यकेतो दिवस्पतिः  ।  
तारकासुर तच्छ्रुत्वा घटशक्त्या यथेच्छया  ॥ १५९.२५ ॥  
यज्जगद्दलनादाप्तं किल्बिषं दानव त्वया  ।  
तस्याहं शासकस्तेऽद्य राजास्मि भुवनत्रये  ॥ १५९.२६ ॥  
श्रुत्वैतद्दूतवचनं कोपसंरक्तलोचनः  ।  
उवाच दूतं दुष्टात्मा नष्टप्रायविभूतिकः  ॥ १५९.२७ ॥  

*तारक उवाच  
दृष्टं ते पौरुषं शक्र रणेषु शतशो मया  ।  
निस्त्रपत्वान्न ते लज्जा विद्यते शक्र दुर्मते  ॥ १५९.२८ ॥  
एवमुक्ते गते दूते चिन्तयामास दानवः  ।  
नालब्धसंश्रयः शक्रो वक्तुमेवं हि चार्हति  ॥ १५९.२९ ॥  
जितः स शक्रो नाकस्माज्जायते संश्रयाश्रयः  ।  
निमित्तानि च दुष्टानि सोऽपश्यद्दुष्टचेष्टितः  ॥ १५९.३० ॥  
पांशुवर्षमसृक्पातं गगनादवनीतले  ।  
भुजनेत्रप्रकम्पं च वक्त्रशोषमनोभ्रमम्  ॥ १५९.३१ ॥  
स्वकान्तावक्त्रपद्मानां म्लानतां च व्यलोकयत् ।  
दुष्टांश्च प्राणिनो रौद्रान् सोऽपश्यद्दुष्टवेदिनः  ॥ १५९.३२ ॥  
तदचिन्त्वैव दितिजो न्यस्तचिन्तोऽभवत्क्षणात् ।  
यावद्गजघटाघण्टारणत्काररवोत्कटाम्  ॥ १५९.३३ ॥  
तद्वत्तुरगसङ्घातक्षुण्णभूरेणुपिञ्जराम्  ।  
चञ्चलस्यन्दनोदग्रध्वजराजिविराजिताम्  ॥ १५९.३४ ॥  
विमानैश्चाद्भुताकारैश्चलितामरचामरैः  ।  
तां भूषणनिबद्धां च किन्नरोद्गतिनादिताम्  ॥ १५९.३५ ॥  
नानानाकतरूत्फुल्लकुसुमापीडधारिणीम्  ।  
विकोशास्त्रपरिष्कारां वर्मनिर्मलदर्शनाम्  ॥ १५९.३६ ॥  
बन्द्युद्घुष्टस्तुतिरवां नानावाद्यनिनादिताम्  ।  
सेनां नाकसदां दैत्यः प्रासादस्थो व्यलोकयत् ॥ १५९.३७ ॥  
चिन्तयामास स तदा किञ्चिदुद्भ्रान्तमानसः  ।  
अपूर्वः को भवेद्योद्धा यो मया न विनिर्जितः  ॥ १५९.३८ ॥  
ततश्चिन्ताकुलो दैत्यः शुश्राव कटुकाक्षरम्  ।  
सिद्धबन्दिभिरुद्घुष्टमिदं हृदयदारणम्  ॥ १५९.३९ ॥  
अथ गाथा  
जयातुलशक्तिदीधितिपिञ्जर भुजदण्डचण्डरणरभस  ।  
सुरवदन कुमुदकाननविकासनेन्दो कुमार जय दितिजकुलमहोदधिवडवानल  ॥ १५९.४० ॥  
षण्मुख मधुररवमयूररथ सुरमुकुटकोटिघट्टितचरणनखाङ्कुरमहासन  ।  
जय ललितचूडाकलापनवविमलदलकमलकान्त दैत्यवंशदुःसहदावानल  ॥ १५९.४१ ॥  
जय विशाख विभो जय सकललोकतारक जय देवसेनानायक  ।  
स्कन्द जय गौरीनन्दन घण्टाप्रिय प्रिय विशाख विभो धृतपताकप्रकीर्णपटल  ।  
कनकभूषण भासुरदिनकरच्छाय  ॥ १५९.४२ ॥  
जय जनितसम्भ्रम लीलालूनाखिलाराते जय सकललोकतारक दितिजासुरवरतारकान्तक  ।  
स्कन्द जय बाल सप्तवासर जय भुवनावलिशोकविनाशन  ॥ १५९.४३ ॥  


______________________________________________________  


मत्स्यपुराण १६०  

*सूत उवाच  
श्रुत्वैतत्तारकः सर्वमुद्घुष्टं देवबन्दिभिः  ।  
सस्मार ब्रह्मणो वाक्यं वधं बालादुपस्थितम्  ॥ १६०.१ ॥  
स्मृत्वा घर्मार्द्रसर्वाङ्गः पदातिरपदानुगः  ।  
मन्दिरान्निर्जगामाशु शोकग्रस्तेन चेतसा  ॥ १६०.२ ॥  
कालनेमिमुखा दैत्याः संरम्भाद्भ्रान्तचेतसः  ।  
स्वे स्वे स्वनीकेषु तदा त्वराविस्मितचेतसः  ।  
योधा धावत गृहीत योजयध्वं वरूथिनीम्  ॥ १६०.३ ॥  
कुमारं तारको दृष्ट्वा बभाषे भीषणाकृतिः  ।  
किं बाल योद्धुकामोऽसि क्रीड कन्दुकलीलया  ॥ १६०.४ ॥  
त्वया न दानवा दृष्टा यत्सङ्गरविभीषकाः  ।  
बालत्वादथ ते बुद्धिरेवं स्वल्पार्थदर्शिनी  ॥ १६०.५ ॥  
कुमारोऽपि तमग्रस्थं बभाषे हर्षयन्सुरान्  ।  
शृणु तारक शास्त्रार्थस्तव चैव निरूप्यते  ॥ १६०.६ ॥  
शास्त्रैरर्था न दृश्यन्ते समरे निर्भयैर्भटैः  ।  
शिशुत्वं मावमंस्था मे शिशुः कालभुजङ्गमः  ॥ १६०.७ ॥  
दुष्प्रेक्ष्यो भास्करो बालस्तथाहं दुर्जयः शिशुः  ।  
अल्पाक्षरो न मन्त्रः किं सुस्फुरो दैत्य दृश्यते  ॥ १६०.८ ॥  
कुमारे प्रोक्तवत्येवं दैत्यश्चिक्षेप मुद्गरम्  ।  
कुमारस्तं निरस्याथ वज्रेणामोघवर्चसा  ॥ १६०.९ ॥  
ततश्चिक्षेप दैत्येन्द्रो भिन्दिपालमयोमयम्  ।  
करेण तच्च जग्राह कार्तिकेयोऽमरारिहा  ॥ १६०.१० ॥  
गदां मुमोच दैत्याय षण्मुखः परमस्वनाम्  ।  
तया हतस्ततो दैत्यश्चकम्पेऽचलराडिव  ॥ १६०.११ ॥  
मेने च दुर्जयं दैत्यस्तदा षड्वदनं रणे  ।  
चिन्तयामास बुद्ध्या वै प्राप्तः कालो न संशयः  ॥ १६०.१२ ॥  
कुपितं तु तमालोक्य कालनेमिपुरोगमाः  ।  
सर्वे दैत्येश्वरा जघ्नुः कुमारं रणदारुणम्  ॥ १६०.१३ ॥  
स तैः प्रहारैरस्पृष्टो वृथाक्लेशैर्महाद्युतिः  ।  
रणशौण्डास्तु दैत्येन्द्राः पुनः प्रासैः शिलीमुखैः  ॥ १६०.१४ ॥  
कुमारं सामरं जघ्नुर्बलिनो देवकण्टकाः  ।  
कुमारस्य व्यथा नाभूद्दैत्यास्त्रनिहतस्य तु  ॥ १६०.१५ ॥  
प्राणान्तकरणो जातो देवानां दानवाहवः  ।  
देवान्निपीडितान्दृष्ट्वा कुमारः कोपमाविशत् ॥ १६०.१६ ॥  
ततोऽस्त्रैर्वारयामास दानवानामनीकिनीम्  ।  
ततस्तैर्निष्प्रतीकरैस्ताडिताः सुरकण्टकाः  ॥ १६०.१७ ॥  
कालनेमिमुखाः सर्वे रणादासन्पराङ्मुखाः  ।  
विद्रुतेष्वथ दैत्येषु हतेषु च समन्ततः  ॥ १६०.१८ ॥  
ततः क्रुद्धो महादैत्यस्तारकोऽसुरनायकः  ।  
जग्राह च गदां दिव्यां हेमजालपरिष्कृताम्  ॥ १६०.१९ ॥  
जघ्ने कुमारं गदया निष्टप्तकनकाङ्गदः  ।  
शरैर्मयूरपत्रैश्च चकार विमुखान्सुरान्  ॥ १६०.२० ॥  
तथा परैर्महाभल्लैर्मयूरं गुहवाहनम्  ।  
बिभेद तारकः क्रुद्धः स सैन्येऽसुरनायकः  ॥ १६०.२१ ॥  
दृष्ट्वा पराङ्मुखान्देवान्मुक्तरक्तं स्ववाहनम्  ।  
जग्राह शक्तिं विमलां रणे कनकभूषणाम्  ॥ १६०.२२ ॥  
बाहुना हेमकेयूररुचिरेण षडाननः  ।  
ततो जवान्महासेनस्तारकं दानवाधिपम्  ॥ १६०.२३ ॥  
तिष्ठ तिष्ठ सुदुर्बुद्धे जीवलोकं विलोकय  ।  
हतोऽस्यद्य मया शक्त्या स्मर शस्त्रं सुशिक्षितम्  ॥ १६०.२४ ॥  
इत्युक्त्वा च ततः शक्तिं मुमोच दितिजं प्रति  ।  
सा कुमारभुजोत्सृष्टा तत्केयूररवानुगा  ।  
बिभेद दैत्यहृदयं वज्रशैलेन्द्रकर्कशम्  ॥ १६०.२५ ॥  
गतासुः स पपातोर्व्यां प्रलये भूधरो यथा  ।  
विकीर्णमुकुटोष्णीषो विस्रस्ताखिलभूषणः  ॥ १६०.२६ ॥  
तस्मिन्विनिहते दैत्ये त्रिदशानां महोत्सवे  ।  
नाभूत्कश्चित्तदा दुःखी नरकेष्वपि पापकृत् ॥ १६०.२७ ॥  
स्तुवन्तः षण्मुखं देवाः क्रीडन्तश्चाङ्गनायुताः  ।  
जग्मुः स्वानेव भवनान् भूरिधामान उत्सुकाः  ॥ १६०.२८ ॥  
ददुश्चापि वरं सर्वे देवाः स्कन्दमुखं प्रति  ।  
तुष्टाः सम्प्राप्तसर्वेच्छाः सह सिद्धैस्तपोधनैः  ॥ १६०.२९ ॥  

*देवा ऊचुः  
यः पठेत्स्कन्दसम्बद्धां कथां मर्त्यो महामतिः  ।  
शृणुयाच्छ्रावयेद्वापि स भवेत्कीर्तिमान्नरः  ॥ १६०.३० ॥  
बह्वायुः सुभगः श्रीमान् कान्तिमाञ्छुभदर्शनः  ।  
भूतेभ्यो निर्भयश्चापि सर्वदुःखविवर्जितः  ॥ १६०.३१ ॥  
सन्ध्यामुपास्य यः पूर्वां स्कन्दस्य चरितं पठेत् ।  
स मुक्तः किल्बिषैः सर्वैर्महाधनपतिर्भवेत् ॥ १६०.३२ ॥  
बालानां व्याधिजुष्टानां राजद्वारं च सेवताम्  ।  
इदं तत्परमं दिव्यं सर्वदा सर्वकामदम्  ।  
तनुक्षये च सायुज्यं षण्मुखस्य व्रजेन्नरः  ॥ १६०.३३ ॥  


______________________________________________________  


मत्स्यपुराण १६१  

*ऋषय ऊचुः  
इदानीं श्रोतुमिच्छामो हिरण्यकशिपोर्वधम्  ।  
नरसिंहस्य माहात्म्यं तथा पापविनाशनम्  ॥ १६१.१ ॥  

*सूत उवाच  
पुरा कृतयुगे विप्रा हिरण्यकशिपुः प्रभुः  ।  
दैत्यानामादिपुरुषश्चकार स महत्तपः  ॥ १६१.२ ॥  
दश वर्षसहस्राणि दश वर्षशतानि च  ।  
जलवासी समभवत्स्नानमौनधृतव्रतः  ॥ १६१.३ ॥  
ततः शमदमाभ्यां च ब्रह्मचर्येण चैव हि  ।  
ब्रह्मा प्रीतोऽभवत्तस्य तपसा नियमेन च  ॥ १६१.४ ॥  
ततः स्वयम्भूर्भगवान् स्वयमागम्य तत्र ह  ।  
विमानेनार्कवर्णेन हंसयुक्तेन भास्वता  ॥ १६१.५ ॥  
आदित्यैर्वसुभिः साध्यैर्मरुद्भिर्दैवतैस्तथा  ।  
रुद्रैर्विश्वसहायैश्च यक्षराक्षसपन्नगैः  ॥ १६१.६ ॥  
दिग्भिश्चैव विदिग्भिश्च नदीभिः सागरैस्तथा  ।  
नक्षत्रैश्च मुहूर्तैश्च खेचरैश्च महाग्रहैः  ॥ १६१.७ ॥  
देवैर्ब्रह्मर्षिभिः सार्धं सिद्धैः सप्तर्षिभिस्तथा  ।  
राजर्षिभिः पुण्यकृद्भिर्गन्धर्वाप्सरसां गणैः  ॥ १६१.८ ॥  
चराचरगुरुः श्रीमान् वृतः सर्वैर्दिवौकसैः  ।  
ब्रह्मा ब्रह्मविदां श्रेष्ठो दैत्यं वचनमब्रवीत् ॥ १६१.९ ॥  
प्रीतोऽस्मि तव भक्तस्य तपसानेन सुव्रत  ।  
वरं वरय भद्रं ते यथेष्टं काममाप्नुहि  ॥ १६१.१० ॥  

*हिरण्यकशिपुरुवाच  
न देवासुरगन्धर्वा न यक्षोरगराक्षसाः  ।  
न मानुषाः पिशाचा वा हन्युर्मां देवसत्तम  ॥ १६१.११ ॥  
ऋषयो वा न मां शापैः शपेयुः प्रपितामह  ।  
यदि मे भगवान्प्रीतो वर एष वृतो मया  ॥ १६१.१२ ॥  
न चास्त्रेण न शस्त्रेण गिरिणा पादपेन च  ।  
न शुष्केण न चार्द्रेण न दिवा न निशाथ वा  ॥ १६१.१३ ॥  
भवेयमहमेवार्कः सोमो वायुर्हुताशनः  ।  
सलिलं चान्तरिक्षं च नक्षत्राणि दिशो दश  ॥ १६१.१४ ॥  
अहं क्रोधश्च कामश्च वरुणो वासवो यमः  ।  
धनदश्च धनाध्यक्षो यक्षः किम्पुरुषाधिपः  ॥ १६१.१५ ॥  

*ब्रह्मोवाच  
एते दिव्या वरास्तात मया दत्तास्तवाद्भुताः  ।  
सर्वान्कामान्सदा वत्स प्राप्स्यसि त्वं न संशयः  ॥ १६१.१६ ॥  
एवमुक्त्वा स भगवाञ्जगामाकाश एव हि  ।  
वैराजं ब्रह्मसदनं ब्रह्मर्षिगणसेवितम्  ॥ १६१.१७ ॥  
ततो देवाश्च नागाश्च गन्धर्वा ऋषिभिः सह  ।  
वरप्रदानं श्रुत्वैव पितामहमुपस्थिताः  ॥ १६१.१८ ॥  
वरप्रदानाद्भगवन् वधिष्यति स नोऽसुरः  ।  
तत्प्रसीदाशु भगवन् वधोऽप्यस्य विचिन्त्यताम्  ॥ १६१.१९ ॥  
भगवन्सर्वभूतानामादिकर्ता स्वयं प्रभुः  ।  
स्रष्टा त्वं हव्यकव्यानामव्यक्तप्रकृतिर्बुधः  ॥ १६१.२० ॥  
सर्वलोकहितं वाक्यं श्रुत्वा देवः प्रजापतिः  ।  
आश्वासयामास सुरान् सुशीतैर्वचनाम्बुभिः  ॥ १६१.२१ ॥  
अवश्यं त्रिदशास्तेन प्राप्तव्यं तपसः फलम्  ।  
तपसोऽन्तेऽस्य भगवान् वधं विष्णुः करिष्यति  ॥ १६१.२२ ॥  
तच्छ्रुत्वा विबुधा वाक्यं सर्वे पङ्कजजन्मनः  ।  
स्वानि स्थानानि दिव्यानि विप्रजग्मुर्मुदान्विताः  ॥ १६१.२३ ॥  
लब्धमात्रे वरे चाथ सर्वाः सोऽबाधत प्रजाः  ।  
हिरण्यकशिपुर्दैत्यो वरदानेन दर्पितः  ॥ १६१.२४ ॥  
आश्रमेषु महाभागान् स मुनीञ्छंसितव्रतान्  ।  
सत्यधर्मपरान्दान्तान् धर्षयामास दानवः  ॥ १६१.२५ ॥  
देवांस्त्रिभुवनस्थांश्च पराजित्य महासुरः  ।  
त्रैलोक्यं वशमानीय स्वर्गे वसति दानवः  ॥ १६१.२६ ॥  
यदा वरमदोत्सिक्तश्चोदितः कालधर्मतः  ।  
यज्ञियानकरोद्दैत्यानयज्ञियाश्च देवताः  ॥ १६१.२७ ॥  
तदादित्याश्च साध्याश्च विश्वे च वसवस्तथा  ।  
सेन्द्रा देवगणा यक्षाः सिद्धद्विजमहर्षयः  ॥ १६१.२८ ॥  
शरण्यं शरणं विष्णुमुपतस्थुर्महाबलम्  ।  
देवदेवं यज्ञमयं वासुदेवं सनातनम्  ॥ १६१.२९ ॥  

*देवा ऊचुः  
नारायण महाभाग देवास्त्वां शरणं गताः  ।  
त्रायस्व जहि दैत्येन्द्रं हिरण्यकशिपुं प्रभो  ॥ १६१.३० ॥  
त्वं हि नः परमो धाता त्वं हि नः परमो गुरुः  ।  
त्वं हि नः परमो देवो ब्रह्मादीनां सुरोत्तम  ॥ १६१.३१ ॥  

*विष्णुरुवाच  
भयं त्यजध्वममरा अभयं वो ददाम्यहम्  ।  
तथैव त्रिदिवं देवाः प्रतिपद्यत मा चिरम्  ॥ १६१.३२ ॥  
एषोऽहं सगणं दैत्यं वरदानेन दर्पितम्  ।  
अवध्यममरेन्द्राणां दानवेन्द्रं निहन्म्यहम्  ॥ १६१.३३ ॥  
एवमुक्त्वा तु भगवान् विसृज्य त्रिदशेश्वरान्  ।  
वधं सङ्कल्पयामास हिरण्यकशिपोः प्रभुः  ॥ १६१.३४ ॥  
साहाय्यं च महाबाहुरोङ्कारं गृह्य सत्वरम्  ।  
अथौङ्कारसहायस्तु भगवान्विष्णुरव्ययः  ॥ १६१.३५ ॥  
हिरण्यकशिपुस्थानं जगाम हरिरीश्वरः  ।  
तेजसा भास्कराकारः शशी कान्त्येव चापरः  ॥ १६१.३६ ॥  
नरस्य कृत्वार्धतनुं सिंहस्यार्धतनुं तथा  ।  
नारसिंहेन वपुषा पाणिं संस्पृश्य पाणिना  ॥ १६१.३७ ॥  
ततोऽपश्यत विस्तीर्णां दिव्यां रम्यां मनोरमाम्  ।  
सर्वकामयुतां शुभ्रां हिरण्यकशिपोः सभाम्  ॥ १६१.३८ ॥  
विस्तीर्णां योजनशतं शतमध्यर्धमायताम्  ।  
वैहायसीं कामगमां पञ्चयोजनविस्तृताम्  ॥ १६१.३९ ॥  
जराशोकक्लमापेतां निष्प्रकम्पां शिवां सुखाम्  ।  
वेश्महर्म्यवतीं रम्यां ज्वलन्तीमिव तेजसा  ॥ १६१.४० ॥  
अन्तःसलिलसंयुक्तां विहितां विश्वकर्मणा  ।  
दिव्यरत्नमयैर्वृक्षैः फलपुष्पप्रदैर्युताम्  ॥ १६१.४१ ॥  
नीलपीतसितश्यामैः कृष्णैर्लोहितकैरपि  ।  
अवतानैस्तथा गुल्मैर्मञ्जरीशतधारिभिः  ॥ १६१.४२ ॥  
सिताभ्रघनसङ्काशा प्लवन्तीव व्यदृश्यत  ।  
रश्मिवती भास्वरा च दिव्यगन्धमनोरमा  ॥ १६१.४३ ॥  
सुसुखा न च दुःखा सा न शीता न च घर्मदा  ।  
न क्षुत्पिपासे ग्लानिं वा प्राप्य तां प्राप्नुवन्ति ते  ॥ १६१.४४ ॥  
नानारूपैरुपकृतां विचित्रैरतिभास्वरैः  ।  
स्तम्भैर्न विभृता सा वै शाश्वती चाक्षपा सदा  ॥ १६१.४५ ॥  
अति चन्द्रं च सूर्यं च शिखिनं च स्वयम्प्रभा  ।  
दीप्यते नाकपृष्ठस्था भासयन्तीव भास्करम्  ॥ १६१.४६ ॥  
सर्वे च कामाः प्रचुरा ये दिव्या ये च मानुषाः  ।  
रसयुक्तं प्रभूतं च भक्ष्यभोज्यमनन्तकम्  ॥ १६१.४७ ॥  
पुण्यगन्धस्रजश्चात्र नित्यपुष्पफलद्रुमाः  ।  
उष्णे शीतानि तोयानि शीते चोष्णानि सन्ति च  ॥ १६१.४८ ॥  
पुष्पिताग्रा महाशाखाः प्रवालाङ्कुरधारिणः  ।  
लतावितानसञ्छन्ना नदीषु च सरःसु च  ॥ १६१.४९ ॥  
वृक्षान्बहुविधांस्तत्र मृगेन्द्रो ददृशे प्रभुः  ।  
गन्धवन्ति च पुष्पाणि रसवन्ति फलानि च  ॥ १६१.५० ॥  
नातिशीतानि नोष्णानि तत्र तत्र सरांसि च  ।  
अपश्यत्सर्वतीर्थानि सभायां तस्य स प्रभुः  ॥ १६१.५१ ॥  
नलिनैः पुण्डरीकैश्च शतपत्त्रैः सुगन्धिभिः  ।  
रक्तैः कुवलयैर्नीलैः कुमुदैः संवृतानि च  ॥ १६१.५२ ॥  
सुकान्तैर्धार्तराष्ट्रैश्च राजहंसैश्च सुप्रियैः  ।  
कारण्डवैश्चक्रवाकैः सारसैः कुररैरपि  ॥ १६१.५३ ॥  
विमलैः स्फाटिकाभैश्च पाण्डुरच्छदनैर्द्विजैः  ।  
बहुहंसोपगीतानि सारसाभिरुतानि च  ॥ १६१.५४ ॥  
गन्धवत्यः शुभास्तत्र पुष्टमञ्जरिधारिणीः  ।  
दृष्टवान्पर्वताग्रेषु नानापुष्पधरा लताः  ॥ १६१.५५ ॥  
केतक्यशोकसरलाः पुन्नागतिलकार्जुनाः  ।  
चूता नीपाः प्रस्थपुष्पाः कदम्बा बकुला धवाः  ॥ १६१.५६ ॥  
प्रियङ्गुपाटलावृक्षाः शाल्मल्यः सहरिद्रकाः  ।  
सालास्तालास्तमालाश्च चम्पकाश्च मनोरमाः  ॥ १६१.५७ ॥  
तथैवान्ये व्यराजन्त सभायां पुष्पिता द्रुमाः  ।  
विद्रुमाश्च द्रुमाश्चैव ज्वलिताग्निसमप्रभाः  ॥ १६१.५८ ॥  
स्कन्धवन्तः सुशाखाश्च बहुतालसमुच्छ्रयाः  ।  
अञ्जनाशोकवर्णाश्च बहवश्चित्रका द्रुमाः  ॥ १६१.५९ ॥  
वरुणो वत्सनाभश्च पनसाः सह चन्दनैः  ।  
नीपाः सुमनसश्चैव निम्बा अश्वत्थतिन्दुकाः  ॥ १६१.६० ॥  
पारिजाताश्च लोध्राश्च मल्लिका भद्रदारवः  ।  
आमलक्यस्तथा जम्बूलकुचाः शैलवालुकाः  ॥ १६१.६१ ॥  
खर्जूर्यो नारिकेलाश्च हरीतकविभीतकाः  ।  
कालीयका द्रुकालाश्च हिङ्गवः पारियात्रकाः  ॥ १६१.६२ ॥  
मन्दारकुन्दलक्ताश्च पतङ्गाः कुटजास्तथा  ।  
रक्ताः कुरण्टकाश्चैव नीलाश्चागरुभिः सह  ॥ १६१.६३ ॥  
कदम्बाश्चैव भव्याश्च दाडिमा बीजपूरकाः  ।  
सप्तपर्णाश्च बिल्वाश्च मधुपैरावृतास्तथा  ॥ १६१.६४ ॥  
अशोकाश्च तमालाश्च नानागुल्मलतावृताः  ।  
मधूकाः सप्तपर्णाश्च बहवः क्षीरका द्रुमाः  ॥ १६१.६५ ॥  
लताश्च विविधाकाराः पत्रपुष्पफलोपगाः  ।  
एते चान्ये च बहवस्तत्र काननजा द्रुमाः  ॥ १६१.६६ ॥  
नानापुष्पफलोपेता व्यराजन्त समन्ततः  ।  
चकोराः शतपत्राश्च मत्तकोकिलसारिकाः  ॥ १६१.६७ ॥  
पुष्पिताः पुष्पिताग्रैश्च सम्पतन्ति महाद्रुमाः  ।  
रक्तपीतारुणास्तत्र पादपाग्रगताः खगाः  ॥ १६१.६८ ॥  
परस्परमवेक्षन्ते प्रहृष्टा जीवजीवकाः  ।  
तस्यां सभायां दैत्येन्द्रो हिरण्यकशिपुस्तदा  ॥ १६१.६९ ॥  
स्त्रीसहस्रैः परिवृतो विचित्राभरणाम्बरः  ।  
अनर्घ्यमणिवज्रार्चिः शिखाज्वलितकुण्डलः  ॥ १६१.७० ॥  
आसीनश्चासने चित्रे दशनल्वप्रमाणतः  ।  
दिवाकरनिभे दिव्ये दिव्यास्तरणसंस्तृते  ॥ १६१.७१ ॥  
दिव्यगन्धवहस्तत्र मारुतः सुसुखो ववौ  ।  
हिरण्यकशिपुर्दैत्य आस्ते ज्वलितकुण्डलः  ॥ १६१.७२ ॥  
उपचेरुर्महादैत्यं हिरण्यकशिपुं तदा  ।  
दिव्यतानेन गीतानि जगुर्गन्धर्वसत्तमाः  ॥ १६१.७३ ॥  
विश्वाची सहजन्या च प्रम्लोचेत्यभिविश्रुता  ।  
दिव्याथ सौरभेयी च समीची पुञ्जिकस्थली  ॥ १६१.७४ ॥  
मिश्रकेशी च रम्भा च चित्रलेखा शुचिस्मिता  ।  
चारुकेशी घृताची च मेनका चोर्वशी तथा  ॥ १६१.७५ ॥  
एताः सहस्रशश्चान्या नृत्यगीतविशारदाः  ।  
उपतिष्ठन्ति राजानं हिरण्यकशिपुं प्रभुम्  ॥ १६१.७६ ॥  
तत्रासीनं महाबाहुं हिरण्यकशिपुं प्रभुम्  ।  
उपासते दितेः पुत्राः सर्वे लब्धवरास्तथा  ॥ १६१.७७ ॥  
तमप्रतिमकर्माणं शतशोऽथ सहस्रशः  ।  
बलिर्विरोचनस्तत्र नरकः पृथिवीसुतः  ॥ १६१.७८ ॥  
प्रह्लादो विप्रचित्तिश्च गविष्ठश्च महासुरः  ।  
सुरहन्ता सुनामा च प्रमतिः सुमतिर्वरः  ॥ १६१.७९ ॥  
घटोदरो महापार्श्वः क्रथनः पिठरस्तथा  ।  
विश्वरूपः सुरूपश्च स्वबलश्च महाबलः  ॥ १६१.८० ॥  
दशग्रीवश्च वाली च मेघवासा महासुरः  ।  
घटास्योऽकम्पनश्चैव प्रजनश्चेन्द्रतापनः  ॥ १६१.८१ ॥  
दैत्यदानवसङ्घास्ते सर्वे ज्वलितकुण्डलाः  ।  
स्रग्विणो वाग्मिनः सर्वे सदैव चरितव्रताः  ॥ १६१.८२ ॥  
सर्वे लब्धवराः शूराः सर्वे विगतमृत्यवः  ।  
एते चान्ये च बहवो हिरण्यकशिपुं प्रभुम्  ॥ १६१.८३ ॥  
उपासन्ति महात्मानं सर्वे दिव्यपरिच्छदाः  ।  
विमानैर्विविधाकारैर्भ्राजमानैरिवाग्निभिः  ॥ १६१.८४ ॥  
महेन्द्रवपुषः सर्वे विचित्राङ्गदबाहवः  ।  
भूषिताङ्गा दितेः पुत्रास्तमुपासन्त सर्वशः  ॥ १६१.८५ ॥  
तस्यां सभायां दिव्यायामसुराः पर्वतोपमाः  ।  
हिरण्यवपुषः सर्वे दिवाकरसमप्रभाः  ॥ १६१.८६ ॥  
न श्रुतं नैव दृष्टं हि हिरण्यकशिपोर्यथा  ।  
ऐश्वर्यं दैत्यसिंहस्य यथा तस्य महात्मनः  ॥ १६१.८७ ॥  
कनकरजतचित्रवेदिकायां परिहृतरत्नविचित्रवीथिकायाम्  ।  
स ददर्श मृगाधिपः सभायां सुरचितरत्नगवाक्षशोभितायाम्  ॥ १६१.८८ ॥  
कनकविमलहारभूषिताङ्गं दितितनयं स मृगाधिपो ददर्श  ।  
दिवसकरमहाप्रभाज्वलन्तं दितिजसहस्रशतैर्निषेव्यमाणम्  ॥ १६१.८९ ॥  


______________________________________________________  


मत्स्यपुराण १६२  

*सूत उवाच  
ततो दृष्ट्वा महात्मानं कालचक्रमिवागतम्  ।  
नरसिंहवपुश्छन्नं भस्मच्छन्नमिवानलम्  ॥ १६२.१ ॥  
हिरण्यकशिपोः पुत्रः प्रह्लादो नाम वीर्यवान्  ।  
दिव्येन चक्षुषा सिंहमपश्यद्देवमागतम्  ॥ १६२.२ ॥  
ते दृष्ट्वा रुक्मशैलाभमपूर्वां तनुमाश्रितम्  ।  
विस्मिता दानवाः सर्वे हिरण्यकशिपुश्च सः  ॥ १६२.३ ॥  

*प्रह्लाद उवाच  
महाबाहो महाराज दैत्यानामादिसम्भव  ।  
न श्रुतं न च नो दृष्टं नारसिंहमिदं वपुः  ॥ १६२.४ ॥  
अव्यक्तप्रभवं दिव्यं किमिदं रूपमागतम्  ।  
दैत्यान्तकरणं घोरं संशतीव मनो मम  ॥ १६२.५ ॥  
अस्य देवाः शरीरस्थाः सागराः सरितश्च याः  ।  
हिमवान्पारियात्रश्च ये चान्ये कुलपर्वताः  ॥ १६२.६ ॥  
चन्द्रमाश्च सनक्षत्रैरादित्यैर्वसुभिः सह  ।  
धनदो वरुणश्चैव यमः शक्रः शचीपतिः  ॥ १६२.७ ॥  
मरुतो देवगन्धर्वा ऋषयश्च तपोधनाः  ।  
नागा यक्षाः पिशाचाश्च राक्षसा भीमविक्रमाः  ॥ १६२.८ ॥  
ब्रह्मा देवः पशुपतिर्ललाटस्था भ्रमन्ति वै  ।  
स्थावराणि च सर्वाणि जङ्गमानि तथैव च  ॥ १६२.९ ॥  
भवांश्च सहितोऽस्माभिः सर्वैर्दैत्यगणैर्वृतः  ।  
विमानशतसङ्कीर्णा तथैव भवतः सभा  ॥ १६२.१० ॥  
सर्वं त्रिभुवनं राजंल्लोकधर्माश्च शाश्वताः  ।  
दृश्यन्ते नारसिंहेऽस्मिंस्तथेदमखिलं जगत् ॥ १६२.११ ॥  
प्रजापतिश्चात्र मनुर्महात्मा ग्रहाश्च योगाश्च महीरुहाश्च  ।  
उत्पातकालश्च धृतिर्मतिश्च रतिश्च सत्यं च तपो दमश्च  ॥ १६२.१२ ॥  
सनत्कुमारश्च महानुभावो विश्वे च देवा ऋषयश्च सर्वे  ।  
क्रोधश्च कामश्च तथैव हर्षो धर्मश्च मोहः पितरश्च सर्वे  ॥ १६२.१३ ॥  
प्रह्लादस्य वचः श्रुत्वा हिरण्यकशिपुः प्रभुः  ।  
उवाच दानवान्सर्वान् गणांश्च स गणाधिपः  ॥ १६२.१४ ॥  
मृगेन्द्रो गृह्यतामेष अपूर्वां तनुमास्थितः  ।  
यदि वा संशयः कश्चिद्वध्यतां वनगोचरः  ॥ १६२.१५ ॥  
ते दानवगणा सर्वे मृगेन्द्रं भीमविक्रमम्  ।  
परिक्षिपन्तो मुदितास्त्रासयामासुरोजसा  ॥ १६२.१६ ॥  
सिंहनादं विमुच्याथ नरसिंहो महाबलः  ।  
बभञ्ज तां सभां दिव्यां व्यादितास्य इवान्तकः  ॥ १६२.१७ ॥  
सभायां भज्यमानायां हिरण्यकशिपुः स्वयम्  ।  
चिक्षेपास्त्राणि सिंहस्य रोषाद्व्याकुललोचनः  ॥ १६२.१८ ॥  
सर्वास्त्राणामथ ज्येष्ठं दण्डमन्त्रं सुदारुणम्  ।  
कालचक्रं तथाघोरं विष्णुचक्रं तथा परम्  ॥ १६२.१९ ॥  
पैतामहं तथात्युग्रं त्रैलोक्यदहनं महत् ।  
विचित्रामशनीं चैव शुष्कार्द्रं चाशनिद्वयम्  ॥ १६२.२० ॥  
रौद्रं तथोग्रं शूलं च कङ्कालं मुसलं तथा  ।  
मोहनं शोषणं चैव सन्तापनविलापनम्  ॥ १६२.२१ ॥  
वायव्यं मथनं चैव कापालमथ कैङ्करम्  ।  
तथाप्रतिहतां शक्तिं क्रौञ्चमस्त्रं तथैव च  ॥ १६२.२२ ॥  
अस्त्रं ब्रह्मशिरश्चैव सोमास्त्रं शिशिरं तथा  ।  
कम्पनं शातनं चैव त्वाष्ट्रं चैव सुभैरवम्  ॥ १६२.२३ ॥  
कालमुद्गरमक्षोभ्यं तपनं च महाबलम्  ।  
संवर्तनं मोहनं च तथा मायाधरं परम्  ॥ १६२.२४ ॥  
गान्धर्वमस्त्रं दयितमसिरत्नं च नन्दकम्  ।  
प्रस्वापनं प्रमथनं वारुणं चास्त्रमुत्तमम्  ।  
अस्त्रं पाशुपतं चैव यस्याप्रतिहता गतिः  ॥ १६२.२५ ॥  
अस्त्रं हयशिरश्चैव ब्राह्ममस्त्रं तथैव च  ।  
नारायणास्त्रमैन्द्रं च सार्पमस्त्रं तथाद्भुतम्  ॥ १६२.२६ ॥  
पैशाचमस्त्रमजितं शोषदं शामनं तथा  ।  
महाबलं भावनं च प्रस्थापनविकम्पने  ॥ १६२.२७ ॥  
एतान्यस्त्राणि दिव्यानि हिरण्यकशिपुस्तदा  ।  
असृजन्नरसिंहस्य दीप्तस्याग्नेरिवाहुतिम्  ॥ १६२.२८ ॥  
अस्त्रैः प्रज्वलितैः सिंहमावृणोदसुरोत्तमः  ।  
विवस्वान् घर्मसमये हिमवन्तमिवांशुभिः  ॥ १६२.२९ ॥  
स ह्यमर्षानिलोद्भूतो दैत्यानां सैन्यसागरः  ।  
क्षणेन प्लावयामास मैनाकमिव सागरः  ॥ १६२.३० ॥  
प्रासैः पाशैश्च खड्गैश्च गदाभिर्मुसलैस्तथा  ।  
वज्रैरशनिभिश्चैव साग्निभिश्च महाद्रुमैः  ॥ १६२.३१ ॥  
मुद्गरैर्भिन्दिपालैश्च शिलोलूखलपर्वतैः  ।  
शतघ्नीभिश्च दीप्ताभिर्दण्डैरपि सुदारुणैः  ॥ १६२.३२ ॥  
ते दानवाः पाशगृहीतहस्ता महेन्द्रतुल्याशनिवज्रवेगाः  ।  
समन्ततोऽभ्युद्यतबाहुकायाः स्थितास्त्रिशीर्षा इव नागपाशाः  ॥ १६२.३३ ॥  
सुवर्णमालाकुलभूषिताङ्गाः पीतांशुकाभोगविभाविताङ्गाः  ।  
मुक्तावलीदामसनाथकक्षा हंसा इवाभान्ति विशालपक्षाः  ॥ १६२.३४ ॥  
तेषां तु वायुप्रतिमौजसां वै केयूरमौलीवलयोत्कटानाम्  ।  
तान्युत्तमाङ्गान्यभितो विभान्ति प्रभातसूर्यांशुसमप्रभाणि  ॥ १६२.३५ ॥  
क्षिपद्भिरुग्रैर्ज्वलितैर्महाबलैर्महास्त्रपूगैः सुसमावृतो बभौ  ।*  
गिरिर्यथा सन्ततवर्षिभिर्घनैः कृतान्धकारान्तरकन्दरो द्रुमैः  ॥ १६२.३६ ॥*  
तैर्हन्यमानोऽपि महास्त्रजालैर्महाबलैर्दैत्यगणैः समेतैः  ।*  
नाकम्पताजौ भगवान्प्रतापस्थितः प्रकृत्या हिमवानिवाचलः  ॥ १६२.३७ ॥*  
सन्त्रासितास्तेन नृसिंहरूपिणा दितेः सुताः पावकतुल्यतेजसा  ।*  
भयाद्विचेलुः पवनोद्धुताङ्गा यथोर्मयः सागरवारिसम्भवाः  ॥ १६२.३८ ॥*  

______________________________________________________  


मत्स्यपुराण १६३  
*सूत उवाच  
खराः खरमुखाश्चैव मकराशीविषाननाः  ।  
ईहामृगमुखाश्चान्ये वराहमुखसंस्थिताः  ॥ १६३.१ ॥  
बालसूर्यमुखाश्चान्ये धूमकेतुमुखास्तथा  ।  
अर्धचन्द्रार्धवक्त्राश्च अग्निदीप्तमुखास्तथा  ॥ १६३.२ ॥  
हंसकुक्कुटवक्त्राश्च व्यादितास्या भयावहाः  ।  
सिंहास्या लेलिहानाश्च काकगृध्रमुखास्तथा  ॥ १६३.३ ॥  
द्विजिह्वका वक्रशीर्षास्तथोल्कामुखसंस्थिताः  ।  
महाग्राहमुखाश्चान्ये दानवा बलदर्पिताः  ॥ १६३.४ ॥  
शैलसंवर्ष्मणस्तस्य शरीरे शरवृष्टिभिः  ।  
अवध्यस्य मृगेन्द्रस्य न व्यथां चक्रुराहवे  ॥ १६३.५ ॥  
एवं भूयोऽपरान्घोरानसृजन्दानवेश्वराः  ।  
मृगेन्द्रस्योपरि क्रुद्धा निःश्वसन्त इवोरगाः  ॥ १६३.६ ॥  
ते दानवशरा घोरा दानवेन्द्रसमीरिताः  ।  
विलयं जग्मुराकाशे खद्योता इव पर्वते  ॥ १६३.७ ॥  
ततश्चक्राणि दिव्यानि दैत्याः क्रोधसमन्विताः  ।  
मृगेन्द्रायासृजन्नाशु ज्वलितानि समन्ततः  ॥ १६३.८ ॥  
तैरासीद्गगनं चक्रैः सम्पतद्भिरितस्ततः  ।  
युगान्ते सम्प्रकाशद्भिश्चन्द्रादित्यग्रहैरिव  ॥ १६३.९ ॥  
तानि सर्वाणि चक्राणि मृगेन्द्रेण महात्मना  ।  
ग्रस्तान्युदीर्णानि तदा पावकार्चिःसमानि वै  ॥ १६३.१० ॥  
तानि चक्राणि वदने विशमानानि भान्ति वै  ।  
मेघोदरदरीष्वेव चन्द्रसूर्यग्रहा इव  ॥ १६३.११ ॥  
हिरण्यकशिपुर्दैत्यो भूयः प्रासृजदूर्जिताम्  ।  
शक्तिं प्रज्वलितां घोरां धौतशस्त्रतडित्प्रभाम्  ॥ १६३.१२ ॥  
तामापतन्तीं सम्प्रेक्ष्य मृगेन्द्रः शक्तिमुज्ज्वलाम्  ।  
हुङ्कारेणैव रौद्रेण बभञ्ज भगवांस्तदा  ॥ १६३.१३ ॥  
रराज भग्ना सा शक्तिर्मृगेन्द्रेण महीतले  ।  
सविस्फुलिङ्गा ज्वलिता महोल्केव दिवश्च्युता  ॥ १६३.१४ ॥  
नाराचपङ्क्तिः सिंहस्य प्राप्ता रेजेऽविदूरतः  ।  
नीलोत्पलपलाशानां मालेवोज्ज्वलदर्शना  ॥ १६३.१५ ॥  
स गर्जित्वा यथान्यायं विक्रम्य च यथासुखम्  ।  
तत्सैन्यमुत्सारितवांस्तृणाग्राणीव मारुतः  ॥ १६३.१६ ॥  
ततोऽश्मवर्षं दैत्येन्द्रा व्यमृजन्त नभोगताः  ।  
नगमात्रैः शिलाखण्डैर्गिरिशृङ्गैर्महाप्रभैः  ॥ १६३.१७ ॥  
तदश्मवर्षं सिंहस्य महन्मूर्धनि पातितम्  ।  
दिशो दश विकीर्णा वै खद्योतप्रकरा इव  ॥ १६३.१८ ॥  
तदाश्मौघैर्दैत्यगणाः पुनः सिंहमरिन्दमम्  ।  
छादयाञ्चक्रिरे मेघा धाराभिरिव पर्वतम्  ॥ १६३.१९ ॥  
न च तं चालयामासुर्दैत्यौघा देवसत्तमम्  ।  
भीमवेगोऽचलश्रेष्ठं समुद्र इव मन्दरम्  ॥ १६३.२० ॥  
ततोऽश्मवर्षे विहते जलवर्षमनन्तरम्  ।  
धाराभिरक्षमात्राभिः प्रादुरासीत्समन्ततः  ॥ १६३.२१ ॥  
नभसः प्रच्युता धारास्तिग्मवेगाः समन्ततः  ।  
आवृत्य सर्वतो व्योम दिशश्चोपदिशस्तथा  ॥ १६३.२२ ॥  
धारा दिवि च सर्वत्र वसुधायां च सर्वशः  ।  
न स्पृशन्ति च ता देवं निपतन्त्योऽनिशं भुवि  ॥ १६३.२३ ॥  
बाह्यतो ववृषुर्वर्षं नोपरिष्टाच्च ववृषुः  ।  
मृगेन्द्रप्रतिरूपस्य स्थितस्य युधि मायया  ॥ १६३.२४ ॥  
हतेऽश्मवर्षे तुमुले जलवर्षे च शोषिते  ।  
सोऽसृजद्दानवो मायामग्निवायुसमीरिताम्  ॥ १६३.२५ ॥  
महेन्द्रस्तोयदैः सार्धं सहस्राक्षो महाद्युतिः  ।  
महता तोयवर्षेण शमयामास पावकम्  ॥ १६३.२६ ॥  
तस्यां प्रतिहतायां तु मायायां युधि दानवः  ।  
असृजद्घोरसङ्काशं तमस्तीव्रं समन्ततः  ॥ १६३.२७ ॥  
तमसा संवृते लोके दैत्येष्वात्तायुधेषु च  ।  
स्वतेजसा परिवृतो दिवाकर इवाबभौ  ॥ १६३.२८ ॥  
त्रिशिखां भ्रुकुटीं चास्य ददृशुर्दानवा रणे  ।  
ललाटस्थां त्रिशूलाङ्कां गङ्गां त्रिपथगामिव  ॥ १६३.२९ ॥  
ततः सर्वासु मायासु हतासु दितिनन्दनाः  ।  
हिरण्यकशिपुं दैत्यं विवर्णाः शरणं ययुः  ॥ १६३.३० ॥  
ततः प्रज्वलितः क्रोधात्प्रदहन्निव तेजसा  ।  
तस्मिन्क्रुद्धे तु दैत्येन्द्रे तमोभूतमभूज्जगत् ॥ १६३.३१ ॥  
आवहः प्रवहश्चैव विवहोऽथ ह्युदावहः  ।  
परावहः संवहश्च महाबलपराक्रमाः  ॥ १६३.३२ ॥  
तथा परिवहः श्रीमानुत्पातभयशंसिनः  ।  
इत्येवं क्षुभिताः सप्त मरुतो गगनेचराः  ॥ १६३.३३ ॥  
ये ग्रहाः सर्वलोकस्य क्षये प्रादुर्भवन्ति वै  ।  
ते सर्वे गगने दृष्टा व्यचरन्त यथासुखम्  ॥ १६३.३४ ॥  
अयोगतश्चाप्यचरन्मार्गं निशि निशाचरः  ।  
सग्रहः सह नक्षत्रैराकापतिररिन्दमः  ॥ १६३.३५ ॥  
विवर्णतां च भगवान् गतो दिवि दिवाकरः  ।  
कृष्णं कबन्धं च तथा लक्ष्यते सुमहद्दिवि  ॥ १६३.३६ ॥  
अमुञ्चच्चार्चिषां वृन्दं भूमिवृत्तिर्विभावसुः  ।  
गगनस्थश्च भगवानभीक्ष्णं परिदृश्यते  ॥ १६३.३७ ॥  
सप्त धूम्रनिभा घोराः सूर्या दिवि समुत्थिताः  ।  
सोमस्य गगनस्थस्य ग्रहास्तिष्ठन्ति शृङ्गगाः  ॥ १६३.३८ ॥  
वामे तु दक्षिणे चैव स्थितौ शुक्रबृहस्पती  ।  
शनैश्चरो लोहिताङ्गो ज्वलनाङ्गसमद्युतिः  ॥ १६३.३९ ॥  
समं समधिरोहन्तः सर्वे ते गगनेचराः  ।  
शृङ्गाणि शनकैर्घोरा युगान्तावर्तिनो ग्रहाः  ॥ १६३.४० ॥  
चन्द्रमाश्च सनक्षत्रैर्ग्रहैः सह तमोनुदः  ।  
चराचरविनाशाय रोहिणीं नाभ्यनन्दत  ॥ १६३.४१ ॥  
गृहीतो राहुणा चन्द्र उल्काभिरभिहन्यते  ।  
उल्काः प्रज्वलिताश्चन्द्रे विचरन्ति यथासुखम्  ॥ १६३.४२ ॥  
देवानामपि यो देवः सोऽप्यवर्षत शोणितम्  ।  
अपतन्गगनादुल्का विद्युद्रूपा महास्वनाः  ॥ १६३.४३ ॥  
अकाले च द्रुमाः सर्वे पुष्पन्ति च फलन्ति च  ।  
लताश्च सफलाः सर्वा ये चाहुर्दैत्यनाशनम्  ॥ १६३.४४ ॥  
फलैः फलान्यजायन्त पुष्पैः पुष्पं तथैव च  ।  
उन्मीलन्ति निमीलन्ति हसन्ति च रुदन्ति च  ॥ १६३.४५ ॥  
विक्रोशन्ति च गम्भीरा धूमयन्ति ज्वलन्ति च  ।  
प्रतिमाः सर्वदेवानां वेदयन्ति महद्भयम्  ॥ १६३.४६ ॥  
आरण्यैः सह संसृष्टा ग्राम्याश्च मृगपक्षिणः  ।  
चक्रुः सुभैरवं तत्र महायुद्धमुपस्थितम्  ॥ १६३.४७ ॥  
नद्यश्च प्रतिकूलानि वहन्ति कलुषोदकाः  ।  
न प्रकाशन्ति च दिशो रक्तरेणुसमाकुलाः  ॥ १६३.४८ ॥  
वानस्पत्यो न पूज्यन्ते पूजनार्हाः कथञ्चन  ।  
वायुवेगेन हन्यन्ते भज्यन्ते प्रणमन्ति च  ॥ १६३.४९ ॥  
यदा च सर्वभूतानां छाया न परिवर्तते  ।  
अपराह्णगते सूर्ये लोकानां युगसङ्क्षये  ॥ १६३.५० ॥  
तदा हिरण्यकशिपोर्दैत्यस्योपरि वेश्मनः  ।  
भाण्डागारायुधागारे निविष्टमभवन्मधु  ॥ १६३.५१ ॥  
असुराणां विनाशाय सुराणां विजयाय च  ।  
दृश्यन्ते विविधोत्पाता घोरा घोरनिदर्शनाः  ॥ १६३.५२ ॥  
एते चान्ये च बहवो घोरोत्पाताः समुत्थिताः  ।  
दैत्येन्द्रस्य विनाशाय दृश्यन्ते कालनिर्मिताः  ॥ १६३.५३ ॥  
मेदिन्यां कम्पमानायां दैत्येन्द्रेण महात्मना  ।  
महीधरा नागगणा निपेतुरमितौजसः  ॥ १६३.५४ ॥  
विषज्वालाकुलैर्वक्त्रैर्विमुञ्चन्तो हुताशनम्  ।  
चतुःशीर्षाः पञ्चशीर्षाः सप्तशीर्षाश्च पन्नगाः  ॥ १६३.५५ ॥  
वासुकिस्तक्षकश्चैव कर्कोटकधनञ्जयौ  ।  
एलामुखः कालियश्च महापद्मश्च वीर्यवान्  ॥ १६३.५६ ॥  
सहस्रशीर्षा नागो वै हेमतालध्वजः प्रभुः  ।  
शेषोऽनन्तो महाभागो दुष्प्रकम्प्यः प्रकम्पितः  ॥ १६३.५७ ॥  
दीप्तान्यन्तर्जलस्थानि पृथिवीधरणानि च  ।  
तदा क्रुद्धेन महता कम्पितानि समन्ततः  ॥ १६३.५८ ॥  
नागास्तेजोधराश्चापि पातालतलचारिणः  ।  
हिरण्यकशिपुर्दैत्यस्तदा संस्पृष्टवान्महीम्  ॥ १६३.५९ ॥  
सन्दष्टौष्ठपुटः क्रोधाद्वाराह इव पूर्वजः  ।  
नदी भागीरथी चैव सरयूः कौशिकी तथा  ॥ १६३.६० ॥  
यमुना त्वथ कावेरी कृष्णवेणा च निम्नगा  ।  
सुवेणा च महाभागा नदी गोदावरी तथा  ॥ १६३.६१ ॥  
चर्मण्वती च सिन्धुश्च तथा नदनदीपतिः  ।  
कमलप्रभवश्चैव शोणो मणिनिभोदकः  ॥ १६३.६२ ॥  
नर्मदा शुभतोया च तथा वेत्रवती नदी  ।  
गोमती गोकुलाकीर्णा तथा पूर्वसरस्वती  ॥ १६३.६३ ॥  
मही कालमही चैव तमसा पुष्पवाहिनी  ।  
जम्बूद्वीपं रत्नवटं सर्वरत्नोपशोभितम्  ॥ १६३.६४ ॥  
सुवर्णप्रकटं चैव सुवर्णाकरमण्डितम्  ।  
महानदं च लौहित्यं शैलकाननशोभितम्  ॥ १६३.६५ ॥  
पत्तनं कोशकरणमृषिवीरजनाकरम्  ।  
मागधाश्च महाग्रामा मुण्डाः शुङ्गास्तथैव च  ॥ १६३.६६ ॥  
सुह्मा मल्ला विदेहाश्च मालवाः काशिकोसलाः  ।  
भवनं वैनतेयस्य दैत्येन्द्रेणाभिकम्पितम्  ॥ १६३.६७ ॥  
कैलासशिखराकारं यत्कृतं विश्वकर्मणा  ।  
रक्ततोयो महाभीमो लौहित्यो नाम सागरः  ॥ १६३.६८ ॥  
उदयश्च महाशैल उच्छ्रितः शतयोजनम्  ।  
सुवर्णवेदिकः श्रीमान्मेघपङ्क्तिनिषेवितः  ॥ १६३.६९ ॥  
भ्राजमानोऽर्कसदृशैर्जातरूपमयैर्द्रुमैः  ।  
शालैस्तालैस्तमालैश्च कर्णिकारैश्च पुष्पितैः  ॥ १६३.७० ॥  
अयोमुखश्च विख्यातः पर्वतो धातुमण्डितः  ।  
तमालवनगन्धश्च पर्वतो मलयः शुभः  ॥ १६३.७१ ॥  
सुराष्ट्राश्च सबाह्लीकाः शूराभीरास्तथैव च  ।  
भोजाः पाण्ड्याश्च वङ्गाश्च कलिङ्गास्ताम्रलिप्तकाः  ॥ १६३.७२ ॥  
तथैवौण्ड्राश्च पौण्ड्राश्च वामचूडाः सकेरलाः  ।  
क्षोभितास्तेन दैत्येन सदेवाश्चाप्सरोगणाः  ॥ १६३.७३ ॥  
अगस्त्यभवनं चैव यदगम्यं कृतं पुरा  ।  
सिद्धचारणसङ्घश्च विप्रकीर्णं मनोहरम्  ॥ १६३.७४ ॥  
विचित्रनानाविहगं सुपुष्पितमहाद्रुमम्  ।  
जातरूपमयैः शृङ्गैरप्सरोगणनादितम्  ॥ १६३.७५ ॥  
गिरिपुष्पितकश्चैव लक्ष्मीवान्प्रियदर्शनः  ।  
उत्थितः सागरं भित्त्वा विश्रामश्चन्द्रसूर्ययोः  ।  
रराज सुमहाशृङ्गैर्गगनं विलिखन्निव  ॥ १६३.७६ ॥  
चन्द्रसूर्यांशुसङ्काशैः सागराम्बुसमावृतैः  ।  
विद्युत्वान्सर्वतः श्रीमानायतः शतयोजनम्  ॥ १६३.७७ ॥  
विद्युतां यत्र सम्पाता निपात्यन्ते नगोत्तमे  ।  
ऋषभः पर्वतश्चैव श्रीमान्वृषभसञ्ज्ञितः  ॥ १६३.७८ ॥  
कुञ्जरः पर्वतः श्रीमान् यत्रागस्त्यगृहं शुभम्  ।  
विशालाक्षश्च दुर्धर्षः सर्पाणामालयः पुरी  ॥ १६३.७९ ॥  
तथा भोगवती चापि दैत्येन्द्रेणाभिकम्पिता  ।  
महासेनो गिरिश्चैव पारियात्रश्च पर्वतः  ॥ १६३.८० ॥  
चक्रवांश्च गिरिश्रेष्ठो वाराहश्चैव पर्वतः  ।  
प्राग्ज्यौतिषपुरं चापि जातरूपमयं शुभम्  ॥ १६३.८१ ॥  
यस्मिन्वसति दुष्टात्मा नरको नाम दानवः  ।  
मेघश्च पर्वतश्रेष्ठो मेघगम्भीरनिःस्वनः  ॥ १६३.८२ ॥  
षष्टिस्तत्र सहस्राणि पर्वतानां द्विजोत्तमाः  ।  
तरुणादित्यसङ्काशो मेरुस्तत्र महागिरिः  ॥ १६३.८३ ॥  
यक्षराक्षसगन्धर्वैर्नित्यं सेवितकन्दरः  ।  
हेमगर्भो महाशैलस्तथा हेमसखो गिरिः  ॥ १६३.८४ ॥  
कैलासश्चैव शैलेन्द्रो दानवेन्द्रेण कम्पितः  ।  
हेमपुष्करसञ्छन्नं तेन वैखानसं सरः  ॥ १६३.८५ ॥  
कम्पितं मानसं चैव हंसकारण्डवाकुलम्  ।  
त्रिशृङ्गपर्वतश्चैव कुमारी च सरिद्वरा  ॥ १६३.८६ ॥  
तुषारचयसञ्छन्नो मन्दरश्चापि पर्वतः  ।  
उशीरबिन्दुश्च गिरिश्चन्द्रप्रस्थस्तथाद्रिराट् ॥ १६३.८७ ॥  
प्रजापतिगिरिश्चैव तथा पुष्करपर्वतः  ।  
देवाभ्रपर्वतश्चैव तथा वै रेणुको गिरिः  ॥ १६३.८८ ॥  
क्रौञ्चः सप्तर्षिशैलश्च धूम्रवर्णश्च पर्वतः  ।  
एते चान्ये च गिरयो देशा जनपदास्तथा  ॥ १६३.८९ ॥  
नद्यः ससागराः सर्वाः सोऽकम्पयत दानवः  ।  
कपिलश्च महीपुत्रो व्याघ्रवांश्चैव कम्पितः  ॥ १६३.९० ॥  
खेचराश्च सतीपुत्राः पातालतलवासिनः  ।  
गणस्तथा परो रौद्रो मेघनामाङ्कुशायुधः  ॥ १६३.९१ ॥  
ऊर्ध्वगो भीमवेगश्च सर्व एवाभिकम्पिताः  ।  
गदी शूली करालश्च हिरण्यकशिपुस्तदा  ॥ १६३.९२ ॥  
जीमूतघनसङ्काशो जीमूतघननिःस्वनः  ।  
जीमूतघननिर्घोषो जीमूत इव वेगवान्  ॥ १६३.९३ ॥  
देवारिर्दितिजो वीरो नृसिंहं समुपाद्रवत् ।  
समुत्पत्य ततस्तीक्ष्णैर्मृगेन्द्रेण महानखैः  ।  
तदोङ्कारसहायेन विदार्य निहतो युधि  ॥ १६३.९४ ॥  
मही च कालश्च शशी नभश्च ग्रहाश्च सूर्यश्च दिशश्च सर्वाः  ।  
नद्यश्च शैलाश्च महार्णवाश्च गताः प्रसादं दितिपुत्रनाशात् ॥ १६३.९५ ॥  
ततः प्रमुदिता देवा ऋषयश्च तपोधनाः  ।  
तुष्टुवुर्नामभिर्दिव्यैरादिदेवं सनातनम्  ॥ १६३.९६ ॥  
यत्त्वया विहितं देव नारसिंहमिदं वपुः  ।  
एतदेवार्चयिष्यन्ति परावरविदो जनाः  ॥ १६३.९७ ॥  

*देवा ऊचुः  
भवान्ब्रह्मा च रुद्रश्च महेन्द्रो देवसत्तमः  ।  
भवान्कर्ता विकर्ता च लोकानां प्रभवोऽव्ययः  ॥ १६३.९८ ॥  
परां च सिद्धिं च परं च देवं परं च मन्त्रं परमं हविश्च  ।  
परं च धर्मं परमं च विश्वं त्वामाहुरग्र्यं पुरुषं पुराणम्  ॥ १६३.९९ ॥  
परं शरीरं परमं च ब्रह्म परं च योगं परमां च वाणीम्  ।  
परं रहस्यं परमां गतिं च त्वामाहुरग्र्यं पुरुषं पुराणम्  ॥ १६३.१०० ॥  
एवं परस्यापि परं पदं यत्परं परस्यापि परं च देवम्  ।  
परं परस्यापि परं च भूतं त्वामाहुरग्र्यं पुरुषं पुराणम्  ॥ १६३.१०१ ॥  
परं परस्यापि परं रहस्यं परं परस्यापि परं महत्त्वम्  ।  
परं परस्यापि परं महद्यत्त्वामाहुरग्र्यं पुरुषं पुराणम्  ॥ १६३.१०२ ॥  
परं परस्यापि परं निधानं परं परस्यापि परं पवित्रम्  ।  
परं परस्यापि परं च दान्तं त्वामाहुरग्र्यं पुरुषं पुराणम्  ॥ १६३.१०३ ॥  
एवमुक्त्वा तु भगवान् सर्वलोकपितामहः  ।  
स्तुत्वा नारायणं देवं ब्रह्मलोकं गतः प्रभुः  ॥ १६३.१०४ ॥  
ततो नदत्सु तूर्येषु नृत्यन्तीष्वप्सरःसु च  ।  
क्षीरोदस्योत्तरं कूलं जगाम हरिरीश्वरः  ॥ १६३.१०५ ॥  
नारसिंहं वपुर्देवः स्थापयित्वा सुदीप्तिमत् ।  
पौराणं रूपमास्थाय प्रययौ गरुडध्वजः  ॥ १६३.१०६ ॥  
अष्टचक्रेण यानेन भूतयुतेन भास्वता  ।  
अव्यक्तप्रकृतिर्देवः स्वस्थानं गतवान्प्रभुः  ॥ १६३.१०७ ॥  

______________________________________________________  

मत्स्यपुराण १६४  

*ऋषय ऊचुः  
कथितं नरसिंहस्य माहात्म्यं विस्तरेण च  ।  
पुनस्तस्यैव माहात्म्यमन्यद्विस्तरतो वद  ॥ १६४.१ ॥  
पद्मरूपमभूदेतत्कथं हेममयं जगत् ।  
कथं च वैष्णवी सृष्टिः पद्ममध्येऽभवत्पुरा  ॥ १६४.२ ॥  

*सूत उवाच  
श्रुत्वा च नरसिंहस्य माहात्म्यं रविनन्दनः  ।  
विस्मयोत्फुल्लनयनः पुनः पप्रच्छ केशवम्  ॥ १६४.३ ॥  

*मनुरुवाच  
कथं पाद्मे महाकल्पे तव पद्ममयं जगत् ।  
जलार्णवगतस्येह नाभौ जातं जनार्दन  ॥ १६४.४ ॥  
प्रभावात्पद्मनाभस्य स्वपतः सागराम्भसि  ।  
पुष्करे च कथं भूता देवाः सर्षिगणाः पुरा  ॥ १६४.५ ॥  
एतदाख्याहि निखिलं योगं योगविदां पते  ।  
शृण्वतस्तस्य मे कीर्तिं न तृप्तिरुपजायते  ॥ १६४.६ ॥  
कियता चैव कालेन शेते वै पुरुषोत्तमः  ।  
कियन्तं वा स्वपिति च कोऽस्य कालस्य सम्भवः  ॥ १६४.७ ॥  
कियता वाथ कालेन ह्युत्तिष्ठति महायशाः  ।  
कथं चोत्थाय भगवान् सृजते निखिलं जगत् ॥ १६४.८ ॥  
के प्रजापतयस्तावदासन्पूर्वं महामुने  ।  
कथं निर्मितवांश्चैव चित्रं लोकं सनातनम्  ॥ १६४.९ ॥  
कथमेकार्णवे शून्ये नष्टस्थावरजङ्गमे  ।  
दग्धे देवासुरनरे प्रनष्टोरगराक्षसे  ॥ १६४.१० ॥  
नष्टानिलानले लोके नष्टाकाशमहीतले  ।  
केवलं गह्वरीभूते महाभूतविपर्यये  ॥ १६४.११ ॥  
विभुर्महाभूतपतिर्महातेजा महाकृतिः  ।  
आस्ते सुरवरश्रेष्ठो विधिमास्थाय योगवित् ॥ १६४.१२ ॥  
शृणुयां परया भक्त्या ब्रह्मन्नेतदशेषतः  ।  
वक्तुमर्हसि धर्मिष्ठ यशो नारायणात्मकम्  ॥ १६४.१३ ॥  
श्रद्धया चोपविष्टानां भगवन्वक्तुमर्हसि  ॥ १६४.१४ ॥  

*मत्स्य उवाच  
नारायणस्य यशसः श्रवणे या तव स्पृहा  ।  
तद्वंश्यान्वयभूतस्य न्याय्यं रविकुलर्षभ  ॥ १६४.१५ ॥  
शृणुष्वादिपुराणेषु वेदेभ्यश्च यथा श्रुतम्  ।  
ब्राह्मणानां च वदतां श्रुत्वा वै सुमहात्मनाम्  ॥ १६४.१६ ॥  
यथा च तपसा दृष्ट्वा बृहस्पतिसमद्युतिः  ।  
पराशरसुतः श्रीमान् गुरुर्द्वैपायनोऽब्रवीत् ॥ १६४.१७ ॥  
तत्तेऽहं कथयिष्यामि यथाशक्ति यथाश्रुति  ।  
यद्विज्ञातुं मया शक्यमृषिमात्रेण सत्तमाः  ॥ १६४.१८ ॥  
कः समुत्सहते ज्ञातुं परं नारायणात्मकम्  ।  
विश्वायनश्च यद्ब्रह्मा न वेदयति तत्त्वतः  ॥ १६४.१९ ॥  
तत्कर्म विश्ववेदानां तद्रहस्यं महर्षीणाम्  ।  
तमीशं सर्वयज्ञानां तत्तत्त्वं सर्वदर्शिनाम्  ।  
तदध्यात्मविदां चिन्त्यं नरकं च विकर्मिणाम्  ॥ १६४.२० ॥  
अधिदैवं च यद्दैवमधियज्ञं सुसञ्ज्ञितम्  ।  
तद्भूतमधिभूतं च तत्परं परमर्षीणाम्  ॥ १६४.२१ ॥  
स यज्ञो वेदनिर्दिष्टस्तत्तपः कवयो विदुः  ।  
यः कर्ता कारको बुद्धिर्मनः क्षेत्रज्ञ एव च  ॥ १६४.२२ ॥  
प्रणवः पुरुषः शास्ता एकश्चेति विभाव्यते  ।  
प्राणः पञ्चविधश्चैव ध्रुव अक्षर एव च  ॥ १६४.२३ ॥  
कालः पाकश्च पक्ता च द्रष्टा स्वाध्याय एव च  ।  
उच्यते विविधैर्देवैः स एवायं न तत्परम्  ॥ १६४.२४ ॥  
स एव भगवान्सर्वं करोति विकरोति च  ।  
सोऽस्मान्कारयते सर्वान् सोऽत्येति व्याकुलीकृतान्  ॥ १६४.२५ ॥  
यजामहे तमेवाद्यं तमेवेच्छाम निर्वृताः  ।  
यो वक्ता यच्च वक्तव्यं यच्चाहं तद्ब्रवीमि वः  ॥ १६४.२६ ॥  
श्रूयते यच्च वै श्राव्यं यच्चान्यत्परिजल्प्यते  ।  
याः कथाश्चैव वर्तन्ते श्रुतयो वाथ तत्पराः  ।  
विश्वं विश्वपतिर्यश्च स तु नारायणः स्मृतः  ॥ १६४.२७ ॥  
यत्सत्यं यदमृतमक्षरं परं यद्यद्भूतं परममिदं च यद्भविष्यत् ।  
यत्किञ्चिच्चरमचरं यदस्ति चान्यत्तत्सर्वं पुरुषवरः प्रभुः पुराणः  ॥ १६४.२८ ॥  


______________________________________________________  


मत्स्यपुराण १६५  

*मत्स्य उवाच  
चत्वार्याहुः सहस्राणि वर्षाणां तु कृतं युगम्  ।  
तस्य तावच्छती सन्ध्या द्विगुणा रविनन्दन  ॥ १६५.१ ॥  
यत्र धर्मश्चतुष्पादस्त्वधर्मः पादविग्रहः  ।  
स्वधर्मनिरताः सन्तो जायन्ते यत्र मानवाः  ॥ १६५.२ ॥  
विप्राः स्थिता धर्मपरा राजवृत्तौ स्थिता नृपाः  ।  
कृष्यामभिरता वैश्याः शूद्राः शुश्रूषवः स्थिताः  ॥ १६५.३ ॥  
तदा सत्यं च शौचं च धर्मश्चैव विवर्धते  ।  
सद्भिराचरितं कर्म क्रियते ख्यायते च वै  ॥ १६५.४ ॥  
एतत्कार्तयुगं वृत्तं सर्वेषामपि पार्थिव  ।  
प्राणिनां धर्मसङ्गानामपि वै नीचजन्मनाम्  ॥ १६५.५ ॥  
त्रीणि वर्षसहस्राणि त्रेतायुगमिहोच्यते  ।  
तस्य तावच्छती सन्ध्या द्विगुणा परिकीर्त्यते  ॥ १६५.६ ॥  
द्वाभ्यामधर्मः पादाभ्यां त्रिभिर्धर्मो व्यवस्थितः  ।  
यत्र सत्यं च सत्त्वं च त्रेताधर्मो विधीयते  ॥ १६५.७ ॥  
त्रेतायां विकृतिं यान्ति वर्णास्त्वेते न संशयः  ।  
चातुर्वर्ण्यस्य वैकृत्याद्यान्ति दौर्बल्यमाश्रमाः  ॥ १६५.८ ॥  
एषा त्रेतायुगगतिर्विचित्रा देवनिर्मिता  ।  
द्वापरस्य तु या चेष्टा तामपि श्रोतुमर्हसि  ॥ १६५.९ ॥  
द्वापरं द्वे सहस्रे तु वर्षाणां रविनन्दन  ।  
तस्य तावच्छती सन्ध्या द्विगुणा युगमुच्यते  ॥ १६५.१० ॥  
तत्र चार्थपराः सर्वे प्राणिनो रजसा हताः  ।  
सर्वे नैष्कृतिकाः क्षुद्रा जायन्ते रविनन्दन  ॥ १६५.११ ॥  
द्वाभ्यां धर्मः स्थितः पद्भ्यामधर्मस्त्रिभिरुत्थितः  ।  
विपर्ययाच्छनैर्धर्मः क्षयमेति कलौ युगे  ॥ १६५.१२ ॥  
ब्राह्मण्यभावस्य ततस्तथौत्सुक्यं विशीर्यते  ।  
व्रतोपवासास्त्यज्यन्ते द्वापरे युगपर्यये  ॥ १६५.१३ ॥  
तथा वर्षसहस्रं तु वर्षाणां द्वे शते अपि  ।  
सन्ध्यया सह सङ्ख्यातं क्रूरं कलियुगं स्मृतम्  ॥ १६५.१४ ॥  
यत्राधर्मश्चतुष्पादः स्याद्धर्मः पादविग्रहः  ।  
कामिनस्तपसा हीना जायन्ते तत्र मानवाः  ॥ १६५.१५ ॥  
नैवातिसात्त्विकः कश्चिन्न साधुर्न च सत्यवाक् ।  
नास्तिका ब्रह्मभक्ता वा जायन्ते तत्र मानवाः  ॥ १६५.१६ ॥  
अहङ्कारगृहीताश्च प्रक्षीणस्नेहबन्धनाः  ।  
विप्राः शूद्रसमाचाराः सन्ति सर्वे कलौ युगे  ॥ १६५.१७ ॥  
आश्रमाणां विपर्यासः कलौ सम्परिवर्तते  ।  
वर्णानां चैव सन्देहो युगान्ते रविनन्दन  ॥ १६५.१८ ॥  
विद्याद्द्वादशसाहस्रीं युगाख्यां पूर्वनिर्मिताम्  ।  
एवं सहस्रपर्यन्तं तदहर्ब्राह्ममुच्यते  ॥ १६५.१९ ॥  
ततोऽहनि गते तस्मिन् सर्वेषामेव जीविनाम्  ।  
शरीरनिर्वृतिं दृष्ट्वा लोकसंहारबुद्धितः  ॥ १६५.२० ॥  
देवतानां च सर्वासां ब्रह्मादीनां महीपते  ।  
दैत्यानां दानवानां च यक्षराक्षसपक्षिणाम्  ॥ १६५.२१ ॥  
गन्धर्वाणामप्सरसां भुजङ्गानां च पार्थिव  ।  
पर्वतानां नदीनां च पशूनां चैव सत्तम  ।  
तिर्यग्योनिगतानां च सत्त्वानां कृमिणां तथा  ॥ १६५.२२ ॥  
महाभूतपतिः पञ्च हृत्वा भूतानि भूतकृत् ।  
जगत्संहरणार्थाय कुरुते वैशसं महत् ॥ १६५.२३ ॥  
भूत्वा सूर्यश्चक्षुषी चाददानो भूत्वा वायुः प्राणिनां प्राणजालम्  ।  
भूत्वा वह्निर्निर्दहन्सर्वलोकान् भूत्वा मेघो भूय उग्रोऽप्यवर्षत् ॥ १६५.२४ ॥  


______________________________________________________  


मत्स्यपुराण १६६  

*मत्स्य उवाच  
भूत्वा नारायणो योगी सत्त्वमूर्तिर्विभावसुः  ।  
गभस्तिभिः प्रदीप्ताभिः संशोषयति सागरान्  ॥ १६६.१ ॥  
ततः पीत्वार्णवान् सर्वान्नदीः कूपांश्च सर्वशः  ।  
पर्वतानां च सलिलं सर्वमादाय रश्मिभिः  ॥ १६६.२ ॥  
भित्त्वा गभस्तिभिश्चैव महीं गत्वा रसातलात् ।  
पातालजलमादाय पिबते रसमुत्तमम्  ॥ १६६.३ ॥  
मूत्रासृक्क्लेदमन्यच्च यदस्ति प्राणिषु ध्रुवम्  ।  
तत्सर्वमरविन्दाक्ष आदत्ते पुरुषोत्तमः  ॥ १६६.४ ॥  
वायुश्च बलवान्भूत्वा विधुन्वानोऽखिलं जगत् ।  
प्राणापानसमानाद्यान् वायूनाकर्षते हरिः  ॥ १६६.५ ॥  
ततो देवगणाः सर्वे भूतान्येव च यानि तु  ।  
गन्धो घ्राणं शरीरं च पृथिवीं संश्रिता गुणाः  ॥ १६६.६ ॥  
जिह्वा रसश्च स्नेहश्च संश्रिताः सलिले गुणाः  ।  
रूपं चक्षुर्विपाकश्च ज्योतिरेवाश्रिता गुणाः  ॥ १६६.७ ॥  
स्पर्शः प्राणश्च चेष्टा च पवने संश्रिता गुणाः  ।  
शब्दः श्रोत्रं च खान्येव गगने संश्रिता गुणाः  ॥ १६६.८ ॥  
लोकमाया भगवता मुहूर्तेन विनाशिता  ।  
मनो बुद्धिश्च सर्वेषां क्षेत्रज्ञश्चेति यः श्रुतः  ॥ १६६.९ ॥  
तं वरेण्यं परमेष्ठी हृषीकेशमुपाश्रितः  ।  
ततो भगवतस्तस्य रश्मिभिः परिवारितः  ॥ १६६.१० ॥  
वायुनाक्रम्यमाणासु द्रुमशाखासु चाश्रितः  ।  
तेषां सङ्घर्षणोद्भूतः पावकः शतधा ज्वलन्  ॥ १६६.११ ॥  
अदहच्च तदा सर्वं वृतः संवर्तकोऽनलः  ।  
सपर्वतद्रुमान्गुल्मांल्लतावल्लीस्तृणानि च  ॥ १६६.१२ ॥  
विमानानि च दिव्यानि पुराणि विविधानि च  ।  
यानि चाश्रयणीयानि तानि सर्वाणि सोऽदहत् ॥ १६६.१२* ॥  
भस्मीकृत्य ततः सर्वांल्लोकांल्लोकगुरुर्हरिः  ।  
भूयो निर्वापयामास युगान्तेन च कर्मणा  ॥ १६६.१३ ॥  
सहस्रवृष्टिः शतधा भूत्वा कृष्णो महाबलः  ।  
दिव्यतोयेन हविषा तर्पयामास मेदिनीम्  ॥ १६६.१४ ॥  
ततः क्षीरनिकायेन स्वादुना परमाम्भसा  ।  
शिवेन पुण्येन मही निर्वाणमगमत्परम्  ॥ १६६.१५ ॥  
तेन रोधेन सञ्छन्ना पयसां वर्षतो धरा  ।  
एकार्णवजलीभूता सर्वसत्त्वविवर्जिता  ॥ १६६.१६ ॥  
महासत्त्वान्यपि विभुं प्रविष्टान्यमितौजसम्  ।  
नष्टार्कपवनाकाशे सूक्ष्मे जगति संवृते  ॥ १६६.१७ ॥  
संशोषमात्मना कृत्वा समुद्रानपि देहिनः  ।  
दग्ध्वा सम्प्लाव्य च तथा स्वपित्येकः सनातनः  ॥ १६६.१८ ॥  
पौराणं रूपमास्थाय स्वपित्यमितविक्रमः  ।  
एकार्णवजलव्यापी योगी योगमुपाश्रितः  ॥ १६६.१९ ॥  
अनेकानि सहस्राणि युगान्येकार्णवाम्भसि  ।  
न चैनं कश्चिदव्यक्तं व्यक्तं वेदितुमर्हति  ॥ १६६.२० ॥  
कश्चैव पुरुषो नाम किंयोगः कश्च योगवान्  ।  
असौ कियन्तं कालं च एकार्णवविधिं प्रभुः  ॥ १६६.२१ ॥  
करिष्यतीति भगवानिति कश्चिन्न बुध्यते  ॥ १६६.२२ ॥  
न द्रष्टा नैव गमिता न ज्ञाता नैव पार्श्वगः  ।  
तस्य न ज्ञायते किञ्चित्तमृते देवसत्तमम्  ॥ १६६.२३ ॥  
नभः क्षितिं पवनमपः प्रकाशकं प्रजापतिं भुवनधरं सुरेश्वरम्  ।  
पितामहं श्रुतिनिलयं महामुनिं प्रशाम्य भूयः शयनं ह्यरोचयत् ॥ १६६.२४ ॥  


______________________________________________________  


मत्स्यपुराण १६७  

*मत्स्य उवाच  
एवमेकार्णवीभूते शेते लोकेमहाद्युतिः  ।  
प्रच्छाद्य सलिलेनोर्वीं हंसो नारायणस्तदा  ॥ १६७.१ ॥  
महतो रजसो मध्ये महार्णवसरःसु वै  ।  
विरजस्कं महाबाहुमक्षयं ब्रह्म यद्विदुः  ॥ १६७.२ ॥  
आत्मरूपप्रकाशेन तमसा संवृतः प्रभुः  ।  
मनः सात्त्विकमाधाय यत्र तत्सत्यमासत  ॥ १६७.३ ॥  
याथातथ्यं परं ज्ञानं भूतं तद्ब्रह्मणा पुरा  ।  
रहस्यारण्यकोद्दिष्टं यच्चौपनिषदं स्मृतम्  ॥ १६७.४ ॥  
पुरुषो यज्ञ इत्येतद्यत्परं परिकीर्तितम्  ।  
यश्चान्यः पुरुषाख्यः स्यात्स एष पुरुषोत्तमः  ॥ १६७.५ ॥  
ये च यज्ञकरा विप्रा ये चर्त्विज इति स्मृताः  ।  
अस्मादेव पुरा भूता यज्ञेभ्यः श्रूयतां तथा  ॥ १६७.६ ॥  
ब्रह्माणं प्रथमं वक्त्रादुद्गातारं च सामगम्  ।  
होतारमपि चाध्वर्युं बाहुभ्यामसृजत्प्रभुः  ॥ १६७.७ ॥  
ब्रह्मणो ब्राह्मणाच्छंसि प्रस्तोतारं च सर्वशः  ।  
तौ मित्रावरुणौ पृष्ठात्प्रतिप्रस्तारमेव च  ॥ १६७.८ ॥  
उदरात्प्रतिहर्तारं पोतारं चैव पार्थिव  ।  
अच्छावाकमथोरुभ्यां नेष्टारं चैव पार्थिव  ॥ १६७.९ ॥  
पाणिभ्यामथ चाग्नीध्रं सुब्रह्मण्यं च जानुतः  ।  
ग्रावस्तुतं तु पादाभ्यामुन्नेतारं च याजुषम्  ॥ १६७.१० ॥  
एवमेवैष भगवान् षोडशैव जगत्पतिः  ।  
प्रवक्तॄन्सर्वयज्ञानामृत्विजोऽसृजदुत्तमान्  ॥ १६७.११ ॥  
तदेष वै वेदमयः पुरुषो यज्ञसञ्ज्ञितः  ।  
वेदाश्चैतन्मयाः सर्वे साङ्गोपनिषदक्रियाः  ॥ १६७.१२ ॥  
स्वपित्येकार्णवे चैव यदाश्चर्यमभूत्पुरा  ।  
श्रूयतां तद्यथा विप्रा मार्कण्डेयकुतूहलम्  ॥ १६७.१३ ॥  
गीर्णो भगवतस्तस्य कुक्षावेव महामुनिः  ।  
बहुवर्षसहस्रायुस्तस्यैव वरतेजसा  ॥ १६७.१४ ॥  
अटंस्तीर्थप्रसङ्गेन पृथिवीं तीर्थगोचराम्  ।  
आश्रमाणि च पुण्यानि देवतायतनानि च  ॥ १६७.१५ ॥  
देशान्राष्ट्राणि चित्राणि पुराणि विविधानि च  ।  
जपहोमपरः शान्तस्तपो घोरं समास्थितः  ॥ १६७.१६ ॥  
मार्कण्डेयस्ततस्तस्य शनैर्वक्त्राद्विनिःसृतः  ।  
स निष्क्रामन्न चात्मानं जानीते देवमायया  ॥ १६७.१७ ॥  
निष्क्रम्याप्यस्य वदनादेकार्णवमथो जगत् ।  
सर्वतस्तमसाच्छन्नं मार्कण्डेयोऽन्ववैक्षत  ॥ १६७.१८ ॥  
तस्योत्पन्नं भयं तीव्रं संशयश्चात्मजीविते  ।  
देवदर्शनसंहृष्टो विस्मयं परमं गतः  ॥ १६७.१९ ॥  
चिन्तयञ्जलमध्यस्थो मार्कण्डेयो विशङ्कितः  ।  
किं नु स्यान्मम चिन्तेयं मोहः स्वप्नोऽनुभूयते  ॥ १६७.२० ॥  
व्यक्तमन्यतमो भावस्तेषां सम्भावितो मम  ।  
न हीदृशं जगत्क्लेशमयुक्तं सत्यमर्हति  ॥ १६७.२१ ॥  
नष्टचन्द्रार्कपवने नष्टपर्वतभूतले  ।  
कतमः स्यादयं लोक इति चिन्तामवस्थितः  ॥ १६७.२२ ॥  
ददर्श चापि पुरुषं स्वपन्तं पर्वतोपमम्  ।  
सलिलेऽर्धमथो मग्नं जीमूतमिव सागरे  ॥ १६७.२३ ॥  
ज्वलन्तमिव तेजोभिर्गोयुक्तमिव भास्करम्  ।  
शर्वर्यां जाग्रतमिव भासन्तं स्वेन तेजसा  ॥ १६७.२४ ॥  
देवं द्रष्टुमिहायातः को भवानिति विस्मयात् ।  
तथैव स मुनिः कुक्षिं पुनरेव प्रवेशितः  ॥ १६७.२५ ॥  
सम्प्रविष्टः पुनः कुक्षिं मार्कण्डेयोऽतिविस्मयः  ।  
तथैव तु पुनर्भूयो विजानन्स्वप्नदर्शनम्  ॥ १६७.२६ ॥  
स तथैव यथापूर्वं यो धरामटते पुरा  ।  
पुण्यतीर्थजलोपेतां विविधान्याश्रमाणि च  ॥ १६७.२७ ॥  
क्रतुभिर्यजमानाश्च समाप्तवरदक्षिणान्  ।  
अपश्यद्देवकुक्षिस्थान् याजकाञ्छतशो द्विजान्  ॥ १६७.२८ ॥  
सद्वृत्तमास्थिताः सर्वे वर्णा ब्राह्मणपूर्वकाः  ।  
चत्वारश्चाश्रमाः सम्यग्यथोद्दिष्टा मया तव  ॥ १६७.२९ ॥  
एवं वर्षशतं साग्रं मार्कण्डेयस्य धीमतः  ।  
चरतः पृथिवीं सर्वां न कुक्ष्यन्तः समीक्षितः  ॥ १६७.३० ॥  
ततः कदाचिदथ वै पुनर्वक्त्राद्विनिःसृतः  ।  
सुप्तं न्यग्रोधशाखायां बालमेकं निरैक्षत  ॥ १६७.३१ ॥  
तथैवैकार्णवजले नीहारेणावृताम्बरे  ।  
अव्यग्रः क्रीडते लोके सर्वभूतविवर्जिते  ॥ १६७.३२ ॥  
स मुनिर्विस्मयाविष्टः कौतूहलसमन्वितः  ।  
बालमादित्यसङ्काशं नाशक्नोदभिवीक्षितुम्  ॥ १६७.३३ ॥  
स चिन्तयंस्तथैकान्ते स्थित्वा सलिलसन्निधौ  ।  
पूर्वदृष्टमिदं मेने शङ्कितो देवमायया  ॥ १६७.३४ ॥  
अगाधसलिले तस्मिन्मार्कण्डेयः सविस्मयः  ।  
प्लवंस्तथार्तिमगमद्भयात्सन्त्रस्तलोचनः  ॥ १६७.३५ ॥  
स तस्मै भगवानाह स्वागतं बालयोगवान्  ।  
बभाषे मेघतुल्येन स्वरेण पुरुषोत्तमः  ॥ १६७.३६ ॥  
मा भैर्वत्स न भेतव्यमिहैवायाहि मेऽन्तिकम्  ।  
मार्कण्डेयो मुनिस्त्वाह बालं तं श्रमपीडितः  ॥ १६७.३७ ॥  

*मार्कण्डेय उवाच  
को मां नाम्ना कीर्तयति तपः परिभवन्मम  ।  
दिव्यं वर्षसहस्राख्यं धर्षयन्निव मे वयः  ॥ १६७.३८ ॥  
न ह्येष वः समाचारो देवेष्वपि ममोचितः  ।  
मां ब्रह्मापि हि देवेशो दीर्घायुरिति भाषते  ॥ १६७.३९ ॥  
कस्तमो घोरमासाद्य मामद्य त्यक्तजीवितः  ।  
मार्कण्डेयेति मामुक्त्वा मृत्युमीक्षितुमर्हति  ॥ १६७.४० ॥  

*सूत उवाच  
एवमाभाष्य तं क्रोधान्मार्कण्डेयो महामुनिः  ।  
तथैव भगवान्भूयो बभाषे मधुसूदनः  ॥ १६७.४१ ॥  

*श्रीभगवानुवाच  
अहं ते जनको वत्स हृषीकेशः पिता गुरुः  ।  
आयुष्प्रदाता पौराणः किं मां त्वं नोपसर्पसि  ॥ १६७.४२ ॥  
मां पुत्रकामः प्रथमं पिता तेऽङ्गिरसो मुनिः  ।  
पूर्वमाराधयामास तपस्तीव्रं समाश्रितः  ॥ १६७.४३ ॥  
ततस्त्वां घोरतपसा प्रावृणोदमितौजसम्  ।  
उक्तवानहमात्मस्थं महर्षिममितौजसम्  ॥ १६७.४४ ॥  
कः समुत्सहते चान्यो यो न भूतात्मकात्मजः  ।  
द्रष्टुमेकार्णवगतं क्रीडन्तं योगवर्त्मना  ॥ १६७.४५ ॥  
ततः प्रहृष्टवदनो विस्मयोत्फुल्ललोचनः  ।  
मूर्ध्नि बद्धाञ्जलिपुटो मार्कण्डेयो महातपाः  ॥ १६७.४६ ॥  
नामगोत्रे ततः प्रोच्य दीर्घायुर्लोकपूजितः  ।  
तस्मै भगवते भक्त्या नमस्कारमथाकरोत् ॥ १६७.४७ ॥  

*मार्कण्डेय उवाच  
इच्छेयं तत्त्वतो मायामिमां ज्ञातुं तवानघ  ।  
यदेकार्णवमध्यस्थः शेषे त्वं बालरूपवान्  ॥ १६७.४८ ॥  
किंसञ्ज्ञश्चैव भगवांल्लोके विज्ञायसे प्रभो  ।  
तर्कये त्वां महात्मानं को ह्यन्यः स्थातुमर्हति  ॥ १६७.४९ ॥  

*श्रीभगवानुवाच  
अहं नारायणो ब्रह्मन् सर्वभूतविनाशनः  ।  
अहं सहस्रशीर्षाख्यो यः पदैरभिसञ्ज्ञितः  ॥ १६७.५० ॥  
आदित्यवर्णः पुरुषो मखे ब्रह्ममयो मखः  ।  
अहमग्निर्हव्यवाहो यादसां पतिरव्ययः  ॥ १६७.५१ ॥  
अहमिन्द्रपदे शक्रो वर्षाणां परिवत्सरः  ।  
अहं योगी युगाख्यस्य युगान्तावर्त एव च  ॥ १६७.५२ ॥  
अहं सर्वाणि सत्त्वानि दैवतान्यखिलानि तु  ।  
भुजङ्गानामहं शेषस्तार्क्ष्यो वै सर्वपक्षिणाम्  ॥ १६७.५३ ॥  
कृतान्तः सर्वभूतानां विश्वेषां कालसञ्ज्ञितः  ।  
अहं धर्मस्तपश्चाहं सर्वाश्रमनिवासिनाम्  ॥ १६७.५४ ॥  
अहं चैव सरिद्दिव्या क्षीरोदश्च महार्णवः  ।  
यत्तत्सत्यं च परममहमेकः प्रजापतिः  ॥ १६७.५५ ॥  
अहं साङ्ख्यमहं योगोऽप्यहं तत्परमं पदम्  ।  
अहमिज्या क्रिया चाहमहं विद्याधिपः स्मृतः  ॥ १६७.५६ ॥  
अहं ज्योतिरहं वायुरहं भूमिरहं नभः  ।  
अहमापः समुद्राश्च नक्षत्राणि दिशो दश  ॥ १६७.५७ ॥  
अहं वर्षमहं सोमः पर्जन्योऽहमहं रविः  ।  
क्षीरोदसागरे चाहं समुद्रे वडवामुखः  ॥ १६७.५८ ॥  
वह्निः संवर्तको भूत्वा पिबंस्तोयमयं हविः  ।  
अहं पुराणः परमं तथैवाहं परायणम्  ॥ १६७.५९ ॥  
अहं भूतस्य भव्यस्य वर्तमानस्य सम्भवः  ।  
यत्किञ्चित्पश्यसे विप्र यच्छृणोषि च किञ्चन  ॥ १६७.६० ॥  
यल्लोके चानुभवसि तत्सर्वं मामनुस्मर  ।  
विश्वं सृष्टं मया पूर्वं सृज्यं चाद्यापि पश्य माम्  ॥ १६७.६१ ॥  
युगे युगे च स्रक्ष्यामि मार्कण्डेयाखिलं जगत् ।  
तदेतदखिलं सर्वं मार्कण्डेयावधारय  ॥ १६७.६२ ॥  
शुश्रूषुर्मम धर्मांश्च कुक्षौ चर सुखं मम  ।  
मम ब्रह्मा शरीरस्थो देवैश्च ऋषिभिः सह  ॥ १६७.६३ ॥  
व्यक्तमव्यक्तयोगं मामवगच्छासुरद्विषम्  ।  
अहमेकाक्षरो मन्त्रस्त्र्यक्षरश्चैव तारकः  ॥ १६७.६४ ॥  
परस्त्रिवर्गादोङ्कारस्त्रिवर्गार्थनिदर्शनः  ।  
एवमादिपुराणेशो वदन्नेव महामतिः  ॥ १६७.६५ ॥  
वक्त्रमाहृतवानाशु मार्कण्डेयं महामुनिम्  ।  
ततो भगवतः कुक्षिं प्रविष्टो मुनिसत्तमः  ॥ १६७.६६ ॥  
स तस्मिन्सुखमेकान्ते शुश्रूषुर्हंसमव्ययम्  ।  
योऽहमेव विविधतनुं परिश्रितो महार्णवे व्यपगतचन्द्रभास्करे  ।  
शनैश्चरन्प्रभुरपि हंससञ्ज्ञितोऽसृजज्जगद्विहरति कालपर्यये  ॥ १६७.६७ ॥  


______________________________________________________  


मत्स्यपुराण १६८  

*मत्स्य उवाच  
आपवः स विभुर्भूत्वा चारयामास वै तपः  ।  
छादयित्वात्मनो देहं यादसां कुलसम्भवम्  ॥ १६८.१ ॥  
ततो महात्मातिबलो मतिं लोकस्य सर्जने  ।  
महतां पञ्चभूतानां विश्वो विश्वमचिन्तयत् ॥ १६८.२ ॥  
तस्य चिन्तयमानस्य निर्वाते संस्थितेऽर्णवे  ।  
निराकाशे तोयमये सूक्ष्मे जगति गह्वरे  ॥ १६८.३ ॥  
ईषत्सङ्क्षोभयामास सोऽर्णवं सलिलाश्रयः  ।  
अनन्तरोर्मिभिः सूक्ष्ममथ छिद्रमभूत्पुरा  ॥ १६८.४ ॥  
शब्दं प्रति तदोद्भूतो मारुतश्छिद्रसम्भवः  ।  
स लब्ध्वान्तरमक्षोभ्यो व्यवर्धत समीरणः  ॥ १६८.५ ॥  
विवर्धता बलवता वेगाद्विक्षोभितोऽर्णवः  ।  
तस्यार्णवस्य क्षुब्धस्य तस्मिन्नम्भसि मन्थिते  ।  
कृष्णवर्त्मा समभवत्प्रभुर्वैश्वानरो महान्  ॥ १६८.६ ॥  
ततः संशोषयामास पावकः सलिलं बहु  ।  
क्षयाज्जलनिधेश्छिद्रमभवद्विस्तृतं नभः  ॥ १६८.७ ॥  
आत्मतेजोद्भवाः पुण्या आपोऽमृतरसोपमाः  ।  
आकाशं छिद्रसम्भूतं वायुराकाशसम्भवः  ॥ १६८.८ ॥  
आभ्यां सङ्घर्षणोद्भूतं पावकं वायुसम्भवम्  ।  
दृष्ट्वा प्रीतो महादेवो महाभूतविभावनः  ॥ १६८.९ ॥  
दृष्ट्वा भूतानि भगवांल्लोकसृष्ट्यर्थमुत्तमम्  ।  
ब्रह्मणो जन्मसहितं बहुरूपो व्यचिन्तयत् ॥ १६८.१० ॥  
चतुर्युगाभिसङ्ख्याते सहस्रयुगपर्यये  ।  
बहुजन्मा हि विश्वात्मा ब्रह्मणो हविरुच्यते  ॥ १६८.११ ॥  
यत्पृथिव्यां द्विजेन्द्राणां तपसा भावितात्मनाम्  ।  
ज्ञानं वृष्टं तु विश्वार्थे योगिनां याति मुख्यताम्  ॥ १६८.१२ ॥  
तं योगवन्तं विज्ञाय सम्पूर्णैश्वर्यमुत्तमम्  ।  
पदे ब्रह्मणि विश्वेशं न्ययोजयत योगवित् ॥ १६८.१३ ॥  
ततस्तस्मिन्महातोये महीशो हरिरच्युतः  ।  
जले क्रीडंश्च विधिवन्मोदते सर्वलोककृत् ॥ १६८.१४ ॥  
पद्मं नाभ्युद्भवं चैकं समुत्पादितवांस्तदा  ।  
सहस्रपर्णं विरजं भास्कराभं हिरण्मयम्  ॥ १६८.१५ ॥  
हुताशनज्वलितशिखोज्ज्वलत्प्रभमुपस्थितं शरदमलार्कतेजसम्  ।  
विराजते कमलमुदारवर्चसं महात्मनस्तनुरुहचारुदर्शनम्  ॥ १६८.१६ ॥  


______________________________________________________  


मत्स्यपुराण १६९  

*मत्स्य उवाच  
अथ योगवतां श्रेष्ठमसृजद्भूरितेजसम्  ।  
स्रष्टारं सर्वलोकानां ब्रह्माणं सर्वतोमुखम्  ॥ १६९.१ ॥  
यस्मिन्हिरण्मये पद्मे बहुयोजनविस्तृतम्  ।  
सर्वतेजोगुणमयं पार्थिवैर्लक्षणैर्वृतम्  ॥ १६९.२ ॥  
तच्च पद्मं पुराणज्ञाः पृथिवीरूपमुत्तमम्  ।  
नारायणसमुद्भूतं प्रवदन्ति महर्षयः  ॥ १६९.३ ॥  
या पद्मा सा रसा देवी पृथिवी परिचक्ष्यते  ।  
ये पद्मसारगुरवस्तान्दिव्यान् पर्वतान्विदुः  ॥ १६९.४ ॥  
हिमवन्तं च मेरुं च नीलं निषधमेव च  ।  
कैलासं मुञ्जवन्तं च तथान्यं गन्धमादनम्  ॥ १६९.५ ॥  
पुण्यं त्रिशिखरं चैव कान्तं मन्दरमेव च  ।  
उदयं पिञ्जरं चैव विन्ध्यवन्तं च पर्वतम्  ॥ १६९.६ ॥  
एते देवगणानां च सिद्धानां च महात्मनाम्  ।  
आश्रयाः पुण्यशीलानां सर्वकामफलप्रदाः  ॥ १६९.७ ॥  
एतेषामन्तरे देशो जम्बूद्वीप इति स्मृतः  ।  
जम्बूद्वीपस्य संस्थानं यज्ञिया यत्र वै क्रियाः  ॥ १६९.८ ॥  
एभ्यो यत्स्रवते तोयं दिव्यामृतरसोपमम्  ।  
दिव्यास्तीर्थशताधाराः सुरम्याः सरितः स्मृताः  ॥ १६९.९ ॥  
स्मृतानि यानि पद्मस्य केसराणि समन्ततः  ।  
असङ्ख्येयाः पृथिव्यास्ते विश्वे वै धातुपर्वताः  ॥ १६९.१० ॥  
यानि पद्मस्य पर्णानि भूरीणि तु नराधिप  ।  
ते दुर्गमाः शैलचिता म्लेच्छदेशा विकल्पिताः  ॥ १६९.११ ॥  
यान्यधोभागपर्णानि ते निवासास्तु भागशः  ।  
दैत्यानामुरगाणां च पतङ्गानां च पार्थिव  ॥ १६९.१२ ॥  
तेषां महार्णवो यत्र तद्रसेत्यभिसञ्ज्ञितम्  ।  
महापातककर्माणो मज्जन्ते यत्र मानवाः  ॥ १६९.१३ ॥  
पद्मस्यान्तरतो यत्तदेकार्णवगता मही  ।  
प्रोक्ताथ दिक्षु सर्वासु चत्वारः सलिलाकराः  ॥ १६९.१४ ॥  
एवं नारायणस्यार्थे मही पुष्करसम्भवा  ।  
प्रादुर्भावोऽप्ययं तस्मान्नाम्ना पुष्करसञ्ज्ञितः  ॥ १६९.१५ ॥  
एतस्मात्कारणात्तज्ज्ञैः पुराणैः परमर्षिभिः  ।  
याज्ञिकैर्वेददृष्टान्तैर्यज्ञे पद्मविधिः स्मृतः  ॥ १६९.१६ ॥  
एवं भगवता तेन विश्वेषां धारणाविधिः  ।  
पर्वतानां नदीनां च ह्रदानां चैव निर्मितः  ॥ १६९.१७ ॥  
विभुस्तथैवाप्रतिमप्रभावः प्रभाकराभो वरुणः सितद्युतिः  ।  
शनैः स्वयम्भूः शयनं सृजत्तदा जगन्मयं पद्मविधिं महार्णवे  ॥ १६९.१८ ॥  


______________________________________________________  


मत्स्यपुराण १७०  

*मत्स्य उवाच  
विघ्नस्तपसि सम्भूतो मधुर्नाम महासुरः  ।  
तेनैव च सहोद्भूतो ह्यसुरो नाम कैटभः  ॥ १७०.१ ॥  
तौ रजस्तमसौ विष्णोः सम्भूतौ तामसौ गणौ  ।  
एकार्णवे जगत्सर्वं क्षोभयन्तौ महाबलौ  ॥ १७०.२ ॥  
दिव्यरक्ताम्बरधरौ श्वेतदीप्तोग्रदंष्ट्रिणौ  ।  
किरीटकुण्डलोदग्रौ केयूरवलयोज्ज्वलौ  ॥ १७०.३ ॥  
महाविवृतताम्राक्षौ पीनोरस्कौ महाभुजौ  ।  
महागिरेः संहननौ जङ्गमाविव पर्वतौ  ॥ १७०.४ ॥  
नवमेघप्रतीकाशावादित्यसदृशाननौ  ।  
विद्युदाभौ गदाग्राभ्यां कराभ्यामतिभीषणौ  ॥ १७०.५ ॥  
तौ पादयोस्तु विन्यासादुत्क्षिपन्ताविवार्णवम्  ।  
कम्पयन्ताविव हरिं शयानं मधुसूदनम्  ॥ १७०.६ ॥  
तौ तत्र विचरन्तौ स्म पुष्करे विश्वतोमुखम्  ।  
योगिनां श्रेष्ठमासाद्य दीप्तं ददृशतुस्तदा  ॥ १७०.७ ॥  
नारायणसमाज्ञातं सृजन्तमखिलाः प्रजाः  ।  
दैवतानि च विश्वानि मानसानसुरानृषीन्  ॥ १७०.८ ॥  
ततस्तावूचतुस्तत्र ब्रह्माणमसुरोत्तमौ  ।  
दीप्तौ मुमूर्षू सङ्क्रुद्धौ रोषव्याकुलितेक्षणौ  ॥ १७०.९ ॥  
कस्त्वं पुष्करमध्यस्थः सितोष्णीषश्चतुर्भुजः  ।  
आधाय नियमं मोहादास्ते त्वं विगतज्वरः  ॥ १७०.१० ॥  
एह्यागच्छावयोर्युद्धं देहि त्वं कमलोद्भव  ।  
आवाभ्यां परमीशाभ्यामशक्तस्त्वमिहार्णवे  ॥ १७०.११ ॥  
तत्र कश्चोद्भवस्तुभ्यं केन वासि न योजितः  ।  
कः स्रष्टा कश्च ते गोप्ता केन नाम्ना विधीयसे  ॥ १७०.१२ ॥  

*ब्रह्मोवाच  
एक इत्युच्यते लोकैरविचिन्त्यः सहस्रदृक् ।  
तत्संयोगेन भवतोः कर्म नामावगच्छताम्  ॥ १७०.१३ ॥  
*मधुकैटभावूचतुः  
नावयोः परमं लोके किञ्चिदस्ति महामते  ।  
आवाभ्यां छाद्यते विश्वं तमसा रजसाथ वै  ॥ १७०.१४ ॥  
रजस्तमोमयावावामृषीणामवलङ्घितौ  ।  
छाद्यमानौ धर्मशीलौ दुस्तरौ सर्वदेहिनाम्  ॥ १७०.१५ ॥  
आवाभ्यामुह्यते लोको दुष्कराभ्यां युगे युगे  ।  
आवामर्थश्च कामश्च यज्ञः स्वर्गपरिग्रहः  ॥ १७०.१६ ॥  
सुखं यत्र मुदा युक्तं यत्र श्रीः कीर्तिरेव च  ।  
येषां यत्काङ्क्षितं चैव तत्तदावां विचिन्तय  ॥ १७०.१७ ॥  

*ब्रह्मोवाच  
यत्नाद्योगवतो दृष्ट्या योगः पूर्वं मयार्जितः  ।  
तं समाधाय गुणवत्सत्त्वं चास्मि समाश्रितः  ॥ १७०.१८ ॥  
यः परो योगमतिमान् योगाख्यः सत्त्वमेव च  ।  
रजसस्तमसश्चैव यः स्रष्टा विश्वसम्भवः  ॥ १७०.१९ ॥  
ततो भूतानि जायन्ते सात्त्विकानीतराणि च  ।  
स एव हि युवां नांशे वशी देवो हनिष्यति  ॥ १७०.२० ॥  
स्वपन्नेव ततः श्रीमान् बहुयोजनविस्तृतम्  ।  
बाहुं नारायणो ब्रह्मा कृतवानात्ममायया  ॥ १७०.२१ ॥  
कृष्यमाणौ ततस्तस्य बाहुना बाहुशालिनः  ।  
चेरतुस्तौ विगलितौ शकुनाविव पीवरौ  ॥ १७०.२२ ॥  
ततस्तावाहतुर्गत्वा तदा देवं सनातनम्  ।  
पद्मनाभं हृषीकेशं प्रणिपत्य स्थितावुभौ  ॥ १७०.२३ ॥  
जानीवस्त्वां विश्वयोनिं त्वामेकं पुरुषोत्तमम्  ।  
त्वमावां पाहि हेत्वर्थमिदं नौ बुद्धिकारणम्  ॥ १७०.२४ ॥  
अमोघदर्शनः स त्वं यतस्त्वां विद्वः शाश्वतम्  ।  
ततस्त्वामागतावावामभितः प्रसमीक्षितुम्  ॥ १७०.२५ ॥  
तदिच्छामो वरं देव त्वत्तोऽद्भुतमरिन्दम  ।  
अमोघदर्शनोऽसि त्वं नमस्ते समितिञ्जय  ॥ १७०.२६ ॥  

*श्रीभगवानुवाच  
किमर्थं हि द्रुतं ब्रूतं वरं ह्यसुरसत्तमौ  ।  
दत्तायुष्कौ पुनर्भूयो रहो जीवितुमिच्छथः  ॥ १७०.२७ ॥  
*मधुकैटभावूचतुः  
यस्मिन्न कश्चिन्मृतवान् देव तस्मिन्प्रभो वधम्  ।  
तमिच्छावो वधश्चैव त्वत्तो नोऽस्तु महाव्रत  ॥ १७०.२८ ॥  

*श्रीभगवानुवाच  
बाढं युवां तु प्रवरौ भविष्यत्कालसम्भवे  ।  
भविष्यतो न सन्देहः सत्यमेतद्ब्रवीमि वाम्  ॥ १७०.२९ ॥  
वरं प्रदायाथ महासुराभ्यां सनातनो विश्ववरः सुरोत्तमः  ।  
रजस्तमोवर्गभवायनौ यमौ ममन्थ तावूरुतलेन वै प्रभुः  ॥ १७०.३० ॥  


______________________________________________________  


मत्स्यपुराण १७१  

*मत्स्य उवाच  
स्थित्वा च तस्मिन्कमले ब्रह्मा ब्रह्मविदां वरः  ।  
ऊर्ध्वबाहुर्महातेजास्तपो घोरं समाश्रितः  ॥ १७१.१ ॥  
प्रज्वलन्निव तेजोभिर्भाभिः स्वाभिस्तमोनुदः  ।  
बभासे सर्वधर्मस्थः सहस्रांशुरिवांशुभिः  ॥ १७१.२ ॥  
अथान्यद्रूपमास्थाय शम्भुर्नारायणोऽव्ययः  ।  
आजगाम महातेजा योगाचार्यो महायशाः  ॥ १७१.३ ॥  
साङ्ख्याचार्यो हि मतिमान् कपिलो ब्राह्मणो वरः  ।  
उभावपि महात्मानौ स्तुवन्तौ क्षेत्रतत्परौ  ॥ १७१.४ ॥  
तौ प्राप्तावूचतुस्तत्र ब्रह्माणममितौजसम्  ।  
परावरविशेषज्ञौ पूजितौ च महर्षिभिः  ॥ १७१.५ ॥  
ब्रह्मात्मदृढबन्धश्च विशालो जगदास्थितः  ।  
ग्रामणीः सर्वभूतानां ब्रह्मा त्रैलोक्यपूजितः  ॥ १७१.६ ॥  
तयोस्तद्वचनं श्रुत्वा ब्रह्माभ्याहृतयोगवित् ।  
त्रीनिमान् कृतवांल्लोकान् यथेयं ब्रह्मणः श्रुतिः  ॥ १७१.७ ॥  
पुत्रं च शम्भवे चैकं समुत्पादितवानृषिः  ।  
तस्याग्रे वाग्यतस्तस्थौ ब्रह्मा तामसमव्ययम्  ॥ १७१.८ ॥  
सोत्पन्नमात्रो ब्रह्माणमुक्तवान्मानसः सुतः  ।  
किं कुर्मस्तव साहाय्यं ब्रवीतु भगवानृषिः  ॥ १७१.९ ॥  

*ब्रह्मोवाच  
य एष कपिलो ब्रह्म नारायणमयस्तथा  ।  
वदते भवतस्तत्त्वं तत्कुरुष्व महामते  ॥ १७१.१० ॥  
ब्रह्मणस्तु तदर्थं तु तदा भूयः समुत्थितः  ।  
शुश्रूषुरस्मि युवयोः किं करोमि कृताञ्जलिः  ॥ १७१.११ ॥  

*श्रीभगवानुवाच  
यत्सत्यमक्षरं ब्रह्म ह्यष्टादशविधं तु तत् ।  
यत्सत्यं यदृतं तत्तु परं पदमनुस्मर  ॥ १७१.१२ ॥  
एतद्वचो निशम्यैव ययौ स दिशमुत्तराम्  ।  
गत्वा च तत्र ब्रह्मत्वमगमज्ज्ञानतेजसा  ॥ १७१.१३ ॥  
ततो ब्रह्मा भुवं नाम द्वितीयमसृजत्प्रभुः  ।  
सङ्कल्पयित्वा मनसा तमेव च महामनाः  ॥ १७१.१४ ॥  
ततः सोऽथाब्रवीद्वाक्यं किं करोमि पितामह  ।  
पितामहसमाज्ञातो ब्रह्माणं समुपस्थितः  ॥ १७१.१५ ॥  
ब्रह्माभ्यासं तु कृतवान् भुवश्च पृथिवीं गतः  ।  
प्राप्तश्च परमं स्थानं स तयोः पार्श्वमागतः  ॥ १७१.१६ ॥  
तस्मिन्नपि गते पुत्रे तृतीयमसृजत्प्रभुः  ।  
मोक्षप्रवृत्तिकुशलं भूर्भुवं नामतो विभुम्  ॥ १७१.१७ ॥  
गोपतित्वं समासाद्य तयोरेवागमद्गतिम्  ।  
एवं पुत्रास्त्रयोऽप्येत उक्ताः शम्भोर्महात्मनः  ॥ १७१.१८ ॥  
तान्गृहीत्वा सुतांस्तस्य प्रयातः स्वार्जितां गतिम्  ।  
नारायणश्च भगवान् कपिलश्च यतीश्वरः  ॥ १७१.१९ ॥  
यं कालं तौ गतौ मुक्तौ ब्रह्मा तं कालमेव हि  ।  
ततो घोरतमं भूयः संश्रितः परमं व्रतम्  ॥ १७१.२० ॥  
न रेमेऽथ ततो ब्रह्मा प्रभुरेकस्तपश्चरन्  ।  
शरीरार्धात्ततो भार्यां समुत्पादितवाञ्छुभाम्  ॥ १७१.२१ ॥  
तपसा तेजसा चैव वर्चसा नियमेन च  ।  
सदृशीमात्मनो देवीं समर्थां लोकसर्जने  ॥ १७१.२२ ॥  
तया समाहितस्तत्र रेमे ब्रह्मा तपश्चरन्  ।  
ततो जगाद त्रिपदां गायत्रीं वेदपूजिताम्  ॥ १७१.२३ ॥  
सृजन्प्रजानां पतयः सागरांश्चासृजद्विभुः  ।  
अपरांश्चैव चतुरो वेदान्गायत्रिसम्भवान्  ॥ १७१.२४ ॥  
आत्मनः सदृशान्पुत्रानसृजद्वै पितामहः  ।  
विश्वे प्रजानां पतयो येभ्यो लोका विनिःसृताः  ॥ १७१.२५ ॥  
विश्वेशं प्रथमं तावन्महातापसमात्मजम्  ।  
सर्वमन्त्रहितं पुण्यं नाम्ना धर्मं स सृष्टवान्  ॥ १७१.२६ ॥  
दक्षं मरीचिमत्रिं च पुलस्त्यं पुलहं क्रतुम्  ।  
वसिष्ठं गौतमं चैव भृगुमङ्गिरसं मनुम्  ॥ १७१.२७ ॥  
अथैवाद्भुतमित्येते ज्ञेयाः पैतामहर्षयः  ।  
त्रयोदशगुणं धर्ममालभन्त महर्षयः  ॥ १७१.२८ ॥  
अदितिर्दितिर्दनुः काला अनायुः सिंहिका मुनिः  ।  
ताम्रा क्रोधाथ सुरता विनता कद्रुरेव च  ॥ १७१.२९ ॥  
दक्षस्यापत्यमेता वै कन्या द्वादश पार्थिव  ।  
मरीचेः कश्यपः पुत्रस्तपसा निर्मितः किल  ॥ १७१.३० ॥  
तस्मै कन्या द्वादशान्या दक्षस्ताः प्रददौ तदा  ।  
नक्षत्राणि च सोमाय तदा वै दत्तवानृषिः  ॥ १७१.३१ ॥  
रोहिण्यादीनि सर्वाणि पुण्यानि रविनन्दन  ।  
लक्ष्मीर्मरुत्वती साध्या विश्वेशा च मता शुभा  ॥ १७१.३२ ॥  
देवी सरस्वती चैव ब्रह्मणा निर्मिताः पुरा  ।  
एताः पञ्च वरिष्ठा वै सुरश्रेष्ठाय पार्थिव  ॥ १७१.३३ ॥  
दत्ता भद्राय धर्माय ब्रह्मणा दृष्टकर्मणा  ।  
या तु रूपवती पत्नी ब्रह्मणः कामरूपिणी  ॥ १७१.३४ ॥  
सुरभिः सा हिता भूत्वा ब्रह्माणं समुपस्थिता  ।  
ततस्तामगमद्ब्रह्मा मैथुनं लोकपूजितः  ॥ १७१.३५ ॥  
लोकसर्जनहेतुज्ञो गवामर्थाय सत्तमः  ।  
जज्ञिरे च सुतास्तस्यां विपुला धूमसन्निभाः  ॥ १७१.३६ ॥  
नक्तसन्ध्याभ्रसङ्काशाः प्रादहंस्तिग्मतेजसः  ।  
ते रुदन्तो द्रवन्तश्च गर्हयन्तः पितामहम्  ॥ १७१.३७ ॥  
रोदनाद्रवणाच्चैव रुद्रा इति ततः स्मृताः  ।  
निरृतिश्चैव शम्भुर्वै तृतीयश्चापराजितः  ॥ १७१.३८ ॥  
मृगव्याधः कपर्दी च दहनोऽथेश्वरश्च वै  ।  
अहिर्बुध्न्यश्च भगवान् कपाली चापि पिङ्गलः  ॥ १७१.३९ ॥  
सेनानीश्च महातेजा रुद्रास्त्वेकादश स्मृताः  ।  
तस्यामेव सुरभ्यां च गावो यज्ञेश्वराश्च वै  ॥ १७१.४० ॥  
प्रकृष्टाश्च तथा मायाः सुरभ्याः पशवोऽक्षराः  ।  
अजाश्चैव तु हंसाश्च तथैवामृतमुत्तमम्  ॥ १७१.४१ ॥  
ओषध्यः प्रवरायाश्च सुरस्यास्ताः समुत्थिताः  ।  
धर्माल्लक्ष्मीस्तथा कामं साध्या साध्यान्व्यजायत  ॥ १७१.४२ ॥  
भवं च प्रभवं चैव हीशं चासुरहं तथा  ।  
अरुणं चारुणिं चैव विश्वावसुबलध्रुवौ  ॥ १७१.४३ ॥  
हविष्यं च वितानं च विधानशमितावपि  ।  
वत्सरं चैव भूतिं च सर्वासुरनिषूदनम्  ॥ १७१.४४ ॥  
सुपर्वाणं बृहत्कान्तिः साध्या लोकनमस्कृताः  ।  
वासवानुगता देवी जनयामास वै सुरान्  ॥ १७१.४५ ॥  
वरं वै प्रथमं देवं द्वितीयं ध्रुवमव्ययम्  ।  
विश्वावसुं तृतीयं च चतुर्थं सोममीश्वरम्  ॥ १७१.४६ ॥  
ततोऽनुरूपमायं च यमस्तस्मादनन्तरम्  ।  
सप्तमं च तथा वायुमष्टमं निरृतिं वसुम्  ॥ १७१.४७ ॥  
धर्मस्यापत्यमेतद्वै सुदेव्यां समजायत  ।  
विश्वे देवाश्च विश्वायां धर्माज्जाता इति श्रुतिः  ॥ १७१.४८ ॥  
दक्षश्चैव महाबाहुः पुष्करस्वन एव च  ।  
चाक्षुषस्तु मनुश्चैव तथा मधुमहोरगौ  ॥ १७१.४९ ॥  
विश्रान्तकवपुर्बालो विष्कम्भश्च महायशाः  ।  
गरुडश्चातिसत्त्वौजा भास्करप्रतिमद्युतिः  ॥ १७१.५० ॥  
विश्वान्देवान्देवमाता विश्वेशाजनयत्सुतान्  ।  
मरुत्वती मरुत्वतो देवानजनयत्सुतान्  ॥ १७१.५१ ॥  
अग्निं चक्षुं रविर्ज्योतिः सावित्रं मित्रमेव च  ।  
अमरं शरवृष्टिं च सुकर्षं च महाभुजम्  ॥ १७१.५२ ॥  
विराजं चैव वाचं च विश्वावसुमतिं तथा  ।  
अश्वमित्रं चित्ररश्मिं तथा निषधनं नृप  ॥ १७१.५३ ॥  
हूयन्तं वाडवं चैव चारित्रं मन्दपन्नगम्  ।  
बृहन्तं वै बृहद्रूपं तथा वै पूतनानुगम्  ॥ १७१.५४ ॥  
मरुत्वती पुरा जज्ञ एतान्वै मरुतां गणान्  ।  
अदितिः कश्यपाज्जज्ञ आदित्यान्द्वादशैव हि  ॥ १७१.५५ ॥  
इन्द्रो विष्णुर्भगस्त्वष्टा वरुणो ह्यर्यमा रविः  ।  
पूषा मित्रश्च धनदो धाता पर्जन्य एव च  ॥ १७१.५६ ॥  
इत्येते द्वादशादित्या वरिष्ठास्त्रिदिवौकसः  ।  
आदित्यस्य सरस्वत्यां जज्ञाते द्वौ सुतौ वरौ  ॥ १७१.५७ ॥  
तपःश्रेष्ठौ गुणश्रेष्ठौ त्रिदिवस्यापि सम्मतौ  ।  
दनुस्तु दानवाञ्जज्ञे दितिर्दैत्यान्व्यजायत  ॥ १७१.५८ ॥  
काला तु वै कालकेयानसुरान्सुरसा तु वै  ।  
अनायुषायास्तनया व्याधयः सुमहाबलाः  ॥ १७१.५९ ॥  
सिंहिका ग्रहमाता वै गन्धर्वजननी मुनिः  ।  
ताम्रा त्वप्सरसां माता पुण्यानां भारतोद्भव  ॥ १७१.६० ॥  
क्रोधायाः सर्वभूतानि पिशाचाश्चैव पार्थिव  ।  
जज्ञे यक्षगणांश्चैव राक्षसांश्च विशाम्पते  ॥ १७१.६१ ॥  
चतुष्पदानि सत्त्वानि तथा गावस्तु सौरभाः  ।  
सुपर्णान्पक्षिणश्चैव विनता च व्यजायत  ॥ १७१.६२ ॥  
महीधरान्सर्वनागान् देवी कद्रूर्व्यजायत  ।  
एवं वृद्धिं समगमन् विश्वे लोकाः परन्तप  ॥ १७१.६३ ॥  
तदा वै पौष्करो राजन् प्रादुर्भावो महात्मनः  ।  
प्रादुर्भावः पौष्करस्ते मया द्वैपायनेरितः  ॥ १७१.६४ ॥  
पुराणः पुरुषश्चैव मया विष्णुर्हरिः प्रभुः  ।  
कथितस्तेऽनुपूर्वेण संस्तुतः परमर्षिभिः  ॥ १७१.६५ ॥  
यश्चेदमग्र्यं शृणुयात्पुराणं सदा नरः पर्वसु गौरवेण  ।  
अवाप्य लोकान्स हि वीतरागः परत्र च स्वर्गफलानि भुङ्क्ते  ॥ १७१.६६ ॥  
चक्षुषा मनसा वाचा कर्मणा च चतुर्विधम्  ।  
प्रसादयति यः कृष्णं तं कृष्णोऽनुप्रसीदति  ॥ १७१.६७ ॥  
राजा च लभते राज्यमधनश्चोत्तमं धनम्  ।  
क्षीणायुर्लभते चायुः पुत्रकामः सुतं तथा  ॥ १७१.६८ ॥  
यज्ञा वेदास्तथा कामास्तपांसि विविधानि च  ।  
प्राप्नोति विविधं पुण्यं विष्णुभक्तो धनानि च  ॥ १७१.६९ ॥  
यद्यत्कामयते किञ्चित्तत्तल्लोकेश्वराद्भवेत् ।  
सर्वं विहाय य इमं पठेत्पौष्करकं हरेः  ॥ १७१.७० ॥  
प्रादुर्भावं नृपश्रेष्ठ न तस्य ह्यशुभं भवेत् ।  
एष पौष्करको नाम प्रादुर्भावो महात्मनः  ।  
कीर्तितस्ते महाभाग व्यासश्रुतिनिदर्शनात् ॥ १७१.७१ ॥  


______________________________________________________  


मत्स्यपुराण १७२  

*मत्स्य उवाच  
विष्णुत्वं शृणु विष्णोश्च हरित्वं च कृते युगे  ।  
वैकुण्ठत्वं च देवेषु कृष्णत्वं मानुषेषु च  ॥ १७२.१ ॥  
ईश्वरस्य हि तस्यैषा कर्मणां गहना गतिः  ।  
सम्प्रत्यतीतान्भव्यांश्च शृणु राजन्यथातथम्  ॥ १७२.२ ॥  
अव्यक्तो व्यक्तलिङ्गस्थो य एष भगवान्प्रभुः  ।  
नारायणो ह्यनन्तात्मा प्रभवोऽव्यय एव च  ॥ १७२.३ ॥  
एष नारायणो भूत्वा हरिरासीत्सनातनः  ।  
ब्रह्मा वायुश्च सोमश्च धर्मः शक्रो बृहस्पतिः  ॥ १७२.४ ॥  
अदितेरपि पुत्रत्वमेव याति युगे युगे  ।  
एष विष्णुरिति ख्यात इन्द्रस्यावरजो विभुः  ॥ १७२.५ ॥  
प्रसादजं ह्यस्य विभोरदित्याः पुत्रकारणम्  ।  
वधार्थं सुरशत्रूणां दैत्यदानवरक्षसाम्  ॥ १७२.६ ॥  
प्रधानात्मा पुरा ह्येष ब्रह्माणमसृजत्प्रभुः  ।  
सोऽसृजत्पूर्वपुरुषः पुराकल्पे प्रजापतीन्  ॥ १७२.७ ॥  
असृजन्मानवांस्तत्र ब्रह्मवंशाननुत्तमान्  ।  
तेभ्योऽभवन्महात्मभ्यो बहुधा ब्रह्म शाश्वतम्  ॥ १७२.८ ॥  
एतदाश्चर्यभूतस्य विष्णोः कर्मानुकीर्तनम्  ।  
कीर्तनीयस्य लोकेषु कीर्त्यमानं निबोध मे  ॥ १७२.९ ॥  
वृते वृत्रवधे तत्र वर्तमाने कृते युगे  ।  
आसीत्त्रैलोक्यविख्यातः सङ्ग्रामस्तारकामयः  ॥ १७२.१० ॥  
यत्र ते दानवा घोराः सर्वे सङ्ग्रामदुर्जयाः  ।  
घ्नन्ति देवगणान्सर्वान् सयक्षोरगराक्षसान्  ॥ १७२.११ ॥  
ते वध्यमाना विमुखाः क्षीणप्रहरणा रणे  ।  
त्रातारं मनसा जग्मुर्देवं नारायणं प्रभुम्  ॥ १७२.१२ ॥  
एतस्मिन्नन्तरे मेघा निर्वाणाङ्गारवर्चसः  ।  
सार्कचन्द्रग्रहगणं छादयन्तो नभस्तलम्  ॥ १७२.१३ ॥  
चण्डा विद्युद्गणोपेता घोरनिर्ह्रादकारिणः  ।  
अन्योन्यवेगाभिहताः प्रववुः सह मारुताः  ॥ १७२.१४ ॥  
दीप्ततोयाशनिपनैर्वज्रवेगानलानिलैः  ।  
रवैः सुघोरैरुत्पातैर्दह्यमानमिवाम्बरम्  ॥ १७२.१५ ॥  
तत उल्कासहस्राणि निपेतुः खगतान्यपि  ।  
दिव्यानि च विमानानि प्रपतन्त्युत्पतन्ति च  ॥ १७२.१६ ॥  
चतुर्युगान्तपर्याये लोकानां यद्भयं भवेत् ।  
अरूपवन्ति रूपाणि तस्मिन्नुत्पातलक्षणे  ॥ १७२.१७ ॥  
जातं च निष्प्रभं सर्वं न प्राज्ञायत किञ्चन  ।  
तिमिरौघपरिक्षिप्ता न रेजुश्च दिशो दश  ॥ १७२.१८ ॥  
विवेश रूपिणी काली कालमेघावगुण्ठिता  ।  
द्यौर्न भात्यभिभूतार्का घोरेण तमसावृता  ॥ १७२.१९ ॥  
तान्घनौघान्स तिमिरान् दोर्भ्यामाक्षिप्य स प्रभुः  ।  
वपुः सन्दर्शयामास दिव्यं कृष्णवपुर्हरिः  ॥ १७२.२० ॥  
बलाहकाञ्जननिभं बलाहकतनूरुहम्  ।  
तेजसा वपुषा चैव कृष्णं कृष्णमिवाचलम्  ॥ १७२.२१ ॥  
दीप्तपीताम्बरधरं तप्तकाञ्चनभूषणम्  ।  
धूमान्धकारवपुषं युगान्ताग्निमिवोत्थितम्  ॥ १७२.२२ ॥  
चतुर्द्विगुणपीनांसं किरीटच्छन्नमूर्धजम्  ।  
बभौ चामीकरप्रख्यैरायुधैरुपशोभितम्  ॥ १७२.२३ ॥  
चन्द्रार्ककिरणोद्द्योतं गिरिकूटमिवोच्छ्रितम्  ।  
नन्दकानन्दितकरं शराशीविषधारिणम्  ॥ १७२.२४ ॥  
शक्तिचित्रबलोदग्रं शङ्खचक्रगदाधरम्  ।  
विष्णुशैलं क्षमामूलं श्रीवृक्षं शार्ङ्गशृङ्गिणम्  ॥ १७२.२५ ॥  
त्रिदशोदारफलदं स्वर्गस्त्रीचारुपल्लवम्  ।  
सर्वलोकमनःकान्तं सर्वसत्त्वमनोहरम्  ॥ १७२.२६ ॥  
नानविमानविटपं तोयदाम्बुमधुस्रवम्  ।  
विद्याहङ्कारसाराढ्यं महाभूतप्ररोहणम्  ॥ १७२.२७ ॥  
विशेषपत्रैर्निचितं ग्रहनक्षत्रपुष्पितम्  ।  
दैत्यलोकमहास्कन्धं मर्त्यलोकप्रकाशितम्  ॥ १७२.२८ ॥  
सागराकारनिर्ह्रादं रसातलमहाश्रयम्  ।  
मृगेन्द्रपाशैर्विततं पक्षजन्तुनिषेवितम्  ॥ १७२.२९ ॥  
शीलार्थचारुगन्धाढ्यं सर्वलोकमहाद्रुमम्  ।  
अव्यक्तानन्तसलिलं व्यक्ताहङ्कारफेनिलम्  ॥ १७२.३० ॥  
महाभूततरङ्गौघं ग्रहनक्षत्रबुद्बुदम्  ।  
विमानविहगव्यातं तोयदाडम्बराकुलम्  ॥ १७२.३१ ॥  
जन्तुमत्स्यगणाकीर्णं शैलशङ्खकुलैर्युतम्  ।  
त्रैगुण्यविषयावर्तं सर्वलोकतिमिङ्गिलम्  ॥ १७२.३२ ॥  
वीरवृक्षलतागुल्मं भुजगोत्कृष्टशैवलम्  ।  
द्वादशार्कमहाद्वीपं रुद्रैकादशपत्तनम्  ॥ १७२.३३ ॥  
वस्वष्टपर्वतोपेतं त्रैलोक्याम्भोमहोदधिम्  ।  
सन्ध्यासङ्ख्योर्मिसलिलं सुपर्णानिलसेवितम्  ॥ १७२.३४ ॥  
दैत्यरक्षोगणग्राहं यक्षोरगझषाकुलम्  ।  
पितामहमहावीर्यं सर्वस्त्रीरत्नशोभितम्  ॥ १७२.३५ ॥  
श्रीकीर्तिकान्तिलक्ष्मीभिर्नदीभिरुपशोभितम्  ।  
कालयोगिमहापर्वप्रलयोत्पत्तिवेगिनम्  ॥ १७२.३६ ॥  
तं तु योगमहापारं नारायणमहार्णवम्  ।  
देवाधिदेवं वरदं भक्तानां भक्तिवत्सलम्  ॥ १७२.३७ ॥  
अनुग्रहकरं देवं प्रशान्तिकरणं शुभम्  ।  
हर्यश्वरथसंयुक्ते सुपर्णध्वजसेविते  ॥ १७२.३८ ॥  
ग्रहचन्द्रार्करचिते मन्दराक्षवरावृते  ।  
अनन्तरश्मिभिर्युक्ते विस्तीर्णे मेरुगह्वरे  ॥ १७२.३९ ॥  
तारकाचित्रकुसुमे ग्रहनक्षत्रबन्धुरे  ।  
भयेष्वभयदं व्योम्नि देवा दैत्यपराजिताः  ॥ १७२.४० ॥  
ददृशुस्ते स्थितं देवं दिव्ये लोकमये रथे  ।  
ते कृताञ्जलयः सर्वे देवाः शक्रपुरोगमाः  ॥ १७२.४१ ॥  
जयशब्दं पुरस्कृत्य शरण्यं शरणं गताः  ।  
स तेषां तां गिरं श्रुत्वा विष्णुर्दैवतदैवतम्  ॥ १७२.४२ ॥  
मनश्चक्रे विनाशाय दानवानां महामृधे  ।  
आकाशे तु स्थितो विष्णुरुत्तमं वपुरास्थितः  ॥ १७२.४३ ॥  
उवाच देवताः सर्वाः सप्रतिज्ञमिदं वचः  ।  
शान्तिं व्रजत भद्रं वो मा भैष्ट मरुतां गणाः  ॥ १७२.४४ ॥  
जिता मे दानवाः सर्वे त्रैलोक्यं परिगृह्यताम्  ।  
ते तस्य सत्यसन्धस्य विष्णोर्वाक्येन तोषिताः  ॥ १७२.४५ ॥  
देवाः प्रीतिं समाजग्मुः प्राश्यामृतमिवोत्तमम्  ।  
ततस्तमः संहृतं तद्विनेशुश्च बलाहकाः  ॥ १७२.४६ ॥  
प्रववुश्च शिवा वाताः प्रशान्ताश्च दिशो दश  ।  
शुद्धप्रभाणि ज्योतींषि सोमश्चक्रुः प्रदक्षिणाम्  ॥ १७२.४७ ॥  
न विग्रहं ग्रहाश्चक्रुः प्रशान्ताश्चापि सिन्धवः  ।  
विरजस्काभवन्मार्गा नाकवर्गादयस्त्रयः  ॥ १७२.४८ ॥  
यथार्थमूहुः सरितो नापि चुक्षुभिरेऽर्णवाः  ।  
आसञ्छुभानीन्द्रियाणि नराणामन्तरात्मसु  ॥ १७२.४९ ॥  
महर्षयो वीतशोका वेदानुच्चैरधीयत  ।  
यज्ञेषु च हविः पाकं शिवमाप च पावकः  ॥ १७२.५० ॥  
प्रवृत्तधर्माः संवृत्ता लोका मुदितमानसाः  ।  
विष्णोर्दत्तप्रतिज्ञस्य श्रुत्वारिनिधने गिरम्  ॥ १७२.५१ ॥  


______________________________________________________  


मत्स्यपुराण १७३  

*मत्स्य उवाच  
ततोऽभयं विष्णुवचः श्रुत्वा दैत्याश्च दानवाः  ।  
उद्योगं विपुलं चक्रुर्युद्धाय विजयाय च  ॥ १७३.१ ॥  
मयस्तु काञ्चनमयं त्रिनल्वायतमक्षयम्  ।  
चतुश्चक्रं सुविपुलं सुकल्पितमहायुगम्  ॥ १७३.२ ॥  
किङ्किणीजालनिर्घोषं द्वीपिचर्मपरिष्कृतम्  ।  
रुचिरं रत्नजालैश्च हेमजालैश्च शोभितम्  ॥ १७३.३ ॥  
ईहामृगगणाकीर्णं पक्षिपङ्क्तिविराजितम्  ।  
दिव्यास्त्रतूणीरधरं पयोधरविनादितम्  ॥ १७३.४ ॥  
स्वक्षं रथवरोदारं सूपस्थं गगनोपमम्  ।  
गदापरिघसम्पूर्णं मूर्तिमन्तमिवार्णवम्  ॥ १७३.५ ॥  
हेमकेयूरवलयं स्वर्णमण्डलकूबरम्  ।  
सपताकध्वजोपेतं सादित्यमिव मन्दरम्  ॥ १७३.६ ॥  
गजेन्द्राभोगवपुषं क्वचित्केसरिवर्चसम्  ।  
युक्तमृक्षसहस्रेण समृद्धाम्बुदनादितम्  ॥ १७३.७ ॥  
दीप्तमाकाशगं दिव्यं रथं पररथारुजम्  ।  
अध्यतिष्ठद्रणाकाङ्क्षी मेरुं दीप्त इवांशुमान्  ॥ १७३.८ ॥  
तारमुत्क्रोशविस्तारं सर्वं हेममयं रथम्  ।  
शैलाकारमसम्बाधं नीलाञ्जनचयोपमम्  ॥ १७३.९ ॥  
कार्ष्णायसमयं दिव्यं लोहेषाबद्धकूबरम्  ।  
तिमिरोद्गारिकिरणं गर्जन्तमिव तोयदम्  ॥ १७३.१० ॥  
लोहजालेन महता सगवाक्षेण दंशितम्  ।  
आयसैः परिघैः पूर्णं क्षेपणीयैश्च मुद्गरैः  ॥ १७३.११ ॥  
प्रासैः पाशैश्च विततैरसंयुक्तैश्च कण्टकैः  ।  
शोभितं त्रासयानैश्च तोमरैश्च परश्वधैः  ॥ १७३.१२ ॥  
उद्यन्तं द्विषतां हेतोर्द्वितीयमिव मन्दरम्  ।  
युक्तं खरसहस्रेण सोऽध्यारोहद्रथोत्तमम्  ॥ १७३.१३ ॥  
विरोचनस्तु सङ्क्रुद्धो गदापाणिरवस्थितः  ।  
प्रमुखे तस्य सैन्यस्य दीप्तशृङ्ग इवाचलः  ॥ १७३.१४ ॥  
युक्तं रथसहस्रेण हयग्रीवस्तु दानवः  ।  
स्यन्दनं वाहयामास सपत्नानीकमर्दनः  ॥ १७३.१५ ॥  
व्यायतं किष्कुसाहस्रं धनुर्विस्फारयन्महत् ।  
वराहः प्रमुखे तस्थौ सप्ररोह इवाचलः  ॥ १७३.१६ ॥  
खरस्तु विक्षरन्दर्पान्नेत्राभ्यां रोषजं जलम्  ।  
स्फुरद्दन्तोष्ठनयनः सङ्ग्रामं सोऽभ्यकाङ्क्षत  ॥ १७३.१७ ॥  
त्वष्टा त्वष्टगजं घोरं यानमास्थाय दानवः  ।  
व्यूहितुं दानवव्यूहं परिचक्राम वीर्यवान्  ॥ १७३.१८ ॥  
विप्रचित्तिसुतः श्वेतः श्वेतकुण्डलभूषणः  ।  
श्वेतशैलप्रतीकाशो युद्धायाभिमुखे स्थितः  ॥ १७३.१९ ॥  
अरिष्टो बलिपुत्रश्च वरिष्ठोऽद्रिशिलायुधः  ।  
युद्धायाभिमुखस्तस्थौ धराधरविकम्पनः  ॥ १७३.२० ॥  
किशोरस्त्वतिसंहर्षात्किशोर इति चोदितः  ।  
सबला दानवाश्चैव सन्नह्यन्ते यथाक्रमम्  ॥ १७३.२१ ॥  
अभवद्दैत्यसैन्यस्य मध्ये रविरिवोदितः  ।  
लम्बस्तु नवमेघाभः प्रलम्बाम्बरभूषणः  ॥ १७३.२२ ॥  
दैत्यव्यूहगतो भाति सनीहार इवांशुमान्  ।  
स्वर्भानुरास्ययोधी तु दशनोष्ठेक्षणायुधः  ॥ १७३.२३ ॥  
हसंस्तिष्ठति दैत्यानां प्रमुखे स महाग्रहः  ।  
अन्ये हयगतास्तत्र गजस्कन्धगताः परे  ॥ १७३.२४ ॥  
सिंहव्याघ्रगताश्चान्ये वराहर्क्षेषु चापरे  ।  
केचित्खरोष्ट्रयातारः केचिच्छ्वापदवाहनाः  ॥ १७३.२५ ॥  
पत्तिनस्त्वपरे दैत्या भीषणा विकृताननाः  ।  
एकपादार्धपादाश्च ननृतुर्युद्धकाङ्क्षिणः  ॥ १७३.२६ ॥  
आस्फोटयन्तो बहवः क्ष्वेडन्तश्च तथा परे  ।  
हृष्टशार्दूलनिर्घोषा नेदुर्दानवपुङ्गवाः  ॥ १७३.२७ ॥  
ते गदापरिघैरुग्रैः शिलामुसलपाणयः  ।  
बाहुभिः परिघाकारैस्तर्जयन्ति स्म देवताः  ॥ १७३.२८ ॥  
पाशैः प्रासैश्च परिघैस्तोमराङ्कुशपट्टिशैः  ।  
चिक्रीडुस्ते शतघ्नीभिः शतधारैश्च मुद्गरैः  ॥ १७३.२९ ॥  
गण्डशैलैश्च शैलैश्च परिघैश्चोत्तमायसैः  ।  
चक्रैश्च दैत्यप्रवराश्चक्रुरानन्दितं बलम्  ॥ १७३.३० ॥  
एतद्दानवसैन्यं तत्सर्वं युद्धमदोत्कटम्  ।  
देवानभिमुखे तस्थौ मेघानीकमिवोद्धतम्  ॥ १७३.३१ ॥  
तदद्भुतं दैत्यसहस्रगाढं वाय्वग्निशैलाम्बुदतोयकल्पम्  ।  
बलं रणौघाभ्युदयेऽभ्युदीर्णं युयुत्सयोन्मत्तमिवाबभासे  ॥ १७३.३२ ॥  


______________________________________________________  


मत्स्यपुराण १७४  

*मत्स्य उवाच  
श्रुतस्ते दैत्यसैन्यस्य विस्तारो रविनन्दन  ।  
सुराणामपि सैन्यस्य विस्तारं वैष्णवं शृणु  ॥ १७४.१ ॥  
आदित्या वसवो रुद्रा अश्विनौ च महाबलौ  ।  
सबलाः सानुगाश्चैव सन्नह्यन्त यथाक्रमम्  ॥ १७४.२ ॥  
पुरुहूतस्तु पुरतो लोकपालः सहस्रदृक् ।  
ग्रामणीः सर्वदेवानामारुरोह सुरद्विपम्  ॥ १७४.३ ॥  
मध्ये चास्य रथः सर्वपक्षिप्रवरहंसः  ।  
सुचारुचक्रचरणो हेमवज्रपरिष्कृतः  ॥ १७४.४ ॥  
देवगन्धर्वयक्षौघैरनुयातः सहस्रशः  ।  
दीप्तिमद्भिः सदस्यैश्च ब्रह्मर्षिभिरभिष्टुतः  ॥ १७४.५ ॥  
वज्रविस्फूर्जितोद्भूतैर्विद्युदिन्द्रायुधोदितैः  ।  
युक्तो बलाहकगणैः पर्वतैरिव कामगैः  ॥ १७४.६ ॥  
यमारूढः स भगवान् पर्येति सकलं जगत् ।  
हविर्धानेषु गायन्ति विप्रा मखमुखे स्थिताः  ॥ १७४.७ ॥  
स्वर्गे शक्रानुयातेषु देवतूर्यनिनादिषु  ।  
सुन्दर्यः परिनृत्यन्ति शतशोऽप्सरसां गणाः  ॥ १७४.८ ॥  
केतुना नागराजेन राजमानो यथा रविः  ।  
युक्तो हयसहस्रेण मनोमारुतरंहसा  ॥ १७४.९ ॥  
स स्यन्दनवरो भाति गुप्तो मातलिना तदा  ।  
कृत्स्नः परिवृतो मेरुर्भास्करस्येव तेजसा  ॥ १७४.१० ॥  
यमस्तु दण्डमुद्यम्य कालयुक्तश्च मुद्गरम्  ।  
तस्थौ सुरगणानीके दैत्यान्नादेन भीषयन्  ॥ १७४.११ ॥  
चतुर्भिः सागरैर्युक्तो लेलिहानैश्च पन्नगैः  ।  
शङ्खमुक्ताङ्गदधरो बिभ्रत्तोयमयं वपुः  ॥ १७४.१२ ॥  
कालपाशान्समाविध्यन् हयैः शशिकरोपमैः  ।  
वाय्वीरितैर्जलाकारैः कुर्वंल्लीलाः सहस्रशः  ॥ १७४.१३ ॥  
पाण्डुरोद्धूतवसनः प्रवालरुचिराङ्गदः  ।  
मणिश्यामोत्तमवपुर्हरिभारार्पितो वरः  ॥ १७४.१४ ॥  
वरुणः पाशधृङ्मध्ये देवानीकस्य तस्थिवान्  ।  
युद्धवेलामभिलषन् भिन्नवेल इवार्णवः  ॥ १७४.१५ ॥  
यक्षराक्षससैन्येन गुह्यकानां गणैरपि  ।  
युक्तश्च शङ्खपद्माभ्यां निधीनामधिपः प्रभुः  ॥ १७४.१६ ॥  
राजराजेश्वरः श्रीमान् गदापाणिरदृश्यत  ।  
विमानयोधी धनदो विमाने पुष्पके स्थितः  ॥ १७४.१७ ॥  
स राजराजः शुशुभे युद्धार्थी नरवाहनः  ।  
उक्षाणमास्थितः सङ्ख्ये साक्षादिव शिवः स्वयम्  ॥ १७४.१८ ॥  
पूर्वपक्षः सहस्राक्षः पितृराजस्तु दक्षिणः  ।  
वरुणः पश्चिमं पक्षमुत्तरं नरवाहनः  ॥ १७४.१९ ॥  
चतुर्षु युक्ताश्चत्वारो लोकपाला महाबलाः  ।  
स्वासु दिक्षु स्वरक्षन्त तस्य देवबलस्य ते  ॥ १७४.२० ॥  
सूर्यः सप्ताश्वयुक्तेन रथेनामितगामिना  ।  
श्रिया जाज्वल्यमानेन दीप्यमानैश्च रश्मिभिः  ॥ १७४.२१ ॥  
उदयास्तगचक्रेण मेरुपर्वतगामिना  ।  
त्रिदिवद्वारचक्रेण तपता लोकमव्ययम्  ॥ १७४.२२ ॥  
सहस्ररश्मियुक्तेन भ्राजमानेन तेजसा  ।  
चचार मध्ये लोकानां द्वादशात्मा दिनेश्वरः  ॥ १७४.२३ ॥  
सोमः श्वेतहये भाति स्यन्दने शीतरश्मिवान्  ।  
हिमवत्तोयपूर्णाभिर्भाभिराह्लादयञ्जगत् ॥ १७४.२४ ॥  
तमृक्षपूगानुगतं शिशिरांशुं द्विजेश्वरम्  ।  
शशच्छायाङ्किततनुं नैशस्य तमसः क्षयम्  ॥ १७४.२५ ॥  
ज्योतिषामीश्वरं व्योम्नि रसानां रसदं प्रभुम्  ।  
ओषधीनां सहस्राणां निधानममृतस्य च  ॥ १७४.२६ ॥  
जगतः प्रथमं भागं सौम्यं सत्यमयं रथम्  ।  
ददृशुर्दानवाः सोमं हिमप्रहरणं स्थितम्  ॥ १७४.२७ ॥  
यः प्राणः सर्वभूतानां पञ्चधा भिद्यते नृषु  ।  
सप्तधातुगतो लोकांस्त्रीन्दधार चचार च  ॥ १७४.२८ ॥  
यमाहुरग्निकर्तारं सर्वप्रभवमीश्वरम्  ।  
सप्तस्वरगतो यश्च नित्यं गीर्भिरुदीर्यते  ॥ १७४.२९ ॥  
यं वदन्त्युत्तमं भूतं यं वदन्त्यशरीरिणम्  ।  
यमाहुराकाशगमं शीघ्रगं शब्दयोगिनम्  ॥ १७४.३० ॥  
स वायुः सर्वभूतायुरुद्भूतः स्वेन तेजसा  ।  
ववौ प्रव्यथयन्दैत्यान् प्रतिलोमं सतोयदः  ॥ १७४.३१ ॥  
मरुतो दिव्यगन्धर्वैर्विद्याधरगणैः सह  ।  
चिक्रीडुरसिभिः शुभ्रैर्निर्मुक्तैरिव पन्नगैः  ॥ १७४.३२ ॥  
सृजन्तः सर्पपतयस्तीव्रतोयमयं विषम्  ।  
शरभूता दिवीन्द्राणां चेरुर्व्यात्तानना दिवि  ॥ १७४.३३ ॥  
पर्वतैश्च शिलाशृङ्गैः शतशश्चैव पादपैः  ।  
उपतस्थुः सुरगणाः प्रहर्तुं दानवं बलम्  ॥ १७४.३४ ॥  
यः स देवो हृषीकेशः पद्मनाभस्त्रिविक्रमः  ।  
युगान्तकृष्णवर्त्माभो विश्वस्य जगतः प्रभुः  ॥ १७४.३५ ॥  
सर्वयोनिः स मधुहा हव्यभुक्क्रतुसंस्थितः  ।  
भूम्यापोव्योमभूतात्मा श्यामः शान्तिकरोऽरिहा  ॥ १७४.३६ ॥  
अरिघ्नममरादीनां चक्रं गृह्य गदाधरः  ।  
अर्कं नागादिवोद्यन्तमुद्यम्योत्तमतेजसा  ॥ १७४.३७ ॥  
सव्येनालम्ब्य महतीं सर्वासुरविनाशिनीम्  ।  
करेण कालीं वपुषा शत्रुकालप्रदां गदाम्  ॥ १७४.३८ ॥  
अन्यैर्भुजैः प्रदीप्तानि भुजगारिध्वजः प्रभुः  ।  
दधारायुधजातानि शार्ङ्गादीनि महाबलः  ॥ १७४.३९ ॥  
स कश्यपस्यात्मभुवं द्विजं भुजगभोजनम्  ।  
पवनाधिकसम्पातं गगनक्षोभणं खगम्  ॥ १७४.४० ॥  
भुजगेन्द्रेण वदने निविष्टेन विराजितम्  ।  
अमृतारम्भनिर्मुक्तं मन्दराद्रिमिवोच्छ्रितम्  ॥ १७४.४१ ॥  
देवासुरविमर्देषु बहुशो दृष्टविक्रमम्  ।  
महेन्द्रेणामृतस्यार्थे वज्रेण कृतलक्षणम्  ॥ १७४.४२ ॥  
शिखिनं बलिनं चैव तप्तकुण्डलभूषणम्  ।  
विचित्रपत्रवसनं धातुमन्तमिवाचलम्  ॥ १७४.४३ ॥  
स्फीतक्रोडावलम्बेन शीतांशुसमतेजसा  ।  
भोगिभोगावसक्तेन मणिरत्नेन भास्वता  ॥ १७४.४४ ॥  
पक्षाभ्यां चारुपत्राभ्यामावृत्य दिवि लीलया  ।  
युगान्ते सेन्द्रचापाभ्यां तोयदाभ्यामिवाम्बरम्  ॥ १७४.४५ ॥  
नीललोहितपीताभिः पताकाभिरलङ्कृतम्  ।  
केतुवेषप्रतिच्छन्नं महाकायनिकेतनम्  ॥ १७४.४६ ॥  
अरुणावरजं श्रीमानारुह्य समरे विभुः  ।  
सुवर्णवर्णवपुषा सुपर्णं खेचरोत्तमम्  ॥ १७४.४७ ॥  
तमन्वयुर्देवगणा मुनयश्च समाहिताः  ।  
गीर्भिः परममन्त्राभिस्तुष्टुवुश्च जनार्दनम्  ॥ १७४.४८ ॥  
तद्वैश्रवणसंश्लिष्टं वैवस्वतपुरःसरम्  ।  
द्विजराजपरिक्षिप्तं देवराजविराजितम्  ॥ १७४.४९ ॥  
चन्द्रप्रभाभिर्विपुलं युद्धाय समवर्तत  ।  
पवनाविद्धनिर्घोषं सम्प्रदीप्तहुताशनम्  ॥ १७४.५० ॥  
विष्णोर्जिष्णोश्च भ्राजिष्णोस्तेजसा तमसावृतम्  ।  
बलं बलवदुद्वृत्तं युद्धाय समवर्तत  ॥ १७४.५१ ॥  
स्वस्त्यस्तु देवेभ्य इति बृहस्पतिरभाषत  ।  
स्वस्त्यस्तु दानवानीक उशना वाक्यमाददे  ॥ १७४.५२ ॥  


______________________________________________________  


मत्स्यपुराण १७५  

*मत्स्य उवाच  
ताभ्यां बलाभ्यां सञ्जज्ञे तुमुलो विग्रहस्तदा  ।  
सुराणामसुराणां च परस्परजयैषिणाम्  ॥ १७५.१ ॥  
दानवा दैवतैः सार्धं नानाप्रहरणोद्यताः  ।  
समीयुर्युध्यमाना वै पर्वता इव पर्वतैः  ॥ १७५.२ ॥  
तत्सुरासुरसंयुक्तं युद्धमत्यद्भुतं बभौ  ।  
धर्माधर्मसमायुक्तं दर्पेण विनयेन च  ॥ १७५.३ ॥  
ततो रथैर्विप्रयुक्तैर्वारणैश्च प्रचोदितैः  ।  
उत्पतद्भिश्च गगनमसिहस्तैः समन्ततः  ॥ १७५.४ ॥  
क्षिप्यमाणैश्च मुसलैः सम्पतद्भिश्च सायकैः  ।  
चापैर्विस्फार्यमाणैश्च पात्यमानैश्च मुद्गरैः  ॥ १७५.५ ॥  
तद्युद्धमभवद्घोरं देवदानवसङ्कुलम्  ।  
जगतस्त्रासजननं युगसंवर्तकोपमम्  ॥ १७५.६ ॥  
हस्तमुक्तैश्च परिघैर्विप्रयुक्तैश्च पर्वतैः  ।  
दानवाः समरे जघ्नुर्देवानिन्द्रपुरोगमान्  ॥ १७५.७ ॥  
ते वध्यमाना बलिभिर्दानवैर्जितकाशिभिः  ।  
विषण्णवदना देवा जग्मुरार्तिं परां मृधे  ॥ १७५.८ ॥  
तेऽस्त्रशूलप्रमथिताः परिघैर्भिन्नमस्तकाः  ।  
भिन्नोरस्का दितिसुतैर्वेमू रक्तं व्रणैर्बहु  ॥ १७५.९ ॥  
वेष्टिताः शरजालैश्च निर्यत्नाश्चासुरैः कृताः  ।  
प्रविष्टा दानवीं मायां न शेकुस्ते विचेष्टितुम्  ॥ १७५.१० ॥  
अस्तं गतमिवाभाति निष्प्राणसदृशाकृति  ।  
बलं सुराणामसुरैर्निष्प्रयत्नायुधं कृतम्  ॥ १७५.११ ॥  
दैत्यचापच्युतान् घोरांश्छित्त्वा वज्रेण ताञ्छरान्  ।  
शक्रो दैत्यबलं घोरं विवेश बहुलोचनः  ॥ १७५.१२ ॥  
स दैत्यप्रमुखान्हत्वा तद्दानवबलं महत् ।  
तामसेनास्त्रजालेन तमोभूतमथाकरोत् ॥ १७५.१३ ॥  
तेऽन्योन्यं नावबुध्यन्त देवानां वाहनानि च  ।  
घोरेण तमसाविष्टाः पुरुहूतस्य तेजसा  ॥ १७५.१४ ॥  
मायापाशैर्विमुक्तास्तु यत्नवन्तः सुरोत्तमाः  ।  
वपूंषि दैत्यसिंहानां तमोभूतान्यपातयन्  ॥ १७५.१५ ॥  
अपध्वस्ता विसञ्ज्ञाश्च तमसा नीलवर्चसा  ।  
पेतुस्ते दानवगणाश्छिन्नपक्षा इवाद्रयः  ॥ १७५.१६ ॥  
तद्घनीभूतदैत्येन्द्रमन्धकार इवार्णवे  ।  
दानवं देवकदनं तमोभूतमिवाभवत् ॥ १७५.१७ ॥  
तदासृजन्महामायां मयस्तां तामसीं दहन्  ।  
युगान्तोद्योतजननीं सृष्टामौर्वेण वह्निना  ॥ १७५.१८ ॥  
सा ददाह ततः सर्वान्माया मयविकल्पिता  ।  
दैत्याश्चादित्यवपुषः सद्य उत्तस्थुराहवे  ॥ १७५.१९ ॥  
मायामौर्वीं समासाद्य दह्यमाना दिवौकसः  ।  
भेजिरे चन्द्रविषयं शीतांशुसलिलप्रदम्  ॥ १७५.२० ॥  
ते दह्यमाना ह्यौर्वेण वह्निना नष्टचेतसः  ।  
शशंसुर्वज्रिणं देवाः सन्तप्ताः शरणैषिणः  ॥ १७५.२१ ॥  
सन्तते मायया सैन्ये हन्यमाने च दानवैः  ।  
चोदितो देवराजेन वरुणो वाक्यमब्रवीत् ॥ १७५.२२ ॥  
पुरा ब्रह्मर्षिजः शक्र तपस्तेपे सुदारुणम्  ।  
ऊर्वः सपूर्वतेजस्वी सदृशो ब्रह्मणो गुणैः  ॥ १७५.२३ ॥  
तं तपन्तमिवादित्यं तपसा जगदव्ययम्  ।  
उपतस्थुर्मुनिगणा दिव्या देवर्षिभिः सह  ॥ १७५.२४ ॥  
हिरण्यकशिपुश्चैव दानवो दानवेश्वरः  ।  
ऋषिं विज्ञापयामासुः पुरा परमतेजसम्  ॥ १७५.२५ ॥  
ऊचुर्ब्रह्मर्षयस्तं तु वचनं धर्मसंहितम्  ।  
ऋषिवंशेषु भगवंश्छिन्नमूलमिदं पदम्  ॥ १७५.२६ ॥  
एकस्त्वमनपत्यश्च गोत्रजोऽन्यो न वर्तते  ।  
कौमारं व्रतमास्थाय क्लेशमेवानुवर्तसे  ॥ १७५.२७ ॥  
बहूनि विप्र गोत्राणि मुनीनां भावितात्मनाम्  ।  
एकदेहानि तिष्ठन्ति विविक्तानि विना प्रजाः  ॥ १७५.२८ ॥  
एवमुच्छिन्नमूलैश्च पुत्रैर्नो नास्ति कारणम्  ।  
भवांस्तु तपसा श्रेष्ठो प्रजापातसमद्युतिः  ॥ १७५.२९ ॥  
तत्र वर्तस्व वंशाय वर्धयात्मानमात्मना  ।  
त्वया धर्मोऽर्जितस्तेन द्वितीयां कुरु वै तनुम्  ॥ १७५.३० ॥  
स एवमुक्तो मुनिभिर्मुनिर्मर्मसु ताडितः  ।  
जगर्हे तानृषिगणान् वचनं चेदमब्रवीत् ॥ १७५.३१ ॥  
यथायं विहितो धरो मुनीनां शाश्वतः पुरा  ।  
आर्षं वै सेवतः कर्म वन्यमूलफलाशिनः  ॥ १७५.३२ ॥  
ब्रह्मयोनौ प्रसूतस्य ब्राह्मणस्यात्मदर्शिनः  ।  
ब्रह्मचर्यं सुचरितं ब्रह्माणमपि चालयेत् ॥ १७५.३३ ॥  
जनानां वृत्तयस्तिस्रो ये गृहाश्रमवासिनः  ।  
अस्माकं तु वरं वृत्तिर्वनाश्रमनिवासिनाम्  ॥ १७५.३४ ॥  
अब्भक्षा वायुभक्षाश्च दन्तोलूखलिनस्तथा  ।  
अश्मकुट्टा ह्यशनकाः पञ्चातपसहाश्च ये  ॥ १७५.३५ ॥  
एते तपसि तिष्ठन्ति व्रतैरपि सुदुष्करैः  ।  
ब्रह्मचर्यं पुरस्कृत्य प्रार्थयन्ति परां गतिम्  ॥ १७५.३६ ॥  
ब्रह्यचर्याद्ब्राह्मणस्य ब्राह्मणत्वं विधीयते  ।  
एवमाहुः परे लोके ब्रह्मचर्यविदो जनाः  ॥ १७५.३७ ॥  
ब्रह्मचर्ये स्थितं सत्यं ब्रह्मचर्ये स्थितं तपः  ।  
ये स्थिता ब्रह्मचर्ये तु ब्राह्मणा दिवि संस्थिताः  ॥ १७५.३८ ॥  
नास्ति योगं विना सिद्धिर्न वा सिद्धिं विना यशः  ।  
नास्ति लोके यशोमूलं ब्रह्मचर्यात्परं तपः  ॥ १७५.३९ ॥  
यो निगृह्येन्द्रियग्रामं भूतग्रामं च पञ्चकम्  ।  
ब्रह्मचर्यं समाधत्ते किमतः परमं तपः  ॥ १७५.४० ॥  
अयोगे केशधरणमसङ्कल्पव्रतक्रियां  ।  
अब्रह्मचर्ये चर्या च त्रयं स्याद्दम्भसञ्ज्ञकम्  ॥ १७५.४१ ॥  
क्व दाराः क्व च संयोगः क्व च भावविपर्ययः  ।  
नन्वियं ब्रह्मणा सृष्टा मनसा मानसी प्रजा  ॥ १७५.४२ ॥  
यद्यस्ति तपसो वीर्यं युष्माकं विदितात्मनाम्  ।  
सृजध्वं मानसान्पुत्रान् प्राजापत्येन कर्मणा  ॥ १७५.४३ ॥  
मनसा निर्मिता योनिराधातव्या तपस्विभिः  ।  
न दारयोगो बीजं वा व्रतमुक्तं तपस्विनाम्  ॥ १७५.४४ ॥  
यदिदं लुप्तधर्मार्थं युष्माभिरिह निर्भयैः  ।  
व्याहृतं सद्भिरत्यर्थमसद्भिरिव मे मतम्  ॥ १७५.४५ ॥  
वपुर्दीप्तान्तरात्मानमेतत्कृत्वा मनोमयम्  ।  
दारयोगं विना स्रक्ष्ये पुत्रमात्मतनूरुहम्  ॥ १७५.४६ ॥  
एवमात्मानमात्मा मे द्वितीयं जनयिष्यति  ।  
वन्येनानेन विधिना दिधक्षन्तमिव प्रजाः  ॥ १७५.४७ ॥  
ऊर्वस्तु तपसाविष्टो निवेश्योरुं हुताशने  ।  
ममन्थैकेन दर्भेण सुतस्य प्रभवारणिम्  ॥ १७५.४८ ॥  
तस्योरुं सहसा भित्त्वा ज्वालामाली ह्यनिन्धनः  ।  
जगतो दहनाकाङ्क्षी पुत्रोऽग्निः समपद्यत  ॥ १७५.४९ ॥  
ऊर्वस्योरुं विनिर्भिद्य और्वो नामान्तकोऽनलः  ।  
दिधक्षन्निव लोकांस्त्रीञ्जज्ञे परमकोपनः  ॥ १७५.५० ॥  
उत्पन्नमात्रश्चोवाच पितरं क्षीणया गिरा  ।  
क्षुधा मे बाधते तात जगद्भक्ष्ये त्यजस्व माम्  ॥ १७५.५१ ॥  
त्रिदिवारोहिभिर्ज्वालैर्जृम्भमाणो दिशो दश  ।  
निर्दहन्सर्वभूतानि ववृधे सोऽन्तकोऽनलः  ॥ १७५.५२ ॥  
एतस्मिन्नन्तरे ब्रह्मा मुनिमूर्वं सभाजयन्  ।  
उवाच वार्यतां पुत्रो जगतश्च दयां कुरु  ॥ १७५.५३ ॥  
अस्यापत्यस्य ते विप्र करिष्ये स्थानमुत्तमम्  ।  
तथ्यमेतद्वचः पुत्र शृणु त्वं वदतां वर  ॥ १७५.५४ ॥  

*ऊर्व उवाच  
धन्योऽस्म्यनुगृहीतोऽस्मि यन्मेऽद्य भगवाञ्छिशोः  ।  
मतिमेतां ददातीह परमानुग्रहाय वै  ॥ १७५.५५ ॥  
प्रभातकाले सम्प्राप्ते काङ्क्षितव्ये समागमे  ।  
भगवंस्तर्पितः पुत्रः कैर्हव्यैः प्राप्स्यते सुखम्  ॥ १७५.५६ ॥  
कुत्र चास्य निवासः स्याद्भोजनं वा किमात्मकम्  ।  
विधास्यतीह भगवान् वीर्यतुल्यं महौजसः  ॥ १७५.५७ ॥  

*ब्रह्मोवाच  
वडवामुखेऽस्य वसतिः समुद्रे वै भविष्यति  ।  
मम योनिर्जलं विप्र तस्य पीतवतः सुखम्  ॥ १७५.५८ ॥  
यत्राहमास नियतं पिबन्वारिमयं हविः  ।  
तद्धविस्तव पुत्रस्य विसृजाम्यालयं च तत् ॥ १७५.५९ ॥  
ततो युगान्ते भूतानामेष चाहं च पुत्रक  ।  
सहितौ विचरिष्यावो निष्पुत्राणामृणापहः  ॥ १७५.६० ॥  
एषोऽग्निरन्तकाले तु सलिलाशी मया कृतः  ।  
दहनः सर्वभूतानां सदेवासुररक्षसाम्  ॥ १७५.६१ ॥  
एवमस्त्विति तं सोऽग्निः संवृतज्वालमण्डलः  ।  
प्रविवेशार्णवमुखं प्रक्षिप्य पितरि प्रभाम्  ॥ १७५.६२ ॥  
प्रतियातस्ततो ब्रह्मा ये च सर्वे महर्षयः  ।  
और्वस्याग्नेः प्रभां ज्ञात्वा स्वां स्वां गतिमुपाश्रिताः  ॥ १७५.६३ ॥  
हिरण्यकशिपुर्दृष्ट्वा तदा तन्महदद्भुतम्  ।  
उच्चैः प्रणतसर्वाङ्गो वाक्यमेतदुवाच ह  ॥ १७५.६४ ॥  
भगवन्नद्भुतमिदं संवृत्तं लोकसाक्षिकम्  ।  
तपसा ते मुनिश्रेष्ठ परितुष्टः पितामहः  ॥ १७५.६५ ॥  
अहं तु तव पुत्रस्य तव चैव महाव्रत  ।  
भृत्य इत्यवगन्तव्यः साध्यो यदिह कर्मणा  ॥ १७५.६६ ॥  
तन्मां पश्य समापन्नं तवैवाराधने रतम्  ।  
यदि सीदेन्मुनिश्रेष्ठ तवैव स्यात्पराजयः  ॥ १७५.६७ ॥  

*और्व उवाच  
धन्योऽस्म्यनुगृहीतोऽस्मि यस्य तेऽहं गुरुः स्थितः  ।  
नास्ति मे तपसानेन भयमद्येह सुव्रत  ॥ १७५.६८ ॥  
तामेव मायां गृह्णीष्व मम पुत्रेण निर्मिताम्  ।  
निरिन्धनामग्निमयीं दुर्धर्षां पावकैरपि  ॥ १७५.६९ ॥  
एषा ते स्वस्य वंशस्य वशगारिविनिग्रहे  ।  
संरक्षत्यात्मपक्षं च विपक्षं च प्रधक्ष्यति  ॥ १७५.७० ॥  
एवमस्त्विति तां गृह्य प्रणम्य मुनिपुङ्गवम्  ।  
जगाम त्रिदिवं हृष्टः कृतार्थो दानवेश्वरः  ॥ १७५.७१ ॥  
एषा दुर्विषहा माया देवैरपि दुरासदा  ।  
और्वेण निर्मिता पूर्वं पावकेनोर्वसूनुना  ॥ १७५.७२ ॥  
तस्मिंस्तु व्युत्थिते दैत्ये निर्वीर्यैषा न संशयः  ।  
शापो ह्यस्याः पुरा दत्तः सृष्टा येनैव तेजसा  ॥ १७५.७३ ॥  
यद्येषा प्रतिहन्तव्या कर्तव्यो भगवान्सुखी  ।  
दीयतां मे सखा शक्र तोययोनिर्निशाकरः  ॥ १७५.७४ ॥  
तेनाहं सह सङ्गम्य यादोभिश्च समावृतः  ।  
मायामेतां हनिष्यामि त्वत्प्रसादान्न संशयः  ॥ १७५.७५ ॥  

मत्स्यपुराण १७६  

*मत्स्य उवाच  
एवमस्त्विति संहृष्टः शक्रस्त्रिदशवर्धनः  ।  
सन्दिदेशाग्रतः सोमं युद्धाय शिशिरायुधम्  ॥ १७६.१ ॥  
गच्छ सोम सहायत्वं कुरु पाशधरस्य वै  ।  
असुराणां विनाशाय जयार्थं च दिवौकसाम्  ॥ १७६.२ ॥  
त्वं मत्तः प्रतिवीर्यश्च ज्योतिषां चेश्वरेश्वरः  ।  
त्वन्मयं सर्वलोकेषु रसं रसविदो विदुः  ॥ १७६.३ ॥  
क्षयवृद्धी तव व्यक्ते सागरस्येव मण्डले  ।  
परिवर्तस्यहोरात्रं कालं जगति योजयन्  ॥ १७६.४ ॥  
लोकच्छायामयं लक्ष्म तवाङ्कः शशसन्निभः  ।  
न विदुः सोम देवापि ये च नक्षत्रयोनयः  ॥ १७६.५ ॥  
त्वमादित्यपथादूर्ध्वं ज्योतिषां चोपरि स्थितः  ।  
तमः प्रोत्सार्य महसा भासयस्यखिलं जगत् ॥ १७६.६ ॥  
श्वेतभानुर्हिमतनुर्ज्योतिषामधिपः शशी  ।  
अधिकृत्कालयोगात्मा इष्टो यज्ञरसोऽव्ययः  ॥ १७६.७ ॥  
ओषधीशः क्रियायोनिर्हरशेखरभाक्तथा  ।  
शीतांशुरमृताधारश्चपलः श्वेतवाहनः  ॥ १७६.८ ॥  
त्वं कान्तिः कान्तिवपुषां त्वं सोमः सोमपायिनाम्  ।  
सौम्यस्त्वं सर्वभूतानां तिमिरघ्नस्त्वमृक्षराट् ॥ १७६.९ ॥  
तद्गच्छ त्वं महासेन वरुणेन वरूथिना  ।  
शमय त्वासुरीं मायां यया दह्याम संयुगे  ॥ १७६.१० ॥  

*सोम उवाच  
यन्मां वदसि युद्धार्थे देवराज वरप्रद  ।  
एष वर्षामि शिशिरं दैत्यमायापकर्षणम्  ॥ १७६.११ ॥  
एतान्मच्छीतनिर्दग्धान् पश्य त्वं हिमवेष्टितान्  ।  
विमायान्विमदांश्चैव दैत्यसिंहान्महाहवे  ॥ १७६.१२ ॥  
इत्युक्त्वा तारकाधीशः सजलेशः शिवोदकैः  ।  
प्लावयामास सैन्यानि सुराणां शान्तिवृद्धये  ॥ १७६.१३ ॥  
तेषां हिमकरोत्सृष्टाः सपाशा हिमवृष्टयः  ।  
वेष्टयन्ति स्म तान्घोरान् दैत्यान्मेघगणा इव  ॥ १७६.१४ ॥  
