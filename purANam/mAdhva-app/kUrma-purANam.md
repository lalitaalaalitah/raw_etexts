नारायणं नमस्कृत्य नरं चैव नरोत्तमम्  ।  
देवीं सरस्वतीं चैव ततो जयमुदीरयेत् ॥ १,म.१ ॥  
नमस्कृत्वाप्रमेयाय विष्णवे कूर्मरूपिणे  ।  
पुराणं सम्प्रवक्ष्यामि यदुक्तं विश्वयोनिना  ॥ १,१.१ ॥  
सत्रान्ते सूतमनघं नैमिषीया महर्षयः  ।  
पुराणसंहितां पुण्यां पप्रच्छू रोमहर्षणम्  ॥ १,१.२ ॥  
त्वया सूत महाबुद्धे भगवान् ब्रह्मवित्तमः  ।  
इतिहासपुराणार्थं व्यासः सम्यगुपासितः  ॥ १,१.३ ॥  
तस्य ते सर्वरोमाणि वचसा हृषितानि यत् ।  
द्वैपायनस्य भगवांस्ततो वै रोमहर्षणः  ॥ १,१.४ ॥  
भवन्तमेव भगवान् व्याजहार स्वयं प्रभुः  ।  
मुनीनां संहितां वक्तुं व्यासः पौराणिकीं पुरा  ॥ १,१.५ ॥  
त्वं हि स्वायम्भुवे यज्ञे सुत्याहे वितते हरिः  ।  
सम्भूतः संहितां वक्तुं स्वांशेन पुरुषोत्तमः  ॥ १,१.६ ॥  
तस्माद्भवन्तं पृच्छामः पुराणं कौर्ममुत्तमम्  ।  
वक्तुमर्हसि चास्माकं पुराणार्थविशारद  ॥ १,१.७ ॥  
मुनीनां वचनं श्रुत्वा सूतः पौराणिकोत्तमः  ।  
प्रणम्य मनसा प्राह गुरुं सत्यवतीसुतम्  ॥ १,१.८ ॥  
रोमहर्षण उवाच  
नमस्कृत्वा जगद्योनिं कूर्मरूपधरं हरिम्  ।  
वक्ष्ये पौराणिकीं दिव्यां कथां पापप्रणाशिनीम्  ॥ १,१.९ ॥  
यां श्रुत्वा पापकर्मापि गच्छेत परमां गतिम्  ।  
न नास्तिके कथां पुण्यामिमां ब्रूयात्कदाचन  ॥ १,१.१० ॥  
श्रद्दधानाय शान्ताय धार्मिकाय द्विजातये  ।  
इमां कथामनुब्रूयात्साक्षान्नारायणेरिताम्  ॥ १,१.११ ॥  
सर्गश्च प्रतिसर्गश्च वंशो मन्वन्तराणि च  ।  
वंशानुचरितं चैव पुराणं पञ्चलक्षणम्  ॥ १,१.१२ ॥  
ब्राह्मं पुराणं प्रथमं पाद्मं वैष्णवमेव च  ।  
शैवं भागवतं चैव भविष्यं नारदीयकम्  ॥ १,१.१३ ॥  
मार्कण्डेयमथाग्नेयं ब्रह्मवैवर्तमेव च  ।  
लैङ्गं तथा च वाराहं स्कान्दं वामनमेव च  ॥ १,१.१४ ॥  
कौर्मं मात्स्यं गारुडं च वायवीयमनन्तरम्  ।  
अष्टादशं समुद्दिष्टं ब्रह्मण्डमिति सञ्ज्ञितम्  ॥ १,१.१५ ॥  
अन्यान्युपराणानि मुनिभिः कथितानि तु  ।  
अष्टादशपुराणानि श्रुत्वा सङ्क्षेपतो द्विजाः  ॥ १,१.१६ ॥  
आद्यं सनत्कुमारोक्तं नारसिहमतः परम्  ।  
तृतीयं स्कान्दमुद्दिष्टं कुमारेण तु भाषितम्  ॥ १,१.१७ ॥  
चतुर्थं शिवधर्माख्यं साक्षान्नन्दीशभाषितम्  ।  
दुर्वाससोक्तमाश्चर्यं नारदोक्तमतः परम्  ॥ १,१.१८ ॥  
कापिलं मानवं चैव तथैवोशनसेरितम्  ।  
ब्रह्माण्डं वारुणं चाथ कालिकाह्वयमेव च  ॥ १,१.१९ ॥  
माहेश्वरं तथा साम्बं सौरं सर्वार्थसञ्चयम्  ।  
पराशरोक्तमपरं मारीचं भार्गवाह्वयम्  ॥ १,१.२० ॥  
इदं तु पञ्चदशमं पुराणं कौर्ममुत्तमम्  ।  
चतुर्धा संस्थितं पुण्यं संहितानां प्रभेदतः  ॥ १,१.२१ ॥  
ब्राह्मी भगवती सौरी वैष्णवी च प्रकीर्तिताः  ।  
चतस्त्रः संहिताः पुण्या धर्मकामार्थमोक्षदाः  ॥ १,१.२२ ॥  
इयं तु संहिता ब्राह्मी चतुर्वेदैस्तु सम्मिता  ।  
भवन्ति षट्सहस्त्राणि श्लोकानामत्र सङ्ख्यया  ॥ १,१.२३ ॥  
यत्र धर्मार्थकामानां मोक्षस्य च मुनीश्वराः  ।  
माहात्म्यमखिलं ब्रह्म ज्ञायते परमेश्वरः  ॥ १,१.२४ ॥  
वंशानुचरितं दिव्याः पुण्याः प्रासङ्गिकीः कथाः  ॥ १,१.२५ ॥  
ब्राह्मणाद्यैरियं धार्या धार्मिकैः शान्तमानसैः  ।  
तामहं वर्तयिष्यामि व्यासेन कथितां पुरा  ॥ १,१.२६ ॥  
पुरामृतार्थं दैतेयदानवैः सह देवताः  ।  
मन्थानं मन्दरं कृत्वा ममन्थुः क्षीरसागरम्  ॥ १,१.२७ ॥  
मथ्यमाने तदा तस्मिन् कूर्मरूपी जनार्दनः  ।  
बभार मन्दरं देवो देवानां हितकाम्यया  ॥ १,१.२८ ॥  
देवाश्च तुष्टुवुर्देवं नारदाद्या महर्षयः  ।  
कूर्मरूपधरं दृष्ट्वा साक्षिणं विष्णुमव्ययम्  ॥ १,१.२९ ॥  
तदन्तरेऽभवद्देवी श्रीर्नारायणवल्लभा  ।  
जग्राह भगवान् विष्णुस्तामेव पुरुषोत्तमः  ॥ १,१.३० ॥  
तेजसा विष्णुमव्यक्तं नारदाद्या महर्षयः  ।  
मोहिताः सह शक्रेण श्रियो वचनमब्रुवन्  ॥ १,१.३१ ॥  
भगवन् देवदेवेश नारायण जगन्मय  ।  
कैषा देवी विशालाक्षी यथावद्ब्रूहि पृच्छताम्  ॥ १,१.३२ ॥  
श्रुत्वा तेषां तदा वाक्यं विष्णुर्दानवमर्दनः  ।  
प्रोवाच देवीं सम्प्रेक्ष्य नारदादीनकल्मषान्  ॥ १,१.३३ ॥  
इयं सा परमा शक्तिर्मन्मयी ब्रह्मरूपिणी  ।  
माया मम प्रियानन्ता ययेदं मोहितं जगत् ॥ १,१.३४ ॥  
अनयैव जगत्सर्वं सदेवासुरमानुषम्  ।  
मोहयामि द्विजश्रेष्ठा ग्रसामि विसृजामि च  ॥ १,१.३५ ॥  
उत्पत्तिं प्रलयं चैव भूतनामागतिं गतिम्  ।  
विज्ञायान्वीक्ष्य चात्मानं तरन्ति विपुलामिमाम्  ॥ १,१.३६ ॥  
अस्यास्त्वंशानधिष्ठाय शक्तिमन्तोऽभवन् द्विजाः  ।  
ब्रह्मेशानादयो देवाः सर्वशक्तिरियं मम  ॥ १,१.३७ ॥  
सैषा सर्वजगत्सूतिः प्रकृतिस्त्रिगुणात्मिका  ।  
प्रागेव मत्तः सञ्जाता श्रीकल्पे पद्मवासिनी  ॥ १,१.३८ ॥  
चतुर्भुजा शङ्खचक्रपद्महस्ता शुभान्विता  ।  
कोटिसूर्यप्रतीकाशा मोहिनी सर्वदेहिनाम्  ॥ १,१.३९ ॥  
नालं देवा न पितरो मानवा वसवोऽपि च  ।  
मायामेतां समुत्तर्तुं ये चान्ये भुवि देहिनः  ॥ १,१.४० ॥  
इत्युक्तो वासुदेवेन मुनयो विष्णुमब्रुवन्  ।  
ब्रूहि त्वं पुण्डरीकाक्ष यदि कालत्रयेऽपि च  ।  
को वा तरति तां मायां दुर्जयां देवनिर्मिताम्  ॥ १,१.४१ ॥  
अथोवाच हृषीकेशो मुनीन्मुनिगणार्चितः  ।  
अस्ति द्विजातिप्रवर इन्द्रद्युम्न इति श्रुतः  ॥ १,१.४२ ॥  
पूर्वजन्मनि राजासावधृष्यः शङ्करादिभिः  ।  
दृष्ट्वा मां कूर्मसंस्थानं श्रुत्वा पौराणिकीं स्वयम्  ।  
संहितां मन्मुखाद्दिव्यां पुरस्कृत्य मुनीश्वरान्  ॥ १,१.४३ ॥  
ब्रह्माणं च महादेवं देवांश्चान्यान् स्वशक्तिभिः  ।  
मच्छक्तौ संस्थितान् बुद्ध्वा मामेव शरणं गतः  ॥ १,१.४४ ॥  
सम्भाषितो मया चाथ विप्रयोनिं गमिष्यसि  ।  
इन्द्रद्युम्न इति ख्यातो जातिं स्मरसि पौर्विकीम्   ॥ १,१.४५ ॥  
सर्वेषामेव भूतानां देवानामप्यगोचरम्  ।  
वक्तव्यं यद्गुह्यतमं दास्ये ज्ञानं तवानघ  ।  
लब्ध्वा तन्मामकं ज्ञानं मामेवान्ते प्रवेक्ष्यसि  ॥ १,१.४६ ॥  
अंशान्तरेण भूम्यां त्वं तत्र तिष्ठ सुनिर्दृतः  ।  
वैवस्वतेऽन्तरेऽतिते कार्यार्थं मां प्रवेक्ष्यसि  ॥ १,१.४७ ॥  
मां प्रणम्य पुरीं गत्वा पालयामास मेदिनीम्  ।  
कालधर्मं गतः कालाच्छ्वेतद्वीपे मया सह  ॥ १,१.४८ ॥  
भुक्त्वा तान् वैष्णवान् भोगान् योगिनामप्यगोचरान्  ।  
मदाज्ञया मुनिश्रेष्ठा जज्ञे विप्रकुले पुनः  ॥ १,१.४९ ॥  
ज्ञात्वा मां वासुदेवाख्यं यत्र द्वे निहितेऽक्षरे  ।  
विद्याविद्ये गूढरूपे यत्तद्ब्रह्म परं विदुः  ॥ १,१.५० ॥  
सोर्ऽचयामास भूतानामाश्रयं परमेश्वरम्  ।  
व्रतोपवासनियमैर्हेमैर्ब्राह्मणतर्पणैः  ॥ १,१.५१ ॥  
तदाशीस्तन्नमस्कारस्तन्निष्ठस्तत्परायणः  ।  
आराधयन्महादेवं योगिनां हृदि संस्थितम्  ॥ १,१.५२ ॥  
तस्यैवं वर्तमानस्य कदाचित्परमा कला  ।  
स्वरूपं दर्शयामास दिव्यं विष्णुसमुद्भवम्  ॥ १,१.५३ ॥  
दृष्ट्वा प्रणम्य शिरसा विष्णोर्भगवतः प्रियाम्  ।  
संस्तूय विविधैः स्तोत्रैः कृताञ्जलिरभाषत  ॥ १,१.५४ ॥  
इर्न्द्दयुम्न उवाच  
का त्वं देविविशालाक्षि विष्णुचिह्नङ्किते शुभे  ।  
याथातथ्येन वै भावं तवेदानीं ब्रवीहि मे  ॥ १,१.५५ ॥  
तस्य तद्वाक्यमाकर्ण्य सुप्रसन्ना सुमङ्गला  ।  
हसन्ती संस्मरन् विष्णुं प्रियं ब्राह्मणमब्रवीत् ॥ १,१.५६ ॥  
न मां पश्यन्ति मुनयो देवाः शक्रपुरोगमाः  ।  
नारायणात्मिका चैका मायाहं तन्मया परा  ॥ १,१.५७ ॥  
न मे नारायणाद्भेदो विद्यते हि विचारतः  ।  
तन्मयाहं परं ब्रह्म स विष्णुः परमेश्वरः  ॥ १,१.५८ ॥  
येर्ऽचयन्तीह भूतानामाश्रयं परमेश्वरम्  ।  
ज्ञानेन कर्मयोगेन न तेषां प्रभवाम्यहम्  ॥ १,१.५९ ॥  
तस्मादनादिनिधनं कर्मयोगपरायणः  ।  
ज्ञानेनाराधयानन्तं ततो मोक्षमवाप्स्यसि  ॥ १,१.६० ॥  
इत्युक्तः स मुनिश्रेष्ठ इन्द्रद्युम्नो महामतिः  ।  
प्रणम्य शिरसा देवीं प्राञ्जलिः पुनरब्रवीत् ॥ १,१.६१ ॥  
कथं स भगवानीशः शाश्वतो निष्कलोऽच्युतः  ।  
ज्ञातुं हि शक्यते देवि ब्रूहि मे परमेश्वरि  ॥ १,१.६२ ॥  
एकमुक्ताथ विप्रेण देवी कमलवासिनी  ।  
साक्षान्नारायणो ज्ञानं दास्यतीत्याह तं मुनिम्  ॥ १,१.६३ ॥  
उभाभ्यामथ हस्ताभ्यां संस्पृश्य प्रणतं मुनिम्  ।  
स्मृत्वा परात्परं विष्णुं तत्रैवान्तरधीयत  ॥ १,१.६४ ॥  
सोऽपि नारायणं द्रष्टुं परमेण समाधिना  ।  
आराधयद्धृषीकेशं प्रणतार्तिप्रभञ्जनम्  ॥ १,१.६५ ॥  
ततो बहुतिथे काले गते नारायणः स्वयम्  ।  
प्रादुरासीन्महायोगी पीतवासा जगन्मयः  ॥ १,१.६६ ॥  
दृष्ट्वा देवं समायान्तं विष्णुमात्मानमव्ययम्  ।  
जानुभ्यामवनिं गत्वा तुष्टाव गरुडध्वजम्  ॥ १,१.६७ ॥  
इन्द्रद्युम्न उवाच  
यज्ञेशाच्युत गोविन्द माधवानन्त केशव  ।  
कुष्ण विष्णो हृषीकेश तुभ्यं विश्वात्मने नमः  ॥ १,१.६८ ॥  
नमोऽस्तु ते पुराणाय हरये विश्वमूर्तये  ।  
सर्गस्थितिविनाशानां हेतवेऽनन्तशक्ये  ॥ १,१.६९ ॥  
निर्गुणाय नमस्तुभ्यं निष्कलायामलात्मने  ।  
पुरुषाय नमस्तुभ्यं विश्वरूपाय ते नमः  ॥ १,१.७० ॥  
नमस्ते वासुदेवाय विष्णवे विश्वयोनये  ।  
आदिमध्यान्तहीनाय ज्ञानगम्याय ते नमः  ॥ १,१.७१ ॥  
नमस्ते निर्विकाराय निष्प्रपञ्चाय ते नमः  ।  
भेदाभेदविहीनाय नमोऽस्त्वानन्दरूपिणे  ॥ १,१.७२ ॥  
नमस्ताराय शान्ताय नमोऽप्रतिहतात्मने  ।  
अनन्तमूर्तये तुभ्यममूर्ताय नमो नमः  ॥ १,१.७३ ॥  
नमस्ते परमार्थाय मायातीताय ते नमः  ।  
नमस्ते परमेशाय ब्रह्मणे परमात्मने  ॥ १,१.७४ ॥  
नमोऽस्तु ते सुसूक्ष्माय महादेवाय ते नमः  ।  
नमः शिवाय शुद्धाय नमस्ते परमेष्ठिने  ॥ १,१.७५ ॥  
त्वयैव सृष्टमखिलं त्वमेव परमा गतिः  ।  
त्वं पिता सर्वभूतानां त्वं माता पुरुषोत्तम  ॥ १,१.७६ ॥  
त्वमक्षरं परं धाम चिन्मात्रं व्योम निष्कलम्  ।  
सर्वस्याधारमव्यक्तमनन्तं तमसः परम्  ॥ १,१.७७ ॥  
प्रपश्यन्ति परात्मानं ज्ञानदीपेन केवलम्  ।  
प्रपद्ये भवतो रूपं तद्विष्णोः परमं पदम्  ॥ १,१.७८ ॥  
एवं स्तुवन्तं भगवान् भूतात्मा भूतभावनः  ।  
उभाभ्यामथ हस्ताभ्यां पस्पर्श प्रहसन्निव  ॥ १,१.७९ ॥  
स्पृष्टमात्रो भगवता विष्णुना मुनिपुङ्गवः  ।  
यथावत्परमं तत्त्वं ज्ञातवांस्तत्प्रसादतः  ॥ १,१.८० ॥  
ततः प्रहृष्टमनसा प्रणिपत्य जनार्दनम्  ।  
प्रोवाचोन्निद्रपद्माक्षं पीतवाससमच्युतम्  ॥ १,१.८१ ॥  
त्वत्प्रसादादसन्दिग्धमुत्पन्नं पुरुषोत्तम  ।  
ज्ञानं ब्रह्मैकविषयं परमानन्दसिद्धिदम्  ॥ १,१.८२ ॥  
नमो भगवते तुभ्यं वासुदेवाय वेधसे  ।  
किं करिष्यामि योगेश तन्मे वद जगन्मय  ॥ १,१.८३ ॥  
श्रुत्वा नारायणो वाक्यमिन्द्रद्युम्नस्य माधवः  ।  
उवाच सस्मितं वाक्यमशेषजगतो हितम्  ॥ १,१.८४ ॥  
श्रीभगवानुवाच  
वर्णाश्रमाचारवतां पुंसां देवो महेश्वरः  ।  
ज्ञानेन भक्तियोगेन पूजनीयो न चान्यथा  ॥ १,१.८५ ॥  
विज्ञाय तत्परं तत्त्वं विभूतिं कार्यकारणम्  ।  
प्रवृतिं चापि मे ज्ञात्वा मोक्षार्थोश्वरमर्चयेत् ॥ १,१.८६ ॥  
सर्वसङ्गान् परित्यज्य ज्ञात्वा मायामयं जगत् ।  
अद्वैतं भावयात्मानं द्रक्ष्यसे परमेश्वरम्  ॥ १,१.८७ ॥  
त्रिविधा भावना ब्रह्मन् प्रोच्यमाना निबोध मे  ।  
एका मद्विषया तत्र द्वितीया व्यक्तसंश्रया  ।  
अन्या च भावना ब्राह्मी विज्ञेया सा गुणातिगा  ॥ १,१.८८ ॥  
आसामन्यतमां चाथ भावनां भावयेद्बुधः  ।  
अशक्तः संश्रयेदाद्यामित्येषा वैदिकी श्रुतिः  ॥ १,१.८९ ॥  
तस्मात्सर्वप्रयत्नेन तन्निष्ठस्तत्परायणः  ।  
समाराधय विश्वेशं ततो मोक्षमवाप्स्यसि  ॥ १,१.९० ॥  
किं तत्परतरं तत्त्वं का विभूतिर्जनार्दन  ।  
किं कार्यं कारणं कस्त्वं प्रवृत्तिश्चापि का तव  ॥ १,१.९१ ॥  
परात्परतरं तत्त्वं परं ब्रह्मैकमव्ययम्  ।  
नित्यानन्दं स्वयञ्ज्योतिरक्षरं तमसः परम्  ॥ १,१.९२ ॥  
ऐश्वर्यं तस्य यन्नित्यं विभूतिरिति गीयते  ।  
कार्यं जगदथाव्यक्तं कारणं शुद्धमक्षरम्  ॥ १,१.९३ ॥  
अहं हि सर्वभूतानामन्तर्यामीश्वरः परः  ।  
सर्गस्थित्यन्तकर्तृत्वं प्रवृत्तिर्मम गीयते  ॥ १,१.९४ ॥  
एतद्विज्ञाय भावेन यथावदखिलं द्विज  ।  
ततस्त्वं कर्मयोगेन शाश्वतं सम्यगर्चय  ॥ १,१.९५ ॥  
के ते वर्णाश्रमाचारा यैः समाराध्यते परः  ।  
ज्ञानं च कीदृशं दिव्यं भावनात्रयसंस्थितम्  ॥ १,१.९६ ॥  
कथं सृष्टमिदं पूर्वं कथं संह्रियते पुनः  ।  
कियत्यः सृष्टयो लोके वंशा मन्वन्तराणि च  ।  
कानि तेषां प्रमाणानि पावनानि व्रतानि च  ॥ १,१.९७ ॥  
तीर्थान्यर्कादिसंस्थानं पृथिव्यायामविस्तरे  ।  
कति द्वीपाः समुद्राश्च पर्वताश्च नदीनदाः  ।  
ब्रूहि मे पुण्डरीकाक्ष यथावदधुनाखिलम्  ॥ १,१.९८ ॥  
श्रीकूर्म उवाच  
एवमुक्तोऽथ तेनाहं भक्तानुग्रहकाम्यया  ।  
यथावदखिलं सर्वमवोचं मुनिपुङ्गवाः  ॥ १,१.९९ ॥  
व्याख्यायाशेषमेवेदं यत्पृष्टोऽहं द्विजेन तु  ।  
अनुगृह्य च तं विप्रं तत्रैवान्तर्हितोऽभवम्  ॥ १,१.१०० ॥  
सोऽपि तेन विधानेन मदुक्तेन द्विजोत्तमः  ।  
आराधयामास परं भावपूतः समाहितः  ॥ १,१.१०१ ॥  
त्यक्त्वा पुत्रादिषु स्नेहं निर्द्वन्द्वो निष्परिग्रहः  ।  
सन्न्यस्य सर्वकर्माणि परं वैराग्यमाश्रितः  ॥ १,१.१०२ ॥  
आत्मन्यात्मानमन्वीक्ष्य स्वात्मन्येवाखिलं जगत् ।  
सम्प्राप्य भावनामन्त्यां ब्राह्मीमक्षरपूर्विकाम्  ॥ १,१.१०३ ॥  
अवाप परमं योगं येनैकं परिपश्यति  ।  
यं विनिद्रा जितश्वासाः काङ्क्षन्ते मोक्षकाङ्क्षिणः  ॥ १,१.१०४ ॥  
ततः कदाचिद्योगीन्द्रो ब्रह्माणं द्रष्टुमव्ययम्  ।  
जगामादित्यनिर्देशान्मानसोत्तरपर्वतम्  ।  
आकाशेनैव विप्रेन्द्रो योगैश्वर्यप्रभावतः  ॥ १,१.१०५ ॥  
विमानं सूर्यसङ्काशं प्राधुर्भूतमनुत्तमम्  ।  
अन्वगच्छन् देवगणा गन्धर्वाप्सरसां गणाः  ।  
दृष्ट्वान्ये पथि योगीन्द्रं सिद्धा ब्रह्मर्षयो ययुः  ॥ १,१.१०६ ॥  
ततः स गत्वा तु गिरिं विवेश सुरवन्दितम्  ।  
स्थानं तद्योगिभिर्जुष्टं यत्रास्ते परमः पुमान्  ॥ १,१.१०७ ॥  
सम्प्राप्य परमं स्थानं सूर्यायुतसमप्रभम्  ।  
विवेश चान्तर्भवनं देवानां च दुरासदम्  ॥ १,१.१०८ ॥  
विचिन्तयामास परं शरण्यं सर्वदेहिनाम्  ।  
अनादिनिधनं देवं देवदेवं पितामहम्  ॥ १,१.१०९ ॥  
ततः प्रादुरभूत्तस्मिन् प्रकाशः परमात्मनः  ।  
तन्मध्ये पुरुषं पूर्वमपश्यत्परमं पदम्  ॥ १,१.११० ॥  
महान्तं तेजसो राशिमगम्यं ब्रह्मविद्विषाम्  ।  
चतुर्मुखमुदाराङ्गमर्चिभिरुपशोभितम्  ॥ १,१.१११ ॥  
सोऽपि योगिनमन्वीक्ष्य प्रणमन्तमुपस्थितम्  ।  
प्रत्युद्गम्य स्वयं देवो विश्वात्मा परिषस्वजे  ॥ १,१.११२ ॥  
परिष्वक्तस्य देवेन द्विजेन्द्रस्याथ देहतः  ।  
निर्गत्य महती ज्योत्स्ना विवेशादित्यमण्डलम्  ।  
ऋग्यजुः सामसञ्ज्ञं तत्पवित्रममलं पदम्  ॥ १,१.११३ ॥  
हिरण्यगर्भो भगवान् यत्रास्ते हव्यकव्यभुक् ।  
द्वारं तद्योगिनामाद्यं वेदान्तेषु प्रतिष्ठितम्  ।  
ब्रह्मतेजोमयं श्रीमन्निष्ठा चैव मनीषिणाम्  ॥ १,१.११४ ॥  
दृष्टमात्रो भगवतात ब्रह्मणार्चिर्मयो मुनिः  ।  
अपश्यदैश्वरं तेजः शान्तं सर्वत्रगं शिवम्  ॥ १,१.११५ ॥  
स्वात्मानमक्षरं व्योमतद्विष्णोः परमं पदम्  ।  
आनन्दमचलं ब्रह्म स्थानं तत्पारमेश्वरम्  ॥ १,१.११६ ॥  
सर्वभूतात्मभूतः स परमैश्वर्यमास्थितः  ।  
प्राप्तवानात्मनो धाम यत्तन्मोक्षाख्यमव्ययम्  ॥ १,१.११७ ॥  
तस्मात्सर्वप्रयत्नेन वर्णाश्रमविधौ स्थितः  ।  
समाश्रित्यान्तिमं भावं मायां लक्ष्मीं तरेद्बुधः  ॥ १,१.११८ ॥  
सूत उवाच  
व्याहृता हरिणा त्वेवं नारादाद्या महर्षयः  ।  
शक्रेण सहिताः सर्वे पप्रच्छुर्गरुडध्वजम्  ॥ १,१.११९ ॥  
ऋषय ऊचुः  
देवदेव हृषीकेश नाथ नारायणामल  ।  
तद्वदाशेषमस्माकं यदुक्तं भवता पुरा  ॥ १,१.१२० ॥  
इन्द्रद्युम्नाय विप्रया ज्ञानं धर्मादिगोचरम्  ।  
शुश्रूषुश्चाप्ययं शक्रः सखा तव जगन्मय  ॥ १,१.१२१ ॥  
ततः स भगवान् विष्णुः कूर्मरूपी जनार्दनः  ।  
रसातलगतो देवो नारदाद्यैर्महर्षिभिः  ॥ १,१.१२२ ॥  
पृष्टः प्रोवाच सकलं पुराणं कौर्ममुत्तमम्  ।  
सन्निधौ देवराजस्य तद्वक्ष्ये भवतामहम्  ॥ १,१.१२३ ॥  
धन्यं यशस्यामायुष्यं पुण्यं मोक्षप्रदं नृणाम्  ।  
पुराणश्रवणं विप्राः कथनं च विशेषतः  ॥ १,१.१२४ ॥  
श्रुत्वा चाध्यायमेवैकं सर्वपापैः प्रमुच्यते  ।  
उपाख्यानमथैकं वा ब्रह्मलोके महीयते  ॥ १,१.१२५ ॥  
इदं पुराणं परमं कौर्मं कूर्मस्वरूपिणा  ।  
उक्तं देवाधिदेवेन श्रद्धातव्यं द्विजातिभिः  ॥ १,१.१२६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे प्रथमोऽध्यायः  
_____________________________________________________________  
शृणुध्वमृषयः सर्वे यत्पृष्टोऽहं जगद्धितम्  ।  
वक्ष्यमाणं मया सर्वमिन्द्रद्युम्नाय भाषितम्  ॥ १,२.१ ॥  
भूतैर्भव्यैर्भविष्यद्भिश्चरितैरुपबृंहितम्  ।  
पुराणं पुण्यदं नृणां मोक्षधर्मानुकीर्तनम्  ॥ १,२.२ ॥  
अहं नारायणो देवः पूर्वमासं न मे परम्  ।  
उपास्य विपुलां निद्रां भोगिशय्यां समाश्रितः  ॥ १,२.३ ॥  
चिन्तयामि पुनः सृष्टिं निशान्ते प्रतिबुध्य तु  ।  
ततो मे सहसोत्पन्नः प्रसादो मुनिपुङ्गवा  ॥ १,२.४ ॥  
चतुर्मुखस्ततो जातो ब्रह्मा लोकपितामहः  ।  
तदन्तरेऽभवत्क्रोधः कस्माच्चित्कारणात्तदा  ॥ १,२.५ ॥  
आत्मनो मुनिशार्दूलास्तत्र देवो महेश्वरः  ।  
रुद्रः क्रोधात्मजो जज्ञे शूलपाणिस्त्रिलोचनः  ।  
तेजसा सूर्यसङ्काशस्त्रैलोक्यं संहरन्निव  ॥ १,२.६ ॥  
ततः श्रीरभवद्देवि कमलायतलोचना  ।  
सुरूपा सौम्यवदना मोहिनी सर्वदेहिनाम्  ॥ १,२.७ ॥  
शुचिस्मिता सुप्रसन्ना मङ्गला महिमास्पदा  ।  
दिव्यकान्तिसमायुक्ता दिव्यमाल्योपशोभिता  ॥ १,२.८ ॥  
नारायणी महामाया मूलप्रकृतिरव्यया  ।  
स्वधाम्ना पूरयन्तीदं मत्पार्श्वं समुपाविशत् ॥ १,२.९ ॥  
तां दृष्टवा भगवान् ब्रह्मा मामुवाच जगत्पतिः  ।  
मोहायाशेषभूतानां नियोजय सुरूपिणीम्  ।  
येनेयं विपुला सृष्टिर्वर्धते मम माधव  ॥ १,२.१० ॥  
तथोक्तोऽहं श्रियं देवीमब्रुवं प्रहसन्निव  ।  
देवीदमखिलं विश्वं सदेवासुरमानुषम्  ।  
मोहयित्वा ममादेशात्संसारे विनिपातय  ॥ १,२.११ ॥  
ज्ञानयोगरतान् दान्तान् ब्रह्मिष्ठान् ब्रह्मवादिनः  ।  
अक्रोधनान् सत्यपरान् दूरतः परिवर्जय  ॥ १,२.१२ ॥  
ध्यायिनो निर्ममान् शान्तान् धार्मिकान् वेदपारगान्  ।  
जापिनस्तापसान् विप्रान् दूरतः परिवर्जय  ॥ १,२.१३ ॥  
वेदवेदान्तविज्ञानसञ्छिन्नाशेषसंशयान्  ।  
महायज्ञपरान् विप्रान् दूरतः परिवर्जय  ॥ १,२.१४ ॥  
ये यजन्ति जपैर्हेमैर्देवदेवं महेश्वरम्  ।  
स्वाध्यायेनेज्यया दूरात्तान् प्रयत्नेन वर्जय  ॥ १,२.१५ ॥  
भक्तियोगसमायुक्तानीश्वरार्पितमानसान्  ।  
प्राणायामादिषु रतान् दूरात्परिहरामलान्  ॥ १,२.१६ ॥  
प्रणवासक्तमनसो रुद्रजप्यपरायणान्  ।  
अथर्वशिरसोऽध्येतृन् धर्मज्ञान् परिवर्जय  ॥ १,२.१७ ॥  
बहुनात्र किमुक्तेन स्वधर्मपरिपालकान्  ।  
ईश्वराराधनरतान्मन्नियोगान्न मोहय  ॥ १,२.१८ ॥  
एवं मया महामाया प्रेरिता हरिवल्लभा  ।  
यथादेशं चकारासौ तस्माल्लक्ष्मीं समर्चयेत् ॥ १,२.१९ ॥  
श्रियं ददाति विपुलां पुष्टिं मेधां यशो बलम्  ।  
अर्चिता भगवत्पत्नी तस्माल्लक्ष्मीं समर्चयेत् ॥ १,२.२० ॥  
ततोऽसृजत्स भगवान् ब्रह्मा लोकपितामहः  ।  
चराचराणि भूतानि यथापूर्वं ममाज्ञया  ॥ १,२.२१ ॥  
परीचिभृग्वङ्गिरसः पुलस्त्यं पुलहं क्रतुम्  ।  
दक्षमत्रिं वसिष्ठं च सोऽसृजद्योगविद्यया  ॥ १,२.२२ ॥  
नवैते ब्रह्मणः पुत्रा ब्रह्माणो ब्राह्मणोत्तमाः  ।  
ब्रह्मवादिन एवैते मरीच्याद्यास्तु साधकाः  ॥ १,२.२३ ॥  
ससर्ज ब्राह्मणान् वक्त्रात्क्षत्रियांश्च भुजाद्विभुः  ।  
वैश्यानूरुद्वयाद्देवः पादार्छूद्रान् पितामहः  ॥ १,२.२४ ॥  
यज्ञनिष्पत्तये ब्रह्मा शूद्रवर्जं ससर्ज ह  ।  
गुप्तये सर्ववेदानां तेभ्यो यज्ञो हि निर्बभौ  ॥ १,२.२५ ॥  
ऋचो यजूंषि सामानि तथैवाथर्वणानि च  ।  
ब्रह्मणः सहजं रूपं नित्यैषा शक्तिरव्यया  ॥ १,२.२६ ॥  
अनादिनिधना दिव्या वागुत्सृष्टा स्वयम्भुवा  ।  
आदौ वेदमयी भूता यतः सर्वाः प्रवृत्तयः  ॥ १,२.२७ ॥  
अतोऽन्यानितु शास्त्राणिपृथिव्यांयानिकानिचित् ।  
न तेषु रमते धीरः पाषण्डी तेन जायते  ॥ १,२.२८ ॥  
वेदार्थवित्तमैः कार्यं यत्स्मृतं मुनिभिः पुरा  ।  
स ज्ञेयः परमो धर्मो नान्यशास्त्रेषु संस्थितः  ॥ १,२.२९ ॥  
या वेदबाह्याः स्मृतयो याश्च काश्च कुदृष्टयः  ।  
सर्वास्ता निष्फलाः प्रेत्यतमोनिष्ठाहिताः स्मृताः  ॥ १,२.३० ॥  
पूर्वकल्पे प्रजा जाताः सर्वबादाविवर्जिताः  ।  
शुद्धान्तः करणाः सर्वाः स्वधर्मनिरताः सदा  ॥ १,२.३१ ॥  
ततः कालवशात्तासां रागद्वेषादिकोऽभवत् ।  
अधर्मो मुनिशार्दूलाः स्वधर्मप्रतिबन्धकः  ॥ १,२.३२ ॥  
ततः सा सहजा सिद्धिस्तासां नातीव जायते  ।  
रजोमात्रात्मिकास्तासां सिद्धयोऽन्यास्तदाभवन्  ॥ १,२.३३ ॥  
तासु क्षीणास्वशेषासु कालयोगेन ताः पुनः  ।  
वार्तोपायं पुनश्चक्रुर्हस्तसिद्धिं च कर्मजाम्  ।  
ततस्तासां विभुर्ब्रह्मा कर्माजीवमकल्पयत् ॥ १,२.३४ ॥  
स्वायम्भुवो मनुः पूर्वं धर्मान् प्रोवाच धर्मदृक् ।  
साक्षात्प्रजापतेर्मूर्तिर्निसृष्टा ब्रह्मणा द्विजाः  ।  
भृग्वादयस्तद्वदनाच्छ्रुत्वा धर्मानथोचिरे  ॥ १,२.३५ ॥  
यजनं याजनं दानं ब्राह्मणस्य प्रतिग्रहम्  ।  
अध्यापनं चाध्ययनं षट्कर्माणि द्विजोत्तमाः  ॥ १,२.३६ ॥  
दानमध्ययनं यज्ञो धर्मः क्षत्रियवैश्ययोः  ।  
दण्डो युद्धं क्षत्रियस्य कृषिर्वैश्यस्य शस्यते  ॥ १,२.३७ ॥  
शुश्रूषैव द्विजातीनां शूद्राणां धर्मसाधनम्  ।  
कारुकर्म तथाजीवः पाकयज्ञोऽपि धर्मतः  ॥ १,२.३८ ॥  
ततः स्थितेषु वर्णेषु स्थापयामास चाश्रमान्  ।  
गृहस्थं च वनस्थं च भिक्षुकं ब्रह्मचारिणम्  ॥ १,२.३९ ॥  
अग्नयोऽतिथिशुश्रूषा यज्ञो दानं सुरार्चनम्  ।  
गृहस्थस्य समासेन धर्मोऽयं मुनिपुङ्गवाः  ॥ १,२.४० ॥  
होमो मूलफलाशित्वं स्वाध्यायस्तप एव च  ।  
संविभागो यथान्यायं धर्मोऽयं वनवासिनाम्  ॥ १,२.४१ ॥  
भैक्षाशनं च मौनित्वं तपो ध्यानं विशेषतः  ।  
सम्यग्ज्ञानं च वैराग्यं धर्मोऽयं भिक्षुके मतः  ॥ १,२.४२ ॥  
भिक्षाचर्या च शुश्रूषा गुरोः स्वाध्याय एव च  ।  
सन्ध्याकर्माग्निकार्यं च धर्मोऽयं ब्रह्मचारिणाम्  ॥ १,२.४३ ॥  
ब्रह्मचारिवनस्थानां भिक्षुकाणां द्विजोत्तमाः  ।  
साधारणं ब्रह्मचर्यं प्रोवाच कमलोद्भवः  ॥ १,२.४४ ॥  
ऋतुकालाभिगामित्वं स्वदारेषु न चान्यतः  ।  
पर्ववर्जं गृहस्थस्य ब्रह्मचर्यमुदाहृतम्  ॥ १,२.४५ ॥  
आगर्भसम्भवादाद्यात्कार्यं तेनाप्रमादतः  ।  
अकुर्वाणस्तु विप्रेन्द्रा भ्रूणहा तु प्रजायते  ॥ १,२.४६ ॥  
वेदाभ्यासोऽन्वहं शक्त्या श्राद्धं चातिथिपूजनम्  ।  
गृहस्थस्य परो धर्मो देवताभ्यर्चनं तथा  ॥ १,२.४७ ॥  
वैवाह्ममग्निमिन्धीत सायं प्रातर्यथाविधि  ।  
देशान्तरगतो वाथ मृतपत्नीक एव वा  ॥ १,२.४८ ॥  
त्रयाणामाश्रमाणां तु गृहस्थो योनिरुच्यते  ।  
अन्ये तमुपजीवन्ति तस्माच्छ्रेयान् गृहाश्रमी  ॥ १,२.४९ ॥  
ऐकाश्रम्यं गृहस्थस्य त्रयाणां श्रुतिदर्शनात् ।  
तस्माद्गार्हस्थ्यमेवैकं विज्ञेयं धर्मसाधनम्  ॥ १,२.५० ॥  
परित्यजेदर्थकामौ यौ स्यातां धर्मवर्जितौ  ।  
सर्वलोकविरुद्धं च धर्ममप्याचरेन्न तु  ॥ १,२.५१ ॥  
धर्मात्सञ्जायते ह्यर्थो धर्मात्कामोऽभिजायते  ।  
धर्म एवापवर्गाय तस्माद्धर्मं समाश्रयेत् ॥ १,२.५२ ॥  
धर्मश्चार्थश्च कामश्च त्रिवर्गस्त्रिगुणो मतः  ।  
सत्त्वं रजस्तमश्चेति तस्माद्धर्मं समाश्रयेत् ॥ १,२.५३ ॥  
ऊर्ध्वं गच्छन्ति सत्त्वस्था मध्ये तिष्ठन्ति राजसाः  ।  
जघन्यगुणवृत्तिस्था अधो गच्छन्ति तामसाः  ॥ १,२.५४ ॥  
यस्मिन् धर्मसमायुक्तावर्थकामौ व्यवस्थितौ  ।  
इह लोके सुखी भूत्वा प्रेत्यानन्त्याय कल्पते  ॥ १,२.५५ ॥  
धर्मात्सञ्जायते मोक्षो ह्यर्थात्कामोऽभिजायते  ।  
एवं साधनसाध्यत्वं चातुर्विध्ये प्रदर्शितम्  ॥ १,२.५६ ॥  
य एवं वेद धर्मार्थकाममोक्षस्य मानवः  ।  
माहात्म्यं चानुतिष्ठेत स चानन्त्याय कल्पते  ॥ १,२.५७ ॥  
तस्मादर्थं च कामं च त्यक्त्वा धर्मं समाश्रयेत् ।  
धर्मात्सञ्जायते सर्वमित्याहुर्ब्रह्मवादिनः  ॥ १,२.५८ ॥  
धर्मेण धार्यते सर्वं जगत्स्थावरजङ्गमम्  ।  
अनादिनिधना शक्तिः सैषा ब्राह्मी द्विजोत्तमाः  ॥ १,२.५९ ॥  
कर्मणा प्राप्यते धर्मो ज्ञानेन च न संशयः  ।  
तस्माज्ज्ञानेन सहितं कर्मयोगं समाचरेत् ॥ १,२.६० ॥  
प्रवृत्तं च निवृत्तं च द्विविधं कर्म वैदिकम्  ।  
ज्ञानपूर्वं निवृत्तं स्यात्प्रवृत्तं यदतोऽन्यथा  ॥ १,२.६१ ॥  
निवृत्तं सेवमानस्तु याति तत्परमं पदम्  ।  
तस्मान्निवृत्तं संसेव्यमन्यथा संसरेत्पुनः  ॥ १,२.६२ ॥  
क्षमा दमो दया दानमलोभस्त्याग एव च  ।  
आर्जवं चानसूया च तीर्थानुसरणं तथा  ॥ १,२.६३ ॥  
सत्यं सन्तोष आस्तिक्यं श्रद्धा चेन्द्रियनिग्रहः  ।  
देवताभ्यर्चनं पूजा ब्राह्मणानां विशेषतः  ॥ १,२.६४ ॥  
आहिंसा प्रियवादित्वमपैशुन्यमकल्कता  ।  
सामासिकमिमं धर्मं चातुर्वर्ण्येऽब्रवीन्मनुः  ॥ १,२.६५ ॥  
प्राजापत्यं ब्राह्मणानां स्मृतं स्थानं क्रियावताम्  ।  
स्थानमैन्द्रं क्षत्रियाणां सङ्ग्रामेष्वपलायिनाम्  ॥ १,२.६६ ॥  
वैश्यानां मारुतं स्थानं स्वधर्ममनुवर्तताम्  ।  
गान्धर्वं शूद्रजातीनां परिचारेण वर्तताम्  ॥ १,२.६७ ॥  
अष्टाशीतिसहस्त्राणामृषीणामूर्ध्वरेतसाम्  ।  
स्मृतं तेषां तु यत्स्थानं तदेव गुरुवासिनाम्  ॥ १,२.६८ ॥  
सप्तर्षोणां तु यत्स्थानं स्मृतं तद्वै वनौकसाम्  ।  
प्राजापत्यं गृहस्थानां स्थानमुक्तं स्वयम्भुवा  ॥ १,२.६९ ॥  
यतीनां यतचित्तानां न्यासिनामूर्ध्वरेतसाम्  ।  
हैरण्यगर्भं तत्स्थानं यस्मान्नावर्तते पुनः  ॥ १,२.७० ॥  
योगिनाममृतं स्थानं व्योमाख्यं परमाक्षरम्  ।  
आनन्दमैश्वरं धाम सा काष्ठा सा परागतिः  ॥ १,२.७१ ॥  
ऋषच ऊचुः  
भगवन् देवतारिघ्न हिरण्याक्षनिषूदन  ।  
चत्वारो ह्याश्रमाः प्रोक्ता योगिनामेक उच्यते  ॥ १,२.७२ ॥  
श्रीकूर्म ऊवाच  
सर्वकर्माणि सन्न्यस्य समाधिमचलं श्रितः  ।  
य आस्ते निश्चलो योगी स सन्न्यासी न पञ्चमः  ॥ १,२.७३ ॥  
सर्वेषामाश्रमाणां तु द्वैविध्यं श्रुतदर्शितम्  ।  
ब्रह्मचार्युपकुर्वाणो नैष्ठिको ब्रह्मतत्परः  ॥ १,२.७४ ॥  
योऽधीत्यविधिवद्वेदान् गृहस्थाश्रममाव्रजेत् ।  
उपकुर्वाणको ज्ञेयो नैष्ठिको मरणान्तिकः  ॥ १,२.७५ ॥  
उदासीनः साधकश्च गृहस्थो द्विविधो भवेत् ।  
कुटुम्बभरणे यत्तः साधकोऽसौ गृही भवेत् ॥ १,२.७६ ॥  
ऋणानित्रीण्यपाकृत्यत्यक्त्वा भार्याधनादिकम्  ।  
एकाकी यस्तु विचरेदुदासीनः स मौक्षिकः  ॥ १,२.७७ ॥  
तपस्तप्यति योऽरण्ये यजेद्देवान् जुहोति च  ।  
स्वाध्याये चैव निरतो वनस्थस्तापसो मतः  ॥ १,२.७८ ॥  
तपसा कर्षितोऽत्यर्थं यस्तु ध्यानपरो भवेत् ।  
सान्न्यासिकः स विज्ञेयो वानप्रस्थाश्रमे स्थितः  ॥ १,२.७९ ॥  
योगाभ्यासरतो नित्यमारुरुक्षुर्जितेन्द्रियः  ।  
ज्ञानाय वर्तते भिक्षुः प्रोच्यते पारमेष्ठिकः  ॥ १,२.८० ॥  
यस्त्वात्मरतिरेव स्यान्नित्यतृप्तो महामुनिः  ।  
सम्यग्दर्शनसम्पन्नः स योगी भिक्षुरुच्यते  ॥ १,२.८१ ॥  
ज्ञानसन्न्यासिनः केचिद्वेदसन्न्यासिनोऽपरे  ।  
कर्मसन्यासिनः केचित्त्रिविधाः परामेष्ठिकाः  ॥ १,२.८२ ॥  
योगी च त्रिविधो ज्ञेयो भौतिकः साङ्ख्य एव च  ।  
तृतीयोत्याश्रमी प्रोक्ती योगमुत्तममास्थितः  ॥ १,२.८३ ॥  
प्रथमा भावना पूर्वे साङ्ख्ये त्वक्षरभावना  ।  
तृतीये चान्तिमा प्रोक्ता भावना पारमेश्वरी  ॥ १,२.८४ ॥  
तस्मादेतद्विजानीध्वमाश्रमाणां चतुष्टयम्  ।  
सर्वेषु वेदशास्त्रेषु पञ्चमो नोपपद्यते  ॥ १,२.८५ ॥  
एवं वर्णाश्रमान् सृष्ट्वा देवदेवो निरञ्जनः  ।  
दक्षादीन् प्राह विश्वात्मा सृजध्वं विविधाः प्रजाः  ॥ १,२.८६ ॥  
ब्रह्मणो वचनात्पुत्रा दक्षाद्या मुनिसत्तमाः  ।  
असृजन्त प्रजाः सर्वा देवमानुषपूर्विकाः  ॥ १,२.८७ ॥  
इत्येष भगवान् ब्रह्मा स्त्रष्ट्वत्वे स व्यवस्थितः  ।  
अहं वै पालयामीदं संहरिष्यति शूलभृत् ॥ १,२.८८ ॥  
तिस्त्रस्तु मूर्तयः प्रोक्ता ब्रह्मविष्णुमहेश्वराः  ।  
रजः सत्त्वतमोयोगात्परस्य परमात्मनः  ॥ १,२.८९ ॥  
अनोयन्यमनुरक्तास्ते ह्यन्योन्यमुपजीविनः  ।  
अन्योन्यं प्रणताश्चैव लीलया परमेश्वराः  ॥ १,२.९० ॥  
ब्राह्मी माहेश्वरी चैव तथैवाक्षरभावना  ।  
तिस्त्रस्तु भावना रुद्रे वर्तन्ते सततं द्विजाः  ॥ १,२.९१ ॥  
प्रवर्तते मय्यजस्त्रमाद्या चाक्षरभावना  ।  
द्वितीया ब्रह्मणः प्रोक्ता देवस्याक्षरभावना  ॥ १,२.९२ ॥  
अहं चैव महादेवो न भिन्नौ परमार्थतः  ।  
विभज्यस्वेच्छयात्मानं सोऽन्यर्यामीश्वरः स्थितः  ॥ १,२.९३ ॥  
त्रैलोक्यमखिलं स्त्रष्टुं सदेवासुरमानुषम्  ।  
पुरुषः परतोऽव्यक्ताद्ब्रह्मत्वं समुपागमत् ॥ १,२.९४ ॥  
तस्माद्ब्रह्मा महादेवो विष्णुर्विश्वेश्वरः परः  ।  
एकस्यैव स्मृतास्तिस्त्रस्तनूः कार्यवशात्प्रभोः  ॥ १,२.९५ ॥  
तस्मात्सर्वप्रयत्नेन वन्द्याः पूज्याः प्रयत्नतः  ।  
यदीच्छेदचिरात्स्थानं यत्तन्मोक्षाख्यमव्ययम्  ॥ १,२.९६ ॥  
वर्णाश्रमप्रयुक्तेन धर्मेण प्रीतिसंयुतः  ।  
पूजयेद्भावयुक्तेन यावज्जीवं प्रतिज्ञया  ॥ १,२.९७ ॥  
चतुर्णामाश्रमाणां तु प्रोक्तोऽयं विधिवद्द्विजाः  ।  
आश्रमो वैष्णवो ब्राह्मो हराश्रम इति त्रयः  ॥ १,२.९८ ॥  
तल्लिङ्गधारी सततं तद्भक्तजनवत्सलः  ।  
ध्यायेदथार्चयेदेतान् ब्रह्मविद्यापरायणः  ॥ १,२.९९ ॥  
सर्वेषामेव भक्तानां शम्भोर्लिङ्गमनुत्तमम्  ।  
सितेन भस्मना कार्यं ललाटे तु त्रिपुण्ड्रकम्  ॥ १,२.१०० ॥  
यस्तु नारायणं देवं प्रपन्नः परमं पदम्  ।  
धारयेत्सर्वदा शूलं ललाटे गन्धवारिभिः  ॥ १,२.१०१ ॥  
प्रपन्ना ये जगद्बीजं ब्रह्माणं परमेष्ठिनम्  ।  
तेषां ललाटे तिलकं धारणीयं तु सर्वदा  ॥ १,२.१०२ ॥  
योऽसावनादिर्भूतादिः कालात्मासौ धृतो भवेत् ।  
उपर्यधो भावयोगात्त्रिपुण्ड्रस्य तु धारणात् ॥ १,२.१०३ ॥  
यत्तत्प्रधानं त्रिगुणं ब्रह्मविष्णुशिवात्मकम्  ।  
धृतं त्रिशूलधरणाद्भवत्येव न संशयः  ॥ १,२.१०४ ॥  
ब्रह्मतेजोमयं शुक्लं यदेतन्मण्डलं रवेः  ।  
भवत्येव धृतं स्थानमैश्वरं तिलके कृते  ॥ १,२.१०५ ॥  
तस्मात्कार्यं त्रिशूलाङ्कं तथा च तिलकं शुभम्  ।  
त्रियायुषं च भक्तानां त्रयाणां विधिपूर्वकम्  ॥ १,२.१०६ ॥  
यजेत जुहुयादग्नौ जपेद्दद्याज्जितेन्द्रियः  ।  
शान्तो दान्तो जितक्रोधो वर्णाश्रमविधानवित् ॥ १,२.१०७ ॥  
एवं परिचरेद्देवान् यावज्जीवं समाहितः  ।  
तेषां संस्थानमचलं सोऽचिरादधिगच्छति  ॥ १,२.१०८ ॥  
इति श्रीकूर्मपुराणे षट्साहस्त्र्यां संहितायां पूर्वविभागे द्वितीयोऽध्यायः  
वर्णा भगवतोद्दिष्टाश्चत्वारोऽप्याश्रमास्तथा  ।  
इदानीं क्रममस्माकमाश्रमाणां वद प्रभो  ॥ १,३.१ ॥  
ब्रह्मचारी गृहस्थश्च वानप्रस्थो यतिस्तथा  ।  
क्रमेणैवाश्रमाः प्रोक्ताः कारणादन्यथा भवेत् ॥ १,३.२ ॥  
उत्पन्नज्ञानविज्ञानो वैराग्यं परमं गतः  ।  
प्रव्रजेद्ब्रह्मचर्यात्तु यदिच्छेत्परमां गतिम्  ॥ १,३.३ ॥  
दारानाहृत्य विधिवदन्यथा विविधैर्मखैः  ।  
यजेदुत्पादयेत्पुत्रान् विरक्तो यदि सन्न्यसेत् ॥ १,३.४ ॥  
अनिष्ट्वा विधिवद्यज्ञैरनुत्पाद्य तथात्मजम्  ।  
नगार्हस्थ्यं गृहीत्यक्त्वा सन्न्यसेद्बुद्धिमान् द्विजः  ॥ १,३.५ ॥  
अथ वैराग्यवेगेन स्थातुं नोत्सहते गृहे  ।  
तत्रैव सन्न्यसेद्विद्वाननिष्ट्वापि द्विजोत्तमः  ॥ १,३.६ ॥  
अन्यथा विविधैर्यज्ञैरिष्ट्वा वनमथाक्षयेत् ।  
तपस्तप्त्वा तपोयोगाद्विरक्तः सन्न्यसेद्यदि  ॥ १,३.७ ॥  
वानप्रस्थाश्रमं गत्वा न गृहं प्रविशेत्पुनः  ।  
न सन्न्यासी वनं चाथ ब्रह्माचर्यं न साधकः  ॥ १,३.८ ॥  
प्राजापत्यां निरूप्येष्टिमाग्नेयीमथवा द्विजः  ।  
प्रव्रजेत गृही विद्वान् वनाद्वा श्रुतिचोदनात् ॥ १,३.९ ॥  
प्रकर्तुमसमर्थोऽपि जुहोतियजतिक्रियाः  ।  
अन्धः पङ्गुर्दरिद्रो वा विरक्तः सन्न्यसेद्द्विजः  ॥ १,३.१० ॥  
सर्वेषामेव वैराग्यं सन्न्यासाय विधीयते  ।  
पतत्येवाविरक्तो यः सन्न्यासं कर्तुमिच्छति  ॥ १,३.११ ॥  
एकस्मिन्नथवा सम्यग्वर्तेतामरणं द्विजः  ।  
श्रद्धावनाश्रमे युक्तः सोऽमृतत्वाय कल्पते  ॥ १,३.१२ ॥  
न्यायागतधनः शान्तो ब्रह्मविद्यापरायणः  ।  
स्वधर्मपालको नित्यं सोऽमृतत्वाय कल्पते  ॥ १,३.१३ ॥  
ब्रह्मण्याधाय क्रमाणि निःसङ्गः कामवर्जितः  ।  
प्रसन्नेनैव मनसा कुर्वाणो याति तत्पदम्  ॥ १,३.१४ ॥  
ब्रह्मणा दीयते देयं ब्रह्मणे सम्प्रदीयते  ।  
ब्रह्मैव दीयते चेति ब्रह्मार्पणमिदं परम्  ॥ १,३.१५ ॥  
नाहं कर्ता सर्वमेतद्ब्रह्मैव कुरुते तथा  ।  
एतद्ब्रह्मार्पणं प्रोक्तमृषिभिः तत्त्वदर्शिभिः  ॥ १,३.१६ ॥  
प्रीणातु भगवानीशः कर्मणानेन शाश्वतः  ।  
करोति सततं बुद्ध्या ब्रह्मार्पणमिदं परम्  ॥ १,३.१७ ॥  
यद्वा फलानां सन्न्यासं प्रकुर्यात्परमेश्वरे  ।  
कर्मणामेतदप्याहुः ब्रह्मार्पणमनुत्तमम्  ॥ १,३.१८ ॥  
कार्यमित्येव यत्कर्म नियतं सङ्गवर्जितम्  ।  
क्रियते विदुषा कर्म तद्भवेदपि मोक्षदम्  ॥ १,३.१९ ॥  
अन्यथा यदि कर्माणि कुर्यान्नित्यमपि द्विजः  ।  
अकृत्वा फलसन्न्यासं बध्यते तत्फलेन तु  ॥ १,३.२० ॥  
तस्मात्सर्वप्रयत्नेन त्यक्त्वा कर्माश्रितं फलम्  ।  
अविद्वानपि कुर्वोत कर्माप्नोत्यचिरात्पदम्  ॥ १,३.२१ ॥  
कर्मणा क्षीयते पापमैहिकं पौर्विकं तथा  ।  
मनः प्रसादमन्वेति ब्रह्म विज्ञायते ततः  ॥ १,३.२२ ॥  
कर्मणा सहिताज्ज्ञानात्सम्यग्योगोऽबिजायते  ।  
ज्ञानं च कर्मसहितं जायते दोषवर्जितम्  ॥ १,३.२३ ॥  
तस्मात्सर्वप्रयत्नेन तत्र तत्राश्रमे रतः  ।  
कर्माणीश्वरतुष्ट्यर्थं कुर्यान्नैष्कर्म्यमाप्नुयात् ॥ १,३.२४ ॥  
सम्प्राप्य परमं ज्ञानं नैष्कर्म्यं तत्प्रसादतः  ।  
एकाकी निर्ममः शान्तो जीवन्नेव विमुच्यते  ॥ १,३.२५ ॥  
वीक्षते परमात्मानं परं ब्रह्म महेश्वरम्  ।  
नित्यानन्दं निराभासं तस्मिन्नेव लयं व्रजेत् ॥ १,३.२६ ॥  
तस्मात्सेवेत सततं कर्मयोगं प्रसन्नधीः  ।  
तृप्तये परमेशस्य तत्पदं याति शाश्वतम्  ॥ १,३.२७ ॥  
एतद्वः सथितं सर्वं चातुराश्रम्यमुत्तमम्  ।  
न ह्येतत्समतिक्रम्य सिद्धिं विन्दति मानवः  ॥ १,३.२८ ॥  
इति श्रीकूर्मपुराणे षट्साहस्त्र्यां संहितायां पूर्वविभागे तृतीयोऽध्यायः  
श्रुत्वाऽश्रमविधिं कृत्सनमृषयो हृष्टमानसाः  ।  
नमस्कृत्य हृषीकेशं पुनर्वचनमब्रुवन्  ॥ १,४.१ ॥  
मुनय ऊचुः  
भाषितं भवता सर्वं चातुराश्रम्यमुत्तमम्  ।  
इदानीं श्रोतुमिच्छामो यथा सम्भवते जगत् ॥ १,४.२ ॥  
कुतः सर्वमिदं जातं कस्मिंश्च लयमेष्यति  ।  
नियन्ता कश्च सर्वेषां वदस्व पुरुषोत्तम  ॥ १,४.३ ॥  
श्रुत्वा नारायणो वाक्यमृषीणां कूर्मरूपधृक् ।  
प्राह गम्भीरया वाचा भूतानां प्रभवाप्ययौ  ॥ १,४.४ ॥  
महेश्वरः परोऽव्यक्तश्चतुर्व्यूहः सनातनः  ।  
अनन्तश्चाप्रमेयश्च नियन्ता विश्वतोमुखः  ॥ १,४.५ ॥  
अव्यक्तं कारणं यत्तन्नित्यं सदसदात्मकम्  ।  
प्रधानं प्रकृतिश्चेति यदाहुस्तत्त्वचिन्तकाः  ॥ १,४.६ ॥  
गन्धवर्णरसैर्हेनं शब्दस्पर्शविवर्जितम्  ।  
अजरं ध्रुवमक्षय्यं नित्यं स्वात्मन्यवस्थितम्  ॥ १,४.७ ॥  
जगद्योनिर्महाभूतं परं ब्रह्म सनातनम्  ।  
विग्रहः सर्वभूतानामात्मनाधिष्ठितं महत् ॥ १,४.८ ॥  
अनाद्यन्तमजं सूक्ष्मं त्रिगुणं प्रभवाप्ययम्  ।  
असाम्प्रतमविज्ञेयं ब्रह्माग्रे समवर्तत  ॥ १,४.९ ॥  
गुणसाम्ये तदा तस्मिन् पुरुषे चात्मनि स्थिते  ।  
प्राकृतः प्रलयो ज्ञेयो यावद्विश्वसमुद्भवः  ॥ १,४.१० ॥  
ब्राह्मी रात्रिरियं प्रोक्ता अहः सृष्टिरुदाहृता  ।  
अहर्न विद्यते तस्य न रात्रिर्ह्युपचारतः  ॥ १,४.११ ॥  
निशान्ते प्रतिबुद्धोऽसौ जगदादिरनादिमान्  ।  
सर्वभूतमयोऽव्यक्तो ह्यन्तर्यामीश्वरः परः  ॥ १,४.१२ ॥  
प्रकृतिं पुरुषं चैव प्रविश्याशु महेश्वरः  ।  
क्षोभयामास योगेन परेण परमेश्वरः  ॥ १,४.१३ ॥  
यथा मदो नरस्त्रीणां यथा वा माधवोऽनिलः  ।  
अनुप्रविष्टः क्षोभाय तथासौ योगमूर्तिमान्  ॥ १,४.१४ ॥  
स एव क्षोभको विप्राः क्षोभ्यश्च परमेश्वरः  ।  
स सङ्कोचविकासाभ्यां प्रधानत्वेऽपि च स्थितः  ॥ १,४.१५ ॥  
प्रधानात्क्षोभ्यमाणाच्च तथा पुंसः पुरातनात् ।  
प्रादुरासीन्महद्बीजं प्रधानपुरुषात्मकम्  ॥ १,४.१६ ॥  
महानात्मा मतिर्ब्रह्मा प्रबुद्धिः ख्यातिरीश्वरः  ।  
प्रज्ञाधृतिः स्मृतिः संविदेतस्मादिति तत्स्मृतम्  ॥ १,४.१७ ॥  
वैकारिकस्तैजसश्च भूतादिश्चैव तामसः  ।  
त्रिविधोऽयमहङ्कारो महतः सम्बभूव ह  ॥ १,४.१८ ॥  
अहङ्कारोऽबिमानश्च कर्ता मन्ता च स स्मृतः  ।  
आत्मा च पुद्गलो जीवो यतः सर्वाः प्रवृत्तयः  ॥ १,४.१९ ॥  
पञ्चभूतान्यहङ्कारात्तन्मात्राणि च जज्ञिरे  ।  
इन्द्रियाणि तथा देवाः सर्वं तस्यात्मजं जगत् ॥ १,४.२० ॥  
मनस्त्वव्यक्तजं प्रोक्तं विकारः प्रथमः स्मृतः  ।  
येनासौ जायते कर्ता भूतादींश्चानुपश्यति  ॥ १,४.२१ ॥  
वैकारिकादहङ्कारात्सर्गो वैकारिकोऽभवत् ।  
तैजसानीन्द्रियाणि स्युर्देवा वैकारिका दश  ॥ १,४.२२ ॥  
एकादशं मनस्तत्र स्वगुणेनोभयात्मकम्  ।  
भूततन्मात्रसर्गोऽयं भूतादेरभवन् प्रजाः  ॥ १,४.२३ ॥  
भूतादिस्तु विकुर्वाणः शब्दमात्रं ससर्ज ह  ।  
आकाशं शुषिरं तस्मादुत्पन्नं शब्दलक्षणम्  ॥ १,४.२४ ॥  
आकाशस्तु विकुर्वाणः स्पर्शमात्रं ससर्ज ह  ।  
वायुरुत्पद्यते तस्मात्तस्य स्पर्शो गुणो मतः  ॥ १,४.२५ ॥  
वायुश्चापि विकुर्वाणो रूपमात्रं ससर्ज ह  ।  
ज्योतिरुत्पद्यते वायोस्तद्रूपगुणमुच्यते  ॥ १,४.२६ ॥  
ज्योतिश्चापि विकुर्वाणं रसमात्रं ससर्ज ह  ।  
सम्भवन्ति ततोऽम्भांसि रसाधाराणि तानि तु  ॥ १,४.२७ ॥  
आपश्चापि विकुर्वन्त्यो गन्धमात्रं ससर्जिरे  ।  
सङ्घातो जायते तस्मात्तस्य गन्धो गुणो मतः  ॥ १,४.२८ ॥  
आकाशं शब्दमात्रं यत्स्पर्शमात्रं समावृणोत् ।  
द्विगुणस्तु ततो वायुः शब्दस्पर्शात्मकोऽभवत् ॥ १,४.२९ ॥  
रूपं तथैवाविशतः शब्दस्पर्शौ गुणावुभौ  ।  
त्रिगुणः स्यात्ततो वह्निः स शब्दस्पर्शरूपवान्  ॥ १,४.३० ॥  
शब्द स्पर्शश्च रूपं च रसमात्रं समाविशन्  ।  
तस्माच्चतुर्गुणा आपो विज्ञेयास्तु रसात्मिकाः  ॥ १,४.३१ ॥  
शब्दः स्पर्शश्च रूपं च रसो गन्धं समाविशन्  ।  
तसमात्पञ्चगुणा भूमिः स्थूला भूतेषु शब्द्यते  ॥ १,४.३२ ॥  
शान्ता घोराश्च मूढाश्च विशेषास्तेन ते स्मृताः  ।  
परस्परानुप्रवेशाद्धारयन्ति परस्परम्  ॥ १,४.३३ ॥  
एते सप्त महात्मानो ह्यन्योन्यस्य समाश्रयात् ।  
नाशक्नुवन् प्रजाः स्त्रष्टुमसमागम्य कृत्स्नशः  ॥ १,४.३४ ॥  
पुरुषाधिष्ठितात्वाच्च अव्यक्तानुग्रहेण च  ।  
महादादयो विशेषान्ता ह्मण्डमुत्पादयन्ति ते  ॥ १,४.३५ ॥  
एककालसमुत्पन्नं जलबुद्बुदवच्च तत् ।  
विशेषेभ्योऽण्डमभवद्बृहत्तदुदकेशयम्  ॥ १,४.३६ ॥  
तस्मिन् कार्यस्य करणं संसिद्धिः परमेष्ठिनः  ।  
प्राकृतेऽण्डे विवृत्तः स क्षेत्रज्ञो ब्रह्मसञ्ज्ञितः  ॥ १,४.३७ ॥  
स वै शरीरी प्रथमः स वै पुरुष उच्यते  ।  
आदिकर्ता स भूतानां ब्रह्माग्रे समवर्तत  ॥ १,४.३८ ॥  
यमाहुः पुरुषं हंसं प्रधानात्परतः स्थितम्  ।  
हिरण्यगर्भं कपिलं छन्दोमूर्ति सनातनम्  ॥ १,४.३९ ॥  
मेरुरुल्बमभूत्तस्य जरायुश्चापि पर्वताः  ।  
गर्भोदकं समुद्राश्च तस्यासन् परमात्मनः  ॥ १,४.४० ॥  
तस्मिन्नण्डेऽभवद्विश्वं सदेवासुरमानुषम्  ।  
चन्द्रादित्यौ सनक्षत्रौ सग्रहौ सह वायुना  ॥ १,४.४१ ॥  
अद्भिर्दशगुणाभिश्च बाह्यतोऽण्डं समावृतम्  ।  
आपो दशगुणेनैव तेजसा बाह्यतो वृताः  ॥ १,४.४२ ॥  
तेजो दशगुणेनैव बाह्यतो वायुनावृतम्  ।  
आकाशेनावृतो वायुः खं तु भूतादिनावृतम्  ॥ १,४.४३ ॥  
भूतादिर्महता तद्वदव्यक्तेनावृतो महान्  ।  
एते लोका महात्मनः सर्वतत्त्वाभिमानिनः  ॥ १,४.४४ ॥  
वसन्ति तत्र पुरुषास्तदात्मानो व्यवस्थिताः  ।  
ईश्वरा योगधर्माणो ये चान्ये तत्त्वचिन्तकाः  ॥ १,४.४५ ॥  
सर्वज्ञाः शान्तरजसो नित्यं मुदितमानसाः  ।  
एतैरावरणैरण्डं सप्तभिः प्राकृतैर्वृतम्  ॥ १,४.४६ ॥  
एतावच्छक्यते वक्तुं मायैषा गहना द्विजाः  ।  
एतत्प्राधानिकं कार्यं यन्मया बीजमीरितम्  ।  
प्रजापतेः परा मूर्तिरितीयं वैदिकी श्रुतिः  ॥ १,४.४७ ॥  
ब्रह्माण्डमेतत्सकलं सप्तलोकतलान्वितम्  ।  
द्वितीयं तस्य देवस्य शरीरं परमेष्ठिनः  ॥ १,४.४८ ॥  
हिरण्यगर्भो भगवान् ब्रह्मा वै कनकाण्डजः  ।  
तृतीयं भगवद्रूपं प्राहुर्वेदार्थवेदिनः  ॥ १,४.४९ ॥  
रजोगुणमयं चान्यद्रूपं तस्यैव धीमतः  ।  
चतुर्मुखः स भगवान् जगत्सृष्टौ प्रवर्तते  ॥ १,४.५० ॥  
सृष्टं च पाति सकलं विश्वात्मा विश्वतोमुखः  ।  
सत्त्वं गुणमुपाश्रित्य विष्णुर्विश्वेश्वरः स्वयम्  ॥ १,४.५१ ॥  
अन्तकाले स्वयं देवः सर्वात्मा परमेश्वरः  ।  
तमोगुणं समाश्रित्य रुद्रः संहरते जगत् ॥ १,४.५२ ॥  
एकोऽपि सन्महादेवस्त्रिधासौ समवस्थितः  ।  
सर्गरक्षालयगुणैर्निर्गुणोऽपि निरञ्जनः  ।  
एकधा स द्विधा चैव त्रिधा च बहुधा पुनः  ॥ १,४.५३ ॥  
योगेश्वरः शरीराणि करोति विकरोति च  ।  
नानाकृतिक्रियारूपनामवन्ति स्वलीलया  ॥ १,४.५४ ॥  
हिताय चैव भक्तानां स एव ग्रसते पुनः  ।  
त्रिधा विभज्य चात्मानं त्रैकाल्ये सम्प्रवर्तते  ।  
सृजते ग्रसते चैव वीक्षते च विशेषतः  ॥ १,४.५५ ॥  
यस्मात्सृष्ट्वानुगृह्णाति ग्रसते च पुनः प्रजाः  ।  
गुणात्मकत्वात्त्रैकाल्ये तस्मादेकः स उच्यते  ॥ १,४.५६ ॥  
अग्रे हिरण्यगर्भः स प्रादुर्भूतः सनातनः  ।  
आदित्वादादिदेवोऽसौ अजातत्वादजः स्मृतः  ॥ १,४.५७ ॥  
पातियस्मात्प्रजाः सर्वाः प्रजापतिरिति स्मृतः  ।  
देवेषु च महादेवो माहदेव इति स्मृतः  ॥ १,४.५८ ॥  
बृहत्त्वाच्च स्मृतो ब्रह्मा परत्वात्परमेश्वरः  ।  
वशित्वादप्यवश्यत्वादीश्वरः परिभाषितः  ॥ १,४.५९ ॥  
ऋषिः सर्वत्रगत्वेन हरिः सर्वहरो यतः  ।  
अनुत्पादाच्च पूर्वत्वात्स्वयम्भूरिति स स्मृतः  ॥ १,४.६० ॥  
नराणामयनो यस्मात्तेन नारायणः स्मृतः  ।  
हरः संसारहरणाद्विभुत्वाद्विष्णुरुच्यते  ॥ १,४.६१ ॥  
भगवान् सर्वविज्ञानादवनादोमिति स्मृतः  ।  
सर्वज्ञः सर्वविज्ञानात्सर्वः सर्वमयो यतः  ॥ १,४.६२ ॥  
शिवः स निर्मलो यस्माद्विभुः सर्वगतो यतः  ।  
तारणात्सर्वदुः खानां तारकः परिगीयते  ॥ १,४.६३ ॥  
बहुनात्र किमुक्तेन सर्वं ब्रह्ममयं जगत् ।  
अनेकभेदभिन्नस्तु क्रीडते परमेश्वरः  ॥ १,४.६४ ॥  
इत्येष प्राकृतः सर्गः सङ्क्षेपात्कथितो मया  ।  
अबुद्धिपूर्वको विप्रा ब्राह्मीं सृष्टिं निबोधत  ॥ १,४.६५ ॥  
इति श्रीकूर्मपुराणे षट्साहस्त्र्यां संहितायां पूर्वंविभागे चतुर्थोऽध्यायः  
स्वयम्भुवो विवृत्तस्य कालसङ्ख्या द्विजोत्तमाः  ।  
न शक्यते समाख्यातुं बहुवर्षैरपि स्वयम्  ॥ १,५.१ ॥  
कालसङ्ख्या समासेन परार्धद्वयकल्पिता  ।  
स एव स्यात्परः कालः तदन्ते प्रतिसृज्यते  ॥ १,५.२ ॥  
निजेन तस्य मानेन आयुर्वर्षशतं स्मृतम्  ।  
तत्पराख्यं तदर्धं च परार्धमभिदीयते  ॥ १,५.३ ॥  
काष्ठा पञ्चदश ख्याता निमेषा द्विजसत्तमाः  ।  
काष्ठास्त्रिंशत्कला त्रिंशत्कला मौहूर्तिकी गतिः  ॥ १,५.४ ॥  
तावत्सङ्ख्यैरहोरात्रं मुहूर्तैर्मानुषं स्मृतम्  ।  
अहोरात्राणि तावन्ति मासः पक्षद्वयात्मकः  ॥ १,५.५ ॥  
तैः षड्भिरयनं वर्षं द्वेऽयने दक्षिणोत्तरे  ।  
अयनं दक्षिणं रात्रिर्देवानामुत्तरं दिनम्  ॥ १,५.६ ॥  
दिव्यैर्वर्षसहस्त्रैस्तु कृतत्रेतादिसञ्ज्ञितम्  ।  
चतुर्युगं द्वादशभिः तद्विभागं निबोधत  ॥ १,५.७ ॥  
चत्वार्याहुः सहस्त्राणि वर्षाणां तत्कृतं युगम्  ।  
तस्य तावच्छती सन्ध्या सन्ध्यांशश्च कृतस्य तु  ॥ १,५.८ ॥  
त्रिशती द्विशती सन्ध्या तथा चैकशती क्रमात् ।  
अंशकं षट्शतं तस्मात्कृसन्ध्यांशकं विना  ॥ १,५.९ ॥  
त्रिद्व्येकसाहस्त्रमतो विना सन्ध्यांशकेन तु  ।  
त्रेताद्वापरतिष्याणां कालज्ञाने प्रकीर्तितम्  ॥ १,५.१० ॥  
एतद्द्वादशसाहस्त्रं साधिकं परिकल्पितम्  ।  
तदेकसप्ततिगुणं मनोरन्तरमुच्यते  ॥ १,५.११ ॥  
ब्रह्मणो दिवसे विप्रा मनवः स्युश्चतुर्दश  ।  
स्वायम्भुवादयः सर्वे ततः सावर्णिकादयः  ॥ १,५.१२ ॥  
तैरियं पृथिवी सर्वा सप्तद्वीपा सपर्वता  ।  
पूर्णं युगसहस्त्रं वै परिपाल्या नरेश्वरैः  ॥ १,५.१३ ॥  
मन्वन्तरेण चैकेन सर्वाण्येवान्तराणि वै  ।  
व्याख्यातानि न सन्देहः कल्पं कल्पेन चैव हि  ॥ १,५.१४ ॥  
ब्राह्ममेकमहः कल्पस्तावती रात्रिरिष्यते  ।  
चतुर्युगसहस्त्रं तु कल्पमाहुर्मनीषिणः  ॥ १,५.१५ ॥  
त्रीणि कल्पशतानि स्युः तथा षष्टिर्द्विजोत्तमाः  ।  
ब्रह्मणः कथितं वर्षं पराख्यं तच्छतं विदुः  ॥ १,५.१६ ॥  
तस्यान्ते सर्वतत्त्वानां स्वहेतौ प्रकृतौ लयः  ।  
तेनायं प्रोच्यते सद्भिः प्राकृतः प्रतिसञ्चरः  ॥ १,५.१७ ॥  
ब्रह्मनारायणेशानां त्रयाणां प्रकृतौ लयः  ।  
प्रोच्यते कालयोगेन पुनरेव च सम्भवः  ॥ १,५.१८ ॥  
एवं ब्रह्मा च भूतानि वासुदेवोऽपि शङ्करः  ।  
कालेनैव तु सृज्यन्ते स एव ग्रसते पुनः  ॥ १,५.१९ ॥  
अनादिरेष भगवान् कालोऽनन्तोऽजरोऽमरः  ।  
सर्वगत्वात्स्वतन्त्रत्वात्सर्वात्मासौ महेश्वरः  ॥ १,५.२० ॥  
ब्रह्माणो बहवो रुद्रा ह्यन्ये नारायणादयः  ।  
एको हि भगवानीशः कालः कविरिति श्रुति  ॥ १,५.२१ ॥  
एकमत्र व्यतीतं तु परार्धं ब्रह्मणो द्विजाः  ।  
साम्प्रतं वर्तते तद्वत्तस्य कल्पोऽयमष्टमः  ॥ १,५.२२ ॥  
योऽतीतः सप्तमः कल्पः पाद्म इत्युच्यते बुधैः  ।  
वाराहो वर्तते कल्पः तस्य वक्ष्यामि विस्तरम्  ॥ १,५.२३ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चमोऽध्यायः  
आसीदेकार्णवं घोरमविभागं तमोमयम्  ।  
शान्तवातादिकं सर्वं न प्रज्ञायत किञ्चन  ॥ १,६.१ ॥  
एकार्णवे तदा तस्मिन्नष्टे स्थावरजङ्गमे  ।  
तदा समभवद्ब्रह्मा सहस्त्राक्षः सहस्त्रपात् ॥ १,६.२ ॥  
सहस्त्रशीर्षा पुरुषो रुक्मवर्णस्त्वतीन्द्रियः  ।  
ब्रह्मा नारायणाख्यस्तु सुष्वाप सलिले तदा  ॥ १,६.३ ॥  
इमं चोदाहरन्त्यत्र श्लोकं नारायणं प्रति  ।  
ब्रह्मस्वरूपिणं देवं जगतः प्रभवाप्ययम्  ॥ १,६.४ ॥  
आपो नारा इति प्रोक्ता नाम्ना पूर्वमिति श्रुतिः  ।  
अयनं तस्य ता यस्मात्तेन नारायणः स्मृतः  ॥ १,६.५ ॥  
तुल्यं युगसहस्त्रस्य नैशं कालमुपास्य सः  ।  
शर्वर्यन्ते प्रकुरुते ब्रह्मत्वं सर्गकारणात् ॥ १,६.६ ॥  
ततस्तु सलिले तस्मिन् विज्ञायान्तर्गतां महीम्  ।  
अनुमानात्तदुद्धारं कर्तुकामः प्रजापतिः  ॥ १,६.७ ॥  
जलक्रीडासु रुचिरं वाराहं रुपमास्थितः  ।  
अधृष्यं मनसाप्यन्यैर्वाङ्मयं ब्रह्मसञ्ज्ञितम्  ॥ १,६.८ ॥  
पृथिव्युद्धरणार्थाय प्रविश्य च रसातलम्  ।  
दंष्ट्रयाभ्युज्जहारैनामात्माधारो धराधरः  ॥ १,६.९ ॥  
दृष्ट्वा दंष्ट्राग्रविन्यस्तां पृथिवीं प्रथितपौरुषम्  ।  
अस्तुवञ्जनलोकस्थाः सिद्धा ब्रह्मर्षयो हरिम्  ॥ १,६.१० ॥  
नमस्ते देवदेवाय ब्रह्मणे परमेष्ठिने  ।  
पुरुषाय पुराणाय शाश्वताय जयाय च  ॥ १,६.११ ॥  
नमः स्वयम्भुवे तुभ्यं स्त्रष्ट्रे सर्वार्थवेदिने  ।  
नमो हिरण्यगर्भाय वेधसे परमात्मने  ॥ १,६.१२ ॥  
नारायणाय देवाय देवानां हितकारिणे  ॥ १,६.१३ ॥  
नमोऽस्तु ते चतुर्वक्त्रे शार्ङ्गचक्रासिधारिणे  ।  
सर्वभूतात्मभूताय कूटस्थाय नमो नमः  ॥ १,६.१४ ॥  
नमो वेदरहस्याय नमस्ते वेदयोनये  ।  
नमो बुद्धाय शुद्धाय नमस्ते ज्ञानरूपिणे  ॥ १,६.१५ ॥  
नमोऽस्त्वानन्दरूपाय साक्षिणे जगतां नमः  ।  
अनन्तायाप्रमेयाय कार्याय करणाय च  ॥ १,६.१६ ॥  
नमस्ते पञ्चबूताय पञ्चभूतात्मने नमः  ।  
नमो मूलप्रकृतये मायारूपाय ते नमः  ॥ १,६.१७ ॥  
नमोऽस्तु ते वराहाय नमस्ते मत्स्यरूपिणे  ।  
नमो योगाधिगम्याय नमः सकर्षणाय ते  ॥ १,६.१८ ॥  
नमस्त्रिमूर्तये तुभ्यं त्रिधाम्ने दिव्यतेजसे  ।  
नमः सिद्धाय पूज्याय गुणत्रयविभाविने  ॥ १,६.१९ ॥  
तमोऽस्त्वादित्यवर्णाय नमस्ते पद्मयोनये  ।  
नमोऽमूर्ताय मूर्ताय माधवाय नमो नमः  ॥ १,६.२० ॥  
त्वयैव सृष्टमखिलं त्वय्येव लयमेष्यति  ।  
पालयैतज्जगत्सर्वं त्राता त्वं शरणं गति  ॥ १,६.२१ ॥  
इत्थं स भगवान् विष्णुः सनकाद्यैरभिष्टुतः  ।  
प्रसादमकरोत्तेषां वराहवपुरीश्वरः  ॥ १,६.२२ ॥  
ततः संस्थानमानीय पृथिवीं पृथिवीपतिः  ।  
मुमोच रूपं मनसा धारयित्वा प्रिजापतिः  ॥ १,६.२३ ॥  
तस्योपरि जलौघस्य महती नौरिव स्थिता  ।  
विततत्वाच्च देहस्य न मही याति सम्प्लवम्  ॥ १,६.२४ ॥  
पृथिवीं तु समीकृत्य पृथिव्यां सोऽचिनोद्गिरीन्  ।  
प्राक्सर्गदग्धानखिलांस्ततः सर्गेऽदधन्मनः  ॥ १,६.२५ ॥  
इति श्रीकूर्मपुराणे षटसाहस्त्र्यां संहितायां पूर्वविभागे षष्ठोऽध्यायः  
सृष्टिं चिन्तयतस्तस्य कल्पादिषु यथा पुरा  ।  
अबुद्धिपूर्वकः सर्गः प्रादुर्भूतस्तमोमयः  ॥ १,७.१ ॥  
तमो मोहो महामोहस्तामिस्त्रश्चान्धसञ्ज्ञितः  ।  
अविद्या पञ्चपर्वैषा प्रादुर्भूता महात्मनः  ॥ १,७.२ ॥  
पञ्चधावस्थितः सर्गो ध्यायतः सोऽभिमानिनः  ।  
संवृतस्तमसा चैव बीजकम्भुवनावृतः  ॥ १,७.३ ॥  
वर्हिरन्तश्चाप्रकाशः स्तब्धो निः सञ्ज्ञ एव च  ।  
मुक्या नगा इति प्रोक्ता मुख्यसर्गस्तु स स्मृतः  ॥ १,७.४ ॥  
तं दृष्ट्वासाधकं सर्गममन्यदपरं प्रभुः  ।  
तस्याभिध्यायतः सर्गस्तिर्यक्स्त्रोतोऽभ्यवर्तत  ॥ १,७.५ ॥  
यस्मात्तिर्यक्प्रवृत्तः स तिर्यक्स्त्रोतस्ततः स्मृतः  ।  
पश्वादयस्ते विख्याता उत्पथग्राहिणो द्विजाः  ॥ १,७.६ ॥  
तमप्यसाधकं ज्ञात्वा सर्गमन्यं ससर्ज ह  ।  
ऊर्ध्वस्त्रोत इति प्रोक्तो देवसर्गस्तु सात्त्विकः  ॥ १,७.७ ॥  
ते सुखप्रतिबहुला बहिरन्तश्च नावृताः  ।  
प्रकाशा बहिरन्तश्च स्वभावाद्देवसञ्ज्ञिताः  ॥ १,७.८ ॥  
ततोऽबिधायायतस्तस्य सत्याभिध्यायिनस्तदा  ।  
प्रादुरासीत्तदाव्यक्तादर्वाक्स्त्रोतस्तु साधकः  ॥ १,७.९ ॥  
ते च प्रकाशबहुलास्तमोद्रिक्ता रजोधिकाः  ।  
दुः खोत्कटाः सत्त्वयुता मनुष्याः परिकीर्तिता  ॥ १,७.१० ॥  
तं दृष्ट्वा चापरं सर्गममन्यद्भगवानजः  ।  
तस्याभिध्यायतः सर्गं सर्गो भूतादिकोऽभवत् ॥ १,७.११ ॥  
तेऽपरिग्राहिणः सर्वे संविभागरताः पुनः  ।  
खादनाश्चाप्यशीलाश्च भूताद्याः परिकीर्तिताः  ।  
इत्येते पञ्च कथिताः सर्गा वै द्विजपुङ्गवाः  ॥ १,७.१२ ॥  
प्रथमो महतः सर्गो विज्ञेयो ब्रह्मणस्तु सः  ।  
तन्मात्राणां द्वितीयस्तु भूतसर्गो हि स स्मृतः  ॥ १,७.१३ ॥  
वैकारिकस्तृतीयस्तु सर्ग ऐन्द्रियकः स्मृतः  ।  
इत्येष प्राकृतः सर्गः सम्भूतोऽबुद्धिपूर्वकः  ॥ १,७.१४ ॥  
मुख्यसर्गश्चतुर्थस्तु मुख्या वै स्थावराः स्मृताः  ।  
तिर्यक्स्त्रोतस्तु यः प्रोक्तस्तिर्यग्योन्यः स पञ्चमः  ॥ १,७.१५ ॥  
तथोर्ध्वस्त्रोतसां षष्ठो देवसर्गस्तु स स्मृतः  ।  
ततोर्ऽवाक्स्त्रोतसां सर्गः सप्तमः स तु मानुषः  ॥ १,७.१६ ॥  
अष्टमो भौतिकः सर्गो भूतादीनां प्रकीर्तितः  ।  
नवमश्चैव कौमारः प्राकृता वैकृतास्त्विमे  ॥ १,७.१७ ॥  
प्राकृतास्तु त्रयः पूर्वे सर्गास्तेऽबुद्धिपूर्वकाः  ।  
बुद्धिपूर्वं प्रवर्तन्ते मुख्याद्या मुनिपुङ्गवाः  ॥ १,७.१८ ॥  
अग्रे ससर्ज वै ब्रह्मा मानसानात्मनः समान्  ।  
सनकं सनातनं चैव तथैव च सनन्दनम्  ।  
ऋभुं सनात्कुमारं च पूर्वमेव प्रजापतिः  ॥ १,७.१९ ॥  
पञ्चैते योगिनो विप्राः परं वैराग्यमास्थिताः  ।  
ईश्वरासक्तमनसो न सृष्टौ दधिरे मतिम्  ॥ १,७.२० ॥  
तेष्वेवं निरपेक्षेषु लोकसृष्टौ प्रजापतिः  ।  
मुमोह मायया सद्यो मायिनः परमेष्ठिनः  ॥ १,७.२१ ॥  
तं बोधयामास सुतं जगन्मायो महामुनिः  ।  
नारायणो महायोगी योगिचित्तानुरञ्जनः  ॥ १,७.२२ ॥  
बोधितस्तेन विश्वात्मा तताप परमं तपः  ।  
स तप्यमानो भगवान्न किञ्चित्प्रतिपद्यत  ॥ १,७.२३ ॥  
ततो दीर्घेण कालेन दुखात्क्रोधो व्यजायत  ।  
क्रोधाविष्टस्य नेत्राभ्यां प्रापतन्नश्रु बिन्दवः  ॥ १,७.२४ ॥  
भ्रुकुटीकुटिलात्तस्य ललाटात्परमेश्वरः  ।  
समुत्पन्नो महादेवः शरण्यो नीललोहितः  ॥ १,७.२५ ॥  
स एव भगवानीशस्तेजोराशिः सनातनः  ।  
यं प्रपश्यन्ति विद्वांसः स्वात्मस्थं परमेश्वरम्  ॥ १,७.२६ ॥  
ओङ्कारं समनुस्मृत्य प्रणम्य च कृताञ्जलिः  ।  
ताम भगवान् ब्रह्मा सृजेमा विविधाः प्रजाः  ॥ १,७.२७ ॥  
निशम्य भगवान् वाक्यं शङ्करो धर्मवाहनः  ।  
स्वात्मना सद्शान् रुद्रान् ससर्ज मनसा शिवः  ।  
कपर्दिनो निरातङ्कांस्त्रिनेत्रान्नीललोहितान्  ॥ १,७.२८ ॥  
तं प्राह भगवान् ब्रह्मा जन्ममृत्युयुताः प्रजाः  ।  
सृजेति सोऽब्रवीदीशो नाहं मृत्युजरान्विताः  ।  
प्रजाः स्त्रक्ष्ये जगन्नाथ सृज त्वमशुभाः प्रजाः  ॥ १,७.२९ ॥  
निवार्य च तदा रुद्रं ससर्ज कमलोद्भवः  ।  
स्थानाभिमानिनः सर्वान् गदतस्तान्निबोधत  ॥ १,७.३० ॥  
अपोऽग्निरन्तरिक्षं च द्यौर्वायुः पृथिवी तथा  ।  
नद्यः समुद्राः शैलाश्च वृक्षा वीरुध एव च  ॥ १,७.३१ ॥  
लवाः काष्ठाः कलाश्चैव मुहूर्ता दिवसाः क्षपाः  ।  
अर्धमासाश्च मासाश्च अयनाब्दयुगादयः  ॥ १,७.३२ ॥  
स्थानाबिमानिनः सृष्ट्वा साधकानसृजत्पुनः  ।  
मरीचिभृग्वङ्गिरसं पुलस्त्यं पुलहं क्रतुम्  ।  
दक्षमत्रिं वसिष्ठं च धर्मं सङ्कल्पमेव च  ॥ १,७.३३ ॥  
प्राणाद्ब्रह्मासृजद्दक्षं चक्षुषश्च मरीचिनम्  ।  
शिरसोऽङ्गिरसं देवो हृदयाद्भृगुमेव च  ॥ १,७.३४ ॥  
श्रोत्राभ्यामत्रिनामानं धर्मं च व्यवसायतः  ।  
सङ्कल्पं चैव सङ्कल्पात्सर्वलोकपितामहः  ॥ १,७.३५ ॥  
पुलस्त्यं च तथोदानाद्व्यनाच्च पुलहं मुनिम्  ।  
अपानात्क्रतुमव्यग्रं समानाच्च वसिष्ठकम्  ॥ १,७.३६ ॥  
इत्येते ब्रह्मणा सृष्टाः साधका गृहमेधिनः  ।  
आस्थाय मानवं रूपं धर्मस्तैः सम्प्रवर्तितः  ॥ १,७.३७ ॥  
ततो देवासुरपितृन्मनुष्यांश्च चतुष्टयम्  ।  
सिसृक्षुरम्भांस्येतानि स्वमात्मानमयूयुजत् ॥ १,७.३८ ॥  
युक्तात्मनस्तमोमात्रा उद्रिक्ताभूत्प्रजापतेः  ।  
ततोऽस्य जघनात्पूर्वमसुरा जज्ञिरे सुताः  ॥ १,७.३९ ॥  
उत्ससर्जासुरान् सृष्ट्वा तां तनुं पुरुषोत्तमः  ।  
सा चोत्सृष्टा तनुस्तेन सद्यो रात्रिरजायत  ।  
सा तमोबहुला यस्मात्प्रजास्तस्यांस्वपन्त्यतः  ॥ १,७.४० ॥  
सत्त्वमात्रत्मिकां देवस्तनुमन्यामगृह्णत  ।  
ततोऽस्य मुखतो देवा दीव्यतः सम्प्रजज्ञिरे  ॥ १,७.४१ ॥  
त्यक्ता सापि तनुस्तेन सत्त्वप्रायमभूद्दिनम्  ।  
तस्मादहो धर्मयुक्ता देवताः समुपासते  ॥ १,७.४२ ॥  
सत्त्वमात्रात्मिकामेव ततोऽन्यां जगृहे तनुम्  ।  
पितृवन्मन्यमानस्य पितरः सम्प्रजज्ञिरे  ॥ १,७.४३ ॥  
उत्ससर्ज पितृन् सृष्ट्वा ततस्तामपि विश्वसृक् ।  
सापविद्धा तनुस्तेन सद्यः सन्ध्या व्यजायत  ॥ १,७.४४ ॥  
तस्मादहर्देवतानां रात्रिः स्याद्देवविद्विषाम्  ।  
तयोर्मध्ये पितॄणां तु मूर्तिः सन्ध्या गरीयसी  ॥ १,७.४५ ॥  
तस्माद्देवासुराः सर्वे मनवो मानवास्तथा  ।  
उपासते तदा युक्ता रात्र्यह्नोर्मध्यमां तनुम्  ॥ १,७.४६ ॥  
रजोमात्रात्मिकां ब्रह्मा तनुमन्यामगृह्णत  ।  
ततोऽस्य जज्ञिरे पुत्रा मनुष्या रजसावृताः  ॥ १,७.४७ ॥  
तामप्याशु स तत्याज तनुं सद्यः प्रजापतिः  ।  
ज्योत्स्त्रा सा चाभवद्विप्राः प्राक्सन्ध्या याबिधीयते  ॥ १,७.४८ ॥  
ततः स भगवान् ब्रह्मा सम्प्राप्य द्विजपुङ्गवाः  ।  
मूर्ति तमोरजः प्रायां पुनरेवाभ्ययूयुजत् ॥ १,७.४९ ॥  
अन्धकारे क्षुधाविष्टा राक्षसास्तस्य जज्ञिरे  ।  
पुत्रास्तमोरजः प्राया बलिनस्ते निशाचराः  ॥ १,७.५० ॥  
सर्पा यक्षास्तथा बूता गन्धर्वाः सम्प्रजज्ञिरे  ।  
रजस्तमोभ्यामाविष्टांस्ततोऽन्यानसृजत्प्रभुः  ॥ १,७.५१ ॥  
वयांसि वयसः सृष्ट्वा अवयो वक्षसोऽसृजत् ।  
मुखतोऽजान् ससर्जान्यानुदराद्गाश्चनिर्ममे  ॥ १,७.५२ ॥  
पद्भ्याञ्चाश्वान् समातङ्गान् रासभान् गवयान्मृगान्  ।  
उष्ट्रानश्वतरांश्चैव न्यङ्कूनन्यांश्व जातयः  ।  
औपध्यः फलमूलिन्यो रोमभ्यस्तस्य जज्ञिरे  ॥ १,७.५३ ॥  
गायत्रं च ऋचं चैव त्रिवृत्साम रथन्तरम्  ।  
अग्निष्टोमं च यज्ञानां निर्ममे प्रथमान्मुखात् ॥ १,७.५४ ॥  
यजूंषि त्रैष्टुभं छन्दः स्तोमं पञ्चदशं तथा  ।  
बृहत्साम तथोक्थं च दक्षिणादसृजन्मुखात् ॥ १,७.५५ ॥  
सामानि जागतं छन्दस्तोमं सप्तदशं तथा  ।  
वैरूपमतिरात्रं च पश्चिमादसृजन्मुखात् ॥ १,७.५६ ॥  
एकविशमथर्वाणमाप्तोर्यामाणमेव च  ।  
अनुष्टुभं सवैराजमुत्तरादसृजन्मुखात् ॥ १,७.५७ ॥  
उच्चावचानि भूतानि गात्रेभ्यस्तस्य जज्ञिरे  ।  
ब्रह्मणो हि प्रजासर्गं सृजतस्तु प्रजापतेः  ॥ १,७.५८ ॥  
सृष्ट्वा चतुष्टयं सर्गं देवर्षिपितृमानुषम्  ।  
ततोऽसृजच्च भूतानि स्थावराणि चराणि च  ॥ १,७.५९ ॥  
यक्षान् पिशाचान् गन्धर्वांस्तथैवाप्सरसः शुभाः  ।  
नरकिन्नररक्षांसि वयः पुशुमृगोरगान्  ।  
अव्ययं च व्ययं चैव द्वयं स्थावरजङ्गमम्  ॥ १,७.६० ॥  
तेषां ये यानि कर्माणि प्राक्सृष्टौ प्रतिपेदिरे  ।  
तान्येव ते प्रपद्यन्ते सृज्यमानाः पुनः पुनः  ॥ १,७.६१ ॥  
हिंस्त्राहिंस्त्रे मृदुक्रूरे धर्माधर्मावृतानृते  ।  
तद्भाविताः प्रपद्यन्ते तस्मात्तत्तस्य रोचते  ॥ १,७.६२ ॥  
महाभूतेषु नानात्वमिन्द्रियार्थेषु मूर्तिषु  ।  
विनियोगं च भूतानां धातैव विदधात्स्वयम्  ॥ १,७.६३ ॥  
नामरूपं च भूतानां कृत्यानां च प्रपञ्चनम्  ।  
वेदशब्देभ्य एवादौ निर्ममे स महेश्वरः  ॥ १,७.६४ ॥  
आर्षाणि चैव नामानि याश्च वेदेषु दृष्टयः  ।  
शर्वर्यन्ते प्रसूतानां तान्येवैभ्यो ददात्यजः  ॥ १,७.६५ ॥  
यथर्तावृतुलिङ्गानि नानारूपाणि पर्यये  ।  
दृश्यन्ते तानि तान्येव तथा भावा युगादिषु  ॥ १,७.६६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे सप्तमोऽध्यायः  
एवं भूतानि सृष्टानि स्थावराणि चराणि च  ।  
यदा चास्य प्रजाः सृष्टा न व्यवर्धन्त धीमतः  ॥ १,८.१ ॥  
तमोमात्रावृतो ब्रह्मा तदाशोचत दुः खितः  ।  
ततः स विदधे बुद्धिमर्थनिश्चयगामिनीम्  ॥ १,८.२ ॥  
अथात्मनि समद्राक्षीत्तमोमात्रां नियामिकाम्  ।  
रजः सत्त्वं च संवृत्य वर्तमानां स्वधर्मतः  ॥ १,८.३ ॥  
तमस्तद्व्यनुदत्पश्चात्रजः सत्त्वेन संयुतः  ।  
तत्तमः प्रतिनुन्नं वै मिथुनं समजायत  ॥ १,८.४ ॥  
अधर्माचरणो विप्रा हिंसा चाशुभलक्षणा  ।  
स्वां तनुं स ततो ब्रह्मा तामपोहत भास्वराम्  ॥ १,८.५ ॥  
द्विधाकरोत्पुनर्देहमर्धेन पुरुषोऽभवत् ।  
अर्धेन नारी पुरुषो विराजमसृजत्प्रभुः  ॥ १,८.६ ॥  
नारीं च शतरूपाख्यां योगिनीं ससृजे शुभाम्  ।  
सा दिवं पृथिवीं चैव महम्ना व्याप्य संस्थिता  ॥ १,८.७ ॥  
योगैश्वर्यबलोपेता ज्ञानविज्ञानसंयुता  ।  
योऽभवत्पुरुषात्पुत्रो विराडव्यक्तजन्मनः  ॥ १,८.८ ॥  
स्वायम्भुवो मनुर्देवः सोऽभवत्पुरुषो मुनिः  ।  
सा देवी शतरूपाख्या तपः कृत्वा सुदुश्चरम्  ॥ १,८.९ ॥  
भर्तारं ब्रह्मणः पुत्रं मनुमेवानुपद्यत  ।  
तस्माच्च शतरूपा सा पुत्रद्वयमसूयत  ॥ १,८.१० ॥  
प्रियव्रतोत्तानपादौ कन्याद्वयमनुत्तमम्  ।  
तयोः प्रसूतिं दक्षाय मनुः कन्यां ददौ पुनः  ॥ १,८.११ ॥  
प्रजापतिरथाकूतिं मानसो जगृहे रुचिः  ।  
आकूत्यां मिथुनं जज्ञे मानसस्य रुचेः शुभम्  ।  
यज्ञश्च दक्षिणा चैव याभ्यां संवर्धितं जगत् ॥ १,८.१२ ॥  
यज्ञस्य दक्षिणायां तु पुत्रा द्वादश जज्ञिरे  ।  
यामा इति समाक्यता देवाः स्वायम्भुवेऽन्तरे  ॥ १,८.१३ ॥  
प्रसूत्यां च तथा दक्षश्चतस्त्रो विंशतिं तथा  ।  
ससर्ज कन्या नामानि तासां सम्यं निबोधत  ॥ १,८.१४ ॥  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा  ।  
बुद्धिर्लज्जावपुः शान्तिः सिद्धिः कीर्तिस्त्रयोदशी  ॥ १,८.१५ ॥  
पत्न्यर्थं प्रतिजग्राह धर्मो दाक्षायणीः शुभाः  ।  
ताभ्यः शिष्टा यवीयस्य एकादश सुलोचनाः  ॥ १,८.१६ ॥  
ख्यातिः सत्यथ सम्भूतिः स्मृतिः प्रीतिः क्षमा तथा  ।  
सन्ततिश्चानसूया च ऊर्जा स्वाहा स्वधा तथा  ॥ १,८.१७ ॥  
भृगुर्भवो मरीचिश्च तथा चैवाङ्गिरा मुनिः  ।  
पुलस्त्यः पुलहश्चैव क्रतुः परमधर्मवित् ॥ १,८.१८ ॥  
अत्रिर्वसिष्ठो वह्निश्च पितरश्च यथाक्रमम्  ।  
ख्यात्याद्या जगृहुः कन्या मुनयो मुनिसत्तमाः  ॥ १,८.१९ ॥  
श्रद्धाया आत्मजः कामो दर्पो लक्ष्मीसुतः स्मृतः  ।  
धृत्यास्तु नियमः पुत्रस्तुष्ट्याः सन्तोष उच्यते  ॥ १,८.२० ॥  
पुष्ट्या लाभः सुतश्चापि मेधापुत्रः श्रुतस्तथा  ।  
क्रियायाश्चाभवत्पुत्रो दण्डः समय एव च  ॥ १,८.२१ ॥  
बुद्ध्या बोधः सुतस्तद्वदप्रमादो व्यजायत  ।  
लज्जाया विनयः पुत्रो वपुषो व्यवसायकः  ॥ १,८.२२ ॥  
क्षेमः शान्तिसुतश्चापि सुखं सिद्धिरजायत  ।  
यशः कीर्तिसुतस्तद्वदित्येते धर्मसूनवः  ॥ १,८.२३ ॥  
कामस्य हर्षः पुत्रोऽभूद्देवानन्दो व्यजायत  ।  
इत्येष वै सुखोदर्कः सर्गो धर्मस्य कीर्तितः  ॥ १,८.२४ ॥  
जज्ञे हिंसा त्वधर्माद्वै निकृतिं चानृतं सुतम्  ।  
निकृत्यनृतयोर्जज्ञे भयं नरक एव च  ॥ १,८.२५ ॥  
माया च वेदना चैव मिथुनं त्विदमेतयोः  ।  
भयाज्जज्ञेऽथ वै माया मृत्युं भूतापहारिणम्  ॥ १,८.२६ ॥  
वेदना च सुतं चापि दुः खं जज्ञेऽथ रौरवात् ।  
मृत्योर्व्याधिजराशोकतृष्णाक्रोधाश्च जज्ञिरे  ॥ १,८.२७ ॥  
दुः खोत्तराः स्मृता ह्येते सर्वे चाधर्मलक्षणाः  ।  
नैषां भार्यास्ति पुत्रो वा सर्वे ते ह्यूर्ध्वरेतसः  ॥ १,८.२८ ॥  
इत्येष तामसः सर्गो जज्ञे धर्मनियामकः  ।  
सङ्क्षेपेण मया प्रोक्ता विसृष्टिर्मुनिपुङ्गवा  ॥ १,८.२९ ॥  
इति श्रीकूर्मपुराणे षट्साहस्त्र्यां संहितायां पूर्वविभागेऽष्टमोऽध्यायः  
एतच्छ्रुत्वा तु वचनं नारदाद्या महर्षयः  ।  
प्रणम्य वरदं विष्णुं पप्रच्छुः संशयान्विता  ॥ १,९.१ ॥  
कथितो भवता सर्गो मुख्यादीनां जनार्दन  ।  
इदानीं संशयं चेममस्माकं छेत्तुमर्हसि  ॥ १,९.२ ॥  
कथं स भगवानीशः पूर्वजोऽपि पिनाकधृक् ।  
पुत्रत्वमगच्छम्भुर्ब्रह्मणोऽव्यक्तजन्मनः  ॥ १,९.३ ॥  
कथं च भगवाञ्जज्ञे ब्रह्मा लोकपितामहः  ।  
अण्डजो जगतामीशस्तन्नो वक्तुमिहार्हसि  ॥ १,९.४ ॥  
शृणुध्वमृषयः सर्वे शङ्करस्यामितौजसः  ।  
पुत्रत्वं ब्रह्मणस्तस्य पद्मयोनित्वमेव च  ॥ १,९.५ ॥  
अतीतकल्पावसाने तमोभूतं जगत्त्रयम्  ।  
आसीदेकार्णवं सर्वं न देवाद्या न चर्षयः  ॥ १,९.६ ॥  
तत्र नारायणो देवो निर्जने निरुपप्लवे  ।  
आश्रित्य शेषशयनं सुष्वाप पुरुषोत्तमः  ॥ १,९.७ ॥  
सहस्त्रशीर्षा भूत्वा स सहस्त्राक्षः सहस्त्रपात् ।  
सहस्त्रबाहुः सर्वज्ञश्चिन्त्यमानो मनीषिभिः  ॥ १,९.८ ॥  
पीतवासा विशालाक्षो नीलजिमूतसन्निभः  ।  
महाविभूतिर्योगात्मा योगिनां हृदयालयः  ॥ १,९.९ ॥  
कदाचित्तस्य सुप्तस्य लीलार्थं दिव्यमद्भुतम्  ।  
त्रैलोक्यसारं विमलं नाभ्यां पङ्कजमुद्वभौ  ॥ १,९.१० ॥  
शतयोजनविस्तीर्णं तरुणादित्यसन्निभम्  ।  
दिव्यगन्धमयं पुण्यं कर्णिकाकेसरान्वितम्  ॥ १,९.११ ॥  
तस्यैवं सुचिरं कालं वर्तमानस्य शार्ङ्गिणः  ।  
हिरण्यगर्भो भगवांस्तं देशमुपचक्रमे  ॥ १,९.१२ ॥  
स तं करेण विश्वात्मा समुत्थाप्य सनातनम्  ।  
प्रोवाच मधुरं वाक्यं मायया तस्य मोहितः  ॥ १,९.१३ ॥  
अस्मिन्नेकार्णवे घोरे निर्जने तमसावृते  ।  
एकाकी को भवाञ्छेते ब्रूहि मे पुरुषर्षभ  ॥ १,९.१४ ॥  
तस्य तद्वचनं श्रुत्वा विहस्य गरुडध्वजः  ।  
उवाच देवं ब्रह्माणं मेघगम्भीरनिः स्वनः  ॥ १,९.१५ ॥  
भो भो नारायणं देवं लोकानां प्रभवाप्ययम्  ।  
महायोगेश्वरं मां त्वं जानीहि पुरुषोत्तमम्  ॥ १,९.१६ ॥  
मयि पश्य जगत्कृत्स्नं त्वां च लोकपितामहम्  ।  
सपर्वतमहाद्वीपं समुद्रैः सप्तभिर्वृतम्  ॥ १,९.१७ ॥  
एवमाभाष्य विश्चात्मा प्रोवाच पुरुषं हरिः  ।  
जानन्नपि महायोगी को भवानिति वेधसम्  ॥ १,९.१८ ॥  
ततः प्रहस्य भगवान् ब्रह्मा वेदनिधिः प्रभुः  ।  
प्रत्युवाचाम्बुजाभाक्षं सस्मितं श्लक्ष्णया गिरा  ॥ १,९.१९ ॥  
अहं धाता विधाता च स्वयम्भूः प्रपितामहः  ।  
मय्येव संस्थितं विश्वं ब्रह्माहं विश्वतोमुखः  ॥ १,९.२० ॥  
श्रुत्वा वाचं स भगवान् विष्णुः सत्यपराक्रमः  ।  
अनुज्ञाप्याथ योगेन प्रविष्टो ब्रह्मणस्तनुम्  ॥ १,९.२१ ॥  
त्रलोक्यमेतत्सकलं सदेवासुरमानुषम्  ।  
उदरे तस्य देवस्य दृष्ट्वा विस्मयमागतः  ॥ १,९.२२ ॥  
तदास्य वक्त्रान्निष्क्रम्य पन्नगेन्द्रनिकेतनः  ।  
अजातशत्रुर्भगवान् पितामहमथाब्रवीत् ॥ १,९.२३ ॥  
भवानप्येवमेवाद्य शाश्वतं हि ममोहरम्  ।  
प्रविश्य लोकान् पश्यैतान् विचित्रान् पुरुषर्षभ  ॥ १,९.२४ ॥  
ततः प्रह्लादनीं वाणी श्रुत्वा तस्याभिनन्द्य च  ।  
श्रीपतेरुदरं भूयः प्रविवेश कुशध्वजः  ॥ १,९.२५ ॥  
तानेव लोकान् गर्भस्थानपश्यत्सत्यविक्रमः  ।  
पर्यटित्वा तु देवस्य ददृशेऽन्तं न वै हरेः  ॥ १,९.२६ ॥  
ततो द्वाराणि सर्वाणि पिहितानि महात्मना  ।  
जनार्दनेन ब्रह्मासौ नाभ्यां द्वारमविन्दत  ॥ १,९.२७ ॥  
तत्र योगबलेनासौ प्रविश्य कनकाण्डजः  ।  
उज्जहारात्मनो रूपं पुष्कराच्चतुराननः  ॥ १,९.२८ ॥  
विरराजारविन्दस्थः पद्मगर्भसमद्युतिः  ।  
ब्रह्मा स्वयम्भूर्भगवान् जगद्योनिः पितामहः  ॥ १,९.२९ ॥  
समन्यमानो विश्वेशमात्मानं परमं पदम्  ।  
प्रोवाच पुरुषं विष्णुं मेघगम्भीरया गिरा  ॥ १,९.३० ॥  
किं कृतं भवतेदानीमात्मनो जयकाङ्क्षया  ।  
एकोऽहं प्रबलो नान्यो मां वै कोऽबिभविष्यति  ॥ १,९.३१ ॥  
श्रुत्वा नारायणो वाक्यं ब्रह्मणो लोकतन्त्रिणः  ।  
सान्त्वपूर्वमिदं वाक्यं बभाषे मधुरं हरिः  ॥ १,९.३२ ॥  
भवान् धाता विधाता च स्वयम्भूः प्रपितामहः  ।  
न मात्सर्याभियोगेन द्वाराणि पिहितानि मे  ॥ १,९.३३ ॥  
किन्तु लीलार्थमेवैतन्न त्वां बाधितुमिच्छया  ।  
को हि बाधितुमन्विच्छेद्देवदेवं पितामहम्  ॥ १,९.३४ ॥  
न तेऽन्यथावगन्तव्यं मान्यो मे सर्वथा भवान्  ।  
सर्वमन्वय कल्याणं यन्मयापहृतं तव  ॥ १,९.३५ ॥  
अस्माच्च कारणाद्ब्रह्मन् पुत्रो भवतु मे भवान्  ।  
पद्मयोनिरिति ख्यातो मत्प्रियार्थं जगन्मय  ॥ १,९.३६ ॥  
ततः स भगवान् देवो वरं दत्त्वा किरीटिने  ।  
प्रहर्षमतुलं गत्वा पुनर्विष्णुमभाषत  ॥ १,९.३७ ॥  
भवान् सर्वात्मकोऽनन्तः सर्वेषां परमेश्वरः  ।  
सर्वभूतान्तरात्मा वै परं बह्म सनातनम्  ॥ १,९.३८ ॥  
अहं वै सर्वलोकानामात्मा लोकमहेश्वरः  ।  
मन्मयं सर्वमेवेदं ब्रह्माहं पुरुषः परः  ॥ १,९.३९ ॥  
नावाभ्यां विद्यते ह्यन्यो लोकानां परमेश्वरः  ।  
एका मूर्तिर्द्विधा भिन्ना नारायणपितामहौ  ॥ १,९.४० ॥  
तेनैवमुक्तो ब्रह्माणं वासुदेवोऽब्रवीदिदम्  ।  
इयं प्रतिज्ञा भवतो विनाशाय भविष्यति  ॥ १,९.४१ ॥  
किं न पश्यसि योगेशं ब्रह्माधिपतिमव्ययम्  ।  
प्रधानपुरुषेशानं वेदाहं परमेश्वरम्  ॥ १,९.४२ ॥  
यं न पश्यन्ति योगीन्द्राः साङ्ख्या अपि महेश्वरम्  ।  
अनादिनिधनं ब्रह्म तमेव शरणं व्रज  ॥ १,९.४३ ॥  
ततः क्रुद्धोऽम्बुजाभाक्षं ब्रह्मा प्रोवाच केशवम्  ।  
भवान्न नूनमात्मानं वेत्ति तत्परमक्षरम्  ॥ १,९.४४ ॥  
ब्रह्माणं जगतामेकमात्मानं परमं पदम्  ।  
नावाभ्यां विद्यते ह्यन्यो लोकानां परमेश्वरः  ॥ १,९.४५ ॥  
सन्त्यज्य निद्रां विपुलां स्वमात्मानं विलोकय  ।  
तस्य तत्क्रोधजं वाक्यं श्रुत्वा विष्णुरभाषत  ॥ १,९.४६ ॥  
मा मैवं वद कल्याण परिवादं महात्मनः  ।  
न मेऽस्त्यविदितं ब्रह्मन्नान्यथाहं वदामिते  ॥ १,९.४७ ॥  
किन्तु मोहयति ब्रह्मन् भवन्तं पारमेश्वरी  ।  
मायाशेषविशेषाणां हेतुरात्मसमुद्भावा  ॥ १,९.४८ ॥  
एतावदुक्त्वा भगवान् विष्णुस्तूष्णीं बभूव ह  ।  
ज्ञात्वा तत्परमं तत्त्वं स्वमात्मानं महेश्वरम्  ॥ १,९.४९ ॥  
कुतोऽप्यपरिमेयात्मा भूतानां परमेश्वरः  ।  
प्रसादं ब्रह्मणे कर्तुं प्रादुरासीत्ततो हरः  ॥ १,९.५० ॥  
ललाटनयनोऽनन्तो जटामण्डलमण्डितः  ।  
त्रिशूलपाणिर्भगवांस्तेजसां परमो निधिः  ॥ १,९.५१ ॥  
दिव्यां विशालां ग्रथितां ग्रहैः सार्केन्दुतारकैः  ।  
मालामत्यद्भुताकारां धारयन् पादलम्बिनीम्  ॥ १,९.५२ ॥  
तं दृष्ट्वा देवमीशानं ब्रह्मा लोकपितामहः  ।  
मोहितो माययात्यर्थं पीतवाससमब्वीत् ॥ १,९.५३ ॥  
क एष पुरुषोऽनन्तः शूलपाणिस्त्रिलोचनः  ।  
तेजोराशिरमेयात्मा समायाति जनार्दन  ॥ १,९.५४ ॥  
तस्य तद्वचनं श्रुत्वा विष्णुर्दानवमर्दनः  ।  
अपश्यदीश्वरं देवं ज्वलन्तं विमलेऽम्भसि  ॥ १,९.५५ ॥  
ज्ञात्वा तत्परमं भावमैश्वरं ब्रह्मभावनम्  ।  
प्रोवाचोत्थाय भगवान् देवदेवं पितामहम्  ॥ १,९.५६ ॥  
अयं देवो महादेवः स्वयञ्ज्योतिः सनातनः  ।  
अनादिनिधनोऽचिन्त्यो लोकानामीश्वरो महान्  ॥ १,९.५७ ॥  
शङ्करः शम्भुरीशानः सर्वात्मा परमेश्वरः  ।  
भूतानामधिपो योगी महेशो विमलः शिवः  ॥ १,९.५८ ॥  
एष धाता विधाता च प्रधानपुरुषेश्वरः  ।  
यं प्रपश्यन्ति यतयो ब्रह्मभावेन भाविताः  ॥ १,९.५९ ॥  
सृजत्येष जगत्कृत्स्नं पाति संहरते तथा  ।  
कालो भूत्वा महादेवः केवलो निष्कलः शिवः  ॥ १,९.६० ॥  
ब्रह्माणं विदधे पूर्वं भवन्तं यः सनातनः  ।  
वेदांश्च प्रददौ तुभ्यं सोऽयमायाति शङ्करः  ॥ १,९.६१ ॥  
अस्यैव चापरां मूर्ति विश्वयोनिं सनातनीम्  ।  
वासुदेवाभिधानां मामवेहि प्रपितामह  ॥ १,९.६२ ॥  
दिव्यं भवतु ते चक्षुर्येन द्रक्ष्यसि तत्परम्  ॥ १,९.६३ ॥  
लब्ध्वा शैवं तदा चक्षुर्विष्णोर्लोकपितामहः  ।  
बुबुधे परमेशानं पुरतः समवस्थितम्  ॥ १,९.६४ ॥  
स लब्ध्वा परमं ज्ञानमैश्वरं प्रपितामहः  ।  
प्रपेदे शरणं देवं तमेव पितरं शिवम्  ॥ १,९.६५ ॥  
ओङ्कारं समनुस्मृत्य संस्तभ्यात्मानमात्मना  ।  
अथर्वशिरसा देवं तुष्टाव च कृताञ्जलिः  ॥ १,९.६६ ॥  
संस्तुतस्तेन भगवान् ब्रह्मणा परमेश्वरः  ।  
अवाप परमां प्रीतिं व्याजहार स्मयन्निव  ॥ १,९.६७ ॥  
मत्समस्त्वं न सन्देहो मद्भक्तश्च यतो भवान्  ।  
मयैवोत्पादितः पूर्वं लोकसृष्ट्यर्थमव्ययम्  ॥ १,९.६८ ॥  
त्वमात्मा ह्यादिपुरुषो मम देहसमुद्भवः  ।  
वरं वरय विश्वात्मन् वरदोऽहं तवानघ  ॥ १,९.६९ ॥  
स देवदेववचनं निशम्य कमलोद्भवः  ।  
निरीक्ष्य विष्णुं पुरुषं प्रणम्याह वृषध्वजम्  ॥ १,९.७० ॥  
भगवन् भूतभव्येश महादेवाम्बिकापते  ।  
त्वामेव पुत्रमिच्छामि त्वया वा सदृशं सतम्  ॥ १,९.७१ ॥  
मोहितोऽस्मि महादेव मायया सूक्ष्मया त्वया  ।  
न जाने परमं भावं याथातथ्येन ते शिव  ॥ १,९.७२ ॥  
त्वमेव देव भक्तानां भ्राता माता पिता सुहृत् ।  
प्रसीद तव पादाब्जं नमामि शरणं गतः  ॥ १,९.७३ ॥  
स तस्य वचनं श्रुत्वा जगन्नाथो वृषध्वजः  ।  
व्याजहार तदा पुत्रं समालोक्य जनार्दनम्  ॥ १,९.७४ ॥  
यदर्थितं भगवता तत्करिष्यामि पुत्रक  ।  
विज्ञानमैश्वरं दिव्यमुत्पत्स्यति तवानघ  ॥ १,९.७५ ॥  
त्वमेव सर्वभूतानामादिकर्ता नियोजितः  ।  
तथा कुरुष्व देवेश मया लोकपितामह  ॥ १,९.७६ ॥  
एष नारायणोऽनन्तो ममैव परमा तनुः  ।  
भविष्यति तवेशानो योगक्षेमवहो हरिः  ॥ १,९.७७ ॥  
एवं व्याहृत्य हस्ताभ्यां प्रीतात्मा परमेश्वरः  ।  
संस्पृश्य देवं ब्रह्माणं हरिं वचनमब्रवीत् ॥ १,९.७८ ॥  
तृष्टोऽस्मि सर्वथाहन्ते भक्त्या तव जगन्मय  ।  
वरं वृणीष्वं नह्यावां विभिन्नौ परमार्थतः  ॥ १,९.७९ ॥  
श्रुत्वाथ देववचनं विष्णुर्विश्वजगन्मयः  ।  
प्राह प्रसन्नया वाचा समालोक्य चतुर्मुखम्  ॥ १,९.८० ॥  
एष एव वरः श्लोघ्यो यदहं परमेश्वरम्  ।  
पश्यामि परमात्मानं भक्तिर्भवतु मे त्वयि  ॥ १,९.८१ ॥  
तथेत्युक्त्वा महादेवः पुनर्विष्णुमभाषत  ।  
भवान् सर्वस्य कार्यस्य कर्ताहऽमधिदैवतम्  ॥ १,९.८२ ॥  
मन्मयं त्वन्मयं चैव सर्वमेतन्न संशयः  ।  
भवान् सोमस्त्वहं सूर्यो भवान् रात्रिरहं दिनम्  ॥ १,९.८३ ॥  
भवान् प्रकृतिरव्यक्तमहं पुरुष एव च  ।  
भवान् ज्ञानमहं ज्ञाता भवान्मायाहमीश्वरः  ॥ १,९.८४ ॥  
भवान् विद्यात्मिका शक्तिः शक्तिमानहमीश्वरः  ।  
योऽहं सुनिष्कलो देवः सोऽपि नारायणः परः  ॥ १,९.८५ ॥  
एकीभावेन पश्यन्ति योगिनो ब्रह्मवादिनः  ।  
त्वामनाश्रित्य विश्वात्मन्न योगी मामुपैष्यति  ।  
पालयैतज्जगत्कृत्स्नं सदेवासुरमानुषम्  ॥ १,९.८६ ॥  
इतीदमुक्त्वा भगवाननादिः  
स्वमायया मोहितभूतभेदः  ।  
जगाम जन्मर्धिविनाशहीनं  
धामैकमव्यक्तमनन्तशक्तिः  ॥ १,९.८७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे नवमोऽध्यायः  
गते महेश्वरे देवे स्वाधिवासं पितामहः  ।  
तदेव सुमहत्पद्मं भेजे नाभिसमुत्थितम्  ॥ १,१०.१ ॥  
अथ दीर्घेण कालेन तत्राप्रतिमपौरुषौ  ।  
महासुरौ समायातौ भ्रातरौ मधुकैटभौ  ॥ १,१०.२ ॥  
क्रोधेन महताविष्टौ महापर्वतविग्रहौ  ।  
कर्णान्तरसमुद्भूतौ देवदेवस्य शार्ङ्गिणः  ॥ १,१०.३ ॥  
तावागतौ समीक्ष्याह नारायणमजो विभुः  ।  
त्रैलोक्यकण्टकावेतावसुरौ हन्तुमर्हसि  ॥ १,१०.४ ॥  
तस्य तद्वचनं श्रुत्वा हरिर्नारायणः प्रभुः  ।  
आज्ञापयामास तयोर्वधार्थं पुरुषावुभौ  ॥ १,१०.५ ॥  
तदाज्ञया महद्युद्धं तयोस्ताभ्यामभूद्द्विजाः  ।  
व्यनयत्कैटभं विष्णुर्जिष्णुश्च व्यनयन्मधुम्  ॥ १,१०.६ ॥  
ततः पद्मासनासीनं जगन्नाथं पितामहम्  ।  
बभाषे मधुरं वाक्यं स्नेहाविष्टमना हरिः  ॥ १,१०.७ ॥  
अस्मान्मयोच्यमानस्त्वं पद्मादवतर प्रभो  ।  
नाहं भवन्तं शक्नोमि वोढुं तेजामयं गुरुम्  ॥ १,१०.८ ॥  
ततोऽवतीर्य विश्वात्मा देहमाविश्य चक्रिणः  ।  
अवाच वैष्णवीं निद्रामेकीभूयाथ विष्णुना  ॥ १,१०.९ ॥  
सहस्त्रशीर्षनयनः शङ्खचक्रगदाधरः  ।  
ब्रह्मा नारायणाख्योऽसौ सुष्वाप सलिले तदा  ॥ १,१०.१० ॥  
सोऽनुभूय चिरं कालमानन्दं परमात्मनः  ।  
अनाद्यनन्तमद्वैतं स्वात्मानं ब्रह्मसञ्ज्ञितम्  ॥ १,१०.११ ॥  
ततः प्रभाते योगात्मा भूत्वा देवश्चतुर्मुखः  ।  
ससर्ज सृष्टिं तद्रूपां वैष्णवं भावमाश्रितः  ॥ १,१०.१२ ॥  
पुरस्तादसृजद्देवः सनन्दं सनकं तथा  ।  
ऋभुं सनत्कुमारं च पुर्वजं तं सनातनम्  ॥ १,१०.१३ ॥  
ते द्वन्द्वमोहनिर्मुक्ताः परं वैराग्यमास्थिताः  ।  
विदित्वा परमं भावं न सृष्टौ दधिरे मतिम्  ॥ १,१०.१४ ॥  
तेष्वेवं निरपेक्षेषु लोकसृष्टौ पितामहः  ।  
बभूव नष्टचेता वै मायया परमेष्ठिनः  ॥ १,१०.१५ ॥  
ततः पुराणपुरुषो जगन्मूर्तिर्जनार्दनः  ।  
व्याजहारात्मनः पुत्रं मोहनाशाय पद्मजम्  ॥ १,१०.१६ ॥  
विष्णुरुवाच  
कच्चिन्न विस्मृतो देवः शूलपाणिः सनातनः  ।  
यदुक्तवानात्मनोऽसौ पुत्रत्वे तव शङ्करः  ॥ १,१०.१७ ॥  
अवाप्य सञ्ज्ञां गोविन्दात्पद्मयोनिः पितामहः  ।  
प्रजाः स्त्रष्टुमनास्तेपे तपः परमदुश्चरम्  ॥ १,१०.१८ ॥  
तस्यैवं तप्यमानस्य न किञ्चित्समवर्तत  ।  
ततो दीर्घेण कालेन दुः खात्क्रोधोऽभ्यजायत  ॥ १,१०.१९ ॥  
क्रोधाविष्टस्य नेत्राभ्यां प्रापतन्नश्रुबिन्दवः  ।  
ततस्तेभ्योऽश्रुबिन्दुभ्यो भूताः प्रेतास्तथाभवन्  ॥ १,१०.२० ॥  
सर्वांस्तानश्रुजान् दृष्ट्वा ब्रह्मात्मानमनिन्दन  ।  
जहौ प्राणांश्च भगवान् क्रोधाविष्टः प्रजापतिः  ॥ १,१०.२१ ॥  
तदा प्राणमयो रुद्रः प्रादुरसीत्प्रभीर्मुखात् ।  
सहस्त्रादित्यसङ्काशो युगान्तदहनोपमः  ॥ १,१०.२२ ॥  
रुरोद सुस्वरं घोरं देवदेवः स्वयं शिवः  ।  
रोदमानं ततो ब्रह्मा मा रोदीरित्यभाषत  ।  
रोदनाद्रुद्र इत्येवं लोके ख्यातिं गमिष्यसि  ॥ १,१०.२३ ॥  
अन्यानि सप्त नामानि पत्नीः पुत्रांश्चशाश्वतान्  ।  
स्थानानि चैषामष्टानां ददौ लोकपितामहः  ॥ १,१०.२४ ॥  
भवः शर्वस्तथेशानः पशूनां पतिरेव च  ।  
भीमश्चोग्रो महादेवस्तानि नामानि सप्त वै  ॥ १,१०.२५ ॥  
सूर्यो जलं मही वह्निर्वायुराकाशमेव च  ।  
दीक्षितो ब्राह्मणश्चन्द्र इत्येता अष्टमूर्तयः  ॥ १,१०.२६ ॥  
स्थानेष्वेतेषु ये रुद्रं ध्यायन्ति प्रणमन्ति च  ।  
तेषामष्टतनुर्देवो ददाति परमं पदम्  ॥ १,१०.२७ ॥  
सुवर्चला तथैवोमा विकेशी च तथा शिवा  ।  
स्वाहा दिशश्च दीक्षा च रोहिणी चेति पत्नयः  ॥ १,१०.२८ ॥  
शनैश्चरस्तथा शुक्रो लोहिताङ्गो मनोजवः  ।  
स्कन्दः सर्गोऽथ सन्तानो बुधश्चैषां सुताः स्मृताः  ॥ १,१०.२९ ॥  
एवम्प्रकारो भगवान् देवदेवो महेश्वरः  ।  
प्रजाधर्मं च काम च त्यक्त्वा वैराग्यमाश्रितः  ॥ १,१०.३० ॥  
आत्मन्याध्य चात्मानमैश्वरं भावमास्थितः  ।  
पीत्वा तदक्षरं ब्रह्म शाश्वतं परमामृतम्  ॥ १,१०.३१ ॥  
प्रजाः सृजेति चादिष्टो ब्रह्मणा नीललोहितः  ।  
स्वात्मना सदृशान् रुद्रान् ससर्ज मनसा शिवः  ॥ १,१०.३२ ॥  
कपर्दिनो निरातङ्कान्नीलकण्ठान् पिनाकिनः  ।  
त्रिशूलहस्तानृष्टिघ्नान्महानन्दांस्त्रिलोचनान्  ॥ १,१०.३३ ॥  
जरामरणनिर्मुक्तान्महावृषभवाहनान्  ।  
वीतरागांश्च सर्वज्ञान् कोटिकोटिशतान् प्रभुः  ॥ १,१०.३४ ॥  
तान् दृष्ट्वा विविधान् रुद्रान निर्मलान्नीललोहितान्  ।  
जरामरणनिर्मुक्तान् व्याजहरा हरं गुरुः  ॥ १,१०.३५ ॥  
मा स्त्राक्षीरीदृशीर्देव प्रजा मृत्युविवर्जिताः  ।  
अन्याः सृजस्व भूतेश जन्ममृत्युसमन्विताः  ॥ १,१०.३६ ॥  
ततस्तमाह भगवान् कपर्दे कामशासनः  ।  
नास्ति मे तादृशः सर्गः सृज त्वमशुभाः प्रजाः  ॥ १,१०.३७ ॥  
ततः प्रभृति देवोऽसौ न प्रसूतेऽशुभाः प्रजाः  ।  
स्वात्मजैरेव तै रुद्रैर्निवृत्तात्मा ह्यतिष्ठत  ।  
स्थाणुत्वं तेन तस्यासीद्देवदेवस्य शूलिनः  ॥ १,१०.३८ ॥  
ज्ञानं वैराग्यमैश्वर्यं तपः सत्यं क्षमा धृतिः  ।  
स्त्रष्टृत्वमात्मसम्बोधो ह्यधिष्ठातृत्वमेव च  ॥ १,१०.३९ ॥  
अव्ययानि दशैतानि नित्यं तिष्ठन्ति शङ्करे  ।  
स एव शङ्करः साक्षात्पिनाकी परमेश्वरः  ॥ १,१०.४० ॥  
ततः स भगवान् ब्रह्मा वीक्ष्य देवं त्रिलोचनम्  ।  
सहैव मानसैः पुत्रैः प्रीतिविस्फारिलोचनः  ॥ १,१०.४१ ॥  
ज्ञात्वा परतरं भावमैश्वरं ज्ञानचक्षुषा  ।  
तुष्टाव जगतामेकं कृत्वा शिरसि चाञ्जलिम्  ॥ १,१०.४२ ॥  
ब्रह्मोवाच  
नमस्तेऽस्तु महादेव नमस्ते परमेश्वर  ।  
नमः शिवाय देवाय नमस्ते ब्रह्मरूपिणे  ॥ १,१०.४३ ॥  
नमोऽस्तु ते महेशाय नमः शान्ताय हेतवे  ।  
प्रधानपुरुषेशाय योगाधिपतये नमः  ॥ १,१०.४४ ॥  
नमः कालाय रुद्राय महाग्रासाय शूलिने  ।  
नमः पिनाकहस्ताय त्रिनेत्राय नमो नमः  ॥ १,१०.४५ ॥  
नमस्त्रिमूर्तये तुभ्यं ब्रह्मणो जनकाय ते  ।  
ब्रह्मविद्याधिपतये ब्रह्मविद्याप्रदायिने  ॥ १,१०.४६ ॥  
नमो वेदरहस्याय कालकालाय ते नमः  ।  
वेदान्तसारसाराय नमो वेदात्ममूर्तये  ॥ १,१०.४७ ॥  
नमो बुद्धाय शुद्धाय योगिनां गुरवे नमः  ।  
प्रहीणशोकैर्विविधैर्भूतैः वरिवृताय ते  ॥ १,१०.४८ ॥  
नमो ब्रह्मण्यदेवाय ब्रह्माधिपतये नमः  ।  
त्रियम्बकाय देवाय नमस्ते परमेष्ठिने  ॥ १,१०.४९ ॥  
नमो दिग्वाससे तुभ्यं नमो मुण्डाया दण्डिने  ।  
अनादिमलहीनाय ज्ञानगम्याय ते नमः  ॥ १,१०.५० ॥  
नमस्ताराय तीर्थाय नमो योगर्धिहेतवे  ।  
नमो धर्माधिगम्याय योगगम्याय ते नमः  ॥ १,१०.५१ ॥  
नमस्ते निष्प्रपञ्चाय निराभासाय ते नमः  ।  
ब्रह्मणे विश्वरूपाय नमस्ते परमात्मने  ॥ १,१०.५२ ॥  
त्वयैव सृष्टमखिलं त्वय्येव सकलं स्थितम्  ।  
त्वया संह्रियते विश्वं प्रधानाद्यं जगन्मय  ॥ १,१०.५३ ॥  
त्वमीश्वरो महादेवः परं ब्रह्म महेश्वरः  ।  
परमेष्ठी शिवः शान्तः पुरुषो निष्कलो हरः  ॥ १,१०.५४ ॥  
त्वमक्षरं परं ज्योतिस्त्वं कालः परमेश्वरः  ।  
त्वमेव पुरुषोऽनन्तः प्रधानं प्रकृतिस्तथा  ॥ १,१०.५५ ॥  
भूमिरापोऽनलो वायुर्व्योमाहङ्कार एव च  ।  
यस्य रूपं नमस्यामि भवन्तं ब्रह्मसञ्ज्ञितम्  ॥ १,१०.५६ ॥  
यस्य द्यौरभवन्मूर्धा पादौ पृथ्वी दिशो भुजाः  ।  
आकाशमुदरं तस्मै विराजे प्रणमाम्यहम्  ॥ १,१०.५७ ॥  
सन्तापयति यो विश्वं स्वभाभिर्भासयन् दिशः  ।  
ब्रह्मतेजोमयं नित्यं तस्मै सूर्यात्मने नमः  ॥ १,१०.५८ ॥  
हव्यं वहति यो नित्यं रौद्री तेजोमयो तनुः  ।  
कव्यं पितृगणानां च तस्मै वह्न्यात्मने नमः  ॥ १,१०.५९ ॥  
आप्यायति यो नित्यं स्वधाम्ना सकलं जगत् ।  
पीयते देवतासङ्घैस्तस्मै सोमात्मने नमः  ॥ १,१०.६० ॥  
विभर्त्यशेषभूतानि योऽन्तश्चरति सर्वदा  ।  
शक्तिर्माहेश्चरी तुभ्यं तस्मै वाय्वात्मने नमः  ॥ १,१०.६१ ॥  
सृजत्यशेषमेवेदं यः स्वकर्मानुरूपतः  ।  
स्वात्मन्यवस्थितस्तस्मै चतुर्वक्त्रात्मने नमः  ॥ १,१०.६२ ॥  
यः शेषशयने शेते विश्वमावृत्य मायया  ।  
स्वात्मानुभूतियोगेन तस्मै विश्वात्मने नमः  ॥ १,१०.६३ ॥  
विभर्ति शिरसा नित्यं द्विसप्तभुवनात्मकम्  ।  
ब्रह्माण्डं योऽखिलाधारस्तस्मै शेषात्मने नमः  ॥ १,१०.६४ ॥  
यः परान्ते परानन्दं पीत्वा दिव्यैकसाक्षिकम्  ।  
नृत्यत्यनन्तमहिमा तस्मै रुद्रात्मने नमः  ॥ १,१०.६५ ॥  
योऽन्तरा सर्वभूतानां नियन्ता तिष्ठतीश्वरः  ।  
तं सर्वसाक्षिणं देवं नमस्ये भवतस्तनुम्  ॥ १,१०.६६ ॥  
यं विनिन्द्रा जितश्वासाः सन्तुष्टाः समदर्शिनः  ।  
ज्योतिः पश्यन्ति युञ्जानास्तस्मै योगात्मने नमः  ॥ १,१०.६७ ॥  
यया सन्तरते मायां योगी सङ्क्षीणकल्मषः  ।  
अपारतरपर्यन्तां तस्मै विद्यात्मने नमः  ॥ १,१०.६८ ॥  
यस्य भासा विभातीदमद्वयं तमसः परम्  ।  
प्रपद्ये तत्परं तत्त्वं तद्रूपं परमेश्वरम्  ॥ १,१०.६९ ॥  
नित्यानन्दं निराधारं निष्कलं परमं शिवम्  ।  
प्रपद्ये परमात्मानं भवन्तं परमेश्वरम्  ॥ १,१०.७० ॥  
एवं स्तुत्वा महादेवं ब्रह्मा तद्भावभावितः  ।  
प्राञ्जलिः प्रणतस्तस्थौ गृणन् ब्रह्म सनातनम्  ॥ १,१०.७१ ॥  
ततस्तस्मै महादेवो दिव्यं योगमनुत्तमम्  ।  
ऐश्वर्यं ब्रह्मसद्भावं वैराग्यं च ददौ हरः  ॥ १,१०.७२ ॥  
कराभ्यां सुशुभाभ्यां च संस्पृश्य प्रणतार्तिहा  ।  
व्याजहरा स्वयं देवः सोऽनुगृह्य पितामहम्  ॥ १,१०.७३ ॥  
यत्त्वयाभ्यर्थितं ब्रह्मन् पुत्रत्वे भवतो मम  ।  
कृतं मया तत्सकलं सृजस्व विविधं जगत् ॥ १,१०.७४ ॥  
त्रिधा भिन्नोऽस्म्यहं ब्रह्मन् ब्रह्मविष्णुहराख्यया  ।  
सर्गरक्षालयगुणैर्निष्कलः परमेश्वरः  ॥ १,१०.७५ ॥  
स त्वं ममाग्रजः पुत्रः सृष्टिहेतोर्विनिर्मितः  ।  
ममैव दक्षिणादङ्गाद्वामाङ्गात्पुरुषोत्तमः  ॥ १,१०.७६ ॥  
तस्य देवादिदेवस्य शम्भोर्हृदयदेशतः  ।  
सम्बभूवाथ रुद्रोऽसावहं तस्यापरा तनुः  ॥ १,१०.७७ ॥  
ब्रह्मविष्णुशिवा ब्रह्मन् सर्गस्थित्यन्तहेतवः  ।  
विभज्यात्मानमेकोऽपि स्वेच्छया शङ्करः स्थितः  ॥ १,१०.७८ ॥  
तथान्यानि च रूपाणि मम मायाकृतानि तु  ।  
निरूपः केवलः स्वच्छो महादेवः स्वभावतः  ॥ १,१०.७९ ॥  
एभ्यः परतरो देवस्त्रिमूर्तिः परमा तनुः  ।  
माहेश्वरी त्रिनयना योगिनां शान्तिदा सदा  ॥ १,१०.८० ॥  
तस्या एव परां मूर्ति मामवेहि पितामह  ।  
शाश्वतैश्वर्यविज्ञानतेजोयोगसमन्विताम्  ॥ १,१०.८१ ॥  
सोऽहं ग्रसामि सकलमधिष्ठाय तमोगुणम्  ।  
कालो भूत्वा न तमसा मामन्योऽभिभविष्यति  ॥ १,१०.८२ ॥  
यदा यदा हि मां नित्यं विचिन्तयसि पद्मज  ।  
तदा तदा मे सान्निध्यं भविष्यति तवानघ  ॥ १,१०.८३ ॥  
एतावदुक्त्वा ब्रह्माणं सोऽभिवन्द्य गुरुं हरः  ।  
सहैव मानसैः पुत्रैः क्षणादन्तरधीयत  ॥ १,१०.८४ ॥  
सोऽपि योगं समास्थाय ससर्ज विविधं जगत् ।  
नारायणाख्यो भगवान् यथापूर्वं प्रिजापतिः  ॥ १,१०.८५ ॥  
दक्षमत्रिं वसिष्ठं च सोऽसृजद्योगविद्यया  ॥ १,१०.८६ ॥  
नव ब्रह्माण इत्येते पुराणे निश्चयं गताः  ।  
सर्वे ते ब्रह्मणा तुल्याः साधका ब्रह्मवादिनः  ॥ १,१०.८७ ॥  
सङ्कल्पं चैव धर्मं च युगधर्मांश्च शाश्वतान्  ।  
स्थानाभिमानिनः सर्वान् यथा ते कथितं पुरा  ॥ १,१०.८८ ॥  
इति श्रीकूर्मपुराणे षट्साहस्त्र्यां संहितायां पूर्वविभागे देशमोऽध्यायः  
एवं सृष्ट्वा परीच्यादीन् देवदेवः पितामहः  ।  
सहैव मानसैः पुत्रैस्तताप परमं तपः  ॥ १,११.१ ॥  
तस्यैवं तपतो वक्त्राद्रुद्रः कालाग्निसन्निभः  ।  
त्रिशूलपाणिरीशानः प्रदुरासीत्त्रिलोचनः  ॥ १,११.२ ॥  
अर्धनारीनरवपुः दुष्प्रेक्ष्योऽतिभयङ्करः  ।  
विभजात्मानमित्युक्त्वा ब्रह्मा चान्तर्दधे भयात् ॥ १,११.३ ॥  
तथोक्तोऽसौ द्विधा स्त्रीत्वं पुरुषत्वमथाकरोत् ।  
बिभेद पुरुषत्वं च दशधा चैकधा पुनः  ॥ १,११.४ ॥  
एकादशैते कथिता रुद्रास्त्रिभुवनेश्वराः  ।  
कपालोशादयो विप्रा देवकार्ये नियोजिताः  ॥ १,११.५ ॥  
सौम्यासौम्यैस्तथा शान्ताशान्तैः स्त्रीत्वं च स प्रभुः  ।  
बिभेद बहुधा देवः स्वरूपैरसितैः सितैः  ॥ १,११.६ ॥  
ता वै विभूतयो विप्रा विश्रुताः शक्तयो भुवि  ।  
लक्ष्म्यादयो याभिरीशा विश्वंव्याप्नोति शाङ्करी  ॥ १,११.७ ॥  
विभज्य पुररीशानी स्वात्मानं शङ्कराद्विभोः  ।  
महादेवनियोगेन पितामहमुपस्थिता  ॥ १,११.८ ॥  
तामाह भगवान् ब्रह्मा दक्षस्य दुहिता भव  ।  
सापि तस्य नियोगेन प्रादुरासीत्प्रजापतेः  ॥ १,११.९ ॥  
नियोगाद्ब्रह्मणो देवीं ददौ रुद्राय तां सतीम्  ।  
दक्षाद्रुद्रोऽपि जग्राह स्वकीयामेव शूलभृत् ॥ १,११.१० ॥  
प्रजापतिं विनिन्द्यैषा कालेन परमेश्वरी  ।  
मेनायामभवत्पुत्री तदा हिमवतः सती  ॥ १,११.११ ॥  
स चापि पर्वतवरो ददौ रुद्राय पार्वतीम्  ।  
हिताय सर्वदेवानां त्रिलोकस्यात्मनोऽपि च  ॥ १,११.१२ ॥  
सैषा माहेश्वरी देवी शङ्करार्धशरीरिणी  ।  
शिवा सती हैमवती सुरासुरनमस्कृता  ॥ १,११.१३ ॥  
तस्याः प्रभावमतुलं सर्वे देवाः सवासवाः  ।  
विन्दन्ति मुनयो वेत्ति शङ्करो वा स्वयं हरिः  ॥ १,११.१४ ॥  
एतद्वः कथितं विप्राः पुत्रत्वं परमेष्ठिनः  ।  
ब्रह्मणः पद्मयोनित्वं शङ्करस्यामितौजसः  ॥ १,११.१५ ॥  
इत्याकर्ण्याथ मुनयः कूर्मरूपेण भाषितम्  ।  
विष्णुना पुनरेवैनं प्रणता हरिम्  ॥ १,११.१६ ॥  
कैषा भगवती देवी शङ्करार्धशरीरिणी  ।  
शिवा सती हैमवती यथावद्ब्रूहि पृच्छताम्  ॥ १,११.१७ ॥  
तेषां तद्वचनं श्रुत्वा मुनीनां पुरुषोत्तमः  ।  
प्रत्युवाच महायोगी ध्यात्वा स्वं परमं पदम्  ॥ १,११.१८ ॥  
पुरा पितामहेनोक्तं मेरुपृष्ठे सुशोभनम्  ।  
रहस्यमेतद्विज्ञानं गोपनीयं विशेषतः  ॥ १,११.१९ ॥  
साङ्ख्यानां परमं साङ्ख्यं ब्रह्मविज्ञानमुत्तमम्  ।  
संसारार्णवमग्नानां जन्तूनामेकमोचनम्  ॥ १,११.२० ॥  
या सा माहेश्वरी शक्तिर्ज्ञानरूपातिलालसा  ।  
व्योमसञ्ज्ञा परा काष्ठा सेयं हैमवती मता  ॥ १,११.२१ ॥  
शिवा सर्वगतानान्ता गुणातीता सुनिष्कला  ।  
एकानेकविभागस्था ज्ञानरूपातिलालसा  ॥ १,११.२२ ॥  
अनन्या निष्कले तत्त्वे संस्थिता तस्य तेजसा  ।  
स्वाभाविकी च तन्मूला प्रभा भानोरिवामला  ॥ १,११.२३ ॥  
एका माहेश्वरी शक्तिरनेकोपाधियोगतः  ।  
परावरेण रूपेण क्रीडते तस्य सन्निधौ  ॥ १,११.२४ ॥  
सेयं करोति सकलं तस्याः कार्यमिदं जगत् ।  
न कार्यं नापि करणमीश्वरस्येति सूरयः  ॥ १,११.२५ ॥  
चतस्त्रः शक्तयो देव्याः स्वरूपत्वेन संस्थिताः  ।  
अधिष्ठानवशात्तस्याः शृणुध्वं मुनिपुङ्गवाः  ॥ १,११.२६ ॥  
शान्तिर्विद्या प्रतिष्ठा च निवृत्तिश्चेतिताः स्मृतः  ।  
चतुर्व्यूहस्ततो देवः प्रोच्यते परमेश्वरः  ॥ १,११.२७ ॥  
अनया परया देवः स्वात्मानन्दं समश्नुते  ।  
चतुर्ष्वपि च वेदेषु चतुर्मूर्तिर्महेश्वरः  ॥ १,११.२८ ॥  
अस्यास्त्वनादिसंसिद्धमैश्वर्यमतुलं महत् ।  
तत्सम्बन्धादनन्ताया रुद्रेण परमात्मना  ॥ १,११.२९ ॥  
सैषा सर्वेश्वरी देवी सर्वभूतप्रवर्तिका  ।  
प्रोच्यते भगवान् कालो हरिः प्राणो महेश्वरः  ॥ १,११.३० ॥  
तत्र सर्वमिदं प्रोतमोतं चैवाखिलं जगत् ।  
स कालोऽग्निर्हरो रुद्रो गीयते वेदवादिभिः  ॥ १,११.३१ ॥  
कालः सृजति भूतानि कालः संहरते प्रजाः  ।  
सर्वे कालस्य वशगा न कालः कस्यचिद्वशे  ॥ १,११.३२ ॥  
प्रधानं पुरुषस्तत्त्वं महानात्मा त्वहङ्कृतिः  ।  
कालेनान्यानि तत्त्वानि समाविष्टानि योगिना  ॥ १,११.३३ ॥  
तस्य सर्वजगत्सूतिः शक्तिर्मायेति विश्रुता  ।  
तयेदं भ्रामयेदीशो मायावी पुरुषोत्तमः  ॥ १,११.३४ ॥  
सैषा मायात्मिका शक्तिः सर्वाकारा सनातनी  ।  
वैश्वरूप्यं महेशस्य सर्वदा सम्प्रकाशयेत् ॥ १,११.३५ ॥  
अन्याश्च शक्तयो मुख्यास्तस्य देवस्य निर्मिताः  ।  
ज्ञानशक्तिः क्रियाशक्तिः प्राणशक्तिरिति त्रयम्  ॥ १,११.३६ ॥  
सर्वासामेव शक्तीनां शक्तिमन्तो विनिर्मिताः  ।  
माययैवाथ विप्रेन्द्राः सा चानादिरनन्तया  ॥ १,११.३७ ॥  
सर्वशक्त्यात्मिका माया दुर्निवारा दुरत्यया  ।  
मायावी सर्वशक्तीशः कालः कालकारः प्रभुः  ॥ १,११.३८ ॥  
करोति कालः सकलं संहरेत्काल एव हि  ।  
कालः स्थापयते विश्वं कालाधीनमिदं जगत् ॥ १,११.३९ ॥  
लब्ध्वा देवाधिदेवस्य सन्निधिं परमेष्ठिनः  ।  
अनन्तस्याखिलेशस्य शम्भोः कालात्मनः प्रभोः  ॥ १,११.४० ॥  
प्रधानं पुरुषो माया माया चैवं प्रपद्यते  ।  
एका सर्वगतानन्ता केवला निष्कला शिवा  ॥ १,११.४१ ॥  
एका शक्तिः शिवैकोऽपि शक्तिमानुच्यते शिवः  ।  
शक्तयः शक्तिमन्तोऽन्ये सर्वशक्तिसमुद्भवाः  ॥ १,११.४२ ॥  
शक्तिशक्तिमतोर्भेदं वदन्ति परमार्थतः  ।  
अभेदं चानुपश्यन्ति योगिनस्तत्त्वचिन्तकाः  ॥ १,११.४३ ॥  
शक्तयो गिरजा देवी शक्तिमन्तोऽथ शङ्करः  ।  
विशेषः कथ्यते चायं पुराणे ब्रह्मवादिभिः  ॥ १,११.४४ ॥  
भोग्या विश्वेश्वरी देवी महेश्वरपतिव्रता  ।  
प्रोच्यते भगवान् भोक्ता कपर्दे नीललोहितः  ॥ १,११.४५ ॥  
मन्ता विश्वेश्वरो देवः शङ्करो मन्मथान्तकः  ।  
प्रोच्यते मतिरीशानी मन्तव्या च विचारतः  ॥ १,११.४६ ॥  
इत्येतदखिलं विप्राः शक्तिशक्तिमदुद्भवम्  ।  
प्रोच्यते सर्ववेदेषु मुनिभिस्तत्त्वदर्शिभिः  ॥ १,११.४७ ॥  
एतत्प्रदर्शितं दिव्यं देव्या माहात्म्यमुत्तमम्  ।  
सर्ववेदान्तवेदेषु निश्चितं ब्रह्मवादिभिः  ॥ १,११.४८ ॥  
एकं सर्वगतं सूक्ष्मं कूटस्थमचलं ध्रुवम्  ।  
योगिनस्तत्प्रपश्यन्ति महादेव्याः परं पदम्  ॥ १,११.४९ ॥  
आनन्दमक्षरं ब्रह्म केवलं निष्कलं परम्  ।  
योगिनस्तत्प्रपश्यन्ति महादेव्याः परं पदम्  ॥ १,११.५० ॥  
परात्परतरं तत्त्वं शाश्वतं शिवमच्युतम्  ।  
अनन्तप्रकृतौ लीनं देव्यास्तत्परमं पदम्  ॥ १,११.५१ ॥  
शुभं निरञ्जनं शुद्धं निर्गुणं द्वैतवर्जितम्  ।  
आत्मोपलब्धिविषयं देव्यास्तत्परमं पदम्  ॥ १,११.५२ ॥  
सैषा धात्री विधात्री च परमानन्दमिच्छताम्  ।  
संसारतापानखिलान्निहन्तीश्वरसंश्रया  ॥ १,११.५३ ॥  
तस्माद्विमुक्तिमन्विच्छन् पार्वतीं परमेश्वरीम्  ।  
आश्रयेत्सर्वभावानामात्मभूतां शिवात्मिकाम्  ॥ १,११.५४ ॥  
लब्ध्वा च पुत्रीं शर्वाणीं तपस्तप्त्वा सुदुश्चरम्  ।  
सभार्यः शरं यातः पार्वतीं परमेश्वरीम्  ॥ १,११.५५ ॥  
तां दृष्ट्वा जायमानां च स्वेच्छयैव वराननाम्  ।  
मेना हिमवतः पत्नी प्राहेदं पर्वतेश्वरम्  ॥ १,११.५६ ॥  
मेनोवाच  
पश्य बालामिमां राजन् राजीवसदृशाननाम्  ।  
हिताय सर्वभूतानां जाता च तपसावयोः  ॥ १,११.५७ ॥  
सोऽपि दृष्ट्वा ततः पुत्रीं तरुणादित्यसन्निभाम्  ।  
कपर्दिनीं चतुर्वक्त्रां त्रिनेत्रामतिलालसाम्  ॥ १,११.५८ ॥  
अष्टहस्तां विशालाक्षीं चन्द्रावयवभूषणाम्  ।  
निर्गुणां सगुणां साक्षात्सदसद्व्यक्तिवर्जिताम्  ॥ १,११.५९ ॥  
प्रणम्य शिरसा भूमौ तेजसा चातिविह्वलः  ।  
भीतः कृताञ्जलिस्तस्याः प्रोवाच परमेश्वरीम्  ॥ १,११.६० ॥  
हीमवानुवाच  
का त्वं देवि विशालाक्षि शशाङ्कावयवाङ्किते  ।  
न जाने त्वामहं वत्से यथावद्ब्रूहि पृच्छते  ॥ १,११.६१ ॥  
गिरीन्द्रवचनं श्रुत्वा ततः सा परमेश्वरी  ।  
व्याजहार महाशैलं योगिनामभयप्रदा  ॥ १,११.६२ ॥  
देव्युवाच  
मां विद्ध परमां शक्तिं परमेश्वरसमाश्रयाम्  ।  
अनन्यामव्ययामेकां यां पश्यन्ति मुमुक्षवः  ॥ १,११.६३ ॥  
अहं वै सर्वभावानात्मा सर्वान्तरा शिवा  ।  
शाश्वतैश्वर्यविज्ञानमूर्तिः सर्वप्रवर्तिका  ॥ १,११.६४ ॥  
अनन्तानन्तमहिमा संसारार्णवतारिणी  ।  
दिव्यं ददामि ते चक्षुः पश्य मे रूपमैश्वरम्  ॥ १,११.६५ ॥  
एतावदुक्त्वा विज्ञानं दत्त्वा हिमवते स्वयम्  ।  
स्वं रूपं दर्शयामास दिव्यं तत्पारमेश्वरम्  ॥ १,११.६६ ॥  
कोटिसूर्यप्रितीकाशं तेजोबिम्बं निराकुलम्  ।  
ज्वालामालासहस्त्राढ्यं कालानलशतोपमम्  ॥ १,११.६७ ॥  
दंष्ट्राकरालं दुर्धर्ष जटामण्डलमण्डितम्  ।  
त्रिशूलवरहस्तं च घोररूपं भयानकम्  ॥ १,११.६८ ॥  
प्रशान्तं सौम्यवदनमनन्ताश्चर्यसंयुतम्  ।  
चन्द्रावयवलक्ष्माणं चन्द्रकोटिसमप्रभम्  ॥ १,११.६९ ॥  
किरीटिनं गदाहस्तं नूपुरैरुपशोभितम्  ।  
दिव्यमाल्याम्बरधरं दिव्यगन्धानुलेपनम्  ॥ १,११.७० ॥  
शङ्खचक्रधरं काम्यं त्रिनेत्रं कृत्तिवाससम्  ।  
अण्डस्थं चाण्डबाह्यस्थं बाह्यमाभ्यन्तरं परम्  ॥ १,११.७१ ॥  
सर्वशक्तिमयं शुभ्रं सर्वाकारं सनातनम्  ।  
ब्रह्मोन्द्रोपेन्द्रयोगीन्द्रैर्वन्द्यमानपदाम्बुजम्  ॥ १,११.७२ ॥  
सर्वतः पाणिपादान्तं सर्वतोऽक्षिशिरोमुखम्  ।  
सर्वमावृत्य तिष्ठन्तं ददर्श परमेश्वरम्  ॥ १,११.७३ ॥  
दृष्ट्वा तदीदृशं रूपं देव्या माहेश्वरं परम्  ।  
भयेन च समाविष्टः स राजा हृष्टमानसः  ॥ १,११.७४ ॥  
आत्मन्याधाय चात्मानमोङ्कारं समनुस्मरन्  ।  
नाम्नामष्टसहस्त्रेण तुष्टाव परमेश्वरीम्  ॥ १,११.७५ ॥  
शिवोमा परमा शक्तिरनन्ता निष्कलामला  ।  
शान्ता माहेश्वरी नित्या शाश्वती परमाक्षरा  ॥ १,११.७६ ॥  
अचिन्त्या केवलानन्त्या शिवात्मा परमात्मिका  ।  
अनादिरव्यया शुद्धा देवात्मा सर्वगाचला  ॥ १,११.७७ ॥  
एकानेकविभागस्था मायातीता सुनिर्मला  ।  
महामाहेश्वरी सत्या महादेवी निरञ्जना  ॥ १,११.७८ ॥  
काष्ठा सर्वान्तरस्था च चिच्छक्तिरतिलालसा  ।  
नन्दा सर्वात्मिका विद्या ज्योतीरूपामृताक्षरा  ॥ १,११.७९ ॥  
शान्तिः प्रतिष्ठा सर्वेषां निवृत्तिरमृतप्रदा  ।  
व्योममूर्तिर्व्योमलया व्योमाधाराच्युतामरा  ॥ १,११.८० ॥  
अनादिनिधनामोघा कारणात्मा कलाकला  ।  
क्रतुः प्रथमजा नाभिरमृतस्यात्मसंश्रया  ॥ १,११.८१ ॥  
प्राणेश्वरप्रिया माता महामहिषघातिनी  ।  
प्राणेश्वरी प्राणरूपा प्रधानपुरुषेश्वरी  ॥ १,११.८२ ॥  
सर्वशक्तिकलाकारा ज्योत्स्ना द्योर्महिमास्पदा  ।  
सर्वकार्यनियन्त्री च सर्वभूतेश्वरेश्वरी  ॥ १,११.८३ ॥  
अनादिरव्यक्तगुहा महानन्दा सनातनी  ।  
आकाशयोनिर्योगस्था महायोगेश्वरेश्वरी  ॥ १,११.८४ ॥  
महामाया सुदुष्पूरा मूलप्रकृतिरीश्वरी  ।  
संसारयोनिः सकला सर्वशक्तिसमुद्भवा  ॥ १,११.८५ ॥  
संसारपारा दुर्वारा दुर्निरोक्ष्या दुरासदा  ।  
प्राणशक्तिः प्रणविद्या योगिनी परमा कला  ॥ १,११.८६ ॥  
महाविभूतिर्दुर्धर्षा मूलप्रकृतिसम्भवा  ।  
अनाद्यनन्तविभवा परार्था पुरुषारणिः  ॥ १,११.८७ ॥  
सर्गस्थित्यन्तकरणी सुदुर्वाच्या दुरत्यया  ।  
शब्दयोनिः शब्दमयी नादाख्या नादविग्रहा  ॥ १,११.८८ ॥  
प्रधानपुरुषातीता प्रधानपुरुषात्मिका  ।  
पुराणी चिन्मयी पुंसामादिः पुरुषरूपिणी  ॥ १,११.८९ ॥  
भूतान्तरात्मा कूटस्था महापुरुषसञ्ज्ञिता  ।  
जन्ममृत्युजरातीता सर्वशक्तिसमन्विता  ॥ १,११.९० ॥  
व्यापिनी चानवच्छिन्ना प्रधानानुप्रवेशिनी  ।  
क्षेत्रज्ञशक्तिरव्यक्तलक्षणा मलवर्जिता  ॥ १,११.९१ ॥  
अनादिमायसम्भिन्ना त्रितत्त्वा प्रकृतिर्गुहा  ।  
महामायासमुत्पन्ना तामसी पौरुषी ध्रुवा  ॥ १,११.९२ ॥  
व्यक्ताव्यक्तात्मिकाकृष्णा रक्ताशुक्ला प्रसूतिका  ।  
अकार्या कार्यजननी नित्यं प्रसवधर्मिणी  ॥ १,११.९३ ॥  
सर्गप्रलयनिर्मुक्ता सृष्टिस्थित्यन्तधर्मिणी  ।  
ब्रह्मगर्भा चतुर्विशा पद्मनाभाच्युतात्मिका  ॥ १,११.९४ ॥  
वैद्युती शाश्वती योनिर्जगन्मातेश्वरप्रिया  ।  
सर्वाधारा महारूपा सर्वैश्वर्यसमन्विता  ॥ १,११.९५ ॥  
विश्वरूपा महागर्भा विश्वेशेच्छानुवर्तिनी  ।  
महीयसी ब्रह्मयोनिर्महालक्ष्मीसमुद्भावा  ॥ १,११.९६ ॥  
महाविमानमध्यस्था महानिद्रात्महेतुका  ।  
सर्वसाधारणी सूक्ष्मा ह्यविद्या पारमार्थिका  ॥ १,११.९७ ॥  
अनन्तरूपानन्तस्था देवी पुरुषमोहिनी  ।  
अनेकाकारसंस्थाना कालत्रयविवर्जिता  ॥ १,११.९८ ॥  
ब्रह्मजन्मा हरेर्मूर्तिर्ब्रह्मविष्णुशिवात्मिका  ।  
ब्रह्मेशविष्णुजननी ब्रह्माख्या ब्रह्मसंश्रया  ॥ १,११.९९ ॥  
व्यक्ता प्रथमजा ब्राह्मी महती ज्ञानरूपिणी  ।  
वैराग्यैश्वर्यधर्मात्मा ब्रह्ममूर्तिर्हृदिस्थिता  ।  
अपांयोनिः स्वयम्भूतिर्मानसी तत्त्वसम्भवा  ॥ १,११.१०० ॥  
ईश्वराणी च शर्वाणी शङ्करार्धशरीरिणी  ।  
भवानी चैव रुद्राणी महालक्ष्मीरथाम्बिका  ॥ १,११.१०१ ॥  
महेश्वरसमुत्पन्ना भुक्तिमुक्तिफलप्रदा  ।  
सर्वेश्वरी सर्ववन्द्या नित्यं मुदितमानसा  ॥ १,११.१०२ ॥  
ब्रह्मेन्द्रोपेन्द्रनमिता शङ्करेच्छानुवर्तिनी  ।  
ईश्वरार्धासनगता महेश्वरपतिव्रता  ॥ १,११.१०३ ॥  
सकृद्विभाविता सर्वा समुद्रपरिशोषिणी  ।  
पार्वती हिमवत्पुत्री परमानन्ददायिनी  ॥ १,११.१०४ ॥  
गुणाढ्या योगजा योग्या ज्ञानमूर्तिर्विकासिनी  ।  
सावित्रीकमला लक्ष्मीः श्रीरनन्तोरसि स्थिता  ॥ १,११.१०५ ॥  
सरोजनिलया मुद्रा योगनिद्रा सुरार्दिना  ।  
सरस्वती सर्वविद्या जगज्ज्येष्ठा सुमङ्गला  ॥ १,११.१०६ ॥  
वाग्देवी वरदा वाच्या कीर्तिः सर्वार्थसाधिका  ।  
योगीश्वरी ब्रह्मविद्या महाविद्या सुशोभना  ॥ १,११.१०७ ॥  
गुह्यविद्यात्मविद्या च धर्मविद्यात्मभाविता  ।  
स्वाहा विश्वम्भरा सिद्धिः स्वधा मेधा धृतिः श्रुतिः  ॥ १,११.१०८ ॥  
नीतिः सुनीतिः सुकृतिर्माधवी नरवाहिनी  ।  
अजा विभावरी सौम्या भोगिनी भोगदायिनी  ॥ १,११.१०९ ॥  
शोभा वंशकरी लोला मालिनी परमेष्ठिनी  ।  
त्रैलोक्यसुन्दरी रम्या सुन्दरी कामचारिणी  ॥ १,११.११० ॥  
महानुभावा सत्त्वस्था महामहिषमर्दनी  ।  
पद्ममाला पापहरा विचित्रा मुकुटानना  ॥ १,११.१११ ॥  
निर्यन्त्रा यन्त्रवाहस्था नन्दिनी भद्रकालिका  ।  
आदित्यवर्णा कौमारी मयूरवरवाहिनी  ॥ १,११.११२ ॥  
आदित्यवर्णा कौमारी मयूरवरवाहिनी  ॥ १,११.११३ ॥  
वृषासनगता गौरो महाकाली सुरार्चिता  ।  
अदितिर्नियता रौद्री पद्मगर्भा विवाहना  ॥ १,११.११४ ॥  
विरूपाक्षी लेलिहाना महापुरनिवासिनी  ।  
महाफलानवद्याङ्गी कामपूरा विभावरी  ॥ १,११.११५ ॥  
विचित्ररत्नमुकुटा प्रणतार्तिप्रभञ्जनी  ।  
कौशिकी कर्षणी रात्रिस्त्रिदशार्तिविनाशिनी  ॥ १,११.११६ ॥  
बहुरूपा सुरूपा च विरूपा रूपवर्जिता  ।  
भक्तार्तिशमनी भव्या भवभावविनाशनी  ॥ १,११.११७ ॥  
निर्गुणा नित्यविभवा निः सारा निरपत्रपा  ।  
यशस्विनी सामगीतिर्भवाङ्गनिलयालया  ॥ १,११.११८ ॥  
दीक्षा विद्याधरी दीप्ता महेन्द्रविनिपातिनी  ।  
सर्वातिशायिनी विद्या सर्वसिद्धिप्रदायिनी  ॥ १,११.११९ ॥  
सर्वेश्वरप्रिया तार्क्ष्या समुद्रान्तरवासिनी  ।  
अकलङ्का निराधारा नित्यसिद्धा निरामया  ॥ १,११.१२० ॥  
कामधेनुर्बृहद्गर्भा धीमती मोहनाशिनी  ।  
निः सङ्कल्पा निरातङ्का विनया विनयप्रदा  ॥ १,११.१२१ ॥  
ज्वालामालासहस्त्राढ्या देवदेवी मनोन्मनी  ।  
महाभगवती दुर्गा वासुदेवसमुद्भवा  ॥ १,११.१२२ ॥  
महेन्द्रोपेन्द्रभगिनी भक्तिगम्या परावरा  ।  
ज्ञानज्ञेया जरातीता वेदान्तविषया गतिः  ॥ १,११.१२३ ॥  
दक्षिणा दहना दाह्या सर्वभूतनमस्कृता  ।  
योगमाया विभावज्ञा महामाया महीयसी  ॥ १,११.१२४ ॥  
सन्ध्या सर्वसमुद्भूतिर्ब्रह्मवृक्षाश्रयानतिः  ।  
बीजाङ्कुरसमुद्भूतिर्महाशक्तिर्महामतिः  ॥ १,११.१२५ ॥  
ख्यातिः प्रज्ञा चितिः संवित्महाभोगीन्द्रशायिनी  ।  
विकृतिः शांसरी शास्त्री गणगन्धर्वसेविता  ॥ १,११.१२६ ॥  
वैश्वानरी महाशाला देवसेना गुहप्रिया  ।  
महारात्रिः शिवानन्दा शची दुः स्वप्ननाशिनी  ॥ १,११.१२७ ॥  
इज्या पूज्या जगद्धात्री दुर्विज्ञेया सुरूपिणी  ।  
गुहाम्बिका गुणोत्पत्तिर्महापीठा मरुत्सुता  ॥ १,११.१२८ ॥  
हव्यवाहान्तरागादिः हव्यवाहसमुद्भवा  ।  
जगद्योनिर्जगन्माता जन्ममृत्युजरातिगा  ॥ १,११.१२९ ॥  
बुद्धिमाता बुद्धिमती पुरुषान्तरवासिनी  ।  
तरस्विनी समाधिस्था त्रिनेत्रा दिविसंस्थिता  ॥ १,११.१३० ॥  
सर्वेन्द्रियमनोमाता सर्वभूतहृदि स्थिता  ।  
संसारतारिणी विद्या ब्रह्मवादिमनोलया  ॥ १,११.१३१ ॥  
ब्रह्माणी बृहती ब्राह्मी ब्रह्मभूता भवारणिः  ।  
हिरण्मयी महारात्रिः संसारपरिवर्तिका  ॥ १,११.१३२ ॥  
सुमालिनी सुरूपा च भाविनी तारिणी प्रभा  ।  
उन्मीलनी सर्वसहा सर्वप्रत्ययसाक्षिणी  ॥ १,११.१३३ ॥  
सुसौम्या चन्द्रवदना ताण्डवासक्तमानसा  ।  
सत्त्वशुद्धिकरी शुद्धिर्मलत्रयविनाशिनी  ॥ १,११.१३४ ॥  
जगत्प्रिया जगन्मूर्तिस्त्रिमूर्तिरमृताश्रया  ।  
निराश्रया निराहारा निरङ्कुरवनोद्भवा  ॥ १,११.१३५ ॥  
चन्द्रहस्ता विचित्राङ्गी स्त्रग्विणी पद्मधारिणी  ।  
परावरविधानज्ञा महापुरुषपूर्वजा  ॥ १,११.१३६ ॥  
विद्येश्वरप्रिया विद्या विद्युज्जिह्वा जितश्रमा  ।  
विद्यामयी सहस्त्राक्षी सहस्त्रवदनात्मजा  ॥ १,११.१३७ ॥  
सहस्त्ररश्मिः सत्त्वस्था महेश्वरपदाश्रया  ।  
क्षालिनी सन्मयी व्याप्ता तैजसी पद्मबोधिका  ॥ १,११.१३८ ॥  
महामायाश्रया मान्या महादेवमनोरमा  ।  
व्योमलक्ष्मीः सिहरथा चेकितानामितप्रभा  ॥ १,११.१३९ ॥  
वीरेश्वरी विमानस्था विशोकाशोकनाशिनी  ।  
अनाहता कुण्डलिना नलिनी पद्मवासिनी  ॥ १,११.१४० ॥  
सदानन्दा सदाकीर्तिः सर्वभूताश्रयस्थिता  ।  
वाग्देवता ब्रह्मकला कलातीता कलारणिः  ॥ १,११.१४१ ॥  
ब्रह्मश्रीर्ब्रह्महृदया ब्रह्मविष्णुशिवप्रिया  ।  
व्योमशक्तिः क्रियाशक्तिर्ज्ञानशक्तिः परागतिः  ॥ १,११.१४२ ॥  
क्षोभिका बन्धिका भेद्या भेदाभेदविवर्जिता  ।  
अभिन्नाभिन्नसंस्थाना वंशिनी वंशहारिणी  ॥ १,११.१४३ ॥  
गुह्यशक्तिर्गुणातीता सर्वदा सर्वतोमुखी  ।  
भगिनी भगवत्पत्नी सकला कालकारिणी  ॥ १,११.१४४ ॥  
सर्ववित्सर्वतोभद्रा गुह्यातीता गुहारणिः  ।  
प्रक्रिया योगमाता च गङ्गा विश्वेश्वरेश्वरी  ॥ १,११.१४५ ॥  
कपिला कापिला कान्ताकनकाभाकलान्तरा  ।  
पुण्या पुष्करिणी भोक्त्री पुरन्दरपुरस्सरा  ॥ १,११.१४६ ॥  
पोषणी परमैश्वर्यभूतिदा भूतिभूषणा  ।  
पञ्चब्रह्मसमुत्पत्तिः परमार्थार्थविग्रहा  ॥ १,११.१४७ ॥  
धर्मोदया भानुमती योगिज्ञेय मनोजवा  ।  
मनोहरा मनोरक्षा तापसी वेदरूपिणी  ॥ १,११.१४८ ॥  
वेदशक्तिर्वेदमाता वेदविद्याप्रकाशिनी  ।  
योगेश्वरेश्वरी माता महाशक्तिर्मनोमयी  ॥ १,११.१४९ ॥  
विश्वावस्था वियन्मूर्तिर्विद्युन्माला विहायसी  ।  
किन्नरी सुरभी वन्द्या नन्दिनी नन्दिवल्लभा  ॥ १,११.१५० ॥  
भारती परमानन्दा परापरविभेदिका  ।  
सर्वप्रहरणोपेता काम्या कामेश्वरेश्वरी  ॥ १,११.१५१ ॥  
अचिन्त्याचिन्त्यविभवा हृल्लेखा कनकप्रभा  ।  
कूष्माण्डी धनरत्नाढ्या सुगन्धा गन्धायिनी  ॥ १,११.१५२ ॥  
त्रिविक्रमपदोद्भूता धनुष्पाणिः शिवोदया  ।  
सुदुर्लभा धनाद्यक्षा धन्या पिङ्गललोचना  ॥ १,११.१५३ ॥  
शान्तिः प्रभावती दीप्तिः पङ्कजायतलोचना  ।  
आद्या हृत्कमलोद्भूता गवां मता रणप्रिया  ॥ १,११.१५४ ॥  
सत्क्रिया गिरिजा शुद्धा नित्यपुष्टा निरन्तरा  ।  
दुर्गाकात्यायनीचण्डी चर्चिका शान्तविग्रहा  ॥ १,११.१५५ ॥  
हिरण्यवर्णा रजनी जगद्यन्त्रप्रवर्तिका  ।  
मन्दराद्रिनिवासा च शारदा स्वर्णमालिनी  ॥ १,११.१५६ ॥  
रत्नमाला रत्नगर्भा पृथ्वी विश्वप्रमाथिनी  ।  
पद्मानना पद्मनिभा नित्यतुष्टामृतोद्भवा  ॥ १,११.१५७ ॥  
धुन्वती दुः प्रकम्प्या च सूर्यमाता दृषद्वती  ।  
महेन्द्रभगिनी मान्या वरेण्या वरदर्पिता  ॥ १,११.१५८ ॥  
कल्याणी कमला रामा पञ्चभूता वरप्रदा  ।  
वाच्या वरेश्वरी वन्द्या दुर्जया दुरतिक्रमा  ॥ १,११.१५९ ॥  
कालरात्रिर्महावेगा वीरभद्रप्रिया हिता  ।  
भद्रकाली जगन्माता भक्तानां भद्रदायिनी  ॥ १,११.१६० ॥  
कराला पिङ्गलाकारा नामभेदामहामदा  ।  
यशस्विनी यशोदा च षडध्वपरिवर्तिका  ॥ १,११.१६१ ॥  
शङ्खिनी पद्मिनी साङ्ख्या साङ्ख्ययोगप्रवर्तिका  ।  
चैत्रा संवत्सरारूढा जगत्सम्पूरणीन्द्रजा  ॥ १,११.१६२ ॥  
शुम्भारिः खेचरीस्वस्था कम्बुग्रीवा कलिप्रिया  ।  
खगध्वजी खगारूढा परार्घ्या परमालिनी  ॥ १,११.१६३ ॥  
ऐश्वर्यवर्त्मनिलया विरक्ता गरुडासना  ।  
जयन्ती हृद्गुहा रम्या गह्विरेष्ठा गणाग्रणीः  ॥ १,११.१६४ ॥  
सङ्कल्पसिद्धा साम्यस्था सर्वविज्ञानदायिनी  ।  
कलिकल्पषहन्त्री च गुह्योपनिषदुत्तमा  ॥ १,११.१६५ ॥  
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती  ।  
विश्वामरेश्वरेशाना भुक्तिर्मुक्तीः शिवामृता  ॥ १,११.१६६ ॥  
लोहिता सर्पमाला च भीषणी वनमालिनी  ।  
अनन्तशयनानन्या नरनारायणोद्भवा  ॥ १,११.१६७ ॥  
नृसिंही दैत्यमथनी शङ्खचक्रगदाधरा  ।  
सङ्कर्षणसमुत्पत्तिरम्बिकापादसंश्रया  ॥ १,११.१६८ ॥  
महाज्वाला महामूर्तिः सुमूर्तिः सर्वकामधुक् ।  
सुप्रभा सुस्तना गौरी धर्मकामार्थमोक्षदा  ॥ १,११.१६९ ॥  
भ्रूमध्यनिलया पूर्वा पुराणपुरुषारणिः  ।  
महाविभूतिदा मध्या सरोजनयना समा  ॥ १,११.१७० ॥  
अष्टादशभुजानाद्या नीलोत्पलदलप्रभा  ।  
सर्वशक्त्यासनारूढा धर्माधर्मार्थवर्जिता  ॥ १,११.१७१ ॥  
वैराग्यज्ञाननिरता निरालोका निरिन्द्रिया  ।  
विचित्रगहनाधारा शाश्वतस्थानवासिनी  ॥ १,११.१७२ ॥  
स्थानेश्वरी निरानन्दा त्रिशूलवरधारिणी  ।  
अशेषदेवतामूर्तिर्देवता वरदेवता  ।  
गणाम्बिका गिरेः पुत्री निशुम्भविनिपातिनी  ॥ १,११.१७३ ॥  
अवर्ण वर्णरहिता निवर्णा बीजसम्भवा  ।  
अनन्तवर्णानन्यस्था शङ्करी शान्तमानसा  ॥ १,११.१७४ ॥  
अगोत्रा गोमती गोप्त्री गुह्यरूपा गुणोत्तरा  ।  
गौर्गोर्गव्यप्रिया गौणी गणेश्वरनमस्कृता  ॥ १,११.१७५ ॥  
सत्यमात्रा सत्यसन्धा त्रिसन्ध्या सन्धिवर्जिता  ।  
सर्ववादाश्रया सङ्ख्या सङ्ख्ययोगसमुद्भवा  ॥ १,११.१७६ ॥  
असङ्ख्येयाप्रमेयाख्या शून्या शुद्धकुलोद्भवा  ।  
बिन्दुनादसमुत्पत्तिः शम्भुवामा शशिप्रभा  ॥ १,११.१७७ ॥  
विसङ्गा भेदरहिता मनोज्ञा मधुसूदनी  ।  
महाश्रीः श्रीसमुत्पत्तिस्तमः पारे प्रतिष्ठिता  ॥ १,११.१७८ ॥  
त्रितत्त्वमाता त्रिविधा सुसूक्ष्मपदसंश्रया  ।  
शान्त्यतीता मलातीता निर्विकारा निराश्रया  ॥ १,११.१७९ ॥  
शिवाख्या चित्तनिलया शिवज्ञानस्वरूपिणी  ।  
दैत्यदानवनिर्मात्री काश्यपी कालकल्पिका  ॥ १,११.१८० ॥  
शास्त्रयोनिः क्रियामूर्तिश्चतुर्वर्गप्रदर्शिका  ।  
नारायणी नरोद्भूतिः कौमुदी लिङ्गधारिणी  ॥ १,११.१८१ ॥  
कामुकी ललिता भावा परापरविभूतिदा  ।  
परान्तजातमहिमा बडवा वामलोचना  ॥ १,११.१८२ ॥  
सुभद्रा देवकी सीता वेदवेदाङ्गपारगा  ।  
मनस्विनी मन्युमाता महामन्युसमुद्भवा  ॥ १,११.१८३ ॥  
अमृत्युरमृता स्वाहा पुरुहूता पुरुष्टुता  ।  
अशोच्या भिन्नविषया हिरण्यरजतप्रिया  ॥ १,११.१८४ ॥  
हिरण्या राजती हैमी हेमाभरणभूषिता  ।  
विभ्राजमाना दुर्ज्ञेया ज्योतिष्टोमफलप्रदा  ॥ १,११.१८५ ॥  
महानिद्रासमुद्भूतिरनिद्रा सत्यदेवता  ।  
दीर्घाककुद्मिनी हृद्या शान्तिदा शान्तिवर्धिनी  ॥ १,११.१८६ ॥  
लक्ष्म्यादिशक्तिजननी शक्तिचक्रप्रवर्तिका  ।  
त्रिशक्तिजननी जन्या षडूर्मिपरिर्जिता  ॥ १,११.१८७ ॥  
सुधामा कर्मकरणी युगान्तदहनात्मिका  ।  
सङ्कर्षणी जगद्धात्री कामयोनिः किरीटिनी  ॥ १,११.१८८ ॥  
ऐन्द्री त्रैलोक्यनमिता वैष्णवी परमेश्वरी  ।  
प्रद्युम्नदयिता दान्ता युग्मदृष्टिस्त्रिलोचना  ॥ १,११.१८९ ॥  
मदोत्कटा हंसगतिः प्रचण्डा चण्डविक्रमा  ।  
वृषावेशा वियन्माता विन्ध्यपर्वतवासिनी  ॥ १,११.१९० ॥  
हिमवन्मेरुनिलया कैलासगिरिवासिनी  ।  
चाणूरहन्तृतनया नीतिज्ञा कामरूपिणी  ॥ १,११.१९१ ॥  
वेदविद्याव्रतस्नाता धर्मशीलानिलाशना  ।  
वीरभद्रप्रिया वीरा महाकालसमुद्भवा  ॥ १,११.१९२ ॥  
विद्याधरप्रिया सिद्धा विद्याधरनिराकृतिः  ।  
आप्यायनी हरन्ती च पावनी पोषणी खिला  ॥ १,११.१९३ ॥  
मातृका मन्मथोद्भूता वारिजा वाहनप्रिया  ।  
करीषिणी सुधावाणी वीणावादनतत्परा  ॥ १,११.१९४ ॥  
सेविता सेविका सेव्या सिनीवाली गरुत्मती  ।  
अरुन्धती हिरण्याक्षी मृगाङ्का मानदायिनी  ॥ १,११.१९५ ॥  
वसुप्रदा वसुमती वसोर्धारा वसुन्धरा  ।  
धाराधरा वरारोहा वरावरसहस्त्रदा  ॥ १,११.१९६ ॥  
श्रीफला श्रीमती श्रीशा श्रीनिवासा शिवप्रिया  ।  
श्रीधरा श्रीकरी कल्या श्रीधरार्धशरीरिणी  ॥ १,११.१९७ ॥  
अनन्तदृष्टिरक्षुद्रा धात्रीशा धनदप्रिया  ।  
निहन्त्री दैत्यसङ्घानां सिहिका सिहवाहना  ॥ १,११.१९८ ॥  
सुषेणा चन्द्रनिलया सुकीर्तिश्छिन्नसंशया  ।  
रसज्ञा रसदा रामा लेलिहानामृतस्त्रवा  ॥ १,११.१९९ ॥  
नित्योदिता स्वयञ्ज्योतिरुत्सुका मृतजीवनी  ।  
वज्रदण्डा वज्रजिह्वा वैदेवी वज्रविग्रहा  ॥ १,११.२०० ॥  
मङ्गल्या मङ्गला माला मलिना मलहारिणी  ।  
गान्धर्वो गारुडी चान्द्री कम्बलाश्वतरप्रिया  ॥ १,११.२०१ ॥  
सौदामिनी जनानन्दा भ्रुकुटीकुटिलानना  ।  
कर्णिकारकरा कक्ष्या कंसप्राणापहारिणी  ॥ १,११.२०२ ॥  
युगन्धरा युगावर्ता त्रिसन्ध्या हर्षवर्धनी  ।  
प्रत्यक्षदेवता दिव्या दिव्यगन्धा दिवापरा  ॥ १,११.२०३ ॥  
शक्रासनगता शाक्री साध्वी नारी शवासना  ।  
इष्टा विशिष्टा शिष्टेष्टा शिष्टाशिष्टप्रपूजिता  ॥ १,११.२०४ ॥  
शतरूपा शतावर्ता विनता सुरभिः सुरा  ।  
सुरेन्द्रमाता सुद्युम्ना सुषुम्ना सूर्यसंस्थिता  ॥ १,११.२०५ ॥  
समीक्ष्या सत्प्रतिष्ठा च निवृत्तिर्ज्ञानपारगा  ।  
धर्मशास्त्रार्थकुशला धर्मज्ञा धर्मवाहना  ॥ १,११.२०६ ॥  
धर्माधर्मविनिर्मात्री धार्मिकाणां शिवप्रदा  ।  
धर्मशक्तिर्धर्ममयी विधर्मा विश्वधर्मिणी  ॥ १,११.२०७ ॥  
धर्मान्तरा धर्ममेघा धर्मपूर्वा धनावहा  ।  
धर्मोपदेष्ट्री धर्मत्मा धर्मगम्या धराधरा  ॥ १,११.२०८ ॥  
कापाली शाकला मूर्तिः कला कलितविग्रहा  ।  
सर्वशक्तिविनिर्मुक्ता सर्वशक्त्याश्रयाश्रया  ॥ १,११.२०९ ॥  
सर्वा सर्वेश्वरी सूक्ष्मा सुसूक्ष्मा ज्ञानरूपिणी  ।  
प्रधानपुरुषेशेशा महादेवैकसाक्षिणी  ।  
सदाशिवा वियन्मूर्तिर्विश्वमूर्तिरमूर्तिका  ॥ १,११.२१० ॥  
एवं नाम्नां सहस्त्रेण स्तुत्वासौ हिमवान् गिरिः  ।  
भूयः प्रणम्य भीतात्मा प्रोवाचेदं कृताञ्जलिः  ॥ १,११.२११ ॥  
यदेतदैश्वरं रूपं घोरं ते परमेश्वरि  ।  
भीतोऽस्मि साम्प्रतं दृष्ट्वा रूपमन्यत्प्रदर्शय  ॥ १,११.२१२ ॥  
एवमुक्ताथ सा देवी तेन शैलेन पार्वती  ।  
संहृत्य दर्शयामास स्वरूपमपरं पुनः  ॥ १,११.२१३ ॥  
नीलोत्पलदलप्रख्यं नीलोत्पलसुगन्धिकम्  ।  
द्विनेत्रं द्विभुजं सौम्यं नीलालकविभूषितम्  ॥ १,११.२१४ ॥  
रक्तपादाम्बुजतलं सुरक्तकरपल्लवम्  ।  
श्रीमद्विशालसंवृत्तललाटतिलकोज्ज्वलम्  ॥ १,११.२१५ ॥  
भूषितं चारुसर्वाङ्गं भूषणैरतिकोमलम्  ।  
दधानमुरसा मालां विशालां हेमनिर्मिताम्  ॥ १,११.२१६ ॥  
ईषत्स्मितं सुविम्बोष्ठं नूपुरारावसंयुतम्  ।  
प्रसन्नवदनं दिव्यमनन्तमहिमास्पदम्  ॥ १,११.२१७ ॥  
तदीदृशं समालोक्य स्वरूपं शैलसत्तमः  ।  
भीतिं सन्त्यज्य हृष्टात्मा बभाषे परमेश्वरीम्  ॥ १,११.२१८ ॥  
हिमवानुवाच  
अद्य मे सफलं जन्म अद्य मे सफलं तपः  ।  
यन्मे साक्षात्त्वमव्यक्ताप्रसन्ना दृष्टिगोचरा  ॥ १,११.२१९ ॥  
त्वया सृष्टं जगत्सर्वं प्रधानाद्यन्त्वयि स्थितम्  ।  
त्वय्येव लीयते देवि त्वमेव च परा गतिः  ॥ १,११.२२० ॥  
वदन्ति केचित्त्वामेव प्रकृतिं प्रकृतेः पराम्  ।  
अपरे परमार्थज्ञाः शिवेति शिवसंश्रये  ॥ १,११.२२१ ॥  
त्वयि प्रधानं पुरुषो महान् ब्रह्मा तथेश्वरः  ।  
अविद्या नियतिर्माया कलाद्याः शतशोऽभवन्  ॥ १,११.२२२ ॥  
त्वं हि सा परमा शक्तिरनन्ता परमेष्ठिनी  ।  
सर्वभेदविनिर्मुक्ता सर्वेभेदाश्रया निजा  ॥ १,११.२२३ ॥  
त्वामधिष्ठाय योगेशि महादेवो महेश्वरः  ।  
प्रधानाद्यं जगत्कृत्स्नं करोति विकरोति च  ॥ १,११.२२४ ॥  
त्वयैव सङ्गतो देवः स्वमानन्दं समश्नुते  ।  
त्वमेव परमानन्दस्त्वमेवानन्ददायिनी  ॥ १,११.२२५ ॥  
त्वमक्षरं परं व्योम महज्ज्योतिर्निरञ्जनम्  ।  
शिवं सर्वगतं सूक्ष्मं परं ब्रह्मा सनातनम्  ॥ १,११.२२६ ॥  
त्वं शक्रः सर्वदेवानां ब्रह्मा ब्रह्मविदामसि  ।  
वायुर्बलवतां देवि योगिनां त्वं कुमारकः  ॥ १,११.२२७ ॥  
ऋषीणां च वसिष्ठस्त्वं व्यासो वेदविदामसि  ।  
साङ्ख्यानां कपिलो देवो रुद्राणामसि शङ्करः  ॥ १,११.२२८ ॥  
आदित्यानामुपेन्द्रस्त्वं वसूनां चैव पावकः  ।  
वेदानां सामवेदस्त्वं गायत्री छन्दसामसि  ॥ १,११.२२९ ॥  
अध्यात्मविद्या विद्यानां गतीनां परं गतिः  ।  
माया त्वं सर्वशक्तीनां कालः कलयतामसि  ॥ १,११.२३० ॥  
ओङ्कारः सर्वगुह्यानां वर्णानां च द्विजात्तमः  ।  
आश्रमाणां च गार्हस्थ्यमीश्वराणां महेश्वरः  ॥ १,११.२३१ ॥  
पुंसां त्वमेकः पुरुषः सर्वभूतहृदि स्थितः  ।  
सर्वोपनिषदां देवि गुह्योपनिषदुच्यते  ॥ १,११.२३२ ॥  
ईशानश्चासि कल्पानां युगानां कृतमेव च  ।  
आदित्यः सर्वमार्गाणां वाचां देवि सरस्वती  ॥ १,११.२३३ ॥  
त्वं लक्ष्मीश्चारुरूपाणां विष्णुर्मायाविनामसि  ।  
अरुन्धती सतीनां त्वं सुपर्णः पततामसि  ॥ १,११.२३४ ॥  
सूक्तानां पौरुषं सूक्तं ज्येष्ठसाम च सामसु  ।  
सावित्री चासि जप्यानां यजुषां शतरुद्रियम्  ॥ १,११.२३५ ॥  
पर्वतानां महामेरुरनन्तो भोगिनामसि  ।  
सर्वेषां त्वं परं ब्रह्म त्वन्मयं सर्वमेव हि  ॥ १,११.२३६ ॥  
रूपं तवोशेषकलाविहीन  
मगोचरं निर्मलमेकरूपम्  ।  
अनादिमध्यान्तमनन्तामाद्यं  
नमामि सत्यं तमसः परस्तात् ॥ १,११.२३७ ॥  
यदेव पश्यन्ति जगत्प्रसूतिं  
वेदान्तविज्ञानविनिश्चितार्थाः  ।  
आनन्दमात्रं प्रणवाभिधानं  
तदेव रूपं शरणं प्रपद्ये  ॥ १,११.२३८ ॥  
अशेषभूतान्तरसन्निविष्टं  
प्रधानपुंयोगवियोगहेतुम्  ।  
तेजोमयं जन्मविनाशहीनं  
प्राणाभिधानं प्रणतोऽस्मि रूपम्  ॥ १,११.२३९ ॥  
आद्यन्तहीनं जगदात्मभूतं  
विभिन्नसंस्थं प्रकृतेः परस्तात् ।  
कूटस्थमव्यक्तवपुस्तवैव  
नमामि रूपं पुरुषाभिधानम्  ॥ १,११.२४० ॥  
सर्वाश्रयं सर्वजगद्विधानं  
सर्वत्रगं जन्मविनाशहीनम्  ।  
सूक्ष्मं विचित्रं त्रिगुणं प्रधानं  
नतोऽस्मि ते रूपमलुप्तभेदम्  ॥ १,११.२४१ ॥  
आद्यं महत्ते पुरुषात्मरूपं  
प्रकृत्यवस्थं त्रिगुणात्मबीजम्  ।  
ऐश्वर्यविज्ञानविरागधर्मैः  
समन्वितं देवि नतोऽस्मि रूपम्  ॥ १,११.२४२ ॥  
द्विसप्तलोकात्मकमम्बुसंस्थं  
विचित्रभेदं पुरुषैकनाथम्  ।  
अनन्तभूतैरधिवासितं ते  
नतोऽस्मि रूपं जगदण्डसञ्ज्ञम्  ॥ १,११.२४३ ॥  
अशेषवेदात्मकमेकमाद्यं  
स्वतेजसा पूरितलोकभेदम्  ।  
त्रिकालहेतुं रपमेष्ठिसञ्ज्ञं  
नमामि रूपं रविमण्डलस्थम्  ॥ १,११.२४४ ॥  
सहस्त्रमूर्धानमनन्तशक्तिं  
सहस्त्रबाहुं पुरुषं पुराणम्  ।  
शयानमन्तः सलिले तथैव  
नारायणाख्यं प्रणतोऽस्मि रूपम्  ॥ १,११.२४५ ॥  
दंष्ट्राकरालं त्रिदशाभिवन्द्यं  
युगान्तकालानलकल्परूपम्  ।  
अशेषभूताण्डविनाशहेतुं  
नमामि रूपं तव कालसञ्ज्ञम्  ॥ १,११.२४६ ॥  
फणासहस्त्रेण विराजमानं  
भोगीन्द्रमुख्यैरभिपूज्यमानम्  ।  
जनार्दनारूढतनुं प्रसुप्तं  
नतोऽस्मि रूपं तव शेषसञ्ज्ञम्  ॥ १,११.२४७ ॥  
अव्याहतैश्वर्यमयुग्मनेत्रं  
ब्रह्मामृतानन्दरसज्ञमेकम्  ।  
युगान्तशेषं दिवि नृत्यमानं  
नतोऽस्मि रूपं तव रुद्रसञ्ज्ञम्  ॥ १,११.२४८ ॥  
प्रहीणशोकं विमलं पवित्रं  
सुरासुरैरर्चितापादपद्मम्  ।  
सुकोमलं देवि विशालशुम्रं  
नमामि ते रूपमिदं नमासि  ॥ १,११.२४९ ॥  
ओं नमस्ते महादेवि नमस्ते परमेश्वरि  ।  
नमो भगवतीशानि शिवायै ते नमो नमः  ॥ १,११.२५० ॥  
त्वन्मयोऽहं त्वदाधारस्त्वमेव च गतिर्मम  ।  
त्वामेव शरणं यास्ये प्रसीद परमेश्वरि  ॥ १,११.२५१ ॥  
मया नास्ति समो लोके देवो वादानवोऽपि वा  ।  
जगन्मातैव मत्पुत्री सम्भूता तपसा यतः  ॥ १,११.२५२ ॥  
एषा तवाम्बिका देवि किलाभूत पितृकन्यका  ।  
मेनाशेषजगन्मातुरहो वुण्यस्य गौरवम्  ॥ १,११.२५३ ॥  
पाहि माममरेशानि मेनया सह सर्वदा  ।  
नमामि तव पादाब्जं व्रजामि शरणं शिवाम्  ॥ १,११.२५४ ॥  
अहो मे सुमहद्भाग्यं महादेवीसमागमात् ।  
आज्ञापय महादेवि किं करिष्यामि शङ्करि  ॥ १,११.२५५ ॥  
एतावदुक्त्वा वचनं तदा हिमगिरीश्वरः  ।  
सम्प्रेक्षणमाणो गिरिजां प्राञ्जलिः पार्श्वतोऽभवत् ॥ १,११.२५६ ॥  
अथ सा तस्य वचनं निशम्य जगतोऽरणिः  ।  
सस्मितं प्राह पितरं स्मृत्वा पशुपतिं पतिम्  ॥ १,११.२५७ ॥  
शृणुष्व चैतत्परमं गुह्यमीश्वरगोचरम्  ।  
उपदेशं गिरिश्रेष्ठ सेवितं ब्रह्मवादिभिः  ॥ १,११.२५८ ॥  
यन्मे साक्षात्परं रूपमैश्वरं दृष्टमद्भुतम्  ।  
सर्वशक्तिसमायुक्तमनन्तं प्रेरकं परम्  ॥ १,११.२५९ ॥  
शान्तः समाहितमना दम्भाहङ्कारवर्जितः  ।  
तन्निष्ठस्तत्परो भूत्वा तदेव शरणं व्रज  ॥ १,११.२६० ॥  
भक्त्या त्वनन्यया तात पद्भावं परमाश्रितः  ।  
सर्वयज्ञतपोदानैस्तदेवार्चय सर्वदा  ॥ १,११.२६१ ॥  
तदेव मनसा पश्य तद्ध्यायस्व जपस्व च  ।  
ममोपदेशात्संसारं नाशयामि तवानघ  ॥ १,११.२६२ ॥  
अहं वै मत्परान् भक्तानैश्वरं योगमास्थितान्  ।  
संसारसागरादस्मादुद्धराम्यचिरेण तु  ॥ १,११.२६३ ॥  
ध्यानेन कर्मयोगेन भक्त्या ज्ञानेन चैव हि  ।  
प्राप्याहं ते गिरिश्रेष्ठ नान्यथा कर्मकोटिभिः  ॥ १,११.२६४ ॥  
श्रुतिस्मृत्युदितं सम्यक्कर्म वर्णाश्रमात्मकम्  ।  
अध्यात्मज्ञानसहितं मुक्तये सततं कुरु  ॥ १,११.२६५ ॥  
धर्मात्सञ्जायते भक्तिर्भक्त्या सम्प्राप्यते परम्  ।  
श्रुतिस्मृतिभ्यामुदितो धर्मो यज्ञादिको मतः  ॥ १,११.२६६ ॥  
नान्यतो जायते धर्मो वेदाद्धर्मो हि निर्बभौ  ।  
तस्मान्मुमुक्षुर्धर्मार्थो मद्रूपं वेदमाश्रयेत् ॥ १,११.२६७ ॥  
ममैवैषा परा शक्तिर्वेदसञ्ज्ञा पुरातनी  ।  
ऋग्यजुः सामरूपेण सर्गादौ सम्प्रवर्तते  ॥ १,११.२६८ ॥  
तेषामेव च गुप्त्यर्थं वेदानां भगवानजः  ।  
ब्राह्मणादीन् ससर्जाथ स्वे स्वे कर्मण्ययोजयत् ॥ १,११.२६९ ॥  
ये न कुर्वन्ति तद्धर्मं तदर्थं ब्रह्मनिर्मितम्  ।  
तेषामधस्ताद्नरकांस्तामिस्त्रादीनकल्पयत् ॥ १,११.२७० ॥  
न च वेदादृते किञ्चिच्छास्त्रधर्माभिधायकम्  ।  
योऽन्यत्ररमतेसोऽसौनसम्भाष्यो द्विजातिभिः  ॥ १,११.२७१ ॥  
यानि शास्त्राणि दृश्यन्ते लोकेऽस्मिन् विविधानितु  ।  
श्रुतिस्मृतिविरुद्धानि निष्ठा तेषां हि तामसी  ॥ १,११.२७२ ॥  
कापालं पञ्चरात्रं च यामलं वाममार्हतम्  ।  
एवंविधानि चान्यानि मोहनार्थानि तानि तु  ॥ १,११.२७३ ॥  
ये कुशास्त्राभियोगेन मोहयन्तीह मानवान्  ।  
मया सृष्टानि शास्त्राणि मोहायैषां भवान्तरे  ॥ १,११.२७४ ॥  
वेदार्थवित्तमैः कार्यं यत्स्मृतं कर्म वैदिकम्  ।  
तत्प्रयत्नेन कुर्वन्ति मत्प्रियास्ते हि ये नराः  ॥ १,११.२७५ ॥  
वर्णानामनुकम्पार्थं मन्नियोगाद्विराट्स्वयम्  ।  
स्वायम्भुवो मनुर्धार्मान्मुनीनां पूर्वमुक्तवाना  ॥ १,११.२७६ ॥  
श्रुत्वा चान्येऽपि मुनयस्तन्मुखाद्धर्ममुत्तमम्  ।  
चक्रुर्धर्मप्रतिष्ठार्थं धर्मशास्त्राणि चैव हि  ॥ १,११.२७७ ॥  
तेषु चान्तर्हितेष्वेवं युगान्तेषु महर्षयः  ।  
ब्रह्मणो वचनात्तानि करिष्यन्ति युगे युगे  ॥ १,११.२७८ ॥  
अष्टादश पुराणानि व्यासेन कथितानि तु  ।  
नियोगाद्ब्रह्मणो राजंस्तेषु धर्मः प्रतिष्ठितः  ॥ १,११.२७९ ॥  
अन्यान्युपपुराणानि तच्छिष्यैः कथितानि तु  ।  
युगे युगेऽत्र सर्वेषां कर्ता वै धर्मशास्त्रवित् ॥ १,११.२८० ॥  
शिक्षा कल्पो व्याकरणं निरुक्तं छन्द एव च  ।  
ज्योतिः शास्त्रं न्यायविद्या मीमांसा चोपबृंहणम्  ॥ १,११.२८१ ॥  
एवं चतुर्दशैतानि विद्यास्थानानि सत्तम  ।  
चतुर्वेदैः सहोक्तानि धर्मो नान्यत्र विद्यते  ॥ १,११.२८२ ॥  
एवं पैतामहं धर्मं मनुव्यासादयः परम्  ।  
स्थापयन्ति ममादेशाद्यावदाभूतसम्प्लवम्  ॥ १,११.२८३ ॥  
ब्रह्मणा सह ते सर्वे सम्प्राप्ते प्रतिसञ्चरे  ।  
परस्यान्ते कृतात्मानः प्रविशन्ति परं पदम्  ॥ १,११.२८४ ॥  
तस्मात्सर्वप्रयत्नेन धर्मार्थं वेदमाश्रयेत् ।  
धर्मेण सहितं ज्ञानं परं ब्रह्म प्रकाशयेत् ॥ १,११.२८५ ॥  
ये तु सङ्गान् परित्यज्य मामेव शरणं गताः  ।  
उपासते सदा भक्त्या योगमैश्वरमास्थिताः  ॥ १,११.२८६ ॥  
सर्वभूतदयावन्तः शान्ता दान्ता विमत्सराः  ।  
अमानिनो बुद्धिमन्तस्तापसाः शंसितव्रताः  ॥ १,११.२८७ ॥  
मच्चित्ता मद्गतप्राणा मज्ज्ञानकथने रताः  ।  
सन्न्यासिनो गृहस्थाश्च वनस्था ब्रह्मचारिणः  ॥ १,११.२८८ ॥  
तेषां नित्याभियुक्तानां मायातत्त्वसमुत्थितम्  ।  
नाशयामि तमः कृत्स्नं ज्ञानदीपने मा चिरात् ॥ १,११.२८९ ॥  
ते सुनिर्धूततमसो ज्ञानेनैकेन मन्मयाः  ।  
सदानन्दास्तु संसारे न जायन्ते पुनः पुनः  ॥ १,११.२९० ॥  
तस्मात्सर्वप्रकारेण मद्भक्तो मत्परायणः  ।  
मामेवार्चय सर्वत्र मेनया सह सङ्गतः  ॥ १,११.२९१ ॥  
अशक्तो यदि मे ध्यातुमैश्वरं रूपमव्ययम्  ।  
ततो मे सकलं रूपं कालाद्यं शरणं व्रज  ॥ १,११.२९२ ॥  
यद्यत्स्वरूपं मे तात मनसो गोचरं भवेत् ।  
तन्निष्ठस्तत्परो भूत्वा तदर्चनपरो भव  ॥ १,११.२९३ ॥  
यत्तु मे निष्कलं रूपं चिन्मात्रं केवलं शिवम्  ।  
सर्वोपाधिविनिर्मुक्तमनन्तममृतं परम्  ॥ १,११.२९४ ॥  
ज्ञानेनैकेन तल्लभ्यं क्लेशेन परमं पदम्  ।  
ज्ञानमेव प्रपश्यन्तो मामेव प्रविशन्ति ते  ॥ १,११.२९५ ॥  
तद्बुद्धयस्तदात्मानस्तन्निष्ठास्तत्परायणाः  ।  
गच्छन्त्यपुनरावृत्तिं ज्ञाननिर्धूतकल्मषाः  ॥ १,११.२९६ ॥  
मामनाश्रित्य परमं निर्वाणममलं पदम्  ।  
प्राप्यते न हि राजेन्द्र ततो मां शरणं व्रज  ॥ १,११.२९७ ॥  
एकत्वेन पृथक्त्वेन तथा चोभयतोऽपि वा  ।  
मामुपास्य महाराज ततो यास्यासि तत्पदम्  ॥ १,११.२९८ ॥  
मामनाश्रित्य तत्तत्त्वं स्वभावविमलं शिवम्  ।  
ज्ञायते न हि राजेन्द्र ततो मां शरणं व्रज  ॥ १,११.२९९ ॥  
तस्मात्त्वमक्षरं रूपं नित्यं चारूपमैश्वरम्  ।  
आराधय प्रयत्नेन ततो बन्धं प्रहास्यसि  ॥ १,११.३०० ॥  
कर्मणा मनसा वाचा शिवं सर्वत्र सर्वदा  ।  
समाराधय भावेन ततो यास्यसि तत्पदम्  ॥ १,११.३०१ ॥  
न वै पश्यन्ति तत्तत्त्वं मोहिता मम मायया  ।  
अनाद्यनन्तं परमं महेश्वरमजं शिवम्  ॥ १,११.३०२ ॥  
सर्वभूतात्मभूतस्थं सर्वाधारं निरञ्जनम्  ।  
नित्यानन्दं निराभासं निर्गुणं तमसः परम्  ॥ १,११.३०३ ॥  
अद्वैतमचलं ब्रह्म निष्कलं निष्प्रपञ्चकम्  ।  
स्वसंवेद्यमवेद्यं तत्परे व्योम्नि व्यवस्थितम्  ॥ १,११.३०४ ॥  
सूक्ष्मेण तमसा नित्यं वेष्टिता मम मायया  ।  
संसारसागरे घोरे जायन्ते च पुनः पुनः  ॥ १,११.३०५ ॥  
भक्त्या त्वनन्यया राजन् सम्यग्ज्ञानेन चैव हि  ।  
अन्वेष्टव्यं हि तद्ब्रह्म जन्मबन्धनिवृत्तये  ॥ १,११.३०६ ॥  
अहङ्कारं च मात्सर्यं कामं क्रोधं परिग्रहम्  ।  
अधर्माभिनिवेशं च त्यक्त्वा वैराग्यमास्थितः  ॥ १,११.३०७ ॥  
सर्वभूतेषु चात्मानं सर्वभूतानि चात्मनि  ।  
अन्वीक्ष्य चात्मनात्मानं ब्रह्मभूयाय कल्पते  ॥ १,११.३०८ ॥  
ब्रह्मभूतः प्रसन्नात्मा सर्वभूताभयप्रदः  ।  
ऐश्वरीं परमां भक्तिं विन्देतानन्यगामिनीम्  ॥ १,११.३०९ ॥  
वीक्षते तत्परं तत्त्वमैश्वरं ब्रह्मनिष्कलम्  ।  
सर्वसंसारनिर्मुक्तो ब्रह्मणेयवावतिष्ठते  ॥ १,११.३१० ॥  
ब्रह्मणो हि प्रतिष्ठायं परस्य परमः शिवः  ।  
अनन्तस्याव्ययस्यैकः स्वात्माधारो महेश्वरः  ॥ १,११.३११ ॥  
ज्ञानेन कर्मयोगेन भक्तियोगेन वा नृप  ।  
सर्वसंसारमुक्त्यर्थमीश्वरं सततं श्रय  ॥ १,११.३१२ ॥  
एष गुह्योपदेशस्ते मया दत्तो गिरीश्वर  ।  
अन्वीक्ष्य चैतदखिलं यथेष्टं कर्तुमर्हसि  ॥ १,११.३१३ ॥  
अहं वै याचिता देवैः सञ्जाता परमेश्वरात् ।  
विनिन्द्य दक्षं पितरं महेश्वरविनिन्दकम्  ॥ १,११.३१४ ॥  
धर्मसंस्थापनार्थाय तवाराधनकारणात् ।  
मेनादेहसमुत्पन्ना त्वामेव पितरं श्रिता  ॥ १,११.३१५ ॥  
स त्वं नियोगाद्देवस्य ब्रह्मणः परमात्मनः  ।  
प्रिदास्यसे मां रुद्राय स्वयंवरसमागमे  ॥ १,११.३१६ ॥  
तत्सम्बन्धाच्च ते राजन् सर्वे देवाः सवासवाः  ।  
त्वां नमस्यन्ति वै तात प्रसीदति च शङ्करः  ॥ १,११.३१७ ॥  
तस्मात्सर्वप्रयत्नेन मां विद्धीश्वरगोचराम्  ।  
सम्पूज्य देवमीशानं शरण्यं शरणं व्रज  ॥ १,११.३१८ ॥  
स एवमुक्तो भगवान् देवदेव्या गिरीश्वरः  ।  
प्रणम्य शिरसा देवीं प्राञ्जलिः पुनरब्रवीत् ॥ १,११.३१९ ॥  
विस्तरेण महेशानि योगं माहेश्वरं परम्  ।  
ज्ञानं चैवात्मनो योगं साधनानि प्रचक्ष्व मे  ॥ १,११.३२० ॥  
तस्यैतत्परमं ज्ञानमात्मयोगमनुत्तमम्  ।  
यथावद्व्याजहारेशासाधनानिच विस्तरात् ॥ १,११.३२१ ॥  
निशम्य वदनाम्भोजाद्गिरीन्द्रो लोकपूजितः  ।  
लोकमातुः परं ज्ञानं योगासक्तोऽभवत्पुनः  ॥ १,११.३२२ ॥  
प्रददौ च महेशाय पार्वतीं भाग्यगौरवात् ।  
नियोगाद्ब्रह्मणः साध्वीं देवानां चैव सन्निधौ  ॥ १,११.३२३ ॥  
य इमं पठतेऽध्यायं देव्या माहात्म्यकीर्तनम्  ।  
शिवस्य सन्निधौ भक्त्या सुचिस्तद्भावभावितः  ॥ १,११.३२४ ॥  
सर्वपापविनिर्मुक्तो दिव्ययोगसमन्वितः  ।  
उल्लङ्घ्य ब्रह्मणो लोकन्देव्याः स्थानमवाप्नुयात् ॥ १,११.३२५ ॥  
यश्चैतत्पठते स्तोत्रं ब्राह्मणानां समीपतः  ।  
देव्याः समाहितमनाः सर्वपापैः प्रमुच्यते  ॥ १,११.३२६ ॥  
नाम्नामष्टसहस्त्रं तु देव्या यत्समुदीरितम्  ।  
ज्ञात्वार्ऽकमण्डलगतां सम्भाव्य परमेश्वरीम्  ॥ १,११.३२७ ॥  
अभ्यर्च्य गन्धपुष्पाद्यैर्भक्तियोगसमन्वितः  ।  
संस्मरन् परमं भावं देव्या माहेश्वरं परम्  ॥ १,११.३२८ ॥  
अनन्यमानसो नित्यं जपेदामरणाद्द्विजः  ।  
सोऽन्तकाले स्मृतिं लब्ध्वापरं ब्रह्माधिगच्छति  ॥ १,११.३२९ ॥  
अथवा जायते विप्रो ब्राह्मणानां कुले शुचौ  ।  
पूर्वसंस्कारमाहात्म्याद्ब्रह्मविद्यामवाप्य सः  ॥ १,११.३३० ॥  
सम्प्राप्य योगं परमं दिव्यं तत्पारमेश्वरम्  ।  
शान्तः सर्वगातो भूत्वा शिवसायुज्यमानप्नुयात् ॥ १,११.३३१ ॥  
प्रत्येकं चाथ नामानि जुहुयात्सवनत्रयम्  ।  
पूतनादिकृतैर्देषैर्ग्रहदोषैश्च मुच्यते  ॥ १,११.३३२ ॥  
जपेद्वाहरहर्नित्यं संवत्सरमतन्द्रितः  ।  
श्रीकामः पार्वतीं देवीं पूजयित्वा विधानतः  ॥ १,११.३३३ ॥  
सम्पूज्य पार्श्वतः शम्भुं त्रिनेत्रं भक्तिसंयुतः  ।  
लभते महतीं लक्ष्मीं महादेवप्रसादतः  ॥ १,११.३३४ ॥  
तस्मात्सर्वप्रयत्नेन जप्तव्यं हि द्विजातिभिः  ।  
सर्वपापानोदार्थं देव्या नाम सहस्त्रकम्  ॥ १,११.३३५ ॥  
प्रसङ्गात्कथितं विप्रा देव्या माहात्म्यमुत्तमम्  ।  
अतः परं प्रजासर्गं भृग्वादीनां निबोधत  ॥ १,११.३३६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकादशोऽध्यायः  
भृगोः ख्यात्यां समुत्पन्ना लक्ष्मीर्नारायणप्रिया  ।  
देवौ धाताविधातारौ मेरोर्जामातरौ तथा  ॥ १,१२.१ ॥  
आयतिर्नियतिर्मेरोः कन्ये चैव महात्मनः  ।  
धाताविधात्रोस्ते भार्ये तयोर्जातौ सुतावुभौ  ॥ १,१२.२ ॥  
प्राणश्चैव मृकण्डुश्च मार्कण्डेयो मृकण्डुतः  ।  
तथा वेदशिरा नाम प्राणस्य द्युतिमान् सुतः  ॥ १,१२.३ ॥  
मरीचेरपि सम्भूतिः पौर्णमासमसूयत  ।  
कन्याचतुष्टयं चैव सर्वलक्षणसंयुतम्  ॥ १,१२.४ ॥  
तुष्टिर्ज्येष्ठा तथा वृष्टिः कृष्टिश्चापचितिस्तथा  ।  
विरजाः पर्वश्चैव पौर्णमासस्य तौ सुतौ  ॥ १,१२.५ ॥  
क्षमा तु सुषुवे पुत्रान् पुलहस्य प्रजापतेः  ।  
कर्दमं च वरीयांसं सहिष्णुं मुनिसत्तमम्  ॥ १,१२.६ ॥  
तथैव च कनीयासं तपोनिर्धूतकल्पषम्  ।  
अनसूया तथैवात्रेर्जज्ञे पुत्रानकल्पषान्  ॥ १,१२.७ ॥  
सोमं दुर्वाससं चैव दत्तात्रेयं च योगिनम्  ।  
स्मृतिश्चाङ्गिरसः पुत्रीर्जज्ञे लक्षणसंयुताः  ॥ १,१२.८ ॥  
सिनीवालीं कुहूं चैव राकामनुमतिं तथा  ।  
प्रीत्यां पुलस्त्यो भगवान् दत्तात्रिमसृजत्प्रभुः  ॥ १,१२.९ ॥  
पूर्वजन्मनि सोऽगस्त्यः स्मृतः स्वायम्भुवेऽन्तरे  ।  
वेदबाहुं तथा कन्यां सन्नतिं नाम नामतः  ॥ १,१२.१० ॥  
पुत्राणां षष्टिसाहस्त्रं सन्ततिः सुषुवे क्रतोः  ।  
ते चोर्ध्वरेतसः सर्वे बालखिल्या इति स्मृताः  ॥ १,१२.११ ॥  
वसिष्ठश्च तथोर्जायां सप्तपुत्रानजीजनत् ।  
कन्यां च पुण्डरीकाक्षां सर्वेशोभासमन्विताम्  ॥ १,१२.१२ ॥  
रजोहश्चोर्ध्वबाहुश्च सवनश्चानघस्तथा  ।  
सुतपाः शुक्र इत्येते सप्त पुत्रा महौजसः  ॥ १,१२.१३ ॥  
योऽसौ रुद्रात्मको वह्निर्ब्रह्मणस्तनयो द्विजाः  ।  
स्वाहा तस्मात्सुतान् लेभे त्रीनुदारान्महौजसः  ॥ १,१२.१४ ॥  
पावकः पवमानश्च शुचिरग्निश्च ते त्रयः  ।  
निर्मथ्यः पवमानः स्याद्वैद्युतः पावकः स्मृतः  ॥ १,१२.१५ ॥  
यश्चासौ तपते सूर्यः शुचिरग्निस्त्वसौ स्मृतः  ।  
तेषां तु सन्ततावन्ये चत्वारिंश्च पञ्च च  ॥ १,१२.१६ ॥  
पावकः पवमानश्च शुचिस्तेषां पिता च यः  ।  
एते चैकोनपञ्चाशद्वह्नयः परिकीर्तितः  ॥ १,१२.१७ ॥  
सर्वे तपस्विनः प्रोक्ताः सर्वे यज्ञेषु भागिनः  ।  
रुद्रात्मकाः स्मृताः सर्वे त्रिपुण्ड्राङ्कितमस्तकाः  ॥ १,१२.१८ ॥  
अयज्वानश्च यज्वानः पितरो ब्रह्मणः स्मृताः  ।  
अग्निष्वात्ता बर्हिषदो द्विधा तेषां व्यवस्थितिः  ॥ १,१२.१९ ॥  
तेभ्यः स्वधा सुतां जज्ञे मेनां वैतरणीं तथा  ।  
ते उभे ब्रह्मवादिन्यौ योगिन्यौ मुनिसत्तमाः  ॥ १,१२.२० ॥  
असूत मेना मैनाकं क्रौञ्चं तस्यानुजं तथा  ।  
गङ्गा हिमवतो जज्ञे सर्वलोकैकपावनी  ॥ १,१२.२१ ॥  
स्वयोगाग्निबलाद्देवीं लेभे पुत्रीं महेश्वरीं  ।  
यथावत्कथितं पूर्वं देव्या माहात्म्यमुत्तमम्  ॥ १,१२.२२ ॥  
एषा दक्षस्य कन्यानां मयापत्यानुसन्ततिः  ।  
व्याख्याता भवतामद्य मनोः सृष्टिं निबोधत  ॥ १,१२.२३ ॥  
इति श्रीकूर्मपुराणे षट्साहस्त्र्यां संहितायां पूर्वविभागे द्वादशोऽध्यायः  
प्रियव्रतोत्तानपादौ मनोः स्वायम्भुवस्य तु  ।  
धर्मज्ञौ सुमहावीर्यौ शतरूपा व्यजीजनत् ॥ १,१३.१ ॥  
ततस्तूत्तानपादस्य ध्रुवो नाम सुतोऽभवत् ।  
भक्तो नारायणे देवे प्राप्तवान् स्थानमुत्तमम्  ॥ १,१३.२ ॥  
ध्रुवात्श्लिष्टिञ्च भव्यं च भार्या शम्भुर्व्यजायत  ।  
श्लिष्टेराधत्त सुच्छाया पञ्च पुत्रानकल्पषान्  ॥ १,१३.३ ॥  
वसिष्ठवचनाद्देवी तपस्तप्त्वा सुदुश्चरम्  ।  
आराध्य पुरुषं विष्णुं शालग्रामे जनार्दनम्  ॥ १,१३.४ ॥  
रिपुं रिपुञ्जयं विप्रं वृकलं वृषतेजसम्  ।  
नारायणपरान् शुद्धान् स्वधर्मपरिपालकान्  ॥ १,१३.५ ॥  
रिपोराधत्त बृहती चक्षुषं सर्वतेजसम्  ।  
सोऽजीजनत्पुष्करिण्यां वैरण्यां चाक्षुषं मनुम्  ।  
प्रजापतेरात्मजायां वीरणस्य महात्मनः  ॥ १,१३.६ ॥  
मनोरजायन्त दश नड्वलायां महौजसः  ।  
कन्यायां सुमहावीर्या वैराजस्य प्रजापतेः  ॥ १,१३.७ ॥  
ऊरुः पूरुः शतद्युम्नस्तपस्वी सत्यवाक्शुचिः  ।  
अग्निष्टुदतिरात्रश्च सुद्युम्नश्चाभिमन्युकः  ॥ १,१३.८ ॥  
ऊरोरजनयत्पुत्रान् षडाग्नेयी महाबलान्  ।  
अङ्गं सुमनसं स्वातिं क्रतुमङ्गिरसं शिवम्  ॥ १,१३.९ ॥  
अङ्गाद्वेनोऽभवत्पश्चाद्बैन्यो वेनादजायत  ।  
योऽसौ पृथुरिति ख्यातः प्रजापालो महाबलः  ॥ १,१३.१० ॥  
येन दुग्धा मही पूर्वं प्राजानां हितकारणात् ।  
नियोगाद्ब्रह्मणः सार्धं देवेन्द्रेण महौजसा  ॥ १,१३.११ ॥  
वेनपुत्रस्य वितते पुरा पैतामहे मखे  ।  
सूतः पौराणिको जज्ञे मायारूपः स्वयं हरिः  ॥ १,१३.१२ ॥  
प्रवक्ता सर्वशास्त्राणां धर्मज्ञो गुणवत्सलः  ।  
तं मां नित्त मुनिश्रेष्ठाः पूर्वोद्भूतं सनातनम्  ॥ १,१३.१३ ॥  
अस्मिन्मन्वन्तरे व्यासः कृष्णद्वैपायनः स्वयम्  ।  
श्रावयामास मां प्रीत्या पुराणं पुरुषो हरिः  ॥ १,१३.१४ ॥  
मदन्वये तु ये सूताः सम्भूता वेदवर्जिताः  ।  
तेषां पुराणवक्तृत्वं वृत्तिरासीदजाज्ञया  ॥ १,१३.१५ ॥  
स तु वैन्यः पृथुर्धोमान् सत्यसन्धो जितेन्द्रियः  ।  
सार्वभौमो महातेजाः स्वधर्मपरिपालकः  ॥ १,१३.१६ ॥  
तस्य बाल्यात्प्रभृत्येव भक्तिर्नारायणेऽभवत् ।  
गोवर्धनगिरिं प्राप्य तपस्तेपे जितेन्द्रियः  ॥ १,१३.१७ ॥  
तपसा भगवान् प्रीतः शङ्खचक्रगदाधरः  ।  
आगत्य देवो राजानं प्राह दामोदरः स्वयम्  ॥ १,१३.१८ ॥  
ध्रमिकौ रूपसम्पन्नौ सर्वशस्त्रभृतां वरौ  ।  
मत्प्रसादादसन्दिग्धं पुत्रौ तव भविष्यतः  ।  
एकमुक्त्वा हृषीकेशः स्वकीयां प्रकृतिं गतः  ॥ १,१३.१९ ॥  
वैन्योऽपि वेदविधिना निश्चलां भक्तिमुद्वहन्  ।  
अपालयत्स्वकं राज्यं न्यायेन मधुसूदने  ॥ १,१३.२० ॥  
अचिरादेव तन्वङ्गो भार्या तस्य सुचिस्मिता  ।  
खिखण्डनं हविर्धानमन्तर्धाना व्यजायत  ॥ १,१३.२१ ॥  
शिखण्डनोऽभवत्पुत्रः सुशील इति विश्रुतः  ।  
धार्मिको रूपसम्पन्नो वेदवेदाङ्गपारगः  ॥ १,१३.२२ ॥  
सोऽधीत्य विधिवद्वेदान् धर्मेण तपसि स्थितः  ।  
मतिं चक्रे भाग्ययोगात्सन्न्यां प्रति धर्मवित् ॥ १,१३.२३ ॥  
स कृत्वा तीर्थसंसेवां स्वाध्याये तपसि स्थितः  ।  
जगाम हिमवत्पृष्ठं कदाचित्सिद्धसेवितम्  ॥ १,१३.२४ ॥  
तत्र धर्मपदं नाम धर्मसिद्धिप्रदं वनम्  ।  
अपश्यद्योगिनां गम्यमगम्यं ब्रह्मविद्विषाम्  ॥ १,१३.२५ ॥  
तत्र मन्दाकिनी नाम सुपुण्या विमला नदी  ।  
पद्मोत्पलवनोपेता सिद्धाश्रमविभूषिता  ॥ १,१३.२६ ॥  
स तस्या दक्षिणे तीरे मुनीन्द्रैर्योगिभिर्वृतम्  ।  
सुपुण्यमाश्रमं रम्यमपश्यत्प्रीतिसंयुतः  ॥ १,१३.२७ ॥  
मन्दाकिनीजले स्त्रात्वा सन्तर्प्य पितृदेवताः  ।  
अर्चयित्वा महादेवं पुष्पैः पद्मोत्पलादिभिः  ॥ १,१३.२८ ॥  
ध्यात्वार्कंसंस्थमीशानं शिरस्याधाय चाञ्जलिम्  ।  
सम्प्रेक्षमाणो भास्वन्तं तुष्टाव परमेश्वरम्  ॥ १,१३.२९ ॥  
रुद्राध्यायेन गिरिशं रुद्रस्य चरितेन च  ।  
अन्यैश्च विविधैः स्तोत्रैः शाम्भवैर्वेदसम्भवैः  ॥ १,१३.३० ॥  
अथास्मिन्नन्तरेऽपश्यत्तमायान्तं महामुनिम्  ।  
श्वेताश्वतरनामानं महापाशुपतोत्तमम्  ॥ १,१३.३१ ॥  
भस्मसन्दिग्धसवाङ्गं कौपीनाच्छादनान्वितम्  ।  
तपसा कर्षितात्मानं शुक्लयज्ञोपवीतिनम्  ॥ १,१३.३२ ॥  
समाप्य संस्तवं शम्भोरानन्दास्त्राविलेक्षणः  ।  
ववन्दे शिरसा पादौ प्राञ्जलिर्वाक्यमब्रवीत् ॥ १,१३.३३ ॥  
धन्योऽस्म्यनुगृहीतोऽस्मि यन्मे साक्षान्मुनीश्वरः  ।  
योगीश्वरोऽद्य भगवान् दृष्टो योगविदां वरः  ॥ १,१३.३४ ॥  
अहो मे सुमहद्भाग्यं तपांसि सफलानि मे  ।  
किं करिष्यामि शिष्योऽहं तव मां पालयानघ  ॥ १,१३.३५ ॥  
सोऽनुगृह्याथ राजानं सुशीलं शीलसंयुतम्  ।  
शिष्यत्वे परिजग्राह तपसा क्षीणकल्पषम्  ॥ १,१३.३६ ॥  
सान्न्यासिकं विधिं कृत्स्नं कारयित्वा विचक्षणः  ।  
ददौ तदैश्वरं ज्ञानं स्वशाखाविहितं व्रतम्  ॥ १,१३.३७ ॥  
अशेषवेदसारं तत्पशुपाशविमोचनम्  ।  
अन्त्याश्रममिति ख्यातं ब्रह्मादिभिरनुष्ठितम्  ॥ १,१३.३८ ॥  
उवाच शिष्यान् सम्प्रेक्ष्य ये तदाश्रमवासिनः  ।  
ब्राह्मणान् क्षत्रियान् वैश्यान् ब्रह्मचर्यपरायणान्  ॥ १,१३.३९ ॥  
मया प्रवर्तितां शाखामधीत्यैवेह योगिनः  ।  
समासते महादेवं ध्यायन्तो निष्कलं शिवम्  ॥ १,१३.४० ॥  
इह देवो महादेवो रममाणः सहोमया  ।  
अध्यास्ते भगवानीशो भक्तानामनुकम्पया  ॥ १,१३.४१ ॥  
इहाशेषजगद्धाता पुरा नारायणः स्वयम्  ।  
आराधयन्महादेवं लोकानां हितकाम्यया  ॥ १,१३.४२ ॥  
इहैव देवमीशानं देवानामपि दैवतम्  ।  
आराध्य महतीं सिद्धिं लेभिरे देवदानवाः  ॥ १,१३.४३ ॥  
इहैव मुनयः पूर्वं मरीच्याद्या महेश्वरम्  ।  
दृष्ट्वा तपोबलाज्ज्ञानं लेभिरे सार्वकालिकम्  ॥ १,१३.४४ ॥  
तस्मात्त्वमपि राजेन्द्र तपोयोगसमन्वितः  ।  
तिष्ठ नित्यं मया सार्धं ततः सिद्धिमवाप्स्यसि  ॥ १,१३.४५ ॥  
एवमाभाष्य विप्रेन्द्रो देवं ध्यात्वा पिनाकिनम्  ।  
आचचक्षे महामन्त्रं यथावत्स्वार्थसिद्धये  ॥ १,१३.४६ ॥  
सर्वपापोपशमनं वेदसारं विमुक्तिदम्  ।  
अग्निरित्यादिकं पुण्यमृषिभिः सम्प्रवर्तितम्  ॥ १,१३.४७ ॥  
सोऽपि तद्वचनाद्राजा सुशीलः श्रद्धयान्वितः  ।  
साक्षात्पाशुपतो भूत्वा वेदाभ्यासरतोऽभवत् ॥ १,१३.४८ ॥  
भस्मोद्धूलितसर्वाङ्गः कन्दमूलफलाशनः  ।  
शान्तो दान्तो जितक्रोधः सन्न्यासविधिमाश्रितः  ॥ १,१३.४९ ॥  
हविर्धानस्तथाग्नेय्यां जनयामास सत्सुतम्  ।  
प्राचीनबर्हिषं नाम्ना धनुर्वेदस्य पारगम्  ॥ १,१३.५० ॥  
प्राचीनबर्हिर्भागवान् सर्वशस्त्रभृतां वरः  ।  
समुद्रतनयायां वै दश पुत्रानजीजनत् ॥ १,१३.५१ ॥  
प्रचेतसस्ते विख्याता राजानः प्रथितैजसः  ।  
अधीतवन्तः स्वं वेदं नारायणपरायणाः  ॥ १,१३.५२ ॥  
दशभ्यस्तु प्रचेतोभ्यो मारिषायां प्रजापतिः  ।  
दक्षो जज्ञे महाभागो यः पूर्वं ब्रह्मणः सुतः  ॥ १,१३.५३ ॥  
स तु दक्षो महेशेन रुद्रेण सह धीमता  ।  
कृत्वा विवादं रुद्रेण शप्तः प्राचेतसोऽभवत् ॥ १,१३.५४ ॥  
समायान्तं महादेवो दक्षं देव्या गृहं हरः  ।  
दृष्ट्वा यथोचितां पूजां दक्षाय प्रददौ स्वयम्  ॥ १,१३.५५ ॥  
तदा वै तमसाविष्टः सोऽदिकां ब्रह्मणः सुतः  ।  
पूजामनर्हामन्विच्छन् जगाम कुपितो गृहम्  ॥ १,१३.५६ ॥  
कदाचित्स्वगृहं प्राप्तां सतीं दक्षः सुदुर्मनाः  ।  
भर्त्रा सह विनिन्द्यैनां भर्त्सयामसा वै रुषा  ॥ १,१३.५७ ॥  
अन्ये जामातरः श्रेष्ठा भर्तुस्तव पिनाकिनः  ।  
त्वमप्यसत्सुतास्माकं गृहाद्गच्छ यथागतम्  ॥ १,१३.५८ ॥  
तस्य तद्वाक्यमाकर्ण्य सा देवी शङ्करप्रिया  ।  
विनिन्द्य पितरं दक्षं ददाहात्मानमात्मना  ॥ १,१३.५९ ॥  
प्रणम्य पशुभर्तारं भर्तारं कृत्तिवाससम्  ।  
हिमवद्दुहिता साभूत्तपसा तस्य तोषिता  ॥ १,१३.६० ॥  
ज्ञात्वा तद्भागवान् रुद्रः प्रपन्नार्तिहरो हरः  ।  
शशाप दक्षं कुपितः समागत्याथ तद्गृहम्  ॥ १,१३.६१ ॥  
त्यक्त्वा देहमिमं ब्रह्मन् क्षत्रियाणां कुलोद्भवः  ।  
स्वस्यां सुतायां मूढात्मा पुत्रमुत्पादयिष्यसि  ॥ १,१३.६२ ॥  
एवमुक्त्वा महादेवो ययौ कालासपर्वतम्  ।  
स्वायम्भुवोऽपि कालेन दक्षः प्राचेतसोऽभवत् ॥ १,१३.६३ ॥  
एतद्वः कथितं सर्वं मनोः स्वायम्भुवस्य तु  ।  
विसर्गं दक्षपर्यन्तं शृण्वतां पापनाशनम्  ॥ १,१३.६४ ॥  
इति श्रीकूर्मपुराणे षट्माहस्त्र्यां संहितायां पूर्वविभागे त्रयोदशोऽध्यायः  
नैमिषीया ऊचुः  
देवानां दानवानां च गन्धर्वोरगरक्षसाम्  ।  
उत्पत्तिं विस्तरात्सूत ब्रूहि वैवस्वतेऽन्तरे  ॥ १,१४.१ ॥  
स शप्तः शम्भुना पूर्वं दक्षः प्राचेतसो नृपः  ।  
किमकार्षोन्महाबुद्धे श्रोतुमिच्छाम साम्प्रतम्  ॥ १,१४.२ ॥  
वक्ष्ये नारायणेनोक्तं पूर्वकल्पानुषङ्गिकम्  ।  
त्रिकालबद्धं पापघ्नं प्रजासर्गस्य विस्तरम्  ॥ १,१४.३ ॥  
विनिन्द्य पूर्ववैरेण गङ्गाद्वरेऽयजद्भवम्  ॥ १,१४.४ ॥  
देवाश्च सर्वे भागार्थमाहूता विष्णुना सह  ।  
सहैव मुनिभिः सर्वैरागता मुनिपुङ्गवाः  ॥ १,१४.५ ॥  
दृष्ट्वा देवकुलं कृत्स्नं शङ्करेण विनागतम्  ।  
दधीचो नाम विप्रर्षिः प्राचेतसमथाब्रवीत् ॥ १,१४.६ ॥  
दधीच उवाच  
ब्रह्मादयः पिशाचान्ता यस्याज्ञानुविधायिनः  ।  
स देवः साम्प्रतं रुद्रो विधिना किं न पूज्यते  ॥ १,१४.७ ॥  
दक्ष उवाच  
सर्वेष्वेव हि यज्ञेषु न भागः परिकल्पितः  ।  
न मन्त्रा भार्यया सार्धं शङ्करस्येति नेज्यते  ॥ १,१४.८ ॥  
विहस्य दक्षं कुपितो वचः प्राह महामुनिः  ।  
शृण्वतां सर्वदेवानां सर्वज्ञानमयः स्वयम्  ॥ १,१४.९ ॥  
यतः प्रवृत्तिर्विश्वेषां यश्चास्य परमेश्वरः  ।  
सम्पूज्यते सर्वयज्ञैर्विदित्वा किल शङ्करः  ॥ १,१४.१० ॥  
न ह्यं शङ्करो रुद्रः संहर्ता तामसो हरः  ।  
नग्नः कपाली विकृतो विश्वात्मा नोपपद्यते  ॥ १,१४.११ ॥  
ईश्वरो हि जगत्स्त्रष्टा प्रभुर्नारायणः स्वराट् ।  
सत्त्वात्मकोऽसौ भगवानिज्यते सर्वकर्मसु  ॥ १,१४.१२ ॥  
किं त्वया भगवानेष सहस्त्रांशुर्न दृश्यते  ।  
सर्वलोकैकसंहर्ता कालात्मा परमेश्वरः  ॥ १,१४.१३ ॥  
यं गृणन्तीह विद्वांसो धार्मिका ब्रह्मवादिनः  ।  
सोऽयं साक्षी तीव्ररोचिः कालात्मा शाङ्करीतनुः  ॥ १,१४.१४ ॥  
एष रुद्रो महादेवः कपर्दे च घृणी हरः  ।  
आदित्यो भगवान् सूर्यो नीलग्रीवो विलोहितः  ॥ १,१४.१५ ॥  
संस्तूयते सहस्त्रांशुः सामगाध्वर्युहोतृभिः  ।  
पश्यैनं विश्वकर्माणं रुद्रमूर्ति त्रयीमयम्  ॥ १,१४.१६ ॥  
य एते द्वादशादित्या आगता यज्ञभागिनः  ।  
सर्वे सूर्या इति ज्ञेया न ह्यान्यो विद्यते रविः  ॥ १,१४.१७ ॥  
एवमुक्ते तु मुनयः समायाता दिदृक्षवः  ।  
बाढमित्यब्रुवन् वाक्यं तस्य साहाय्यकारिणः  ॥ १,१४.१८ ॥  
तमसाविष्टमनसो न पश्यन्ति वृषध्वजम्  ।  
सहस्त्रशोऽथ शतशो भूय एव विनिन्द्यते  ॥ १,१४.१९ ॥  
निन्दन्तो वैदिकान्मन्त्रान् सर्वभूतपतिं हरम्  ।  
अपूजयन् दक्षवाक्यं मोहिता विष्णुमायया  ॥ १,१४.२० ॥  
देवाश्च सर्वे भागार्थमागता वासवादयः  ।  
नापश्यन् देवमीशानमृते नारायणं हरिम्  ॥ १,१४.२१ ॥  
हिरण्यगर्भो भगवान् ब्रह्मा ब्रह्मविदां वरः  ।  
पश्यतामेव सर्वेषां क्षणादन्तरधीयत  ॥ १,१४.२२ ॥  
अन्तर्हिते भगवति दक्षो नारायणं हरिम्  ।  
रक्षकं जगतां देवं जगाम शरणं स्वयम्  ॥ १,१४.२३ ॥  
प्रवर्तयामास च तं यज्ञं दक्षोऽथ निर्भयः  ।  
रक्षते भगवान् विष्णुः शरणागतरक्षकः  ॥ १,१४.२४ ॥  
पुनः प्राह च तं दक्षं दधीचो भगवानृषिः  ।  
सम्प्रेक्ष्यर्षिगणान् देवान् सर्वान् वै ब्रह्मविद्विषः  ॥ १,१४.२५ ॥  
अपूज्यपूजने चैव पूज्यानां चाप्यपूजने  ।  
नरः पापमवाप्नोति महद्वै नात्र संशयः  ॥ १,१४.२६ ॥  
असतां प्रग्रहो यत्र सतां चैव विमानना  ।  
दण्डो देवकृतस्तत्र सद्यः पतति दारुणः  ॥ १,१४.२७ ॥  
एवमुक्त्वा तु विप्रर्षिः शशापेश्वरविद्विषः  ।  
समागतान् ब्राह्मणांस्तान् दक्षसाहाय्यकारिणः  ॥ १,१४.२८ ॥  
यस्माद्बहिष्कृता वेदा भवद्भिः परमेश्वरः  ।  
विनिन्दितो महादेवः शङ्करो लोकवन्दितः  ॥ १,१४.२९ ॥  
भविष्यध्वं त्रयीबाह्याः सर्वेऽपीश्वरविद्विषः  ।  
निन्दन्तो ह्यैश्वरं मार्गं कुशास्त्रासक्तमानसाः  ॥ १,१४.३० ॥  
मिथ्याधीतसमाचारा मिथ्याज्ञानप्रलापिनः  ।  
प्राप्य घोरं कलियुगं कलिजैः किल पीडिताः  ॥ १,१४.३१ ॥  
त्यक्त्वा तपोबलं कृत्स्नं गच्छध्वं नरकान् पुनः  ।  
भविष्यति हृषीकेशः स्वाश्रितोऽपि पराङ्मुखः  ॥ १,१४.३२ ॥  
एवमुक्त्वा तु विप्रर्षिर्विरराम तपोनिधिः  ।  
जगाम मनसा रुद्रमशेषाघविनाशनम्  ॥ १,१४.३३ ॥  
एतस्मिन्नन्तरे देवी महादेवं महेश्वरम्  ।  
पतिं पशुपतिं देवं ज्ञात्वैतत्प्राह सर्वदृक् ॥ १,१४.३४ ॥  
दक्षो यज्ञेन यजते पिता मे पूर्वजन्मनि  ।  
विनिन्द्य भवतो भावमात्मानं चापि शङ्कर  ॥ १,१४.३५ ॥  
देवाः सहर्षिभिश्चासंस्तत्र साहाय्यकारिणः  ।  
विनाशयाशु तं यज्ञं वरमेकं वृणोम्यहम्  ॥ १,१४.३६ ॥  
एवं विज्ञापितो देव्या देवो देववरः प्रभुः  ।  
ससर्ज सहसा रुद्रं दक्षयज्ञजिघांसया  ॥ १,१४.३७ ॥  
सहस्त्रशीर्षपादं च सहस्त्राक्षं महाभुजम्  ।  
सहस्त्रपाणिं दुर्धर्षं युगान्तानलसन्निभम्  ॥ १,१४.३८ ॥  
दंष्ट्राकरालं दुष्प्रेक्ष्यं शङ्खचक्रगदाधरम्  ।  
दण्डहस्तं महानादं शार्ङ्गिणं भूतिभूषणम्  ॥ १,१४.३९ ॥  
वीरभद्र इति ख्यातं देवदेवसमन्वितम्  ।  
स जातमात्रो देवेशमुपतस्थे कृताञ्जलिः  ॥ १,१४.४० ॥  
तमाह दक्षस्य मखं विनाशय शिवोस्त्विति  ।  
विनिन्द्य मां स यजते गङ्गाद्वारे गणेश्वर  ॥ १,१४.४१ ॥  
ततो बन्धुप्रयुक्तेन सिंहेनैकेन लीलया  ।  
वीरभद्रेण दक्षस्य विनाशमगमत्क्रतुः  ॥ १,१४.४२ ॥  
मन्युना चोमया सृष्टा भद्रकाली महेश्वरी  ।  
तया च सार्धं वृषभं समारुह्य ययौ गणः  ॥ १,१४.४३ ॥  
अन्ये सहस्त्रशो रुद्रा निसृष्टास्तेन धीमता  ।  
रोमजा इति विख्यातास्तस्य साहाय्यकारिणः  ॥ १,१४.४४ ॥  
शूलशक्तिगदाहस्ताष्टङ्कोपलकरास्तथा  ।  
कालाग्निरुद्रसङ्काशा नादयन्तो दिशो दश  ॥ १,१४.४५ ॥  
सर्वे वृषासनारूढाः सभार्याश्चातिभीषणाः  ।  
समावृत्य गणश्रेष्ठं ययुर्दक्षमखं प्रति  ॥ १,१४.४६ ॥  
सर्वे शम्प्राप्य तं देशं गङ्गाद्वारमिति श्रुतम्  ।  
ददृशुर्यज्ञदेशं तं दक्षस्यामिततेजसः  ॥ १,१४.४७ ॥  
देवाङ्गनासहस्त्राढ्यमप्सरोगीतनादितम्  ।  
वीणावेणुनिनादाढ्यं वेदवादाभिनादितम्  ॥ १,१४.४८ ॥  
दृष्ट्वा सहर्षिभिर्देवैः समासीनं प्रजापतिम्  ।  
उवाच भद्रया रुद्रैर्वोरभद्रः स्मयन्निव  ॥ १,१४.४९ ॥  
वयं ह्यनुचराः सर्वे शर्वस्यामिततेजसः  ।  
भागाभिलप्सया प्राप्ता भागान् यच्छध्वमीप्सितान्  ॥ १,१४.५० ॥  
अथ चेत्कस्यचिदियमाज्ञा मुनिसुरोत्तमाः  ।  
भागो भवद्भ्यो देयस्तु नास्मभ्यमिति कथ्यताम्  ।  
तं ब्रूताज्ञापयति यो वेत्स्यामो हि वयं ततः  ॥ १,१४.५१ ॥  
एवमुक्ता गणेशेन प्रजापतिपुरः सराः  ।  
देवा ऊचुर्यज्ञभागे न च मन्त्रा इति प्रभुम्  ॥ १,१४.५२ ॥  
मन्त्रा ऊचुः सुरान् यूयं तमोपहतचेतसः  ।  
ये नाध्वरस्य राजानं पूजयध्वं महेश्वरम्  ॥ १,१४.५३ ॥  
ईश्वरः सर्वभूतानां सर्वभूततनुर्हरः  ।  
पूज्यते सर्वयज्ञेषु सर्वाभ्युदसिद्धिदः  ॥ १,१४.५४ ॥  
एवमुक्ता अपीशानं मायया नष्टचेतसः  ।  
न मेनिरे ययुर्मन्त्रा देवान्मुक्त्वा स्वमालयम्  ॥ १,१४.५५ ॥  
ततः स रुद्रो भगवान् सभार्यः सगणेश्वरः  ।  
स्पृशन् कराभ्यां ब्रह्मर्षि दधीचं प्राह देवताः  ॥ १,१४.५६ ॥  
मन्त्राः प्रमाणं न कृता युष्माभिर्बलगर्वितैः  ।  
यस्मात्प्रसह्य तस्माद्वो नाशयाम्यद्य गर्वितम्  ॥ १,१४.५७ ॥  
इत्युक्त्वा यज्ञशालां तां ददाह गणपुङ्गवः  ।  
गणेश्वराश्च सङ्क्रुद्धा यूपानुत्पाट्य चिक्षिपुः  ॥ १,१४.५८ ॥  
प्रस्तोत्रा सह होत्रा च अश्वं चैव गणेश्वराः  ।  
गृहीत्वा भीषणाः सर्वे गङ्गास्त्रोतसि चिक्षिपुः  ॥ १,१४.५९ ॥  
वीरभद्रोऽपि दीप्तात्मा शक्रस्योद्यच्छतः करम्  ।  
व्यष्टम्भयददीनात्मा तथान्येषां दिवौकसाम्  ॥ १,१४.६० ॥  
भगस्य नेत्रे चोत्पाट्य करजाग्रेण लीलया  ।  
निहत्य मुष्टिना दन्तान् पूष्णश्चैवमपातयत् ॥ १,१४.६१ ॥  
तथा चन्द्रमसं देवं पादाङ्गुष्ठेन लीलया  ।  
धर्षयामास बलवान् स्मयमानो गणेश्वरः  ॥ १,१४.६२ ॥  
वह्नेर्हस्तद्वयं छित्त्वा जिह्वामुत्पाट्य लीलया  ।  
जघान मूर्ध्नि पादेन मुनीनपि मुनीश्वराः  ॥ १,१४.६३ ॥  
तथा विष्णुं सहरुडं समायान्तं महाबलः  ।  
विव्याध निशेतैर्बाणैः स्तम्भयित्वा सुदर्शनम्  ॥ १,१४.६४ ॥  
समालोक्य महाबाहुरागत्य गरुडो गणम्  ।  
जघान पक्षैः सहसा ननादाम्बुनिधिर्यथा  ॥ १,१४.६५ ॥  
ततः सहस्त्रशो भद्रः ससर्ज गरुडान् स्वयम्  ।  
वैनतेयादभ्यधिकान् गरुडं ते प्रदुद्रुवुः  ॥ १,१४.६६ ॥  
तान् दृष्ट्वा गरुडो धीमान् पलायत महाजवः  ।  
विसृज्य माधवं वेगात्तदद्भुतमिवाभवत् ॥ १,१४.६७ ॥  
अन्तर्हिते वैनतेये भगवान् पद्मसम्भवः  ।  
आगत्य वारयामास वीरभद्रं च केशवम्  ॥ १,१४.६८ ॥  
प्रसादयामास च तं गौरवात्परमेष्ठिनः  ।  
संस्तूय भगवानीशः साम्बस्तत्रागमत्स्वयम्  ॥ १,१४.६९ ॥  
वीक्ष्य देवाधिदेवं तं साम्बं सर्वगणैर्वृतम्  ।  
तुष्टाव भगवान् ब्रह्मा दक्षः सर्वे दिवौकसः  ॥ १,१४.७० ॥  
विशेषात्पार्वतीं देवीमीश्वरार्धशरीरिणीम्  ।  
स्तोत्रैर्नानाविधैर्दक्षः प्रणम्य च कृताञ्जलिः  ॥ १,१४.७१ ॥  
ततो भगवती देवी प्रहसन्ती महेश्वरम्  ।  
प्रसन्नमानसा रुद्रं वचः प्राह घृणानिधिः  ॥ १,१४.७२ ॥  
त्वमेव जगतः स्त्रष्टा शासिता चैव रक्षकः  ।  
अनुग्राह्यो भगवता दक्षश्चापि दिवौकसः  ॥ १,१४.७३ ॥  
ततः प्रहस्य भगवान् कपर्दे नीललोहितः  ।  
उवाच प्रणतान् देवान् प्राचेतसमथो हरः  ॥ १,१४.७४ ॥  
गच्छध्वं देवताः सर्वाः प्रसन्नो भवतामहम्  ।  
सम्पूज्यः सर्वयज्ञेषु न निन्द्योऽहं विशेषतः  ॥ १,१४.७५ ॥  
त्वं चापि शृणु मे दक्ष वचनं सर्वरक्षणम्  ।  
त्यक्त्वा लोकैषणामेतां मद्भक्तो भव यत्नतः  ॥ १,१४.७६ ॥  
भविष्यसि गणेशानः कल्पान्तेऽनुग्रहान्मम  ।  
तावत्तिष्ठ ममादेशात्स्वाधिकारेषु निर्वृतः  ॥ १,१४.७७ ॥  
एवमुक्त्वा स भगवान् सपत्नीकः सहानुगः  ।  
अदर्शनमनुप्राप्तो दक्षस्यामिततेजसः  ॥ १,१४.७८ ॥  
अन्तर्हिते महादेवे शङ्करे पद्मसम्भवः  ।  
व्याजहार स्वयं दक्षमशेषजगतो हितम्  ॥ १,१४.७९ ॥  
किं तवापगतो मोहः प्रसन्ने वृषभध्वजे  ।  
यदाचष्ट स्वयं देवः पालयैतदतन्द्रितः  ॥ १,१४.८० ॥  
सर्वेषामेव भूतानां हृद्येष वसतीश्वरः  ।  
पश्यन्त्येनं ब्रह्मभूता विद्वांसो वेदवादिनः  ॥ १,१४.८१ ॥  
स आत्मा सर्वभूतानां स बीजं परमा गतिः  ।  
स्तूयते वैदिकैर्मन्त्रैर्देवदेवो महेश्वरः  ॥ १,१४.८२ ॥  
तमर्चयति यो रुद्रं स्वात्मन्येकं सनातनम्  ।  
चेतसा भावयुक्तेन स याति परमं पदम्  ॥ १,१४.८३ ॥  
तस्मादनादिमध्यान्तं विज्ञाय परमेश्वरम्  ।  
कर्मणा मनसा वाचा समाराधय यत्नतः  ॥ १,१४.८४ ॥  
यत्नात्परिहरेशस्य निन्दामात्मविनाशनीम्  ।  
भवन्ति सर्वदोषाय निन्दकस्य क्रिया यतः  ॥ १,१४.८५ ॥  
यस्तवैष महायोगी रक्षको विष्णुरव्ययः  ।  
स देवदेवो भगवान्महादेवो न संशयः  ॥ १,१४.८६ ॥  
मन्यन्ते ये जगद्योनिं विभिन्नं विष्णुमीश्वरात् ।  
मोहादवेदनिष्ठत्वात्ते यान्ति नरकं नराः  ॥ १,१४.८७ ॥  
वेदानुवर्तिनो रुद्रं देवं नारायणं तथा  ।  
एकीभावेन पश्यन्ति मुक्तिभाजो भवन्ति ते  ॥ १,१४.८८ ॥  
यो विष्णुः स स्वयं रुद्रो यो रुद्रः स जनार्दनः  ।  
इति मत्वा यजेद्देवं स याति परमां गतिम्  ॥ १,१४.८९ ॥  
सृजत्येतज्जगत्सर्वं विष्णुस्तत्पश्यतीश्वरः  ।  
इत्थं जगत्सर्वमिदं रुद्रनारायणोद्भवम्  ॥ १,१४.९० ॥  
तस्मात्त्यक्त्वा हरेर्निन्दां विष्णावपि समाहितः  ।  
समाश्रयेन्महादेवं शरण्यं ब्रह्मवादिनाम्  ॥ १,१४.९१ ॥  
उपश्रुत्याथ वचनं विरिञ्चस्य प्रजापतिः  ।  
जगाम शरणं देवं गोपतिं कृत्तिवाससम्  ॥ १,१४.९२ ॥  
येऽन्ये शापाग्निनिर्दग्धा दधीचस्य महर्षयः  ।  
द्विषन्तो मोहिता देवं सम्बभूवुः कलिष्वथ  ॥ १,१४.९३ ॥  
त्यक्त्वा तपोबलं कृत्स्नं विप्राणां कुलसम्भवाः  ।  
पूर्वसंस्कारमहात्म्याद्ब्रह्मणो वचनादिह  ॥ १,१४.९४ ॥  
मुक्तशापास्ततः सर्वे कल्पान्ते रौरवादिषु  ।  
निपात्यमानाः कालेन सम्प्राप्यादित्यवर्चसम्  ।  
ब्रह्माणं जगतामीशमनुज्ञाताः स्वयम्भुवा  ॥ १,१४.९५ ॥  
समाराध्य तपोयोगादीशानं त्रिदशाधिपम्  ।  
भविष्यन्ति यथा पूर्वं शङ्करस्य प्रसादतः  ॥ १,१४.९६ ॥  
एतद्वः कथितं सर्वं दक्षयज्ञनिषूदनम्  ।  
शृणुध्वं दक्षपुत्रीणां सर्वासां चैव सन्ततिम्  ॥ १,१४.९७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे चतुर्दशोऽध्यायः  
प्रजाः सृजेति व्यादिष्टः पूर्वं दक्षः स्वयम्भुवा  ।  
ससर्ज देवान् गन्धर्वानृषींश्चैवासुरोरगान्  ॥ १,१५.१ ॥  
यदास्य सृजमानस्य न व्यवर्धन्त ताः प्रजाः  ।  
तदा ससर्ज भूतानि मैथुनेनैव धर्मतः  ॥ १,१५.२ ॥  
असिक्न्यां जनयामास वीरणस्य प्रजापतेः  ।  
सुतायां धर्मयुक्तायां पुत्राणां तु सहस्त्रकम्  ॥ १,१५.३ ॥  
तेषु पुत्रेषु नष्टेषु मायया नारदस्य सः  ।  
षष्टिं दक्षोऽसृजत्कन्या वैरण्यां वै प्रजापतिः  ॥ १,१५.४ ॥  
ददौ स दश धर्माय कश्यपाय त्रयोदश  ।  
विंशत्सप्त च सोमाय चतस्त्रोऽरिष्टनेमिने  ॥ १,१५.५ ॥  
द्वे चैव बहुपुत्राय द्वे कृशाश्वाय धीमते  ।  
द्वे चैवाङ्गिरसे तद्वत्तासां वक्ष्येऽथ निस्तरम्  ॥ १,१५.६ ॥  
अरुन्धती वसुर्जामी लम्बा भानुर्मरुत्वती  ।  
सङ्कल्पा च मुहूर्ता च साध्या विश्वा च भामिनी  ॥ १,१५.७ ॥  
धर्मपत्न्यो दश त्वेतास्तासां पुत्रान्निबोधत  ।  
विश्वाया विश्वदेवास्तु साध्या साध्यानजीजनत् ॥ १,१५.८ ॥  
मरुत्वन्तो मरुत्वत्यां वसवोऽष्टौ वसोः सुताः  ।  
भानोस्तु भानवश्चैव मुहूर्ता वै मुहूर्तजाः  ॥ १,१५.९ ॥  
लम्बायाश्चाथ घोषो वै नागवीथी तु जामिजा  ।  
पृथिवीविषयं सर्वमरुन्दत्यामजायत  ।  
सङ्कल्पायास्तु सङ्कल्पो धर्मपुत्रा दश स्मृताः  ॥ १,१५.१० ॥  
आपो ध्रुवश्च सोमश्च धरश्चैवानिलोऽनलः  ।  
प्रत्यूषश्च प्रभासश्च वसवोऽष्टौ प्रकीर्तिताः  ॥ १,१५.११ ॥  
आपस्य पुत्रो वैतण्ड्यः श्रमः श्रान्तो धुनिस्तथा  ।  
ध्रुवस्य पुत्रो भगवान् कालो लोकप्रकालनः  ॥ १,१५.१२ ॥  
सोमस्य भगवान् वर्चा धरस्य द्रविणः सुतः  ।  
पुरोजवोऽनिलस्य स्यादविज्ञातगतिस्तथा  ॥ १,१५.१३ ॥  
कुमारो ह्यनलस्यासीत्सेनापतिरिति स्मृतः  ।  
देवलो भगवान् योगी प्रत्यूषस्याभवत्सुतः  ।  
विश्वकर्मा प्रभासस्य शिल्पकर्ता प्रजापतिः  ॥ १,१५.१४ ॥  
अदितिर्दितिर्दनुस्तद्वदरिष्टा सुरसा तथा  ।  
सुरभिर्विनता चैव ताम्र क्रोधवशा इरा  ।  
कद्रुर्मुनिश्च धर्मज्ञा तत्पुत्रान् वै निबोधत  ॥ १,१५.१५ ॥  
अंशो धाता भगस्त्वष्टा मित्रोऽथ वरुणोर्ऽयमा  ।  
विवस्वान् सविता पूषा ह्यंशुमान् विष्णुरेव च  ॥ १,१५.१६ ॥  
तुषिता नाम ते पूर्वं चाक्षुषस्यान्तरे मनोः  ।  
वैवस्वतेऽन्तरे प्रोक्ता आदित्याश्चादितेः सुताः  ॥ १,१५.१७ ॥  
दितिः पुत्रद्वयं लेभे कश्यपाद्बलसंयुतम्  ।  
हिरण्यकशिपुं ज्येष्ठं हिरण्याक्षं तथापरम्  ॥ १,१५.१८ ॥  
हिरण्यकशिपुर्दैत्यो महाबलपराक्रमः  ।  
आराध्य तपसा देवं ब्रह्माणं परमेष्ठिनम्  ।  
दृष्ट्वालेभेवरान् दिव्यान् स्तुत्वासौ विविधैः स्तवै  ॥ १,१५.१९ ॥  
अथ तस्य बलाद्देवाः सर्व एव सुरर्षयः  ।  
बाधितास्ताडिता जग्मुर्देवदेवं पितामहम्  ॥ १,१५.२० ॥  
शरण्यं शरणं देवं शम्भुं सर्वजगन्मयम्  ।  
ब्रह्माणं लोककर्तारं त्रातारं पुरुषं परम्  ।  
कूटस्थं जगतामेकं पुराणं पुरुषोत्तमम्  ॥ १,१५.२१ ॥  
स याचितो देववरैर्मुनिभिश्च मुनीश्वराः  ।  
सर्वदेवहितार्थाय जगाम कमलासनः  ॥ १,१५.२२ ॥  
संस्तूयमानः प्रणतैर्मुनीन्द्रैरमरैरपि  ।  
क्षीरोदस्योत्तरं कूलं यत्रास्ते हरिरीश्वरः  ॥ १,१५.२३ ॥  
दृष्ट्वा देवं जगद्योनिं विष्णुं विश्वगुरुं शिवम्  ।  
ववन्दे चरणौ मूर्ध्ना कृताञ्जलिरभाषत  ॥ १,१५.२४ ॥  
त्वं गतिः सर्वभूतानामनन्तोऽस्यखिलात्मकः  ।  
व्यापी सर्वामरवपुर्महायोगी सनातनः  ॥ १,१५.२५ ॥  
त्वमात्मा सर्वभूतानां प्रधानं प्रकृतिः परा  ।  
वैराग्यैश्वर्यनिरतो रागातीतो निरञ्जनः  ॥ १,१५.२६ ॥  
त्वं कर्ता चैव भर्ता च निहन्ता सुरविद्विषाम्  ।  
त्रातुमर्हस्यनन्तेश त्राता हि परमेश्वरः  ॥ १,१५.२७ ॥  
इत्थं स विष्णुर्भगवान् ब्रह्मणा सम्प्रबोधितः  ।  
प्रोवाचोन्निद्रपद्माक्षः पीतवासासुरद्विषः  ॥ १,१५.२८ ॥  
किमर्थं सुमहावीर्याः सप्रजापतिकाः सुराः  ।  
इमं देशमनुप्राप्ताः किं वा कार्यं करोमि वः  ॥ १,१५.२९ ॥  
देवा ऊचुः  
हिरण्यकशिपुर्नाम ब्रह्मणो वरदर्पितः  ।  
बाधते भगवन् दैत्यो देवान् सर्वान् सहर्षिभिः  ॥ १,१५.३० ॥  
अवध्यः सर्वभूतानां त्वामृते पुरुषोत्तम  ।  
हन्तुमर्हसि सर्वेषां त्वं त्रातासि जगन्मय  ॥ १,१५.३१ ॥  
श्रुत्वा तद्दैवतैरुक्तं स विष्णुर्लोकभावनः  ।  
वधाय दैत्यमुख्यस्य सोऽसृजत्पुरुषं स्वयम्  ॥ १,१५.३२ ॥  
मेरुपर्वतवर्ष्माणं घोररूपं भयानकम्  ।  
शङ्खचक्रगदापाणिं तं प्राह गरुडध्वजः  ॥ १,१५.३३ ॥  
हत्वा तं दैत्यराजं त्वं हिरण्यकशिपुं पुनः  ।  
इमं देशं समागन्तुं क्षिप्रमर्हसि पौरुषात् ॥ १,१५.३४ ॥  
निशम्य वैष्णवं वाक्यं प्रणम्य पुरुषोत्तमम्  ।  
महापुरुषमव्यक्तं ययौ दैत्यमहापुरम्  ॥ १,१५.३५ ॥  
विमुञ्चन् भैरवं नादं शङ्खचक्रगदाधरः  ।  
आरुह्य गरुडं देवो महामेरुरिवापरः  ॥ १,१५.३६ ॥  
आकर्ण्य दैत्यप्रवरा महामेघरवोपमम्  ।  
समाचचक्षिरे नादं तदा दैत्यपतेर्भयात् ॥ १,१५.३७ ॥  
असुरा ऊचुः  
कश्चिदागच्छति महान् पुरुषो देवचोदितः  ।  
विमुञ्चन् भैरवं नादं तं जानीमोऽमरार्दन  ॥ १,१५.३८ ॥  
ततः सहासुरवरैर्हिरण्यकशिपुः स्वयम्  ।  
सन्नद्धैः सायुधैः पुत्रैः प्रह्रादाद्यैस्तदा ययौ  ॥ १,१५.३९ ॥  
दृष्ट्वा तं गरुडासीनं सूर्यकोटिसमप्रभम्  ।  
पुरुषं पर्वताकारं नारायणमिवापरम्  ॥ १,१५.४० ॥  
दुद्रुवुः केचिदन्योन्ममूचुः सम्भ्रान्तलोचनाः  ।  
अयं स देवो देवानां गोप्ता नारायणो रिपुः  ॥ १,१५.४१ ॥  
अस्माकमव्ययो नूनं तत्सुतो वा समागतः  ।  
इत्युक्त्वा शस्त्रवर्षाणि ससृजुः पुरुषाय ते  ।  
तानि चाशेषतो देवो नाशयामास लीलया  ॥ १,१५.४२ ॥  
तदा हिरण्यकशिपोश्चत्वारः प्रथितौजसः  ।  
पुत्रा नारायणोद्भूतं युयुधुर्मेघनिः स्वनाः  ।  
प्रह्रादश्चाप्यनुह्रादः संह्रादो ह्राद एव च  ॥ १,१५.४३ ॥  
प्रह्रादः प्राहिणोद्ब्राह्ममनुह्रादोऽथ वैष्णवम्  ।  
संह्रादश्चापि कौमारमाग्नेयं ह्राद एव च  ॥ १,१५.४४ ॥  
तानि तं पुरुषं प्राप्य चत्वार्यस्त्राणि वैष्णवम्  ।  
न शेकुर्बाधितुं विष्णुं वासुदेवं यथा तथा  ॥ १,१५.४५ ॥  
अथासौ चतुरः पुत्रान्महाबाहुर्महाबलः  ।  
प्रगृह्य पादेषु करैः सञ्चिक्षेप ननाद च  ॥ १,१५.४६ ॥  
विमुक्तेष्वथ पुत्रेषु हिरण्यकशिपुः स्वयम्  ।  
पादेन ताडयामास वेगेनोरसि तं बली  ॥ १,१५.४७ ॥  
स तेन पीडितोऽत्यर्थं गरुडेन तथाऽशुगः  ।  
अदृश्यः प्रययौ तूर्णं यत्र नारायणः प्रभुः  ।  
गत्वा विज्ञापयामास प्रवृत्तमखिलं तथा  ॥ १,१५.४८ ॥  
सञ्चिन्त्य मनसा देवः सर्वज्ञानमयोऽमलः  ।  
नरस्यार्धतनुं कृत्वा सिंहस्यार्धतनुं तथा  ॥ १,१५.४९ ॥  
नृसिंहवपुरव्यक्तो हिरण्यकशिपोः पुरे  ।  
आविर्बभूव सहसा मोहयन् दैत्यपुङ्गवान्  ॥ १,१५.५० ॥  
दंष्ट्राकरालो योगात्मा युगान्तदहनोपमः  ।  
समारुह्यात्मनः शक्तिं सर्वसंहारकारिकाम्  ।  
भाति नारायणोऽनन्तो यथा मध्यन्दिने रविः  ॥ १,१५.५१ ॥  
दृष्ट्वा नृसिंहवपुषं प्रह्रादं ज्येष्ठपुत्रकम्  ।  
वधाय प्रेरयामास नरसिहस्य सोऽसुरः  ॥ १,१५.५२ ॥  
इमं नृसिंहवपुषं पूर्वस्माद्बहुशक्तिकम्  ।  
सहैव त्वनुजैः सर्वैर्नाशयाशु मयेरितः  ॥ १,१५.५३ ॥  
तत्सन्नियोगादसुरः प्रह्रादो विष्णुमव्ययम्  ।  
युयुधे सर्वयत्नेन नरसिंहेन निर्जितः  ॥ १,१५.५४ ॥  
ततः सञ्चोदितो दैत्यो हिरण्याक्षस्तदानुजः  ।  
ध्यात्वा पशुपतेरस्त्रं ससर्ज च ननाद च  ॥ १,१५.५५ ॥  
तस्य देवादिदेवस्य विष्णोरमिततेजसः  ।  
न हानिमकरोदस्त्रं यथा देवस्य शूलिनः  ॥ १,१५.५६ ॥  
दृष्ट्वा पराहतं त्वस्त्रं प्रह्रादो भाग्यगौरवात् ।  
मेने सर्वात्मकं देवं वासुदेवं सनातनम्  ॥ १,१५.५७ ॥  
सन्त्यज्य सर्वशस्त्राणि सत्त्वयुक्तेन चेतसा  ।  
ननाम शिरसा देवं योगिनां हृदयेशयम्  ॥ १,१५.५८ ॥  
स्तुत्वा नारायणैः स्तोत्रैः ऋग्यजुः सामसम्भवैः  ।  
निवार्य पितरं भ्रातृन् हिरण्याक्षं तदाब्रवीत् ॥ १,१५.५९ ॥  
अयं नारायणोऽनन्तः शाश्वतो भगवानजः  ।  
पुराणपुरुषो देवो महायोगी जगन्मयः  ॥ १,१५.६० ॥  
अयं धाता विधाता च स्वयञ्ज्योतिर्निरञ्जनः  ।  
प्रधानपुरुषस्तत्त्वं मूलप्रकृतिरव्ययः  ॥ १,१५.६१ ॥  
ईश्वरः सर्वभूतानामन्तर्यामी गुणातिगः  ।  
गच्छध्वमेनं शरणं विष्णुमव्यक्तमव्ययम्  ॥ १,१५.६२ ॥  
एवमुक्ते सुदुर्बुद्धिर्हिरण्यकशिपुः स्वयम्  ।  
प्रोवाच पुत्रमत्यर्थं मोहितो विष्णुमायया  ॥ १,१५.६३ ॥  
अयं सर्वात्मना वध्यो नृसिंहोऽल्पपराक्रमः  ।  
समागतोऽस्मद्भवनमिदानीं कालचोदितः  ॥ १,१५.६४ ॥  
विहस्य पितरं पुत्रो वचः प्राह महामतिः  ।  
मा निन्दस्वैनमीशानं भूतानामेकमव्ययम्  ॥ १,१५.६५ ॥  
कथं देवो महादेवः शाश्वतः कालवर्जितः  ।  
कालेन हन्यते विष्णुः कालात्मा कालरूपधृक् ॥ १,१५.६६ ॥  
ततः सुवर्णकशिपुर्दुरात्मा विधिचोदितः  ।  
निवारितोऽपि पुत्रेण युयोध हरिमव्ययम्  ॥ १,१५.६७ ॥  
संरक्तनयनोऽन्तो हिरण्यनयनाग्रजम्  ।  
नखैर्विदारयामास प्रह्रादस्यैव पश्यतः  ॥ १,१५.६८ ॥  
हते हिरण्यकशिपौ हिरण्याक्षो महाबलः  ।  
विसृज्य पुत्रं प्रह्रादं दुद्रुवे भयविह्वलः  ॥ १,१५.६९ ॥  
अनुह्रादादयः पुत्रा अन्ये च शतशोऽसुराः  ।  
नृसिंहदेहसम्भूतैः सिंहैर्नोता यमालयम्  ॥ १,१५.७० ॥  
ततः संहृत्य तद्रूपं हरिर्नारायणः प्रभुः  ।  
स्वमेव परमं रूपं ययौ नारायणाह्वयम्  ॥ १,१५.७१ ॥  
गते नारायणे दैत्यः प्रह्रादोऽसुरसत्तमः  ।  
अभिषेकेण युक्तेन हिरण्याक्षमयोजयत् ॥ १,१५.७२ ॥  
स बाधयामास सुरान् रणे जित्वा मुनीनपि  ।  
लब्ध्वान्धकं महापुत्रं तपसाराध्य शङ्करम्  ॥ १,१५.७३ ॥  
देवाञ्जित्वा सदेवेन्द्रान् बध्वाच धरणीमिमाम्  ।  
नीत्वा रसातलं चक्रे वन्दीमिन्दीवरप्रभाम्  ॥ १,१५.७४ ॥  
ततः सब्रह्मका देवाः परिम्लानमुखश्रियः  ।  
गत्वा विज्ञापयामासुर्विष्णवे हरिमन्दिरम्  ॥ १,१५.७५ ॥  
स चिन्तयित्वा विश्वात्मा तद्वधोपायमव्ययः  ।  
सर्वेदेवमयं शुभ्रं वाराहं वपुरादधे  ॥ १,१५.७६ ॥  
गत्वा हिरण्यनयनं हत्वा तं पुरुषोत्तमः  ।  
दंष्ट्रयोद्धारयामास कल्पादौ धरणीमिमाम्  ॥ १,१५.७७ ॥  
त्यक्त्वा वराहसंस्थानं संस्थाप्य च सुरद्विजान्  
स्वामेव प्रकृतिं दिव्यां ययौ विष्णुः परं पदम्  ॥ १,१५.७८ ॥  
तस्मिन् हतेऽमररिपौ प्रह्रादौ विष्णुतत्परः  ।  
अपालयत्स्वकंराज्यं भावं त्यक्त्वा तदाऽसुरम्  ॥ १,१५.७९ ॥  
इयाज विधिवद्देवान् विष्णोराराधने रतः  ।  
निः सपत्नं तदा राज्यं तस्यासीद्विष्णुवैभवात् ॥ १,१५.८० ॥  
ततः कदाचिदसुरो ब्राह्मणं गृहमागतम्  ।  
तापसं नार्चयामास देवानां चैव मायया  ॥ १,१५.८१ ॥  
स तेन तापसोऽत्यर्थं मोहितेनावमानितः  ।  
शशापासुरराजानं क्रोधसंरक्तलोचनः  ॥ १,१५.८२ ॥  
यत्तद्वलं समाश्रित्य ब्राह्मणानवमन्यसे  ।  
सा भक्तिर्वैष्णवी दिव्या विनाशं ते गमिष्यति  ॥ १,१५.८३ ॥  
इत्युक्त्वा प्रययौ तूर्णं प्रह्रादस्य गृहाद्द्विजः  ।  
मुमोह राज्यसंसक्तः सोऽपि शापबलात्ततः  ॥ १,१५.८४ ॥  
बाधयामास विप्रेन्द्रान्न विवेद जनार्दनम्  ।  
पितुर्वधमनुस्मृत्य क्रोधं चक्रे हरिं प्रति  ॥ १,१५.८५ ॥  
तयोः समभवद्युद्धं सुघोरं रोमहर्षणम्  ।  
नारायणस्य देवस्य प्रह्रादस्यामरद्विषः  ॥ १,१५.८६ ॥  
कृत्वा तु सुमहद्युद्धं विष्णुना तेन निर्जितः  ।  
पुर्वसंस्कारमाहात्म्यात्परस्मिन् पुरुषे हरौ  ।  
सञ्जातं तस्य विज्ञानं शरण्यं शरणं ययौ  ॥ १,१५.८७ ॥  
ततः प्रभृति दैत्येन्द्रो ह्यनन्यां भक्तिमुद्वहन्  ।  
नारायणे महायोगमवाप पुरुषोत्तमे  ॥ १,१५.८८ ॥  
हिरण्यकशिपोः पुत्रे योगसंसक्तचेतसि  ।  
अवाप तन्महद्राज्यमन्धकोऽसुरपुङ्गवः  ॥ १,१५.८९ ॥  
हिरण्यनेत्रतनयः शम्भोर्देहसमुद्भवः  ।  
मन्दरस्थामुमां देवीं चकमे पर्वतात्मजाम्  ॥ १,१५.९० ॥  
पुरा दारुवने पुण्ये मुनयो गृहमेधिनः  ।  
ईश्वराराधनार्थाय तपश्चेरुः सहस्त्रशः  ॥ १,१५.९१ ॥  
ततः कदाचिन्महति कालयोगेन दुस्तरा  ।  
अनावृष्टिरतीवोग्रा ह्यासीद्भूतविनाशिनी  ॥ १,१५.९२ ॥  
समेत्य सर्वे मुनयो गौतमं तपसां निधिम्  ।  
अयाचन्त क्षुधाविष्टा आहारं प्राणधारणम्  ॥ १,१५.९३ ॥  
स तेभ्यः प्रददावन्नं मृष्टं बहुतरं बुधः  ।  
सर्वे बुबुजिरे विप्रा निर्विशङ्केन चेतसा  ॥ १,१५.९४ ॥  
गते तु द्वादशे वर्षे कल्पान्त इव शङ्करी  ।  
बभूव वृष्टिर्महती यथापूर्वमभूज्जगत् ॥ १,१५.९५ ॥  
ततः सर्वे मुनिवराः समामन्त्र्य परस्परम्  ।  
महर्षि गौतमं प्रोचुर्गच्छाम इति वेगतः  ॥ १,१५.९६ ॥  
निवारयामास च तान् कञ्चित्कालं यथासुखम्  ।  
उषित्वा मद्गृहेऽवश्यं गच्छध्वमिति पण्डिताः  ॥ १,१५.९७ ॥  
ततो मायामयीं सृष्ट्वा कृशां गां सर्व एव ते  ।  
समीपं प्रापयामासुगौतमस्य महात्मनः  ॥ १,१५.९८ ॥  
सोऽनुवीक्ष्य कृपाविष्टस्तस्याः संरक्षणोत्सुकः  ।  
गोष्ठे तां बन्धयामास स्पृष्टमात्रा ममार सा  ॥ १,१५.९९ ॥  
स शोकेनाभिसन्तप्तः कार्याकार्यं महामुनिः  ।  
न पश्यति स्म सहसा तादृशं मुनयोऽब्रुवन्  ॥ १,१५.१०० ॥  
गोवध्येयं द्विजश्रेष्ठ यावत्तव शरीरगा  ।  
तावत्तेऽन्नं न भोक्तव्यं गच्छामो वयमेव हि  ॥ १,१५.१०१ ॥  
तेन ते मुदिताः सन्तो देवदारुवनं शुभम्  ।  
जग्मुः पापवशं नीतास्तपश्चर्तुं यथा पुरा  ॥ १,१५.१०२ ॥  
स तेषां मायया जातां गोवध्यां गौतमो मुनिः  ।  
केनापि हेतुना ज्ञात्वा शशापातीवकोपनः  ॥ १,१५.१०३ ॥  
भविष्यन्ति त्रयीबाह्या महापातकिभिः समाः  ।  
बभूवुस्ते तथा शापाज्जायमानाः पुनः पुनः  ॥ १,१५.१०४ ॥  
सर्वे सम्प्राप्य देवेशं शङ्करं विष्णुमव्ययम्  ।  
अस्तुवन् लौकिकैः स्तोत्रैरुच्छिष्टा इव सर्वगौ  ॥ १,१५.१०५ ॥  
देवदेवौ महादेवौ भक्तानामार्तिनाशनौ  ।  
कामवृत्त्या महायोगौ पापान्नस्त्रातुमर्हथः  ॥ १,१५.१०६ ॥  
तदा पार्श्वस्थितं विष्णुं सम्प्रेक्ष्य वृषभध्वजः  ।  
किमेतेषां भवेत्कार्यं प्राह पुण्यैषिणामिति  ॥ १,१५.१०७ ॥  
ततः स भगवान् विष्णुः शरण्यो भक्तवत्सलः  ।  
गोपतिं प्राह विप्रेन्द्रानालोक्य प्रणतान् हरिः  ॥ १,१५.१०८ ॥  
न वेदबाह्ये पुरुषे पुण्यलेशोऽपि शङ्कर  ।  
सङ्गच्छते महादेव धर्मो वेदाद्विनिर्बभौ  ॥ १,१५.१०९ ॥  
तथापि भक्तवात्सल्याद्रक्षितव्या महेश्वर  ।  
अस्माभिः सर्व एवेमे गन्तारो नरकानपि  ॥ १,१५.११० ॥  
तस्माद्वै वेदबाह्यानां रक्षणार्थाय पापिनाम्  ।  
विमोहनाय शास्त्राणि करिष्यामो वृषध्वज  ॥ १,१५.१११ ॥  
एवं सम्बोधितो रुद्रो माधवेन मुरारिणा  ।  
चकार मोहशास्त्राणि केशवोऽपि शिवेरितः  ॥ १,१५.११२ ॥  
कापालं नाकुलं वामं भैरवं पूर्वपश्चिमम्  ।  
पञ्चरात्रं पाशुपतं तथान्यानि सहस्त्रशः  ॥ १,१५.११३ ॥  
सृष्ट्वा तानूचतुर्देवौ कुर्वाणाः शास्त्रचोदितम्  ।  
पतन्तो निरये घोरे बहून् कल्पान् पुनः पुनः  ॥ १,१५.११४ ॥  
जायन्तो मानुषे लोके क्षीणपापचयास्ततः  ।  
ईश्वराराधनबलाद्गच्छध्वं सुकृतां गतिम्  ।  
वर्तध्वं मत्प्रसादेन नान्यथा निष्कृतिर्हि वः  ॥ १,१५.११५ ॥  
एवमीश्वरविष्णुभ्यां चोदितास्ते महर्षयः  ।  
आदेशं प्रत्यपद्यन्त शिरसासुरविद्विषोः  ॥ १,१५.११६ ॥  
चक्रुस्तेऽन्यानि शास्त्राणि तत्र तत्र रताः पुनः  ।  
शिष्यानध्यापयामासुर्दर्शयित्वा फलानि तु  ॥ १,१५.११७ ॥  
मोहयन्त इमं लोकमवतीर्य महीतले  ।  
चकार शङ्करो भिक्षां हितायैषां द्विजैः सह  ॥ १,१५.११८ ॥  
कपालमालाभरणः प्रेतभस्मावगुण्ठितः  ।  
विमोहयंल्लोकमिमं जटामण्डलमण्डितः  ॥ १,१५.११९ ॥  
निक्षिप्य पार्वतीं देवीं विष्णावमिततेजसि  ।  
नियोज्याङ्गभवं रुद्रं भैरवं दुष्टनिग्रहे  ॥ १,१५.१२० ॥  
दत्त्वा नारायणे देवीं नन्दिनं कुलनन्दिनम्  ।  
संस्थाप्य तत्र गणपान् देवानिन्द्रपुरोगमान्  ॥ १,१५.१२१ ॥  
प्रस्थितेऽथ महादेवे विष्णुर्विश्वतनुः स्वयम्  ।  
स्त्रीरूपधारी नियतं सेवते स्म महेश्वरीम्  ॥ १,१५.१२२ ॥  
ब्रह्मा हुताशनः शक्रो यमोऽन्ये सुरपुङ्गवाः  ।  
सिषेविरे महादेवीं स्त्रीवेशं शोभनं गताः  ॥ १,१५.१२३ ॥  
नन्दीश्वरश्च भगवान् शम्भोरत्यन्तवल्लभः  ।  
द्वारदेशे गणाध्यक्षो यथापूर्वमतिष्ठत  ॥ १,१५.१२४ ॥  
एतस्मिन्नन्तरे दैत्यो ह्यन्धको नाम दुर्मतिः  ।  
आहर्तुकामो गिरिजामाजगामाथ मन्दरम्  ॥ १,१५.१२५ ॥  
सम्प्राप्तमन्धकं दृष्ट्वा शङ्करः कालभैरवः  ।  
न्यषेधयदमेयात्मा कालरूपधरो हरः  ॥ १,१५.१२६ ॥  
शूलेनोरसि तं दैत्यमाजघान वृषध्वजः  ॥ १,१५.१२७ ॥  
ततः सहस्त्रशो दैत्यः ससर्जान्धकसञ्ज्ञितान्  ।  
नन्दिषेणादयो दैत्यैरन्धकैरभिनिर्जिताः  ॥ १,१५.१२८ ॥  
घण्टाकर्णो मेघनादश्चण्डेशश्चण्डतापनः  ।  
विनायको मेघवाहः सोमनन्दी च वैद्युतः  ॥ १,१५.१२९ ॥  
सर्वेऽन्धकं दैत्यवरं सम्प्राप्यातिबलान्विताः  ।  
युयुधुः शूलशक्त्यृष्टिगिरिकूटपरश्वधैः  ॥ १,१५.१३० ॥  
भ्रामयित्वाथ हस्ताभ्यां गृहीतचरणद्वयाः  ।  
दैत्येन्द्रेणातिबलिना क्षिप्तास्ते शतयोजनम्  ॥ १,१५.१३१ ॥  
ततोऽन्धकनिसृष्टास्ते शतशोऽथ सहस्त्रशः  ।  
कालसूर्यप्रतीकाशा भैरवं त्वभिदुद्रुवुः  ॥ १,१५.१३२ ॥  
हा हेति शब्दः सुमहान् बभूवातिभयङ्करः  ।  
युयोध भैरवो रुद्रः शूलमादाय भीषणम्  ॥ १,१५.१३३ ॥  
दृष्ट्वान्धकानां सुबलं दुर्जयं तर्जितो हरः  ।  
जगाम शरणं देवं वासुदेवमजं विभुम्  ॥ १,१५.१३४ ॥  
सोऽसृजद्भगवान् विष्णुर्देवीनां शतमुत्तमम्  ।  
देवीपार्श्वस्थितो देवो विनाशायामरद्विषाम्  ॥ १,१५.१३५ ॥  
तथान्धकसहस्त्रं तु देवीभिर्यमसादनम्  ।  
नीतं केशवमाहात्म्याल्लीलयैव रणाजिरे  ॥ १,१५.१३६ ॥  
दृष्ट्वा पराहतं सैन्यमन्धकोऽपि महासुरः  ।  
पराङ्मुखोरणात्तस्मात्पलायत महाजवः  ॥ १,१५.१३७ ॥  
ततः क्रीडां महादेवः कृत्वा द्वादशवार्षिकीम्  ।  
हिताय लोके भक्तानामाजगामाथ मन्दरम्  ॥ १,१५.१३८ ॥  
सम्प्राप्तमीश्वरं ज्ञात्वा सर्व एव गणेश्वराः  ।  
समागम्योपतस्थुस्तं भानुमन्तमिव द्विजाः  ॥ १,१५.१३९ ॥  
प्रविश्य भवनं पुण्यमयुक्तानां दुरासदम्  ।  
ददर्श नन्दिनं देवं भैरवं केशवं शिवः  ॥ १,१५.१४० ॥  
प्रणामप्रवणं देवं सोऽनुगृह्याथ नन्दिनम्  ।  
आघ्राय मूर्धनीशानः केशवं परिषस्वजे  ॥ १,१५.१४१ ॥  
दृष्ट्वा देवी महादेवं प्रीतिविस्फारितेक्षणा  ।  
ननाम शिरसा तस्य पादयोरीश्वरस्य सा  ॥ १,१५.१४२ ॥  
निवेद्य विजयं तस्मै शङ्करायाथ शङ्करी  ।  
भैरवो विष्णुमाहात्म्यं प्रणतः पार्श्वगोऽवदत् ॥ १,१५.१४३ ॥  
श्रुत्वा तद्विजयं शम्भुर्विक्रमं केशवस्य च  ।  
समास्ते भगवानीशो देव्या सह वरासने  ॥ १,१५.१४४ ॥  
ततो देवगणाः सर्वे मरीचिप्रमुखा द्विजाः  ।  
आजग्मुर्मन्दरं द्रुष्टं देवदेवं त्रिलोचनम्  ॥ १,१५.१४५ ॥  
येन तद्विजितं पूर्वं देवीनां शतमुत्तमम्  ।  
समागतं दैत्यसैन्यमीश्दर्शनवाञ्छया  ॥ १,१५.१४६ ॥  
दृष्ट्वा वरासनासीनं देव्या चन्द्रविभूषणम्  ।  
प्रणेमुरादराद्देव्यो गायन्ति स्मातिलालसाः  ॥ १,१५.१४७ ॥  
प्रणेमुर्गिरिजां देवीं वामपार्श्वे पिनाकिनः  ।  
देवासनगतं देवं नारायणमनामयम्  ॥ १,१५.१४८ ॥  
दृष्ट्वा सिंहासनासीनं देव्या नारायणेन च  ।  
प्रणम्य देवमीशानं पृष्टवत्यो वराङ्गनाः  ॥ १,१५.१४९ ॥  
कन्या ऊचुः  
कस्त्वं विभ्राजसे कान्त्या केयं बालरविप्रभा  ।  
कोऽन्वयं भ्ति वपुषा पङ्कजायतलोचनः  ॥ १,१५.१५० ॥  
निशम्य तासां वचनं वृषेन्द्रवरवाहनः  ।  
व्याजहार महायोगी भूताधिपतिरव्ययः  ॥ १,१५.१५१ ॥  
अहं नारायणो गौरी जगन्माता सनातनी  ।  
विभज्य संस्थितो देवः स्वात्मानं बहुधेश्वरः  ॥ १,१५.१५२ ॥  
न मे विदुः परं तत्त्वं देवाद्या न महर्षयः  ।  
एकोऽयं वेद विश्वात्मा भवानी विष्णुरेव च  ॥ १,१५.१५३ ॥  
अहं हि निष्क्रियः शान्तः केवलो निष्परिग्रहः  ।  
मामेव केशवं देवमाहुर्देवीमथाम्बिकाम्  ॥ १,१५.१५४ ॥  
एष धाता विधाता च कारणं कार्यमेव च  ।  
कर्ता कारयिता विष्णुर्भुक्तिमुक्तिफलप्रदः  ॥ १,१५.१५५ ॥  
भोक्ता पुमानप्रमेयः संहर्ता कालरूपधृक् ।  
स्त्रष्टा पाता वासुदेवो विश्वात्मा विश्वतोमुखः  ॥ १,१५.१५६ ॥  
कृटस्थो ह्यक्षरो व्यापी योगी नारायणः स्वयम्  ।  
तारकः पुरुषो ह्यात्मा केवलं परमं पदम्  ॥ १,१५.१५७ ॥  
सैषा माहेश्वरी गौरी मम शक्तिर्निरञ्जना  ।  
सान्ता सत्या सदानन्दा परं पदमिति श्रुतिः  ॥ १,१५.१५८ ॥  
अस्याः सर्वमिदं जातमत्रैव लयमेष्यति  ।  
एषैव सर्वभूतानां गतीनामुत्तमा गतिः  ॥ १,१५.१५९ ॥  
तयाहं सङ्गतो देव्या केवलो निष्कलः परः  ।  
पश्याम्यशेषमेवेदं यस्तद्वेद स मुच्यते  ॥ १,१५.१६० ॥  
तस्मादनादिमद्वैतं विष्णुमात्मानमीश्वरम्  ।  
एकमेव विजानीध्वं ततो यास्यथ निर्वृतिम्  ॥ १,१५.१६१ ॥  
मन्यन्ते विष्णुमव्यक्तमात्मानं श्रद्धयान्विताः  ।  
ये भिन्नदृष्ट्यापीशानं पूजयन्तो न मे प्रियाः  ॥ १,१५.१६२ ॥  
द्विषन्ति ये जगत्सूतिं मोहिता रौरवादिषु  ।  
पच्यमाना न मुच्यन्ते कल्पकोटिशतैरपि  ॥ १,१५.१६३ ॥  
तसमादशेषभूतानां रक्षको विष्णुरव्ययः  ।  
यथावदिह विज्ञाय ध्येयः सर्वापदि प्रभुः  ॥ १,१५.१६४ ॥  
श्रुत्वा भगवतो वाक्यं देव्यः सर्वगणेश्वराः  ।  
नेमुर्नारायणं देवं देवीं च हिमशैलजाम्  ॥ १,१५.१६५ ॥  
प्रार्थयामासुरीशाने भक्तिं भक्तजनप्रिये  ।  
भवानीपादयुगले नारायणपदाम्बुजे  ॥ १,१५.१६६ ॥  
ततो नारायणं देवं गणेशा मातरोऽपि च  ।  
न पश्यन्ति जगत्सूतिं तद्भुतमिवाभवत् ॥ १,१५.१६७ ॥  
तदन्तरे महादैत्यो ह्यन्धको मन्मथार्दितः  ।  
मोहितो गिरिजां देवीमाहर्तुं गिरिमाययौ  ॥ १,१५.१६८ ॥  
अथानन्तवपुः श्रीमान् योगी नारायणोऽमलः  ।  
तत्रैवाविरभूद्दैत्यैर्युद्धाय पुरुषोत्तमः  ॥ १,१५.१६९ ॥  
कृत्वाथ पार्श्वे भगवन्तमीशो  
युद्धाय विष्णुं गणदेवमुख्यैः  ।  
शिलादपुत्रेण च मातृकाभिः  
स कालरुद्रोऽभिजगाम देवः  ॥ १,१५.१७० ॥  
त्रिशूलमादाय कृशानुकल्पं  
स देवदेवः प्रययौ पुरस्तात् ।  
तमन्वयुस्ते गणराजवर्या  
जगाम देवोऽपि सहस्त्रबाहुः  ॥ १,१५.१७१ ॥  
रराज मध्ये भगवान् सुराणां  
विवाहनो वारिदवर्णवर्णः  ।  
तदा सुमेरोः शिखराधिरूढ  
स्त्रिलोकदृष्टिर्भगवानिवार्कः  ॥ १,१५.१७२ ॥  
जगत्यनादिर्भगवानमेयो  
हरः सहस्त्राकृतिराविरासीत् ।  
त्रिशूलपाणिर्गगने सुघोषः  
पपात देवोपरि पुष्पवृष्टिः  ॥ १,१५.१७३ ॥  
समागतं वीक्ष्य गणेशराजं  
समावृतं देवरिपुर्गणेशैः  ।  
युयोध शक्रेण समातृकाभि  
र्    गणैरशेषैरमपप्रधानैः  ॥ १,१५.१७४ ॥  
विजित्य सर्वानपि बाहुवीर्यात्  
स संयुगे शम्भुमनन्तधाम  ।  
समाययौ यत्र स कालरुद्रो  
विमानमारुह्य विहीनसत्त्वः  ॥ १,१५.१७५ ॥  
दृष्ट्वान्धकं समयान्तं भगवान् गरुडध्वजः  ।  
व्याजहार महादेवं भैरवं भूतिभूषणम्  ॥ १,१५.१७६ ॥  
हन्तुमर्हसि दैत्येशमन्धकं लोककण्टकम्  ।  
त्वामृते भगवान् शक्तो हन्ता नान्योऽस्य विद्यते  ॥ १,१५.१७७ ॥  
त्वं हर्ता सर्वलोकानां कालात्मा ह्यैश्वरी तनुः  ।  
स्तूयते विविधैर्मन्त्रर्वेदविद्भिर्विचक्षणैः  ॥ १,१५.१७८ ॥  
स वासुदेवस्य वचो निशम्य भगवान् हरः  ।  
निरीक्ष्य विष्णुं हनने दैत्यन्द्रस्य मतिं दधौ  ॥ १,१५.१७९ ॥  
जगाम देवतानीकं गणानां हर्षमुत्तमम्  ।  
स्तुवन्ति भैरवं देवमन्तरिक्षचरा जनाः  ॥ १,१५.१८० ॥  
जयानन्त महादेव कालमूर्ते सनातन  ।  
त्वमग्निः सर्वभूतानामन्तश्चरसि नित्यशः  ॥ १,१५.१८१ ॥  
त्वं यत्रज्ञस्त्वं वषट्कारस्त्वं धाता हरिरव्ययः  ।  
त्वं ब्रह्मा त्वं महादेवस्त्वं धाम परमं पदम्  ॥ १,१५.१८२ ॥  
ओङ्कारमूर्तिर्योगात्मा त्रयीनेत्रस्त्रिलोचनः  ।  
महाविभूतिर्देवेशो जयाशेषजगत्पते  ॥ १,१५.१८३ ॥  
ततः कालाग्निरुद्रोऽसौ गृहीत्वान्धकमीश्वरः  ।  
त्रिशूलाग्रेषु विन्यस्य प्रननर्त सतां गतिः  ॥ १,१५.१८४ ॥  
दृष्ट्वान्धकं देवगणाः शूलप्रोतं पितामहः  ।  
प्रणेमुरीश्वरं देवं भैरवं भवमोचकम्  ॥ १,१५.१८५ ॥  
अस्तुवन्मुनयः सिद्धा जगुर्गन्धर्विकिन्नराः  ।  
अन्तरिक्षेऽप्सरः सङ्घा नृत्यन्तिस्म मनोरमाः  ॥ १,१५.१८६ ॥  
संस्थापितोऽथशूलाग्रे सोऽन्धको दग्धकिल्बिषः  ।  
उत्पन्नाखिलविज्ञानस्तुष्टाव परमेश्वरम्  ॥ १,१५.१८७ ॥  
अन्धक उवाच  
नमामि मूर्ध्ना भगवन्तमेकं  
समाहिता यं विदुरीशतत्त्वम्  ।  
पुरातनं पुण्यमनन्तरूपं  
कालं कविं योगवियोगहेतुम्  ॥ १,१५.१८८ ॥  
दंष्ट्राकरालं दिवि नृत्यमानं  
हुताशवक्त्रं ज्वलनार्करूपम्  ।  
सहस्त्रपादाक्षिशिरोभियुक्तं  
भवन्तमेकं प्रणमामि रुद्रम्  ॥ १,१५.१८९ ॥  
जयादिदेवामरपूजिताङ्घ्रे  
विभागहीनामलतत्त्वरूप  ।  
त्वमग्निरेको बहुधाभिपूज्यसे  
वाय्वादिभेदैरखिलात्मरूप  ॥ १,१५.१९० ॥  
त्वामेकमाहुः पुरुषं पुराणम्  
आदित्यवर्णं तमसः परस्तात् ।  
त्वं पश्यसीदं परिपास्यजस्त्रं  
त्वमन्तको योगिगणाभिजुष्टः  ॥ १,१५.१९१ ॥  
एकोऽन्तरात्मा बहुधा निविष्टो  
देहेषु देहादिविशेषहीनः  ।  
त्वमात्मशब्दं परमात्मतत्त्वं  
भवन्तमाहुः शिवमेव केचित् ॥ १,१५.१९२ ॥  
त्वमक्षरं ब्रह्म परं पवित्र  
मानन्दरूपं प्रणवाभिधानम्  ।  
त्वमीश्वरो वेदपदेषु सिद्धः  
स्वयं प्रभोऽशेषविशेषहीनः  ॥ १,१५.१९३ ॥  
त्वमिन्द्ररूपो वरुणाग्निरूपो  
हंसः प्राणो मृत्युरन्तासि यज्ञः  ।  
प्रजापतिर्भगवानेकरुद्रो  
नीलग्रीवः स्तूयसे वेदविद्भिः  ॥ १,१५.१९४ ॥  
नारायणस्त्वं जगतामथादिः  
पितामहस्त्वं प्रपितामहश्च  ।  
वेदान्तगुह्योपनिषत्सु गीतः  
सदाशिवस्त्वं परमेश्वरोऽसि  ॥ १,१५.१९५ ॥  
नमः परस्तात्तमसः परस्मै  
परात्मने पञ्चपदान्तराय  ।  
त्रिशक्त्यतीताय निरञ्जनाय  
सहस्त्रशक्त्यासनसंस्थिताय  ॥ १,१५.१९६ ॥  
त्रिमूर्तयेऽनन्दपदात्ममूर्ते  
जगन्निवासाय जगन्मयाय  ।  
नमो ललाटार्पितलोचनाय  
नमो जनानां हृदि संस्थिताय  ॥ १,१५.१९७ ॥  
फणीन्द्रहाराय नमोऽस्तु तुभ्यं  
मुनीन्द्रसिद्धार्चितपादयुग्म  ।  
ऐश्वर्यधर्मासनसंस्थिताय  
नमः परान्ताय भवोद्भवाय  ॥ १,१५.१९८ ॥  
सहस्त्रचन्द्रार्कविलोचनाय  
नमोऽस्तु ते सोम सुमध्यमाय  ।  
नमोऽस्तु ते देव हिरण्यबाहो  
नमोऽम्बिकायाः पतये मृडाय  ॥ १,१५.१९९ ॥  
नमोऽतिगुह्याय गुहान्तराय  
वेदान्तविज्ञानसुनिश्चिताय  ।  
त्रिकालहीनामलधामधाम्ने  
नमो महेशाय नमः शिवाय  ॥ १,१५.२०० ॥  
एवं स्तुवन्तं भगवान् शूलाग्रादवरोप्य तम्  ।  
तुष्टः प्रोवाच हस्ताभ्यां स्पृष्ट्वाथ परमेश्वरः  ॥ १,१५.२०१ ॥  
प्रीतोऽहं सर्वथा दैत्य स्तवेनानेन साम्प्रतम्  ।  
सम्प्राप्य गाणपत्यं मे सन्निधाने वसामरः  ॥ १,१५.२०२ ॥  
अरोगश्छिन्नसन्देहो देवैरपि सुपूजितः  ।  
नन्दीश्वरस्यानुचरः सर्वदुः खविवर्जितः  ॥ १,१५.२०३ ॥  
एवं व्याहृतमात्रे तु देवदेवेन देवताः  ।  
गणेश्वरा महादेवमन्धकं देवसन्निधौ  ॥ १,१५.२०४ ॥  
सहस्त्रसूर्यसङ्काशं त्रिनेत्रं चन्द्रचिह्नितम्  ।  
नीलकण्ठं जटामौलिं शूलासक्तमहाकरम्  ॥ १,१५.२०५ ॥  
दृष्ट्वा तं तुष्टुवुर्दैत्यमाश्चर्यं परमं गताः  ।  
उवाच भगवान् विष्णुर्देवदेवं स्मयन्निव  ॥ १,१५.२०६ ॥  
स्थाने तव महादेव प्रभावः पुरुषो महान्  ।  
नेक्षतेऽज्ञानजान् दोषान् गृह्णाति च गुणानपि  ॥ १,१५.२०७ ॥  
इतीरितोऽथ भैरवो गणेशदेवपुङ्गवैः  ।  
सकेशवः सहान्धको जगाम शङ्करान्तिकम्  ॥ १,१५.२०८ ॥  
निरीक्ष्य देवमागतं सशङ्करः सहान्धकम्  ।  
समाधवं समातृकं जगाम निर्वृतिं हरः  ॥ १,१५.२०९ ॥  
प्रगृह्य पाणिनेश्वरो हिरण्यलोचनात्मजम्  ।  
जगाम यत्र शैलजा विमानमीशवल्लभा  ॥ १,१५.२१० ॥  
विलोक्य सा समागतं भवं भवार्तिहारिणम्  ।  
अवाप सान्धकं सुखं प्रसादमन्धकं प्रति  ॥ १,१५.२११ ॥  
अथान्धको महेश्वरीं ददर्श देवपार्श्वगाम्  ।  
पपात दण्डवत्क्षितौ ननाम पादपद्मयोः  ॥ १,१५.२१२ ॥  
नमामि देववल्लभामनादिमद्रिजामिमाम्  ।  
यतः प्रधानपूरुषौ निहन्ति याखिलं जगत् ॥ १,१५.२१३ ॥  
विभाति या शिवासने शिवेन साकमव्यया  ।  
हिरण्मयेऽतिनिर्मले नमामि तामिमामजाम्  ॥ १,१५.२१४ ॥  
यदन्तराखिलं जगज्जगन्ति यान्ति सङ्क्षयम्  ।  
नमामि यत्र तामुमामशेषबेदवर्जिताम्  ॥ १,१५.२१५ ॥  
न जायते नहीयते न वर्धते च तामुमाम्  ।  
नमामि या गुणातिगा गिरीशपुत्रिकामिमाम्  ॥ १,१५.२१६ ॥  
क्षमस्व देवि शैलजे कृतं मया विमाहतः  ।  
सुरासुरैर्यदर्चितं नमामि ते पदाम्बुजम्  ॥ १,१५.२१७ ॥  
इत्थं भगवती गौरी भक्तिनम्रेण पार्वती  ।  
संस्तुता दैत्यपतिना पुत्रत्वे जगृहेऽन्धकम्  ॥ १,१५.२१८ ॥  
ततः स मातृभिः सार्धं भैरवो रुद्रसम्भवः  ।  
जगामानुज्ञया शम्भोः पातालं परमेश्वरः  ॥ १,१५.२१९ ॥  
यत्र सा तामसी विष्णोर्मूर्तिः संहारकारिका  ।  
समास्ते हरिरव्यक्तो नृसिंहाकृतिरीश्वरः  ॥ १,१५.२२० ॥  
ततोऽनन्ताकृतिः शम्भुः शेषेणापि सुपूजितः  ।  
कालाग्निरुद्रो भगवान् युयोजात्मानमात्मनि  ॥ १,१५.२२१ ॥  
युञ्जतस्तस्य देवस्य सर्वा एवाथ मातरः  ।  
बुभुक्षिता महादेवं प्रणम्याहुस्त्रिशूलिनम्  ॥ १,१५.२२२ ॥  
मातर ऊचुः  
बुभुक्षिता महादेव अनुज्ञा दीयतां त्वया  ।  
त्रैलोक्यं भक्षयिष्यामो नान्यथा तृप्तिरस्तिनः  ॥ १,१५.२२३ ॥  
एतावदुक्त्वा वचनं मातरो विष्णुसम्भवाः  ।  
भक्षयाञ्चक्रिरे सर्वं त्रैलोक्यं सचराचरम्  ॥ १,१५.२२४ ॥  
ततः स भैरवो देवो नृसिंहवपुषं हरिम्  ।  
दध्यौ नारायणं देवं क्षणात्प्रादुरभूद्धरिः  ॥ १,१५.२२५ ॥  
विज्ञापयामास च तं भक्षयन्तीह मातरः  ।  
निवारयाशु त्रैलोक्यं त्वदीया भगवन्निति  ॥ १,१५.२२६ ॥  
संस्मृता विष्णुना देव्यो नृसिंहवपुषा पुनः  ।  
उपतस्थुर्महादेवं नरसिंहाकृतिं च तम्  ॥ १,१५.२२७ ॥  
सम्प्राप्य सन्निधिं विष्णोः सर्वाः संहारकारिकाः  ।  
प्रददुः शम्भवे शक्तिं भैरवायातितेजसे  ॥ १,१५.२२८ ॥  
अपश्यंस्ता जगत्सूतिं नृसिंहमथ भैरवम्  ।  
क्षणादेकत्वमापन्नं शेषाहिं चापि मातरः  ॥ १,१५.२२९ ॥  
व्याजहार हृषीकेशो ये भक्ताः शूलपाणिनः  ।  
ये च मां संस्मरन्तीह पालनीयाः प्रयत्नतः  ॥ १,१५.२३० ॥  
ममैव मूर्तिरतुला सर्वसंहारकारिका  ।  
महेश्वरांशसम्भूता भुक्तिमुक्तिप्रदा त्वियम्  ॥ १,१५.२३१ ॥  
अनन्तो भगवान् कालो द्विधावस्था ममैव तु  ।  
तामसी राजसी मूर्तिर्देवदेवश्चतुर्मुखः  ॥ १,१५.२३२ ॥  
सोऽयं देवो दुराधर्षः कालो लोकप्रकालनः  ।  
भक्षयिष्यति कल्पान्ते रुद्रात्मा निखिलं जगत् ॥ १,१५.२३३ ॥  
या सा विमोहिका मूर्तिर्मम नारायणाह्वया  ।  
सत्त्वोद्रिक्ताजगत्कृत्स्नं संस्थापयति नित्यदा  ॥ १,१५.२३४ ॥  
स हि विष्णुः परं ब्रह्म परमात्मा परा गतिः  ।  
मूलप्रकृतिरव्यक्ता सदानन्देति कथ्यते  ॥ १,१५.२३५ ॥  
इत्येवं बोधिता देव्यो विष्णुना विश्वमातरः  ।  
प्रपेदिरे महादेवं तमेव शरणं हरिम्  ॥ १,१५.२३६ ॥  
एतद्वः कथितं सर्वं मयान्धकनिबर्हणम्  ।  
माहात्म्यं देवदेवस्य भैरवस्यामितौजसः  ॥ १,१५.२३७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चदशोऽध्यायः  
अन्दके निगृहीते वै प्रह्लादस्य महात्मनः  ।  
विरोचनो नाम सुतो बभूव नृपतिः पुरा  ॥ १,१६.१ ॥  
देवाञ्जित्वा सदेवेन्द्रान बहून् वर्षान्महासुरः  ।  
पालयामास धर्मेण त्रैलोक्यं सचराचरम्  ॥ १,१६.२ ॥  
तस्यैवं वर्तमानस्य कदाचिद्विष्णुचोदितः  ।  
सनत्कुमारो भगवान् पुरं प्राप महामुनिः  ॥ १,१६.३ ॥  
दृष्ट्वा सिहासनगतो ब्रह्मपुत्रं महासुरः  ।  
ननामोत्थाय शिरसा प्राञ्जलिर्वाक्यमब्रवीत् ॥ १,१६.४ ॥  
धन्योऽस्म्यनुगृहीतोऽस्मि सम्प्राप्तो मे पुरातनः  ।  
योगीश्वरोऽद्य भगवान् यतोऽसौ ब्रह्मवित्स्वयम्  ॥ १,१६.५ ॥  
किमर्थमागतो ब्रह्मन् स्वयं देवः पितामहः  ।  
ब्रूहि मे ब्रह्मणः पुत्र किं कार्यं करवाण्यहम्  ॥ १,१६.६ ॥  
सोऽब्रवीद्भगवान् देवो धर्मयुक्तं महासुरम्  ।  
द्रष्टुमभ्यागतोऽहं वै भवन्तं भाग्यवानसि  ॥ १,१६.७ ॥  
सुदुर्लभा नीतिरेषा दैत्यानां दैत्यसत्तम  ।  
त्रिलोके धार्मिको नूनं त्वादृशोऽन्यो न विद्यते  ॥ १,१६.८ ॥  
इत्युक्तोऽसुरराजस्तं पुनः प्राह महामुनिम्  ।  
धर्माणां परमं धर्मं ब्रूहि मे ब्रह्मवित्तम  ॥ १,१६.९ ॥  
सोऽब्रवीद्भगवान् योगी दैत्येन्द्राय महात्मने  ।  
सर्वगुह्यतमं धर्ममात्मज्ञानमनुत्तमम्  ॥ १,१६.१० ॥  
स लब्ध्वा परमं ज्ञानं दत्त्वा च गुरुदक्षिणाम्  ।  
निधाय पुत्रे तद्राज्यं योगाभ्यासरतोऽभवत् ॥ १,१६.११ ॥  
स तस्य पुत्रो मतिमान् बलिर्नाम महासुरः  ।  
ब्रह्मण्यो धार्मिकोऽत्यर्थं विजिग्येऽथ पुरन्दरम्  ॥ १,१६.१२ ॥  
कृत्वा तेन महद्युद्धं शक्रः सर्वामरैर्वृतः  ।  
जगाम निर्जितो विष्णुं देवं शरणमच्युतम्  ॥ १,१६.१३ ॥  
तदन्तरेऽदितिर्देवी देवमाता सुदुः खिता  ।  
दैत्येन्द्राणां वधार्थाय पुत्रो मे स्यादिति स्वयम्  ॥ १,१६.१४ ॥  
तताप सुमहद्घोरं तपोराशिस्तपः परम्  ।  
प्रपन्ना विष्णुमव्यक्तं शरण्यं शरणं हरिम्  ॥ १,१६.१५ ॥  
कृत्वा हृत्पद्मकिञ्जल्के निष्कलं परमं पदम्  ।  
वासुदेवमनाद्यन्तमानन्दं व्योम केवलम्  ॥ १,१६.१६ ॥  
प्रसन्नो भगवान् विष्णुः शङ्खचक्रगदाधरः  ।  
आविर्बभूव योगात्मा देवमातुः पुरो हरिः  ॥ १,१६.१७ ॥  
दृष्ट्वा समागतं विष्णुमदितिर्भक्तिसंयुता  ।  
मेने कृतार्थमात्मानं तोषयामास केशवम्  ॥ १,१६.१८ ॥  
अदितिरुवाच  
जयाशेषदुः खौघनाशैकहेतो  
जयानन्तमाहात्म्ययोगाभियुक्त  ।  
जयानादिमध्यान्तविज्ञानमूर्ते  
जयाशेषकल्पामलानन्दरूप  ॥ १,१६.१९ ॥  
नमो विष्णवे कालरूपाय तुभ्यं  
नमो नारसिंहाय शेषाय तुभ्यम्  ।  
नमः कालरुद्राय संहारकर्त्रे  
नमो वासुदेवाय तुभ्यं नमस्ते  ॥ १,१६.२० ॥  
नमो विश्वमायाविधानाय तुभ्यं  
नमो योगगम्याय सत्याय तुभ्यम्  ।  
नमो धर्मविज्ञाननिष्ठाय तुभ्यं  
नमस्ते वराहाय भूयो नमस्ते  ॥ १,१६.२१ ॥  
नमस्ते सहस्त्रार्कचन्द्राभमूर्ते  
नमो वेदविज्ञानधर्माभिगम्य  ।  
नमो देवदेवादिदेवादिदेव  
प्रभो विश्वयोनेऽथ भूयो नमस्ते  ॥ १,१६.२२ ॥  
नमः शम्भवे सत्यनिष्ठाय तुभ्यं  
नमो हेतवे विश्वरूपाय तुभ्यम्  ।  
नमो योगपीठान्तरस्थाय तुभ्यं  
शिवायैकरूपाय भूयो नमस्ते  ॥ १,१६.२३ ॥  
एवं स भगवान् कृष्णो देवमात्रा जगन्मयः  ।  
तोषितश्छन्दयामास वरेण प्रहसन्निव  ॥ १,१६.२४ ॥  
प्रणम्य शिरसा भूमौ सा वब्रे वरमुत्तमम्  ।  
त्वामेव पुत्रं देवानां हिताय वरये वरम्  ॥ १,१६.२५ ॥  
तथास्त्वित्याह भगवान् प्रपन्नजनवत्सलः  ।  
दत्त्वा वरानप्रमेयस्तत्रैवान्तरधीयत  ॥ १,१६.२६ ॥  
ततो बहुतिथे काले भगवन्तं जनार्दनम्  ।  
दधार गर्भं देवानां माता नारायणं स्वयम्  ॥ १,१६.२७ ॥  
समाविष्टे हृषीकेशे देवमातुरथोदरम्  ।  
उत्पाता जज्ञिरे घोरा बलेर्वैरोचनेः पुरे  ॥ १,१६.२८ ॥  
निरीक्ष्य सर्वानुत्पातान् दैत्येन्द्रो भयविह्वलः  ।  
प्रह्लादमसुरं वृद्धं प्रणम्याह पितामहम्  ॥ १,१६.२९ ॥  
बलिरुवाच  
पितामह महाप्राज्ञ जायन्तेऽस्मत्पुरेऽधुना  ।  
किमुत्पाता भवेत्कार्यमस्माकं किन्निमित्तकाः  ॥ १,१६.३० ॥  
निशम्य तस्य वचनं चिरं ध्यात्वा महासुरः  ।  
नमस्कृत्य हृषीकेशमिदं वचनमब्रवीत् ॥ १,१६.३१ ॥  
प्रह्लाद उवाच  
यो यज्ञैरिज्यते विष्णुर्यस्य सर्वमिदं जगत् ।  
दधारासुरनाशार्थं माता तं त्रिदिवौकसाम्  ॥ १,१६.३२ ॥  
यस्मादभिन्नं सकलं भिद्यते योऽखिलादपि  ।  
स वासुदेवो देवानां मातुर्देहं समाविशत् ॥ १,१६.३३ ॥  
न यस्य देवा जानन्ति स्वरूपं परमार्थतः  ।  
स विष्णुरदितेर्देहं स्वेच्छयाद्य समाविशत् ॥ १,१६.३४ ॥  
यस्माद्भवन्ति भूतानि यत्र संयान्ति सङ्क्षयम्  ।  
सोऽवतीर्णो महायोगी पुराणपुरुषो हरिः  ॥ १,१६.३५ ॥  
न यत्र विद्यते नामजात्यादिपरिकल्पना  ।  
सत्तामात्रात्मरूपोऽसौ विष्णुरंशेन जायते  ॥ १,१६.३६ ॥  
यस्य सा जगतां माता शक्तिस्तद्धर्मधारिणी  ।  
माया भगवती लक्ष्मीः सोऽवतीर्णो जनार्दनः  ॥ १,१६.३७ ॥  
यस्य सा तामसी मूर्तिः शङ्करो राजसी तनुः  ।  
ब्रह्मा सञ्जायते विष्णुरंशेनैकेन सत्त्वभृत् ॥ १,१६.३८ ॥  
इत्थं विचिन्त्य गोविन्दं भक्तिनम्रेण चेतसा  ।  
तमेव गच्छ शरणं ततो यास्यसि निर्वृतिम्  ॥ १,१६.३९ ॥  
ततः प्रह्लादवचनाद्बलिर्वैरोचनिर्हरिम्  ।  
जगाम शरणं विश्वं पालयामास धर्मतः  ॥ १,१६.४० ॥  
काले प्राप्ते महाविष्णुं देवानां हर्षवर्धनम्  ।  
असूत कश्यपाच्चैनं देवमातादितिः स्वयम्  ॥ १,१६.४१ ॥  
चतुर्भुजं विशालाक्षं श्रीवत्साङ्कितवक्षसम्  ।  
नीलमेघप्रतीकाशं भ्राजमानं श्रियावृतम्  ॥ १,१६.४२ ॥  
उपतस्थुः सुराः सर्वे सिद्धाः साध्याश्च चारणाः  ।  
उपेन्द्रमिन्द्रप्रमुखा ब्रह्मा चर्षिगमैर्वृतः  ॥ १,१६.४३ ॥  
कृतोपनयनो वेदानध्यैष्ट भगवान् हरिः  ।  
समाचारं भरद्वाजात्त्रिलोकाय प्रदर्शयन्  ॥ १,१६.४४ ॥  
एवं हि लौकिकं मार्गं प्रदर्शयति स प्रभुः  ।  
स यत्प्रमाणं कुरुते लोकस्तदनुवर्तते  ॥ १,१६.४५ ॥  
ततः कालेन मतिमान् बलिर्वैरोचनिः स्वयम्  ।  
यज्ञैर्यज्ञेश्वरं विष्णुमर्चयामास सर्वगम्  ॥ १,१६.४६ ॥  
ब्राह्मणान् पूजयामास दत्त्वा बहुतरं धनम्  ।  
ब्रह्मर्षयः समाजग्मुर्यज्ञवाटं महात्मनः  ॥ १,१६.४७ ॥  
विज्ञाय विष्णुर्भगवान् भरद्वाजप्रचोदितः  ।  
आस्थाय वामनं रूपं यज्ञदेशमथागमत् ॥ १,१६.४८ ॥  
कृष्णाजिनोपवीताङ्ग आषाढेन विराजितः  ।  
ब्राह्मणो जटिलो वेदानुद्गिरन् भस्ममण्डितः  ॥ १,१६.४९ ॥  
सम्प्राप्यासुरराजस्य समीपं भिक्षुको हरिः  ।  
स्वपादैर्विमितं देशमयाचत बलिं त्रिभिः  ॥ १,१६.५० ॥  
प्रक्षाल्य चरणौ विष्णोर्बलिर्भासमन्वितः  ।  
आचामयित्वा भृङ्गारमादाय स्वर्णनिर्मितम्  ॥ १,१६.५१ ॥  
दास्ये तवेदं भवते पदत्रयं  
प्रीणातु देवो हरिरव्ययाकृतिः  ।  
विचिन्त्य देवस्य कराग्रपल्लवे  
निपातयामास जलं सुशीतलम्  ॥ १,१६.५२ ॥  
विचक्रमे पृथिवीमेष एता  
मथान्तरिक्षं दिवमादिदेवः  ।  
व्यपेतरागं दितिजेश्वरं तं  
प्रकर्तुकामः शरणं प्रपन्नम्  ॥ १,१६.५३ ॥  
आक्रम्य लोकत्रयमीशपादः  
प्राजापत्याद्ब्रह्मलोकं जगाम  ।  
प्रणेमुरादित्यसहस्त्रकल्पं  
ये तत्र लोके निवसन्ति सिद्धाः  ॥ १,१६.५४ ॥  
अथोपतस्थे भगवाननादिः  
पितामहास्तोषयामास विष्णुम्  ।  
भित्त्वा तदण्डस्य कपालमूर्ध्वं  
जगाम दिव्यावरणानि भूयः  ॥ १,१६.५५ ॥  
अथाण्डभेदान्निपपात शीतलं  
महाजलं तत्पुण्यकृद्भिश्चजुष्टम्  ।  
प्रवर्तते चापि सरिद्वरा तदा  
गङ्गेत्युक्ता ब्रह्मणा व्योमसंस्था  ॥ १,१६.५६ ॥  
गत्वा महान्तं प्रकृतिं प्रधानं  
ब्रह्माणमेकं पुरुषं स्वबीजम्  ।  
अतिष्ठदीशस्य पदं तदव्ययं  
दृष्ट्वा देवास्तत्र तत्र स्तुवन्ति  ॥ १,१६.५७ ॥  
आलोक्य तं पुरुषं विश्वकायं  
महान् बलिर्भक्तियोगेन विष्णुम्  ।  
ननाम नारायणमेकमव्ययं  
स्वचेतसा यं प्रणमन्ति देवाः  ॥ १,१६.५८ ॥  
तमब्रवीद्भगवानादिकर्ता  
भूत्वा पुनर्वामनो वासुदेवः  ।  
ममैव दैत्याधिपतेऽधुनेदं  
लोकत्रयं भवता भावदत्तम्  ॥ १,१६.५९ ॥  
प्रणम्य मूर्ध्ना पुनरेव दैत्यो  
निपातयामास जलं कराग्रे  ।  
दास्ये तवात्मानमनन्तधाम्ने  
त्रिविक्रमायामितविक्रमाय  ॥ १,१६.६० ॥  
प्रगृह्य सूनोरपि सम्प्रदत्तं  
प्रह्लादसूनोरथ शङ्खपाणिः  ।  
जगाद दैत्यं जगदन्तरात्मा  
पातालमूलं प्रविशेति भूयः  ॥ १,१६.६१ ॥  
समास्यतां भवता तत्र नित्यं  
भुक्त्वा भोगान् देवतानामलभ्यान्  ।  
ध्यायस्व मां सततं भक्तियोगात्  
प्रवेक्ष्यसे कल्पदाहे पुनर्माम्  ॥ १,१६.६२ ॥  
उक्त्वैवं दैत्यसिंहं तं विष्णुः सत्यपराक्रमः  ।  
पुरन्दराय त्रैलोक्यं ददौ विष्णुरुरुक्रमः  ॥ १,१६.६३ ॥  
संस्तुवन्ति महायोगं सिद्धा देवर्षिकिन्नराः  ।  
ब्रह्मा शक्रोऽथ भगवान् रुद्रादित्यमरुद्गणाः  ॥ १,१६.६४ ॥  
कृत्वैतदद्भुतं कर्म विष्णुर्वामनरूपधृक् ।  
पश्यतामेव सर्वेषां तत्रैवान्तरधीयत  ॥ १,१६.६५ ॥  
सोऽपि दैत्यवरः श्रीमान् पातालं प्राप चोदितः  ।  
प्रह्लादेनासुरवरैर्विष्णुना विष्णुतत्परः  ॥ १,१६.६६ ॥  
अपृच्छद्विष्णुमाहात्मयं भक्तियोगमनुत्तमम्  ।  
पूजाविधानं प्रह्लादं तदाहासौ चकार सः  ॥ १,१६.६७ ॥  
अथ रथचरणासिशङ्खपाणिं  
सरसिजोलचनमीशमप्रमेयम्  ।  
शरणमुपपयौ स भावयोगात्  
प्रणतगतिं प्रणिधाय कर्मयोगम्  ॥ १,१६.६८ ॥  
एष वः कथितो विप्रा वामनस्य पराक्रमः  ।  
स देवकार्याणि सदा करोति पुरुषोत्तमः  ॥ १,१६.६९ ॥  
इति श्रीकूर्मपुराणे षट्साहस्त्र्यां संहितायां पूर्वविभागे षोडशोऽध्याय  
बलेः पुत्रशतं त्वासीन्महाबलपराक्रमम्  ।  
तेषां प्रधानो द्युतिमान् बाणो नाम महाबलः  ॥ १,१७.१ ॥  
सोऽतीव शङ्करे भक्तो राजा राज्यमपालयत् ।  
त्रैलोक्यं वशमानीय बाधयामास वासवम्  ॥ १,१७.२ ॥  
ततः शक्रादयो देवा गत्वोचुः कृत्तिवाससम्  ।  
त्वदीयो बाधते ह्यस्मान् बाणो नाम महासुरः  ॥ १,१७.३ ॥  
व्याहृतो दैवदैः सर्वैर्देवदेवो महेश्वरः  ।  
ददाह बाणस्य पुरं शरेणैकेन लीलया  ॥ १,१७.४ ॥  
दह्यमाने पुरे तस्मिन् बाणो रुद्रं त्रिशूलिनम्  ।  
ययौ शरणमीशानं गोपतिं नीललोहितम्  ॥ १,१७.५ ॥  
मूर्धन्याधाय तल्लिङ्गं शाम्भवं भीतवर्जितः  ।  
निर्गत्य तु पुरात्तस्मात्तुष्टाव परमेश्वरम्  ॥ १,१७.६ ॥  
संस्तुतो भगवानीशः शङ्करो नीललोहितः  ।  
गाणपत्येन बाणं तं योजयामास भावतः  ॥ १,१७.७ ॥  
अथाभवन् दनोः पुत्रास्ताराद्या ह्यतिभीषणाः  ।  
तारस्तथा शम्बरश्च कपिलः शङ्करस्तथा  ।  
स्वर्भानुर्वृषपर्वा च प्राधान्येन प्रकीर्तिताः  ॥ १,१७.८ ॥  
सुरसायाः सहस्त्रं तु सर्पाणामभवद्द्विजाः  ।  
अनेकशिरसां तद्वत्खेचराणां महात्मनाम्  ॥ १,१७.९ ॥  
अरिष्टा जनयामास गन्धर्वाणां सहस्त्रकम्  ।  
अनन्ताद्या महानागाः काद्रवेयाः प्रकीर्तिताः  ॥ १,१७.१० ॥  
ताम्रा च जनयामास षट्कन्या द्विजपुङ्गवाः  ।  
शुकीं श्येनीं च भासीं च सुग्रीवाङ्गृध्रिकां शुचिम्  ॥ १,१७.११ ॥  
गास्तथा जनयामास सुरभिर्महिषीस्तथा  ।  
इरा वृक्षलतावल्लीस्तृणजातीश्च सर्वशः  ॥ १,१७.१२ ॥  
खसा वै यक्षरक्षांसि मुनिरप्सरसस्तथा  ।  
रक्षोगणं क्रोधवशा जनयामास सत्तमाः  ॥ १,१७.१३ ॥  
विनतायाश्च पुत्रौ द्वौ प्रख्यातौ गरुडारुणौ  ।  
तयोश्च गरुडो धीमान् तपस्तप्त्वा सुदुश्चरम्  ।  
प्रसादाच्छूनिलः प्राप्तो वाहनत्वं हरेः स्वयम्  ॥ १,१७.१४ ॥  
आराध्य तपसा रुद्रं मह्देवं तथारुणः  ।  
सारथ्ये कल्पितः पूर्वं प्रीतेनार्कस्य शम्भुना  ॥ १,१७.१५ ॥  
एते कश्यपदायादाः कीर्तिताः स्थाणुजङ्गमाः  ।  
वैवस्वतेऽन्ते ह्यस्मिञ्छृण्वतां पापनाशनाः  ॥ १,१७.१६ ॥  
सप्तविंशत्सुताः प्रोक्ताः सोमपत्न्यश्च सुव्रताः  ।  
अरिष्टनेमिपत्नीनामपत्यानीह षोडश  ॥ १,१७.१७ ॥  
बहुपुत्रस्य विदुषश्चतस्त्रो विद्युतः स्मृताः  ।  
तद्वदङ्गिरसः पुत्रा ऋषयो ब्रह्मसत्कृताः  ॥ १,१७.१८ ॥  
कुशाश्वस्य तु देवर्षेर्देवप्रहरणाः सुताः  ।  
एते युगसहस्त्रान्ते जायन्ते पुनरेव हि  ।  
मन्वन्तरेषु नियतं तुल्यैः कार्यैः स्वनामभिः  ॥ १,१७.१९ ॥  
इति श्रीकूर्मपुराणे षट्साहस्त्र्यां संहितायां पूर्वविभागे सप्तदशोऽध्यायः  
एतानुत्पाद्य पुत्रांस्तु प्रजासन्तानकारणात् ।  
कश्यपो गोत्रकामस्तु चचार सुमहत्तपः  ॥ १,१८.१ ॥  
तस्य वै तपतोऽत्यर्थं प्रादुर्भूतौ सुताविमौ  ।  
वत्सरश्चासितश्चैव तावुभौ ब्रह्मवादिनौ  ॥ १,१८.२ ॥  
वत्सरान्नैध्रुवो जज्ञे रैभ्यश्च सुमहायशाः  ।  
रैभ्यस्य जज्ञिरे रैभ्याः पुत्रा द्युतिमतां वराः  ॥ १,१८.३ ॥  
च्यवनस्य सुता पत्नी नैध्रुवस्य महात्मनः  ।  
सुमेधा जनयामास पुत्रान् वै कुण्डपायिनः  ॥ १,१८.४ ॥  
असितस्यैकपर्णायां ब्रह्मिष्ठः समपद्यत  ।  
नाम्ना वै देवलः पुत्रो योगाचार्यो महातपाः  ॥ १,१८.५ ॥  
शाण्डिल्यानां परः श्रीमान् सर्वतत्त्वार्थवित्सुधीः  ।  
प्रसादात्पार्वतीशस्य योगमुत्तममाप्तवान्  ॥ १,१८.६ ॥  
शाण्डिल्या नैध्रु वारैभ्यास्त्रयः पक्षास्तु काश्यपाः  ।  
नरप्रकृतयो विप्राः पुलस्त्यस्य वदामि वः  ॥ १,१८.७ ॥  
तृणबिन्दोः सुता विप्रा नाम्ना त्विलविला स्मृता  ।  
पुलस्त्याय स राजर्षिस्तां कन्यां प्रत्यपादयत् ॥ १,१८.८ ॥  
ऋषिस्त्वैलविलिस्तस्यां विश्रवाः समपद्यत  ।  
तस्य पत्न्यश्चतस्त्रस्तु पौलस्त्यकुलवर्धिकाः  ॥ १,१८.९ ॥  
पुष्पोत्कटा च राका च कैकसी देववर्णिनी  ।  
रूपलावण्यसम्पन्नास्तासां वै शृणुत प्रजाः  ॥ १,१८.१० ॥  
ज्येष्ठं वैश्रवणं तस्य सुषुवे देवरूपिणी  ।  
कैकसी जनयत्पुत्रं रावणं राक्षसाधिपम्  ॥ १,१८.११ ॥  
कुम्भकर्णं शूर्पणखां तथैव च विभीषणम्  ।  
पुष्पोत्कटा व्यजनयत्पुत्रान् विश्रवसः शुभान्  ॥ १,१८.१२ ॥  
महोदरं प्रहस्तं च महापार्श्वं खरं तथा  ।  
कुम्भीनसीं तथा कन्यां राकायां शृणुत प्रजाः  ॥ १,१८.१३ ॥  
त्रिशिरा दूषणश्चैव विद्युज्जिह्वो महाबलः  ।  
इत्येते क्रूरकर्माणः पौलस्त्या राक्षसा दश  ।  
सर्वे तपोबलोत्कृष्टा रुद्रभक्ताः सुभीषणाः  ॥ १,१८.१४ ॥  
पुलहस्य मृगाः पुत्राः सर्वे व्यालाश्च दंष्ट्रिणः  ।  
भूताः पिशाचाः सर्पाश्च शूकरा हस्तिनस्तथा  ॥ १,१८.१५ ॥  
अनपत्यः क्रतुस्तस्मिन् स्मृतो वैवस्वतेऽन्तरे  ।  
मरीचेः कश्यपः पुत्रः स्वयमेव प्रजापतिः  ॥ १,१८.१६ ॥  
भृगोरप्यभवच्छुक्रो दैत्याचार्यो महातपाः  ।  
स्वाध्याययोगनिरतो हरभक्तो महाद्युतिः  ॥ १,१८.१७ ॥  
अत्रेः पत्न्योऽभवन् बह्व्यः सोदर्यास्ताः पतिव्रताः  ।  
कृशाश्वस्य तु विप्रेन्द्रा घृताच्यामिति मे श्रुतम्  ॥ १,१८.१८ ॥  
स तासु जनयामास स्वस्त्यात्रेयान्महौजसः  ।  
वेदवेदाङ्गनिरतांस्तपसा हतकिल्बिषान्  ॥ १,१८.१९ ॥  
नारदस्तु वसिष्ठाय ददौ देवीमरुन्धतीम्  ।  
ऊर्ध्वरेतास्तत्र मुनिः शापाद्दक्षस्य नारदः  ॥ १,१८.२० ॥  
हर्यश्वेषु तु नष्टेषु मायया नारदस्य तु  ।  
शशाप नारदं दक्षः क्रोधसंरक्तलोचनः  ॥ १,१८.२१ ॥  
यस्मान्मम सुताः सर्वे भवतो मायया द्विज  ।  
क्षयं नीतास्त्वशेषेण निरपत्यो भविष्यति  ॥ १,१८.२२ ॥  
अरुन्धत्यां वसिष्ठस्तु शक्तिमुत्पादयत्सुतम्  ।  
शक्तेः पराशरः श्रीमान् सर्वज्ञस्तपतां वरः  ॥ १,१८.२३ ॥  
आराध्य देवदेवेशमीशानं त्रिपुरान्तकम्  ।  
लेभे त्वप्रतिमं पुत्रं कृष्णाद्वैपायनं प्रभुम्  ॥ १,१८.२४ ॥  
द्वैपायनाच्छ्रको जज्ञे भगवानेव शङ्करः  ।  
अंशांशेनावतीर्योर्व्यां स्वं प्राप परमं पदम्  ॥ १,१८.२५ ॥  
शुकस्याप्यभवन् पुत्राः पञ्चात्यन्ततपस्विनः  ।  
भूरिश्रवाः प्रभुः शम्भुः कृष्णो गौरश्च पञ्चमः  ।  
कन्या कीर्तिमती चैव योगमाता धृतव्रता  ॥ १,१८.२६ ॥  
एतेऽत्र वंश्याः कथिता ब्राह्मणा ब्रह्मवादिनाम्  ।  
अत ऊर्ध्वं निबोधध्वं कश्यपाद्राजसन्ततिम्  ॥ १,१८.२७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टादशोऽध्यायः  
अदितिः सुषुवे पुत्रमादित्यं कश्यपात्प्रभुम्  ।  
तस्यादित्यस्य चैवसीद्भार्याणां तु चतुष्टयम्  ।  
सञ्ज्ञा राज्ञी प्रभा छाया पुत्रांस्तासां निबोधत  ॥ १,१९.१ ॥  
सञ्ज्ञा त्वाष्ट्री च सुषुवे सूर्यान्मनुमनुत्तमम्  ।  
यमं च यमुनां चैव राज्ञी रैवतमेव च  ॥ १,१९.२ ॥  
प्रभा प्रभातमादित्याच्छाया सावर्णमात्मजम्  ।  
शनिं च तपतीं चैव विष्टिं चैव यथाक्रमम्  ॥ १,१९.३ ॥  
मनोस्तु प्रथमस्यासन्नव पुत्रास्तु संयमाः  ।  
इक्ष्वाकुर्नभगश्चैव धृष्टः शर्यातिरेव च  ॥ १,१९.४ ॥  
नरिष्यन्तश्च नाभागो ह्यरिष्टः कारुषकस्तथा  ।  
पृषध्रश्च महातेजा नवैते शक्रसन्निभाः  ॥ १,१९.५ ॥  
इला ज्येष्ठा वरिष्ठा च सोमवंशविवृद्धये  ।  
बुधस्य गत्वा भवनं सोमपुत्रेण सङ्गता  ॥ १,१९.६ ॥  
असूत सौम्यजं देवी पुरूरवसमुत्तमम्  ।  
पितॄणां तृप्तिकर्तारं बुधादिति हि नः श्रुतम्  ॥ १,१९.७ ॥  
सम्प्राप्य पुंस्त्वममलं सुद्युम्न इति विश्रुतः  ।  
इला पुत्रत्रयं लेभे पुनः स्त्रीत्वमविन्दत  ॥ १,१९.८ ॥  
उत्कलश्च गयश्चैव विनताश्वस्तथैव च  ।  
सर्वे तेऽप्रतिमप्रख्याः प्रपन्नाः कमलोद्भवम्  ॥ १,१९.९ ॥  
इक्ष्वाकोश्चाभवद्वीरो विकुक्षिर्नाम पार्थिवः  ।  
ज्येष्ठः पुत्रशतस्यापि दश पञ्च च तत्सुताः  ॥ १,१९.१० ॥  
तेषाञ्ज्येष्ठः ककुत्स्थोऽभूत्काकुत्स्थो हि सुयोधनः  ।  
सुयोधनात्पृथुः श्रीमान् विश्वकश्च पृथोः सुतः  ॥ १,१९.११ ॥  
विश्वकादार्द्रको धीमान् युवनाश्वस्तु तत्सुतः  ।  
स गोकर्णमनुप्राप्य युवनाश्वः प्रतापवान्  ॥ १,१९.१२ ॥  
दृष्ट्वा तु गौतमं विप्रं तपन्तमनलप्रभम्  ।  
प्रणम्य दण्डवद्भूमौ पुत्रकामो महीपतिः  ।  
अपृच्छत्कर्मणा केन धार्मिकं प्राप्नुयात्सुतम्  ॥ १,१९.१३ ॥  
गौतम उवाच  
आराध्य पूर्वपुरुषं नारायणमनामयम्  ।  
अनादिनिधनं देवं धार्मिकं प्राप्नुयात्सुतम्  ॥ १,१९.१४ ॥  
यस्य पुत्रः स्वयं ब्रह्मा पौत्रः स्यान्नीललोहितः  ।  
तमादिकृष्णमीशानमाराध्याप्नोति सत्सुतम्  ॥ १,१९.१५ ॥  
न यस्य भगवान् ब्रह्मा प्रभावं वेत्ति तत्त्वतः  ।  
तमाराध्य हृषीकेशं प्राप्नुयाद्धार्मिकं सुतम्  ॥ १,१९.१६ ॥  
स गौतमवचः श्रुत्वा युवनाश्वो महीपतिः  ।  
आराधयन्महायोगं वासुदेवं सनातनम्  ॥ १,१९.१७ ॥  
तस्य पुत्रोऽभवद्वीरः श्रावस्तिरिति विश्रुतः  ।  
निर्मिता येन श्रावस्तिर्गौडदेशे महापुरी  ॥ १,१९.१८ ॥  
तस्माच्च बृहदश्वोऽभूत्तस्मात्कुवलयाश्वकः  ।  
धुन्धुमारत्वमगमद्धुन्धुं हत्वा महासुरम्  ॥ १,१९.१९ ॥  
धुन्धुमारस्य तनयास्त्रयः प्रोक्ता द्विजोत्तमाः  ।  
दृढाश्वश्चैव दण्डाश्वः कपिलाश्वस्तथैव च  ॥ १,१९.२० ॥  
दृढाश्वस्य प्रमोदस्तु हर्यश्वस्तस्य चात्मजः  ।  
हर्यश्वस्य निकुम्भस्तु निकुम्भात्संहताश्वकः  ॥ १,१९.२१ ॥  
कृशाश्वश्च रणाश्वश्च संहताश्वस्य वै सुतौ  ।  
युवनाश्वो रणाश्वस्य शक्रतुल्यबलो युधि  ॥ १,१९.२२ ॥  
कृत्वा तु वारुणीमिष्टिमृषीणां वै प्रसादतः  ।  
लेभे त्वप्रतिमं पुत्रं विष्णुभक्तमनुत्तमम्  ।  
मान्धातारं महाप्राज्ञं सर्वशस्त्रभृतां वरम्  ॥ १,१९.२३ ॥  
मान्धातुः पुरुकुत्सोऽभूदम्बरीषश्च वीर्यवान्  ।  
मुचुकुन्दश्च पुण्यात्मा सर्वे शक्रसमा युधि  ॥ १,१९.२४ ॥  
अम्बरीषस्य दायादो युवनाश्वोऽपरः स्मृतः  ।  
हरितो युवनाश्वस्य हारितस्तत्सुतोऽभवत् ॥ १,१९.२५ ॥  
पुरुकुत्सस्य दायादस्त्रसदस्युर्महायशाः  ।  
नर्मदायां समुत्पन्नः सम्भूतिस्तत्सुतोऽभवत् ॥ १,१९.२६ ॥  
विष्णुवृद्धः सुतस्तस्य त्वनरण्योऽभवत्परः  ।  
बृहदशवोऽनरण्यस्य हर्यश्वस्तत्सुतोऽभवत् ॥ १,१९.२७ ॥  
सोऽतीव धार्मिको राजा कर्दमस्य प्रजापतेः  ।  
प्रसादाद्धार्मिकं पुत्रं लेभे सूर्यपरायणम्  ॥ १,१९.२८ ॥  
स तु सूर्यं समभ्यर्च्य राजा वसुमनाः शुभम्  ।  
लेभे त्वप्रतिमं पुत्रं त्रिधन्वानमरिन्दमम्  ॥ १,१९.२९ ॥  
अयजच्चाश्वमेधेन शत्रून् जित्वा द्विजोत्तमाः  ।  
स्वाध्यायवान् दानशीलस्तितिक्षुर्धर्मतत्परः  ॥ १,१९.३० ॥  
ऋषयस्तु समाजग्मुर्यज्ञवाटं महात्मनः  ।  
वसिष्ठकश्यपमुखा देवाश्चेन्द्रपुरोगमाः  ॥ १,१९.३१ ॥  
तान् प्रणम्य महाराजः पप्रच्छ विनयान्वितः  ।  
समाप्य विधिवद्यज्ञं वसिष्ठादीन् द्विजोत्तमान्  ॥ १,१९.३२ ॥  
वसुमना उवाच  
किंस्विच्छेयस्करतरं लोकेऽस्मिन् ब्राह्मणर्षभाः  ।  
यज्ञस्तपो वा सन्न्यासो ब्रूत मे सर्ववेदिनः  ॥ १,१९.३३ ॥  
वसिष्ठ उवाच  
अधीत्य वेदान् विधिवत्पुत्रानुत्पाद्य धर्मतः  ।  
इष्ट्वा यज्ञेश्वरं यज्ञैर्गच्छेद वनमथात्मवान्  ॥ १,१९.३४ ॥  
पुलस्त्य उवाच  
आराध्य तपसा देवं योगिनं परमेष्ठिनम्  ।  
प्रव्रजेद्विधिवद्यज्ञैरिष्ट्वा पूर्वं सुरोत्तमान्  ॥ १,१९.३५ ॥  
पुलह उवाच  
यमाहुरेकं पुरुषं पुराणं परमेश्वरम्  ।  
तमाराध्य सहस्त्रांशुं तपसा मोक्षमाप्नुयात् ॥ १,१९.३६ ॥  
जमदग्निरुवाच  
अजस्य नाभावध्येकमीश्वरेण समर्पितम्  ।  
बीजं भगवता येन स देवस्तपसेज्यते  ॥ १,१९.३७ ॥  
विश्वामित्र उवाच  
योऽग्निः सर्वात्मकोऽनन्तः स्वयम्भूर्विश्वतोमुखः  ।  
स रुद्रस्तपसोग्रेण पूज्यते नेतरैर्मखैः  ॥ १,१९.३८ ॥  
भरद्वाज उवाच  
यो यज्ञैरिज्यते देवो जातवेदाः सनातनः  ।  
स सर्वदैवततनुः पूज्यते तपसेश्वरः  ॥ १,१९.३९ ॥  
अत्रिरुवाच  
यतः सर्वमिदं जातं यस्यापत्यं प्रजापतिः  ।  
तपः सुमहदास्थाय पूज्यते स महेश्वरः  ॥ १,१९.४० ॥  
यतः प्रधानपुरुषौ यस्य शक्तिमयं जगत् ।  
स देवदेवस्तपसा पूजनीयः सनातनः  ॥ १,१९.४१ ॥  
कश्यप उवाच  
सहस्त्रनयनो देवः साक्षी स तु प्रजापतिः  ।  
प्रसीदति महायोगी पूजितस्तपसा परः  ॥ १,१९.४२ ॥  
क्रतुरुवाच  
प्राप्ताध्ययनयज्ञस्लब्धपुत्रस्य चैव हि  ।  
नान्तरेण तपः कश्चिद्धर्मः शास्त्रेषु दृश्यते  ॥ १,१९.४३ ॥  
इत्याकर्ण्य स राजर्षिस्तान् प्रणम्यातिहृष्टधीः  ।  
विसर्जयित्वा सम्पूज्य त्रिधन्वानमथाब्रवीत् ॥ १,१९.४४ ॥  
आराधयिष्ये तपसा देवमेकाक्षराह्वयम्  ।  
प्राणं बृहन्तं पुरुषमादित्यान्तरसंस्थितम्  ॥ १,१९.४५ ॥  
त्वं तु धर्मरतो नित्यं पालयैतदतन्द्रितः  ।  
चातुर्वर्ण्यसमायुक्तमशेषं क्षितिमण्डलम्  ॥ १,१९.४६ ॥  
एवमुक्त्वा स तद्राज्यं निधायात्मभवे नृपः  ।  
जगामारण्यमनघस्तपश्चर्तुमनुत्तमम्  ॥ १,१९.४७ ॥  
हिमवच्छिखरे रम्ये देवदारुवने शुभे  ।  
कन्दमूलफलाहारो मुन्यन्नैरयजत्सुरान्  ॥ १,१९.४८ ॥  
संवत्सरशतं साग्रं तपोनिर्धूतकल्मषः  ।  
जजाप मनसा देवीं सावित्ररिं वेदमातरम्  ॥ १,१९.४९ ॥  
तस्यैवं जपतो देवः स्वयम्भूः परमेश्वरः  ।  
हिरण्यगर्भो विश्वात्मा तं देशमगमत्स्वयम्  ॥ १,१९.५० ॥  
दृष्ट्वा देवं समायान्तं ब्रह्माणं विश्वतोमुखम्  ।  
ननाम शिरसा तस्य पादयोर्नाम कीर्तयन्  ॥ १,१९.५१ ॥  
नमो देवाधिदेवाय ब्रह्मणे परमात्मने  ।  
हिर्ण्यमूर्तये तुभ्यं सहस्त्राक्षाय वेधसे  ॥ १,१९.५२ ॥  
नमो धात्रे विधात्रे च नमो वेदात्ममूर्तये  ।  
साङ्ख्ययोगाधिगम्याय नमस्ते ज्ञानमूर्तये  ॥ १,१९.५३ ॥  
नमस्त्रिमूर्तये तुभ्यं स्त्रष्ट्रे सर्वार्थवेदिने  ।  
पुरुषाय पुराणाय योगिनां गुरवे नमः  ॥ १,१९.५४ ॥  
ततः प्रसन्नो भगवान् विरिञ्चो विश्वभावनः  ।  
वरं वरय भद्रं ते वरदोऽस्मीत्यभाषत  ॥ १,१९.५५ ॥  
राजोवाच  
जपेयं देवदेवेश गायत्रीं वेदमातरम्  ।  
भूयो वर्षशतं साग्रं तावदायुर्भवेन्मम  ॥ १,१९.५६ ॥  
बाढमित्याह विश्वात्मा समालोक्य नराधिपम्  ।  
स्पृष्ट्वा कराभ्यां सुप्रीतस्तत्रैवान्तरधीयत  ॥ १,१९.५७ ॥  
सोऽपि लब्धवरः श्रीमान् जजापातिप्रसन्नधीः  ।  
शान्तस्त्रिषवणस्नायी कन्दमूलफलाशनः  ॥ १,१९.५८ ॥  
तस्य पूर्णे वर्षशते भगवानुग्रदीधितिः  ।  
प्रादुरासीन्महायोगी भानोर्मण्डलमध्यतः  ॥ १,१९.५९ ॥  
तं दृष्ट्वा वेदविदुषं मण्डलस्थं सनातनम्  ।  
स्वयम्भुवमनाद्यन्तं ब्रह्माणं विस्मयं गतः  ॥ १,१९.६० ॥  
तुष्टाव वैदिकैर्मन्त्रैः सावित्र्या च विशेषतः  ।  
क्षणादपश्यत्पुरुषं तमेव परमेश्वरम्  ॥ १,१९.६१ ॥  
चतुर्मुखं जटामौलिमष्टहस्तं त्रिलोचनम्  ।  
चन्द्रावयवलक्षमाणं नरनारीतनुं हरम्  ॥ १,१९.६२ ॥  
भासयन्तं जगत्कृत्स्नं नीलकण्ठं स्वरश्मिभिः  ।  
रक्ताम्बरधरं रक्तं रक्तमाल्यानुलेपनम्  ॥ १,१९.६३ ॥  
तद्भावभावितो दृष्ट्वा सद्भावेन परेण हि  ।  
ननाम शिरसा रुद्रं सावित्र्यानेन चैव हि  ॥ १,१९.६४ ॥  
नमस्ते नीलकण्ठाय भास्वते परमेष्ठिने  ।  
त्रयीमयाय रुद्राय कालरूपाय हेतवे  ॥ १,१९.६५ ॥  
तदा प्राह महादेवो राजानं प्रीतमानसः  ।  
इमानि मे रहस्यानि नामानि शृणु चानघ  ॥ १,१९.६६ ॥  
सर्ववेदेषु गीतानि संसारशमनानि तु  ।  
नमस्कुरुष्व नृपते एभिर्मां सततं शुचिः  ॥ १,१९.६७ ॥  
अध्यायं शतरुद्रीयं यजुषां सारमुद्धृतम्  ।  
जपस्वानन्यचेतस्को मय्यासक्तमना नृप  ॥ १,१९.६८ ॥  
ब्रह्मचारी मिताहारो भस्मनिष्ठः समाहितः  ।  
जपेदामरणाद्रुद्रं स याति परमं पदम्  ॥ १,१९.६९ ॥  
इत्युक्त्वा भगवान् रुद्रो भक्तानुग्रहकाम्यया  ।  
पुनः संवत्सरशतं राज्ञे ह्यायुरकल्पयत् ॥ १,१९.७० ॥  
दत्त्वास्मै तत्परं ज्ञानं वैराग्यं परमेश्वरः  ।  
क्षणादन्तर्दधे रुद्रस्तदद्भुतमिवाभवत् ॥ १,१९.७१ ॥  
राजापि तपसा रुद्रं जजापानन्यमानसः  ।  
भस्मच्छन्नस्त्रिषवणं स्नात्वा शान्तः समाहितः  ॥ १,१९.७२ ॥  
जपतस्तस्य नृपतेः पूर्णे वर्षशते पुनः  ।  
योगप्रवृत्तिरभवत्कालात्कालात्मकं परम्  ॥ १,१९.७३ ॥  
विवेश तद्वेदसारं स्थानं वै परमेष्ठिनः  ।  
भानोः स मण्डलं शुभ्रं ततो यातो महेश्वरम्  ॥ १,१९.७४ ॥  
यः पठेच्छृणुयाद्वापि राज्ञश्चरितमुत्तमम्  ।  
सर्वपापविनिर्मुक्तो ब्रह्मलोके महीयते  ॥ १,१९.७५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकोनविशोऽध्यायः  
त्रिधन्वा राजपुत्रस्तु धर्मेणापालयन्महीम्  ।  
तस्य पुत्रोऽभवद्विद्वांस्त्रय्यारुण इति स्मृतः  ॥ १,२०.१ ॥  
तस्य सत्यव्रतो नाम कुमारोऽभून्महाबलः  ।  
भार्या सत्यधना नाम हरिश्चन्द्रमजीजनत् ॥ १,२०.२ ॥  
हरिश्चन्द्रस्य पुत्रोऽभूद्रोहितो नाम वीर्यवान्  ।  
हरितो रोहितस्याथ धुन्धुस्तस्य सुतोऽभवत् ॥ १,२०.३ ॥  
विजयश्च सुदेवश्च धुन्धुपुत्रौ बभूवतुः  ।  
विजयस्याभवत्पुत्रः कारुको नाम वीर्यवान्  ॥ १,२०.४ ॥  
कारुकस्य वृकः पुत्रस्तस्माद्बाहुरजायत  ।  
सगरस्तस्य पुत्रौऽभूद्राजा परमधार्मिकः  ॥ १,२०.५ ॥  
द्वे भार्ये सगरस्यापि प्रभा भानुमती तथा  ।  
ताभ्यामाराधितः प्रादादौर्वाग्निर्वरमुत्तमम्  ॥ १,२०.६ ॥  
एकं भानुमती पुत्रमगृह्णादसमञ्जसम्  ।  
प्रभा षष्टिसहस्त्रं तु पुत्राणां जगृहे शुभा  ॥ १,२०.७ ॥  
असमञ्सस्य तनयो ह्यंशुमान्नाम पार्थिवः  ।  
तस्य पुत्रो दिलीपस्तु दिलीपात्तु भगीरथः  ॥ १,२०.८ ॥  
येन भागीरथी गङ्गा तपः कृत्वावतारिता  ।  
प्रसादाद्देवदेवस्य महादेवस्य धीमतः  ॥ १,२०.९ ॥  
भगीरथस्य तपसा देवः प्रीतमना हरः  ।  
बभार शिरसा गङ्गां सोमान्ते सोमभूषणः  ॥ १,२०.१० ॥  
भगीरथसुतश्चापि श्रुतो नाम बभूव ह  ।  
नाभागस्तस्य दायादः सिन्धुद्वीपस्ततोऽभवत् ॥ १,२०.११ ॥  
अयुतायुः सुतस्तस्य ऋतुपर्णस्तु तत्सुतः  ।  
ऋतुपर्णस्य पुत्रोऽभूत्सुदासो नाम धार्मिकाः  ।  
सौदासस्तस्य तनयः ख्यातः कल्माषपादकः  ॥ १,२०.१२ ॥  
वसिष्ठस्तु महातेजाः क्षेत्रे कल्माषपादके  ।  
अश्मकं जनयामसा तमिक्ष्वाकुकुलध्वजम्  ॥ १,२०.१३ ॥  
अश्मकस्योत्कलायां तु नकुलो नाम पार्थिवः  ।  
स हि रामभयाद्राजा वनं प्राप सुदुः खितः  ॥ १,२०.१४ ॥  
विभ्रत्स नारीकवचं तस्माच्छतरथोऽभवत् ।  
तस्माद्बिलिबिलिः श्रीमान्वृद्धशर्माचतत्सुतः  ॥ १,२०.१५ ॥  
तस्माद्विश्वसहस्तस्मात्खट्वाङ्ग इति विश्रुतः  ।  
दीर्घबाहुः सुतस्तस्य रघुस्तस्मादजायत  ॥ १,२०.१६ ॥  
रघोरजः समुत्पन्नो राजा दशरथस्ततः  ।  
रामो दाशरथिर्वोरो धर्मज्ञो लोकविश्रुतः  ॥ १,२०.१७ ॥  
भरतो लक्ष्मणश्चैव शत्रुघ्नश्च महाबलः  ।  
सर्वे शक्रसमा युद्धे विष्णुशक्तिसमन्विताः  ।  
जज्ञे रावणनाशार्थं विष्णुरंशेन विश्वकृत् ॥ १,२०.१८ ॥  
रामस्य सुभगा भार्या जनकस्यात्मजा शुभा  ।  
सीता त्रिलोकविख्याता शीलौदार्यगुणान्विता  ॥ १,२०.१९ ॥  
तपसा तोषिता देवी जनकेन गिरीन्द्रजा  ।  
प्रायच्छज्जानकीं सीतां राममेवाश्रिता पतिम्  ॥ १,२०.२० ॥  
प्रीतश्च भगवानीशस्त्रिशूली नीललोहितः  ।  
प्रददौ शत्रुनाशार्थं जनकायाद्भुतं धनुः  ॥ १,२०.२१ ॥  
स राजा जनको विद्वान् दातुकामः सुतामिमाम्  ।  
अघोषयदमित्रघ्नो लोकेऽस्मिन् द्विजपुङ्गवाः  ॥ १,२०.२२ ॥  
इदं धनुः समादातुं यः शक्नोति जगत्त्रये  ।  
देवो वा दानवो वापि स सीतां लब्धुमर्हति  ॥ १,२०.२३ ॥  
विज्ञाय रामो बलवान् जनकस्य गृहं प्रभुः  ।  
भञ्जयामास चादाय गत्वासौ लीलयैव हि  ॥ १,२०.२४ ॥  
उद्ववाह च तां कन्यां पार्वतीमिव शङ्करः  ।  
रामः परमधर्मात्मा सेनामिव च षण्मुखः  ॥ १,२०.२५ ॥  
ततो बहुतिथे काले राजा दशरथः स्वयम्  ।  
रामं ज्येष्ठं सुतं वीरं राजानं कर्तुमारभत् ॥ १,२०.२६ ॥  
तस्याथ पत्नी सुभगा कैकेयी चारुभाषिणी  ।  
निवारयामास पतिं प्राह सम्भ्रान्तमानसा  ॥ १,२०.२७ ॥  
मत्सुतं भरतं वीरं राजानं कर्तुमर्हसि  ।  
पूर्वमेव वरो यस्माद्दत्तो मे भवता यतः  ॥ १,२०.२८ ॥  
स तस्या वचनं श्रुत्वा राजा दुः खितमानसः  ।  
बाढमित्यब्रवीद्वाक्यं तथा रामोऽपि धर्मवित् ॥ १,२०.२९ ॥  
प्रणम्याथ पितुः पादौ लक्ष्मणेन सहाच्युतः  ।  
ययौ वनं सपत्नीकः कृत्वा समयमात्मवान्  ॥ १,२०.३० ॥  
संवत्सराणां चत्वारि दश चैव महाबलः  ।  
उवास तत्र मतिमान् लक्ष्मणेन सह प्रभुः  ॥ १,२०.३१ ॥  
कदाचिद्वसतोऽरण्ये रावणो नाम राक्षसः  ।  
परिव्राजकवेषेण सीतां हृत्वा ययौ पुरीम्  ॥ १,२०.३२ ॥  
अदृष्ट्वा लक्ष्मणो रामः सीतामाकुलितेन्द्रियौ  ।  
दुः खशोकाभिसन्तप्तौ बभूवतुररिन्दमौ  ॥ १,२०.३३ ॥  
ततः कदाचित्कपिना सुग्रीवेण द्विजोत्तमाः  ।  
वानराणामभूत्सख्यं रामस्याक्लिष्टकर्मणः  ॥ १,२०.३४ ॥  
सुग्रीवस्यानुगो वीरो हनुमान्न्म वानरः  ।  
वायुपुत्रौ महातेजा रामस्यासीत्प्रियः सदा  ॥ १,२०.३५ ॥  
स कृत्वा परमं धैर्यं रामाय कृतनिश्चयः  ।  
आनयिष्यामि तां सीतामित्युक्त्वा विचचार ह  ॥ १,२०.३६ ॥  
महीं सागरपर्यन्तां सीतादर्शनतत्परः  ।  
जगाम रावणपुरीं लङ्कां सागरसंस्थिताम्  ॥ १,२०.३७ ॥  
तत्राथ निर्जने देशे वृक्ष्मूले शुचिस्मिताम्  ।  
अपश्यदमलां सीतां राक्षसीभिः समावृताम्  ॥ १,२०.३८ ॥  
अश्रुपूर्णेक्षणां हृद्यां संस्मरन्तीमनिन्दिताम्  ।  
राममिन्दीवरश्यामं लक्ष्मणं चात्मसंस्थितम्  ॥ १,२०.३९ ॥  
निवेदयित्वा चात्मानं सीतायै रहसि स्वयम्  ।  
असंशयाय प्रददावस्यै रामाङ्गुलीयकम्  ॥ १,२०.४० ॥  
दृष्ट्वाङ्गुलीयकं सीता पत्युः परमशोभनम्  ।  
मेने समागतं रामं प्रीतिविस्फारितेक्षणा  ॥ १,२०.४१ ॥  
समाश्वास्य तदा सीतां दृष्ट्वा रामस्य चान्तिकम्  ।  
नयिष्ये त्वां महाबाहुरुक्त्वा रामं ययौ पुनः  ॥ १,२०.४२ ॥  
निवेदयित्वा रामाय सीतादर्शनमात्मवान्  ।  
तस्थौ रामेण पुरतो लक्ष्मणेन च पूजितः  ॥ १,२०.४३ ॥  
ततः स रामो बलवान् सार्धं हनुमता स्वयम्  ।  
लक्ष्मणेन च युद्धाय बुद्धिं चक्रे हि रक्षसाम्  ॥ १,२०.४४ ॥  
कृत्वाथ वानरशतैर्लङ्कामार्गं महोदधेः  ।  
सेतुं परमधर्मात्मा रावणं हतवान् प्रभुः  ॥ १,२०.४५ ॥  
सपत्नीकं च ससुतं सभ्रातृकमरिदमः  ।  
आनयामास तां सीतां वायुपुत्रसहायवान्  ॥ १,२०.४६ ॥  
सेतुमध्ये महादेवमीशानं कृत्तिवाससम्  ।  
स्थापयामास लिङ्गस्थं पूजयामास राघवः  ॥ १,२०.४७ ॥  
तस्य देवो महादेवः पार्वत्या सह शङ्करः  ।  
प्रत्यक्षमेव भगवान् दत्तवान् वरमुत्तमम्  ॥ १,२०.४८ ॥  
यत्त्वया स्थापितं लिङ्गं द्रक्ष्यन्तीह द्विजातयः  ।  
महापातकसंयुक्तास्तेषां पापं विनश्यतु  ॥ १,२०.४९ ॥  
अन्यानि चैव पापानि स्नातस्यात्र महोदधौ  ।  
दर्शनादेव लिङ्गसल्य नाशं यान्ति न संशयः  ॥ १,२०.५० ॥  
यावत्स्थास्यन्ति गिरयो यावदेषा च मेदिनी  ।  
यावत्सेतुश्च तावच्च स्थास्याम्यत्र तिरोहितः  ॥ १,२०.५१ ॥  
स्नानं दानं जपः श्राद्धं भविष्यत्यक्ष्यं कृतम्  ।  
स्मरणादेव लिङ्गस्य दिनपापं प्रणश्यति  ॥ १,२०.५२ ॥  
इत्युक्त्वा भगवाञ्छम्भुः परिष्वज्य तु राघवम्  ।  
सनन्दी सगणो रुद्रस्तत्रैवान्तरधीयत  ॥ १,२०.५३ ॥  
रामोऽपि पालयामास राज्यं धर्मपरायणः  ।  
अभिषिक्तो महातेजा भरतेन महाबलः  ॥ १,२०.५४ ॥  
विशेषाढ्ब्राह्मणान् सर्वान् पूजयामसचेश्वरम्  ।  
यज्ञेन यज्ञहन्तारमश्वमेधेन शङ्करम्  ॥ १,२०.५५ ॥  
रामस्य तनयो जज्ञे कुश इत्यभिविश्रुतः  ।  
लवश्च सुमहाभागः सर्वतत्त्वार्थवित्सुधीः  ॥ १,२०.५६ ॥  
अतिथिस्तु कुशाज्जज्ञे निषधस्तत्सुतोऽभवत् ।  
नलस्तु निषधस्याभून्नभस्तमादजायत  ॥ १,२०.५७ ॥  
नभसः पुण्डरीकाख्यः क्षेमधन्वा च तत्सुतः  ।  
तस्य पुत्रोऽभवद्वीरो देवानीकः प्रतापवान्  ॥ १,२०.५८ ॥  
अहीनगुस्तस्य सुतो सहस्वांस्तत्सुतोऽभवत् ।  
तस्माच्चन्द्रावलोकस्तु तारापीडस्तु तत्सुतः  ॥ १,२०.५९ ॥  
तारापीडाच्चन्द्रगिरिर्भानुवित्तस्ततोऽभवत् ।  
श्रुतायुरभवत्तस्मादेते इक्ष्वाकुवंशजाः  ।  
सर्वे प्राधान्यतः प्रोक्ताः समासेन द्विजोत्तमाः  ॥ १,२०.६० ॥  
य इमं शृणुयान्नित्यमिक्ष्वाकोर्वंशमुत्तमम्  ।  
सर्वपापविनिर्मुक्तो स्वर्गलोके महीयते  ॥ १,२०.६१ ॥  
इति श्रीकूर्मपुराणे षट्साहस्त्र्यां संहितायां पूर्वविभागे विशोऽध्यायः  
ऐलः पुरूरवाश्चाथ राजा राज्यमपालयत् ।  
तस्य पुत्रा बभूवुर्हि षडिन्द्रसमतेजसः  ॥ १,२१.१ ॥  
आयुर्मायुरमावायुर्विश्वायुश्चैव वीर्यवान्  ।  
शतायुश्च श्रुतायुश्च दिव्याश्चैवोर्वशीसुताः  ॥ १,२१.२ ॥  
आयुषस्तनया वीराः पञ्चैवासन्महौजसः  ।  
स्वर्भानुतनयायां वै प्रभायामिति नः श्रुतम्  ॥ १,२१.३ ॥  
नहुषः प्रथमस्तेषां धर्मज्ञो लोकविश्रुतः  ।  
नहुषस्य तु दायादाः षडिन्द्रोपमतेजसः  ॥ १,२१.४ ॥  
उत्पन्नाः पितृकन्यायां विरजायां महाबलाः  ।  
यतिर्ययातिः संयातिरायातिः पञ्चकोऽश्वकः  ॥ १,२१.५ ॥  
तेषां ययातिः पञ्चानां महाबलपराक्रमः  ।  
देवयानीमुखनसः सुतां भार्यामवाप सः  ।  
शर्मिष्ठामासुरीं चैव तनयां वृषपर्वणः  ॥ १,२१.६ ॥  
यदुं च तुर्वसुं चैव देवयानी व्यजायत  ।  
द्रुह्युं चानुं च पूरुं च शर्मिष्ठा चाप्यजीजनत् ॥ १,२१.७ ॥  
सोऽभ्यषिञ्चदतिक्रम्य ज्येष्ठं यदुमनिन्दितम्  ।  
पुरुमेव कनीयासं पितुर्वचनपालकम्  ॥ १,२१.८ ॥  
दिशि दक्षिणपूर्वस्यां तुर्वसुं पुत्रमादिशत् ।  
दक्षिणापरयो राजा यदुं ज्येष्ठं न्ययोजयत् ।  
प्रतीच्यामुत्तारायां च द्रुह्युं चानुमकल्पयत् ॥ १,२१.९ ॥  
तैरियं पृथिवी सर्वा धर्मतः परिपालिता  ।  
राजापि दारसहितो नवं प्राप महायशाः  ॥ १,२१.१० ॥  
यदोरप्यभवन् पुत्राः पञ्च देवसुतोपमाः  ।  
सहस्त्रजित्तथाज्येष्ठः क्रोषटुर्नालोऽजितोरघुः  ॥ १,२१.११ ॥  
सहस्त्रजित्सुतस्तद्वच्छतजिन्नाम पार्थिवः  ।  
सुताः शतजितोऽप्यासंस्त्रयः परमधार्मिकाः  ॥ १,२१.१२ ॥  
हैहयश्च हयश्चैव राजा वेणुहयः परः  ।  
हैहयस्याभवत्पुत्रो धर्म इत्यभिविश्रुतः  ॥ १,२१.१३ ॥  
तस्य पुत्रोऽभवद्विप्रा धर्मनेत्रः प्रतापवान्  ।  
धर्मनेत्रस्य कीर्तिस्तु सञ्जितस्तत्सुतोऽभवत् ॥ १,२१.१४ ॥  
महिष्मान् सञ्जितस्याभूद्भद्रश्रेण्यस्तदन्वयः  ।  
भद्रश्रेण्यस्य दायादो दुर्दमो नाम पार्थिवः  ॥ १,२१.१५ ॥  
दुर्दमस्य सुतो धीमान् धनको नाम वीर्यवान्  ।  
धनकस्य तु दायादाश्चत्वारो लोकसम्मताः  ॥ १,२१.१६ ॥  
कृतवीर्यः कृताग्निश्च कृतवर्मा तथैव च  ।  
कृतौजाश्च चतुर्थोऽभूत्कार्तवीर्योर्ऽजुनोऽभवत् ॥ १,२१.१७ ॥  
सहस्त्रबाहुर्द्युतिमान् धनुर्वेदविदां वरः  ।  
तस्य रामोऽभवन्मृत्युर्जामदग्न्यो जनार्दनः  ॥ १,२१.१८ ॥  
तस्य पुत्रशतान्यासन् पञ्च तत्र महारथाः  ।  
कृतास्त्रा बलिनः शूरा धर्मात्मानो नमस्विनः  ॥ १,२१.१९ ॥  
शूरश्च शूरसेनश्च धृष्णः कृष्णस्तथैव च  ।  
जयध्वजश्च बलवान्नारायणपरो नृपः  ॥ १,२१.२० ॥  
शूरसेनादयः सर्वे चत्वारः प्रथितौजसः  ।  
रुद्रभक्ता महात्मानः पूजयन्ति स्म शङ्करम्  ॥ १,२१.२१ ॥  
जयध्वजस्तु मतिमान् देवं नारायणं हरिम्  ।  
जगाम शरणं विष्णुं दैवतं धर्मतत्परः  ॥ १,२१.२२ ॥  
तमूचुरितरे पुत्रा नायं धर्मस्तवानघ  ।  
ईश्वराराधनरतः पितास्माकमभूदिति  ॥ १,२१.२३ ॥  
तानब्रवीन्महातेजा एष धर्मः परो मम  ।  
विष्णोरंशेन सम्भूता राजानो यन्महीतले  ॥ १,२१.२४ ॥  
राज्यं पालयतावश्यं भगवान् पुरुषोत्तमः  ।  
पूजनीयो यतो विष्णुः पालको जगतो हरिः  ॥ १,२१.२५ ॥  
सात्त्विकी राजसी चैव तामसी च स्वयम्भुवः  ।  
तिस्त्रस्तु मूर्तयः प्रोक्ताः सृष्टिस्थित्यन्तहेतवः  ॥ १,२१.२६ ॥  
सत्त्वात्मा भगवान् विष्णुः संस्थापयति सर्वदा  ।  
सृजेद्ब्रह्मा रजोमूर्तिः संहरेत्तामसो हरः  ॥ १,२१.२७ ॥  
तस्मान्महीपतीनां तु राज्यं पालयतामयम्  ।  
आराध्यो भगवान् विष्णुः केशवः केशिमर्दनः  ॥ १,२१.२८ ॥  
निशम्य तस्य वचनं भ्रातरोऽन्ये मनस्विनः  ।  
प्रोचुः संहारकृद्रुद्रः पूजनीयो मुमुक्षुभिः  ॥ १,२१.२९ ॥  
अयं हि भगवान् रुद्रः सर्वं जगदिदं शिवः  ।  
तमोगुणं समाश्रित्य कल्पान्ते संहरेत्प्रभुः  ॥ १,२१.३० ॥  
या सा घोरतरा मूर्तिरस्य तेजामयी परा  ।  
संहरेद्विद्यया सर्वं संसारं शूलभृत्तया  ॥ १,२१.३१ ॥  
ततस्तानब्रवीद्राजा विचिन्त्यासौ जयध्वजः  ।  
सत्त्वेन मुच्यते जन्तुः सत्त्वात्मा भगवान् हरिः  ॥ १,२१.३२ ॥  
तमूचुर्भ्रातरो रुद्रः सेवितः सात्त्विकैर्जनैः  ।  
मोचयेत्सत्त्वसंयुक्तः पूजयेशं ततो हरम्  ॥ १,२१.३३ ॥  
अथाब्रवीद्राजपुत्रः प्रहसन् वै जयध्वजः  ।  
स्वधर्मो मुक्तये पन्था नान्यो मुनिभिरष्यते  ॥ १,२१.३४ ॥  
तथा च वैष्णवी शक्तिर्नृपाणां देवता सदा  ।  
आराधनं परो धर्मो पुरारेरमितौजसः  ॥ १,२१.३५ ॥  
तमब्रवीद्राजपुत्रः कृष्णो मतिमतां वरः  ।  
यदर्जुनोऽस्मज्जनकः स्वधर्मं कृतवानिति  ॥ १,२१.३६ ॥  
एवं विवादे वितते शूरसेनोऽब्रवीद्वचः  ।  
प्रमाणमृषयो ह्यत्र ब्रूयुस्ते यत्तथैव तत् ॥ १,२१.३७ ॥  
ततस्ते राजशार्दूलाः पप्रच्छुर्ब्रह्मवादिनः  ।  
गत्वा सर्वे सुसंरब्धाः सप्तर्षोणां तदाश्रमम्  ॥ १,२१.३८ ॥  
तानब्रुवंस्ते मुनयो वसिष्ठाद्या यथार्थतः  ।  
या यस्याभिमता पुंसः सा हि तस्यैव देवता  ॥ १,२१.३९ ॥  
किन्तु कार्यविशेषेण पूजिताश्चेष्टदा नृणाम्  ।  
विशेषात्सर्वदा नायं नियमो ह्यन्यथा नृपाः  ॥ १,२१.४० ॥  
नृपाणां दैवतं विष्णुस्तथैव च पुरन्दरः  ।  
विप्राणामग्निरादित्यो ब्रह्मा चैव पिनाकधृक् ॥ १,२१.४१ ॥  
देवानां दैवतं विष्णुर्दानवानां त्रिशूलभृत् ।  
गन्धर्वाणां तथा सोमो यक्षाणामपि कथ्यते  ॥ १,२१.४२ ॥  
विद्याधराणां वाग्देवी साध्यानां भगवान्रविः  ।  
रक्षसां शङ्करो रुद्रः किन्नराणां च पार्वती  ॥ १,२१.४३ ॥  
ऋषीणां दैवतं ब्रह्मा महादेवश्च शूलभृत् ।  
मनूनां स्यादुमा देवी तथा विष्णुः सभास्करः  ॥ १,२१.४४ ॥  
गृहस्थानां च सर्वे स्युर्ब्रह्मा वै ब्रह्मचारिणाम्  ।  
वैखानसानामर्कः स्याद्यतीनां च महेश्वरः  ॥ १,२१.४५ ॥  
भूतानां भगवान् रुद्रः कूष्माण्डानां विनायकः  ।  
सर्वेषां भगवान् ब्रह्मा देवदेवः प्रजापतिः  ॥ १,२१.४६ ॥  
इत्येवं भगवान् ब्रह्मा स्वयं देवोऽभ्यभाषत  ।  
तस्माज्जयध्वजो नूनं विष्ण्वाराधनमर्हति  ॥ १,२१.४७ ॥  
तान् प्रणम्याथ ते जग्मुः पुरीं परमशोभनाम्  ।  
पालयाञ्चक्रिरे पृथ्वीं जित्वा सर्वरिपून् रणे  ॥ १,२१.४८ ॥  
ततः कदाचिद्विप्रेन्द्रा विदेहो नाम दानवः  ।  
भीषणः सर्वसत्त्वानां पुरीं तेषां समाययौ  ॥ १,२१.४९ ॥  
दंष्ट्राकरालो दीप्तात्मा युगान्तदहनोपमः  ।  
शूलमादाय सूर्याभं नादयन् वै दिशो दश  ॥ १,२१.५० ॥  
तन्नादश्रवणान्मर्त्यास्तत्र ये निवसन्ति ते  ।  
तत्यजुर्जोवितं त्वन्ये दुद्रुवुर्भयविह्वलाः  ॥ १,२१.५१ ॥  
ततः सर्वे सुसंयत्ताः कार्तवीर्यात्मजास्तदा  ।  
युयुधुर्दानवं शक्तिगिरिकूटासिमुद्गरैः  ॥ १,२१.५२ ॥  
तान् सर्वान् दानवो विप्राः शूलेन प्रहसन्निव  ।  
वारयामास घोरात्मा कल्पान्ते भैरवो यथा  ॥ १,२१.५३ ॥  
शूरसेनादयः पञ्च राजानस्तु महाबलाः  ।  
युद्धाय कृतसंरम्भा विदेहं त्वभिदुद्रुवुः  ॥ १,२१.५४ ॥  
शूरोऽस्त्रं प्राहिणोद्रौद्रं शूरसेनस्तु वारुणम्  ।  
प्राजापत्यं तथा कृष्णो वायव्यं धृष्ण एव च  ॥ १,२१.५५ ॥  
जयध्वजश्च कौबेरमैन्द्रमाग्नेयमेव च  ।  
भञ्जयामास शूलेन तान्यस्त्राणि स दानवः  ॥ १,२१.५६ ॥  
ततः कृष्णो महावीर्यो गदामादाय भीषणाम्  ।  
स्पृष्ट्वा मन्त्रेण तरसा चिक्षेप न ननाद च  ॥ १,२१.५७ ॥  
सम्प्राप्य सा गादास्योरो विदेहस्य शिलोपमम्  ।  
न दानवं चालयितुं शशाकान्तकसन्निभम्  ॥ १,२१.५८ ॥  
दुद्रुवुस्ते भयग्रस्ता दृष्ट्वा तस्यातिपौरुषम्  ।  
जयध्वजस्तु मतिमान् सस्मार जगतः पतिम्  ॥ १,२१.५९ ॥  
विष्णुं ग्रसिष्णुं लोकादिमप्रमेयमनामयम्  ।  
त्रातारं पुरुषं पूर्वं श्रीपतिं पीतवाससम्  ॥ १,२१.६० ॥  
ततः प्रादुरभूच्चक्रं सूर्यायुतसमप्रभम्  ।  
आदेशाद्वासुदेवस्य भक्तानुग्रहकारणात् ॥ १,२१.६१ ॥  
जग्राह जगतां योनिं स्मृत्वा नारायणं नृपः  ।  
प्राहिणोद्वै विदेहाय दानवेभ्यो यथा हरिः  ॥ १,२१.६२ ॥  
सम्प्राप्य तस्य घोरस्य स्कन्धदेशं सुदर्शनम्  ।  
पृथिव्यां पातयामास शिरोऽद्रिशिखराकृति  ॥ १,२१.६३ ॥  
तस्मिन् हते देवरिपौ शीराद्या भ्रातरो नृपाः  ।  
समाययुः पुरीं रम्यां भ्रातरं चाप्यपूजयन्  ॥ १,२१.६४ ॥  
श्रुत्वाजगाम भगवान् जयध्वजपराक्रमम्  ।  
कार्तवीर्यसुतं द्रष्टुं विश्वामित्रो महामुनिः  ॥ १,२१.६५ ॥  
तमागतमथो दृष्ट्वा राजा सम्भ्रान्तमानसः  ।  
समावेश्यासने रम्ये पूजयामास भावतः  ॥ १,२१.६६ ॥  
उवाच भगवान् घोरः प्रसादाद्भवतोऽसुरः  ।  
निपातितो मया सङ्ख्ये विदेहो दानवेश्वरः  ॥ १,२१.६७ ॥  
त्वद्वाक्याच्छिन्नसन्देहो विष्णुं सत्यपराक्रमम्  ।  
प्रपन्नः शरणं तेन प्रसादो मे कृतः शुभः  ॥ १,२१.६८ ॥  
यक्ष्यामि परमेशानं विष्णुं पद्मदलेक्षणम्  ।  
कथं केन विधानेन सम्पूज्यो हरिरीश्वरः  ॥ १,२१.६९ ॥  
कोऽयं नारायणो देवः किम्प्रभावश्च सुव्रत  ।  
सर्वमेतन्ममाचक्ष्व परं कौतूहलं हि मे  ॥ १,२१.७० ॥  
यतः प्रवृत्तिर्भूतानां यस्मिन् सर्वमिदं जगत् ।  
स विष्णुः सर्वभूतात्मा तमाश्रित्य विमुच्यते  ॥ १,२१.७१ ॥  
स्ववर्णाश्रमधर्मेण पूज्योऽयं पुरुषोत्तमः  ।  
अकामहतभावेन समाराध्यो न चान्यथा  ॥ १,२१.७२ ॥  
एतावदुक्त्वा भगवान विश्वामित्रो महामुनिः  ।  
शूराद्यैः पूजितो विप्रा जगामाथ स्वमालयम्  ॥ १,२१.७३ ॥  
अथ शूरादयो देवमयजन्त महेश्वरम्  ।  
यज्ञेन यज्ञगम्यं तं निष्कामा रुद्रमव्ययम्  ॥ १,२१.७४ ॥  
तान् वसिष्ठस्तु भगवान् याजयामास सर्ववित् ।  
गौतमोऽत्रिरगस्त्यश्च सर्वे रुद्रपरायणाः  ॥ १,२१.७५ ॥  
विश्वामित्रस्तु भगवान् जयध्वजमरिन्दमम्  ।  
याजयामास भूतादिमादिदेवं जनार्दनम्  ॥ १,२१.७६ ॥  
तस्य यज्ञे महायोगी साक्षाद्देवः स्वयं हरिः  ।  
आविरासीत्स भगवान् तदद्भुतमिवाभवत् ॥ १,२१.७७ ॥  
य इमं शृणुयान्नित्यं जयध्वजपराक्रमम्  ।  
सर्वपापविमुक्तात्मा विष्णुलोकं स गच्छति  ॥ १,२१.७८ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकविशोऽध्यायः  
जयध्वजस्य पुत्रोऽभूत्तालाजङ्घ इति स्मृतः  ।  
शतपुत्रास्तु तस्यासन् तालजङ्घाः प्रकीर्तिताः  ॥ १,२२.१ ॥  
तेषां ज्येष्ठो महावीर्यो वीतिहोत्रोऽभवन्नृपः  ।  
वृषप्रभृतयश्चान्ये यादवाः पुण्यकर्मिणः  ॥ १,२२.२ ॥  
वृषो वंशकरस्तेषां तस्य पुत्रोऽभवन्मधुः  ।  
मधोः पुत्रशतं त्वासीद्वृषणस्तस्य वंशभाक् ॥ १,२२.३ ॥  
वीतिहोत्रसुतश्चापि विश्रुतोऽनन्त इत्युत  ।  
दुर्जयस्तस्य पुत्रोऽबूत्सर्वशास्त्रविशारदः  ॥ १,२२.४ ॥  
तस्य भार्या रूपवती गुणैः सर्वैरलङ्कृता  ।  
पतिव्रतासीत्पतिना स्वधर्मपरिपालिका  ॥ १,२२.५ ॥  
स कदाचिन्महाभागः कालिन्दीतीरसंस्थिताम्  ।  
अपश्यदुर्वशीं देवीं गायन्तीं मधुरस्वनाम्  ॥ १,२२.६ ॥  
ततः कामाहतमनास्तत्समीपमुपेत्य वै  ।  
प्रोवाच सुचिरं कालं देवि रन्तुं मयार्ऽहसि  ॥ १,२२.७ ॥  
सा देवी नृपतिं दृष्ट्वा रूपलावण्यसंयुतम्  ।  
रेमे तेन चिरं कालं कामदेवमिवापरम्  ॥ १,२२.८ ॥  
कालात्प्रबुद्धो राजा तामुर्वशीं प्राह शोभनाम्  ।  
गमिष्यामि पुरीं रम्यां हसन्ती साब्रवीद्वचः  ॥ १,२२.९ ॥  
न ह्यनेनोपभोगेन भवता राजसुन्दर  ।  
प्रीतिः सञ्जायते मह्यं स्थातव्यं वत्सरं पुनः  ॥ १,२२.१० ॥  
तामब्रवीत्स मतिमान् गत्वा शीघ्रतरं पुरीम्  ।  
आगमिष्यामि भूयोऽत्र तन्मेऽनुज्ञातुमर्हसि  ॥ १,२२.११ ॥  
तमब्रवीत्सा सुभगा तथा कुरु विशाम्पते  ।  
नान्ययाप्सरसा तावद्रन्तव्यं भवत्पुनः  ॥ १,२२.१२ ॥  
ओमित्युक्त्वा ययौ तूर्णं पुरीं परमशोभनाम्  ।  
गत्वा पतिव्रतां पत्नीं दृष्ट्वा बीतोऽभवन्नृपः  ॥ १,२२.१३ ॥  
सम्प्रेक्ष्य सा गुणवती भार्या तस्य पतिव्रता  ।  
भीतं प्रसन्नया प्राह वाचा पीनपयोधरा  ॥ १,२२.१४ ॥  
स्वामिन् किमत्र भवतो भीतिरद्य प्रवर्तते  ।  
तद्ब्रूहि मे यथा तत्त्वं न राज्ञां कीर्तये त्विदम्  ॥ १,२२.१५ ॥  
स तस्या वाक्यमाकर्ण्य लज्जावनतचेतनः  ।  
नोवाच किञ्चिन्नृपतिर्ज्ञानदृष्ट्या विवेद सा  ॥ १,२२.१६ ॥  
न भेतव्यं त्वया स्वामिन् कार्यं पापविशोधनम्  ।  
भीते त्वयि महाराज राष्ट्रं ते नाशमेष्यति  ॥ १,२२.१७ ॥  
तदा स राजा द्युतिमान्निर्गत्य तु पुरात्ततः  ।  
गत्वा कण्वाश्रमं पुण्यं दृष्ट्वा तत्र महामुनिम्  ॥ १,२२.१८ ॥  
निशम्य कण्ववदनात्प्रायश्चित्तविधिं शुभम्  ।  
जगाम हिमवत्पृष्ठं समुद्दिश्य महाबलः  ॥ १,२२.१९ ॥  
सोऽपश्यत्पथि राजेन्द्रो गन्धर्ववरमुत्तमम्  ।  
भ्राजमानं श्रिया व्योम्नि भूषितं दिव्यमालया  ॥ १,२२.२० ॥  
वीक्ष्य मालाममित्रघ्नः सस्माराप्सरसां वराम्  ।  
उर्वशीं तां मनश्चक्रे तस्या एवेयमर्हति  ॥ १,२२.२१ ॥  
सोऽतीव कामुको राजा गन्धर्वेणाथ तेन हि  ।  
चकार सुमहद्युद्धं मालामादातुमुद्यतः  ॥ १,२२.२२ ॥  
विजित्य समरे मालां गृहीत्वा दुर्जयो द्विजाः  ।  
जगाम तामप्सरसं कालिन्दीं द्रष्टुमादरात् ॥ १,२२.२३ ॥  
अदृष्ट्वाप्सरसं तत्र कामबाणाभिपीडितः  ।  
बभ्राम सकलां पृथ्वीं सप्तद्वीपसमन्विताम्  ॥ १,२२.२४ ॥  
आक्रम्य हिमवत्पार्श्वमुर्वशीदर्शनोत्सुकः  ।  
जगाम शैलप्रवरं हेमकूटमिति श्रुतम्  ॥ १,२२.२५ ॥  
तत्र तत्राप्सरोवर्या दृष्ट्वा तं सिंहविक्रमम्  ।  
कामं सन्दधिरे घोरं भूषितं चित्रमालया  ॥ १,२२.२६ ॥  
संस्मरन्नुर्वशीवाक्यं तस्यां संसक्तमानसः  ।  
न पश्यति स्मताः सर्वागिरिशृङ्गाणिजग्मिवान्  ॥ १,२२.२७ ॥  
तत्राप्यप्सरसं दिव्यामदृष्ट्वा कामपीडितः  ।  
देवलोकं महामेरुं ययौ देवपराक्रमः  ॥ १,२२.२८ ॥  
स तत्र मानसं नाम सरस्त्रैलोक्यविश्रुतम्  ।  
भेजे शृङ्गाण्यतिक्रम्य स्वबाहुबलभावितः  ॥ १,२२.२९ ॥  
स तस्य तीरे सुभगां चरन्तीमतिलालसाम्  ।  
दृष्टवाननवद्याङ्गीं तस्यै मालां ददौ पुनः  ॥ १,२२.३० ॥  
स मालया तदा देवीं भूषितां प्रेक्ष्य मोहितः  ।  
रेमे कृतार्थमात्मानं जानानः सुचिरं तया  ॥ १,२२.३१ ॥  
अथोर्वशी राजवर्यं रतान्ते वाक्यमब्रवीत् ।  
किं कृतं भवता पूर्वं पुरीं गत्वा वृथा नृप  ॥ १,२२.३२ ॥  
स तस्यै सर्वमाचष्ट पत्न्या यत्समुदीरितम्  ।  
कण्वस्य दर्शनं चैव मालापहरणं तथा  ॥ १,२२.३३ ॥  
श्रुत्वैतद्व्याहृतं तेन गच्छेत्याह हितैषिणी  ।  
शापं दास्यति ते कण्वो ममापि भवतः प्रिया  ॥ १,२२.३४ ॥  
तयासकृन्महाराजः प्रोक्तोऽपि मदमोहितः  ।  
न तत्यजाथ तत्पार्श्वं तत्र सन्न्यस्तमानसः  ॥ १,२२.३५ ॥  
ततोर्वशी कामरूपा राज्ञे स्वं रूपमुत्कटम्  ।  
सुरोमशं पिङ्गलाक्षं दर्शयामास सर्वदा  ॥ १,२२.३६ ॥  
तस्यां विरक्तचेतस्कः स्मृत्वा कण्वाभिभाषितम्  ।  
धिङ्मामिति विनिश्चित्यतपः कर्तुं समारभत् ॥ १,२२.३७ ॥  
संवत्सरद्वादशकं कन्दमूलफलाशनः  ।  
भूय एव द्वादशकं वायुभक्षोऽभवन्नृपः  ॥ १,२२.३८ ॥  
गत्वा कण्वाश्रमं भीत्या तस्मै सर्वं न्यवेदयत् ।  
वासमप्सरसा भूयस्तपोयोगमनुत्तमम्  ॥ १,२२.३९ ॥  
वीक्ष्य तं राजशार्दूलं प्रसन्नो भगवानृषिः  ।  
कर्तुकामो हि निर्बोजं तस्याघमिदमब्रवीत् ॥ १,२२.४० ॥  
गच्छ वाराणसीं दिव्यामीश्वराध्युषितां पुरीम्  ।  
आस्ते मोचयितुं लोकं तत्र देवो महेश्वरः  ॥ १,२२.४१ ॥  
स्नात्वा सन्तर्प्य विधिवद्गङ्गायान्देवताः पितॄन्  ।  
दृष्ट्वा विश्वेश्वरं लिङ्गङ्किल्बिषान्मोक्ष्यसेऽखिलात् ॥ १,२२.४२ ॥  
प्रणम्य शिरसा कण्वमनुज्ञाप्य च दुर्जयः  ।  
वाराणस्यां हरं दृष्ट्वा पापान्मुक्तोऽभवत्ततः  ॥ १,२२.४३ ॥  
जगाम स्वपुरीं शुभ्रां पालयामास मेदिनीम्  ।  
याजयामास तं कण्वो याचितो घृणया मुनिः  ॥ १,२२.४४ ॥  
तस्य पुत्रोऽथ मतिमान् सुप्रतीक इति श्रुतः  ।  
बभूव जातमात्रं तं राजानमुपतस्थिरे  ॥ १,२२.४५ ॥  
उर्वश्यां च महावीर्याः सप्त देवसुतोपमाः  ।  
कन्या जगृहिरे सर्वा जन्धर्वदयिता द्विजाः  ॥ १,२२.४६ ॥  
एष व कथितः सम्यक्सहस्त्रजित उत्तमः  ।  
वंशः पापहरो नृणां क्रोष्टोरपि निबोधत  ॥ १,२२.४७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे द्वाविशोऽध्यायः  
क्रोष्टोरेकोऽभवत्पुत्रो वृजिनीवानिति श्रुतिः  ।  
तस्य पुत्रो महान् स्वातिरुशद्गुस्तत्सुतोऽभवत् ॥ १,२३.१ ॥  
उशद्गोरभवत्पुत्रो नाम्ना चित्ररथो बली  ।  
अथ चैत्ररथिर्लोके शशबिन्दुरिति स्मृतः  ॥ १,२३.२ ॥  
तस्य पुत्रः पृथुयशा राजाभूद्धर्मतत्परः  ।  
पृथुकर्मा च तत्पुत्रस्तस्मात्पृथुजयोऽभवत् ॥ १,२३.३ ॥  
पृथुकीर्तिरभूत्तस्मात्पृथुदानस्ततोऽभवत् ।  
पृथुश्रवास्तस्य पुत्रस्तस्यासीत्पृथुसत्तमः  ॥ १,२३.४ ॥  
उशना तस्य पुत्रोऽबूत्सितेषुस्तत्सुतोऽभवत् ।  
तस्याभूद्रुक्मकवचः परावृत्तस्य सत्तमाः  ॥ १,२३.५ ॥  
परावृतः सुतो जज्ञे ज्यामघो लोकविश्रुतः  ।  
तस्माद्विदर्भः सञ्जज्ञे विदर्भात्क्रथकैशिकौ  ॥ १,२३.६ ॥  
रोमपादस्तृतीयस्तु बभ्रुस्तस्यात्मजो नृपः  ।  
धृतिस्तस्याभवत्पुत्रः संस्तस्तस्याप्यभूत्सुतः  ॥ १,२३.७ ॥  
संस्तस्य पुत्रो बलवान्नाम्ना विश्वसहस्तु सः  ।  
तस्य पुत्रो महावीर्यः प्रजावान् कौशिकस्ततः  ।  
अभूत्तस्य सुतो धीमान् सुमन्तुस्तत्सुतोऽनलः  ॥ १,२३.८ ॥  
कैशिकस्य सुतश्चेदिश्चैद्यास्तस्याभवन् सुताः  ।  
तेषां प्रधानो ज्योतिष्मान् वपुष्मांस्तत्सुतोऽभवत् ॥ १,२३.९ ॥  
वपुष्मतो बृहन्मेधा श्रीदेवस्तत्सुतोऽभवत् ।  
तस्य वीतरथो विप्रा रुद्रभक्तो महाबलः  ॥ १,२३.१० ॥  
क्रथस्याप्यभवत्कुन्ती वृष्णी तस्याभवत्सुतः  ।  
वृष्णेर्निवृत्तिरुत्पन्नो दशार्हस्तस्य तु द्विजाः  ॥ १,२३.११ ॥  
दशार्हपुत्रोप्यारोहो जीमूतस्तत्सुतोऽभवत् ।  
जैमूतिरभवद्वीरो विकृतिः परवीरहा  ॥ १,२३.१२ ॥  
तस्य भीमरथः पुत्रः तस्मान्नवरथोऽभवत् ।  
दानधर्मरतो नित्यं सम्यक्शीलपरायणः  ॥ १,२३.१३ ॥  
कदाचिन्मृगयां यातो दृष्ट्वा राक्षसमूर्जितम्  ।  
दुद्राव महातविष्टो भयेन मुनिपुङ्गवाः  ॥ १,२३.१४ ॥  
अन्वधावत सङ्क्रुद्धो राक्षसस्तं महाबलः  ।  
दुर्योधनोऽग्निसङ्काशः शूलासक्तमहाकरः  ॥ १,२३.१५ ॥  
राजा नवरथो भीत्या नातिदूरादनुत्तमम्  ।  
अपश्यत्परमं स्थानं सरस्वत्या सुगोपितम्  ॥ १,२३.१६ ॥  
स तद्वेगेन महता सम्प्राप्य मतिमान्नृपः  ।  
ववन्दे शिरसा दृष्ट्वा साक्षाद्देवीं सरस्वतीम्  ॥ १,२३.१७ ॥  
तुष्टाव वाग्भिरिष्टाभिर्बद्धाञ्जलिरमित्रजित् ।  
पपात दण्डवद्भूमौ त्वामहं शरणं गतः  ॥ १,२३.१८ ॥  
नमस्यामि महादेवीं साक्षाद्देवीं सरस्वतीम्  ।  
वाग्देवतामनाद्यन्तामीश्वरीं ब्रह्मचारिणीम्  ॥ १,२३.१९ ॥  
नमस्ये जगतां योनिं योगिनीं परमां कलाम्  ।  
हिरण्यगर्भमहिषीं त्रिनेत्रां चन्द्रशेखराम्  ॥ १,२३.२० ॥  
नमस्ये परमानन्दां चित्कलां ब्रह्मरूपिणीम्  ।  
पाहि मां परमेशानि भीतं शरणमागतम्  ॥ १,२३.२१ ॥  
एतस्मिन्नन्तरे क्रुद्धो राजानं राक्षसेश्वरः  ।  
हन्तुं समागतः स्थानं यत्र देवी सरस्वती  ॥ १,२३.२२ ॥  
समुद्यम्य तदा शूलं प्रवेष्टुं बलदर्पितः  ।  
त्रिलोकमातुस्तत्स्थानं शशाङ्कादित्यसन्न्निभम्  ॥ १,२३.२३ ॥  
तदन्तरे महद्भूतं युगान्तादित्यसन्निभम्  ।  
शूलेनोरसि निर्भिद्य पातयामास तं भुवि  ॥ १,२३.२४ ॥  
गच्छेत्याह महाराज न स्थातव्यं त्वया पुनः  ।  
इदानीं निर्भयस्तूर्णं स्थानेऽस्मिन् राक्षसो हतः  ॥ १,२३.२५ ॥  
ततः प्रणम्य हृष्टात्मा राजा नवरथः पराम्  ।  
पुरीं जगाम विप्रेन्द्राः पुरन्दरपुरोपमाम्  ॥ १,२३.२६ ॥  
स्थापयामास देवेशीं तत्र भक्तिसमन्वितः  ।  
ईजे च विविधैर्यज्ञैर्हेमैर्देवीं सरस्वतीम्  ॥ १,२३.२७ ॥  
तस्य चासीद्दशरथः पुत्रः परमधार्मिकः  ।  
देव्या भक्तो महातेजाः शकुनिस्तस्य चात्मजः  ॥ १,२३.२८ ॥  
तस्मात्करम्भः सम्भूतो देवरातोऽभवत्ततः  ।  
ईजे स चाश्वमेधेन देवक्षत्रश्च तत्सुतः  ॥ १,२३.२९ ॥  
मधुस्तस्य तु दायादस्तस्मात्कुरुवशोऽभवत् ।  
पुत्रद्वयमभूत्तस्य सुत्रामा चानुरेव च  ॥ १,२३.३० ॥  
अनोस्तु पुरुकुत्सोऽभूदंशुस्तस्य च रिक्थभाक् ।  
अथांशोः सत्त्वतो नाम विष्णुभक्तः प्रतापवान्  ।  
महात्मा दाननिरतो धनुर्वेदविदां वरः  ॥ १,२३.३१ ॥  
स नारदस्य वचनाद्वासुदेवार्चनान्वितम्  ।  
शास्त्रं प्रवर्तयामास कुण्डगोलादिभिः श्रुतम्  ॥ १,२३.३२ ॥  
तस्य नाम्ना तु विख्यातं सात्त्वतं नाम शोभनम्  ।  
प्रवर्तते महाशास्त्रं कुण्डादीनां हितावहम्  ॥ १,२३.३३ ॥  
सात्त्वतस्तस्य पुत्रोऽभूत्सर्वशास्त्रविशारदः  ।  
पुण्यश्लोको महाराजस्तेन वै तत्प्रवर्तितम्  ॥ १,२३.३४ ॥  
सात्त्वतः सत्त्वसम्पन्नः कौशल्यां सुषुवे सुतान्  ।  
अन्धकं वै महाभोजं वृष्णिं देवावृधं नृपम्  ।  
ज्येष्ठं च भजमानाख्यं धनुर्वेदविदां वरम्  ॥ १,२३.३५ ॥  
तेषां देवावृधो राजा चचार परमं तपः  ।  
पुत्रः सर्वगुणोपेतो मम भूयादिति प्रभुः  ॥ १,२३.३६ ॥  
तस्य बभ्रुरिति ख्यातः पुण्यश्लोकोऽभवन्नृपः  ।  
धार्मिको रूपसम्पन्नस्तत्त्वज्ञानरतः सदा  ॥ १,२३.३७ ॥  
भजमानस्य सृञ्जय्यां भजमाना विजज्ञिरे  ।  
तेषां प्रधानौ विख्यातौ निमिः कृकण एव च  ॥ १,२३.३८ ॥  
महाभोजकुले जाता भोजा वैमार्तिकास्तथा  ।  
वृष्णेः सुमित्रो बलवाननमित्रः शिनस्तथा  ॥ १,२३.३९ ॥  
अनमित्रादभून्निघ्नो निघ्नस्य द्वौ बभूवतुः  ।  
प्रसेनस्तु महाभागः सत्राजिन्नाम चोत्तमः  ॥ १,२३.४० ॥  
अनमित्राच्छिनिर्जज्ञे कनिष्ठाद्वृष्णिनन्दनात् ।  
सत्यवान् सत्यसम्पन्नः सत्यकस्तत्सुतोऽभवत् ॥ १,२३.४१ ॥  
सात्यकिर्युयुधानस्तु तस्यासङ्गोऽभवत्सुतः  ।  
कुणिस्तस्य सुतो धीमांस्तस्य पुत्रो युगन्धरः  ॥ १,२३.४२ ॥  
माद्रया वृष्णेः सुतो जज्ञे पृश्निर्वै यदुनन्दनः  ।  
जज्ञाते तनयौ पृश्नेः श्वफल्कश्चित्रकश्च ह  ॥ १,२३.४३ ॥  
श्वफल्कः काशिराजस्य सुतां भार्यामविन्दत  ।  
तस्यामजनयत्पुत्रमक्रूरं नाम धार्मिकम्  ।  
उपमङ्गुस्तथा मङ्गुरन्ये च बहवः सुताः  ॥ १,२३.४४ ॥  
अक्रूरस्य स्मृतः पुत्रो देववानिति विश्रुतः  ।  
उपदेवश्च पुण्यात्मा तयोर्विश्वप्रमाथिनौ  ॥ १,२३.४५ ॥  
चित्रकस्याभवत्पुत्रः पृथुर्विपृथुरेव च  ।  
अश्वग्रीवः सुबाहुश्च सुपार्श्वकगवेषणौ  ॥ १,२३.४६ ॥  
अन्धकात्काश्यदुहिता लेभे च चतुरः सुतान्  ।  
कुकुरं भजमानं च शुचिं कम्बलबर्हिषम्  ॥ १,२३.४७ ॥  
कुकुरस्य सुतो वृष्णिर्वृष्णेस्तु तनयोऽभवत् ।  
कपोतरोमा विपुलस्तस्य पुत्रो विलोमकः  ॥ १,२३.४८ ॥  
तस्यासीत्तुम्बुरुसखा विद्वान् पुत्रो नलः किल  ।  
ख्यायते तस्य नामानुरनोरानकदुन्दुभिः  ॥ १,२३.४९ ॥  
स गोवर्धनमासाद्य तताप विपुलं तपः  ।  
वरं तस्मै ददौ देवो ब्रह्मा लोकमहेश्वरः  ॥ १,२३.५० ॥  
वंशस्य चाक्षयां कीर्ति गानयोगमनुत्तमम्  ।  
गुरोरभ्यधिकं विप्राः कामरूपित्वमेव च  ॥ १,२३.५१ ॥  
स लब्ध्वा वरमव्यग्रो वरेण्यं वृषवाहनम्  ।  
पूजयामास गानेन स्थाणुं त्रिदशपूजितम्  ॥ १,२३.५२ ॥  
तस्य गानरतस्याथ भगवानम्बिकापतिः  ।  
कन्यारत्नं ददौ देवो दुर्लभं त्रिदशैरपि  ॥ १,२३.५३ ॥  
तया स सङ्गतो राजा गानयोगमनुत्तमम्  ।  
अशिक्षयदमित्रघ्नः प्रियां तां भ्रान्तलोचनाम्  ॥ १,२३.५४ ॥  
तस्यामुत्पादयामास सुभुजं नाम शोभनम्  ।  
रूपलावण्यसम्पन्नां ह्रीमतीमपि कन्यकाम्  ॥ १,२३.५५ ॥  
ततस्तं जननी पुत्रं बाल्ये वयसि शोभनम्  ।  
शिक्षयामास विधिवद्गानविद्यां च कन्यकाम्  ॥ १,२३.५६ ॥  
कृतोपनयनो वेदानधीत्य विधिवद्गुरोः  ।  
उद्ववाहात्मजां कन्यां गन्धर्वाणां तु मानसीम्  ॥ १,२३.५७ ॥  
तस्यामुत्पादयामास पञ्च पुत्राननुत्तमान्  ।  
वीणावादनतत्त्वज्ञान् गानशास्त्रविशारदान्  ॥ १,२३.५८ ॥  
पुत्रैः पौत्रैः सपत्नीको राजा गानविशारदः  ।  
पूजयामास गानेन देवं त्रिपुरनाशनम्  ॥ १,२३.५९ ॥  
ह्रीमती चापि या कन्या श्रीरिवायतलोचना  ।  
सुबाहुर्नाम गन्धर्वस्तामादाय ययौ पुरीम्  ॥ १,२३.६० ॥  
तस्यामप्यभवन् पुत्रा गन्धर्वस्य सुतेजसः  ।  
सुषेणवीरसुग्रीवसुभोजनरवाहनाः  ॥ १,२३.६१ ॥  
अथासीदभिजित्पुत्रो वीरस्त्वानकदुन्दुभेः  ।  
पुनर्वसुश्चाभिजितः सम्बभूवाहुकः सुतः  ॥ १,२३.६२ ॥  
आहुकस्योग्रसेनश्च देवकश्च द्विजोत्तमाः  ।  
देवकस्य सुता वीरा जज्ञिरे त्रिदशोपमाः  ॥ १,२३.६३ ॥  
देववानुपदेवश्च सुदेवो देवरक्षितः  ।  
तेषां स्वसारः सप्तासन् वसुदेवाय ता ददौ  ॥ १,२३.६४ ॥  
वृकदेवोपदेवा च तथान्या देवरक्षिता  ।  
श्रीदेवा शान्तिदेवा च सहदेवा सहदेवा च सुव्रता  ।  
देवकी चापि तासां तु वरिष्ठाभूत्सुमध्यमा  ॥ १,२३.६५ ॥  
अग्रसेनस्य पुत्रोऽभून्न्यग्रोधः कंस एव च  ।  
सुभूमी राष्ट्रपालश्च तुष्टिमाञ्छङ्कुरेव च  ॥ १,२३.६६ ॥  
भजमानादबूत्पुत्रः प्रख्यातोऽसौ विदूरथः  ।  
तस्य शूरः शमिस्तस्मात्प्रतिक्षत्रस्ततोऽभवत् ॥ १,२३.६७ ॥  
स्वयम्भोजस्ततस्तस्माधृदिकः शत्रुतापनः  ।  
कृतवर्माथ तत्पुत्रो देवरस्तत्सुतः स्मृतः  ।  
स शूरस्तत्सुतो धीमान् वसुदेवोऽथ तत्सुतः  ॥ १,२३.६८ ॥  
वसुदेवावन्महाबाहुर्वासुदेवो जगद्गुरुः  ।  
बभूव देवकीपुत्रो देवैरभ्यर्थितो हरिः  ॥ १,२३.६९ ॥  
रोहिणी च महाभागा वसुदेवस्य शोभना  ।  
असूत पत्नी सङ्कर्षं रामं ज्येष्ठं हलायुधम्  ॥ १,२३.७० ॥  
स एव परमात्मासौ वासुदेवो जगन्मयः  ।  
हलायुधः स्वयं साक्षाच्छेषः सङ्कर्षणः प्रभुः  ॥ १,२३.७१ ॥  
भृगुशापच्छलेनैव मानयन्मानुषीं तनुम्  ।  
बभूत तस्यां देवक्यां रोहिण्यामपि माधवः  ॥ १,२३.७२ ॥  
उमादेहसमुद्भूता योगनिद्रा च कौशीकी  ।  
नियोगाद्वासुदेवस्य यशोदातनया ह्यभूत् ॥ १,२३.७३ ॥  
ये चान्ये वसुदेवस्य वासुदेवाग्रजाः सुताः  ।  
प्रागेव कंसस्तान् सर्वान् जघान मुनिपुङ्गवाः  ॥ १,२३.७४ ॥  
सुषेणश्च तथोदायी भद्रसेनो महाबलः  ।  
ऋजुदासो भद्रदासः कीर्तिमानपि पूर्वजः  ॥ १,२३.७५ ॥  
हतेष्वेतेषु सर्वेषु रोहिणी वसुदेवतः  ।  
असूत रामं लोकेशं बलभद्रं हलायुधम्  ॥ १,२३.७६ ॥  
जातेऽथ रामे देवानामादिमात्मानमच्युतम्  ।  
असूत देवकी कृष्णं श्रीवत्साङ्कितवक्षसम्  ॥ १,२३.७७ ॥  
रेवती नाम रामस्य भार्यासीत्सुगुणान्विता  ।  
तस्यामुत्पादयामास पुत्रौ द्वौ निशठोल्मुकौ  ॥ १,२३.७८ ॥  
षोडशस्त्रीसहस्त्राणि कृष्णस्याक्लिष्टकर्मणः  ।  
बभूवुरात्मजास्तासु शतशोऽथ सहस्त्रशः  ॥ १,२३.७९ ॥  
चारुदेष्णः सुचारुश्च चारुवेषो यशोधरः  ।  
चारुश्रवाश्चारुयशाः प्रद्युम्नः शङ्ख एव च  ॥ १,२३.८० ॥  
रुक्मिण्य वासुदेवस्यां महाबलपराक्रमाः  ।  
विशिष्टाः सर्वपुत्राणां सम्बभूवुरिं सुताः  ॥ १,२३.८१ ॥  
तान् दृष्ट्वा तनयान् वीरान् रौक्मिणेयाञ्जनार्दनम्  ।  
जाम्बवत्यब्रवीत्कृष्णं भार्या तस्य शुचिस्मिता  ॥ १,२३.८२ ॥  
मम त्वं पुण्डरीकाक्ष विशिष्टं गुणवत्तमम्  ।  
सुरेशसदृशं पुत्रं देहि दानवसूदन  ॥ १,२३.८३ ॥  
जात्बवत्या वचः श्रुत्वा जगन्नाथः स्वयं हरिः  ।  
समारेभे तपः कर्तुं तपोनिधिररिन्दमः  ॥ १,२३.८४ ॥  
तच्छृणुध्वं मुनिश्रेष्ठा यथासौ देवकीसुतः  ।  
दृष्ट्वा लेभे सुतं रुद्रं तप्त्वा तीव्रं महत्तपः  ॥ १,२३.८५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे त्रयोविंशोऽध्यायः  
अथ देवो हृषीकेशो भगवान् पुरुषोत्तमः  ।  
तताप घोरं पुत्रार्थं निदानं तपसस्तपः  ॥ १,२४.१ ॥  
स्वेच्छयाप्यवतीर्णोऽसौ कृतकृत्योऽपि विश्वधृक् ।  
चचार स्वात्मनो मूलं बोधयन् भावमैश्वरम्  ॥ १,२४.२ ॥  
जगाम योगिभिर्जुष्टं नानापक्षिसमाकुलम्  ।  
आश्रमं तूपमन्योर्वै मुनीन्द्रस्य महात्मनः  ॥ १,२४.३ ॥  
तपत्त्रिराजमारूढः सुपर्णमतितेजसम्  ।  
शङ्खचक्रगदापाणिः श्रीवत्सकृतलक्षणः  ॥ १,२४.४ ॥  
नानाद्रुमलताकीर्णं नानापुष्पोपशोभितम्  ।  
ऋषीणामाश्रमैर्जुष्टं वेदघोषनिनादितम्  ॥ १,२४.५ ॥  
सिंहर्क्षशरभाकीर्णं शार्दूलगजसंयुतम्  ।  
विमलस्वादुपानीयैः सरोभिरुपशोभितम्  ॥ १,२४.६ ॥  
आरामैर्विविधैर्जुष्टं देवतायतनैः शुभैः  ।  
ऋषिकैरृषिपुत्रैश्च महामुनिगणैस्तथा  ॥ १,२४.७ ॥  
वेदाध्ययनसम्पन्नैः सेवितं चाग्निहोत्रिभिः  ।  
योगिभिर्ध्याननिरतैर्नासाग्रगतलोचनैः  ॥ १,२४.८ ॥  
उपेतं सर्वतः पुण्यं ज्ञानिभिस्तत्त्वदर्शिभिः  ।  
नदीभिरभितो जुष्टं जापकैर्ब्रह्मवादिभिः  ॥ १,२४.९ ॥  
सेवितं तापसैः पुण्यैरीशाराधनतत्परैः  ।  
प्रशान्तैः सत्यसङ्कल्पैर्निः शोकैर्निरुपद्रवैः  ॥ १,२४.१० ॥  
भस्मावदातसर्वाङ्गै रुद्रजाप्यपरायणैः  ।  
मुण्डितैर्जटिलैः शुद्धैस्तथान्यैश्च शिखाजटैः  ।  
सेवितं तापसैर्नित्य ज्ञानिभिर्ब्रह्मचारिभिः  ॥ १,२४.११ ॥  
तत्राश्रमवरे रम्ये सिद्धाश्रमविभूषिते  ।  
गङ्गा भगवती नित्यं वहत्येवाघनाशिनी  ॥ १,२४.१२ ॥  
स तानन्विष्य विश्वात्मा तापसान् वीतकल्मषान्  ।  
प्रणामेनाथ वचसा पूजयामास माधवः  ॥ १,२४.१३ ॥  
ते ते दृष्ट्वा जगद्योनिं शङ्खचक्रगदाधरम्  ।  
प्रणेमुर्भक्तिसंयुक्ता योगिनां परमं गुरुम्  ॥ १,२४.१४ ॥  
स्तुवन्ति वैदिकैर्मन्त्रैः कृत्वा हृदि सनातनम्  ।  
प्रोचुरन्योन्यमव्यक्तमादिदेवं महामुनिम्  ॥ १,२४.१५ ॥  
अयं स भगवानेकः साक्षान्नारायणः परः  ।  
अगच्छत्यधुना देवः पुराणपुरुषः स्वयम्  ॥ १,२४.१६ ॥  
अयमेवाव्ययः स्त्रष्टा संहर्ता चैव रक्षकः  ।  
अमूर्तो मूर्तिमान् भूत्वा मुनीन् द्रष्टुमिहागतः  ॥ १,२४.१७ ॥  
एष धाता विधाता च समागच्छति सर्वगः  ।  
अनादिरक्षयोऽनन्तो महाभूतो महेश्वरः  ॥ १,२४.१८ ॥  
श्रुत्वा श्रुत्वा हरिस्तेषां वचांसि वचनातिगः  ।  
ययौ स तूर्णं गोविन्दः स्थानं तस्य महात्मनः  ॥ १,२४.१९ ॥  
उपस्पृश्याथ भावेन तीर्थे तीर्थे स यादवः  ।  
चकार देवकीसूनुर्देवर्षिपितृतर्पणम्  ॥ १,२४.२० ॥  
नदीनां तीरसंस्थानि स्थापितानि मुनीश्वरैः  ।  
लिङ्गानि पूजयामास शम्भोरमिततेजसः  ॥ १,२४.२१ ॥  
दृष्ट्वा दृष्ट्वा समायान्तं यत्र यत्र जनार्दनम्  ।  
पूजयाञ्चक्रिरे पुष्पैरक्षतैस्तत्र वासिनः  ॥ १,२४.२२ ॥  
समीक्ष्य वासुदेवं तं शार्ङ्गशङ्खासिधारिणम्  ।  
तस्थिरे निश्चलाः सर्वे शुभाङ्गं तन्निवासिनः  ॥ १,२४.२३ ॥  
यानि तत्रारुरुक्षूणां मानसानि जनार्दनम्  ।  
दृष्ट्वा समीहितान्यासन्निष्क्रामन्ति पुराहिरम्  ॥ १,२४.२४ ॥  
अथावगाह्य गङ्गायां कृत्वा देवादितर्पणम्  ।  
आदाय पुष्पवर्याणि मुनीन्द्रस्याविशद्गृहम्  ॥ १,२४.२५ ॥  
दृष्ट्वा तं योगिनां श्रेष्ठं भस्मोद्धूलितविग्रहम्  ।  
जटाचीरधरं शान्तं ननाम शिरसा मुनिम्  ॥ १,२४.२६ ॥  
आलोक्य कृष्णमायान्तं पूजयामास तत्त्ववित् ।  
आसने चासयामास योगिनां प्रथमातिथिम्  ॥ १,२४.२७ ॥  
उवाच वचसां योनिं जानीमः परमं पदम्  ।  
विष्णुमव्यक्तसंस्थानं शिष्यभावेन संस्थितम्  ॥ १,२४.२८ ॥  
स्वागतं ते हृषीकेश सफलानि तपांसि नः  ।  
यद्साक्षादेव विश्वात्मा मद्गेहं विष्णुरागतः  ॥ १,२४.२९ ॥  
त्वां न पश्यन्ति मुनयो यतन्तोऽपि हि योगिनः  ।  
तादृशस्याथ भवतः किमागमनकारणम्  ॥ १,२४.३० ॥  
श्रुत्वोपमन्योस्तद्वाक्यं भगवान् केशिमर्दनः  ।  
व्याजहार महायोगी वचनं प्रणिपत्य तम्  ॥ १,२४.३१ ॥  
श्रीकृष्ण उवाच  
भगवन् द्रष्टुमिच्छामि गिरीशं कृत्तिवाससम्  ।  
सम्प्राप्तो भवतः स्थानं भगवद्दर्शनोत्सुकः  ॥ १,२४.३२ ॥  
कथं स भगवानीशो दृश्यो योगविदां वरः  ।  
मयाचिरेण कुत्राहं द्रक्ष्यामि तमुमापतिम्  ॥ १,२४.३३ ॥  
इत्याह भगवानुक्तो दृश्यते परमेश्वरः  ।  
भक्त्या चोग्रेण तपसा तत्कुरुष्वेह यत्नतः  ॥ १,२४.३४ ॥  
इहेश्वरं देवदेवं मुनीन्द्रा ब्रह्मवादिनः  ।  
ध्यायन्तोऽत्रासते देवं जापिनस्तापसाश्च ये  ॥ १,२४.३५ ॥  
इह देवः सपत्नीको भगवान् वृषभध्वजः  ।  
क्रीडते विविधैर्भूतैर्योगिभिः परिवारितः  ॥ १,२४.३६ ॥  
इहाश्रमे पुरा रुद्रात्तपस्तप्त्वा सुदारुणम्  ।  
लेभे महेश्वराद्योगं वसिष्ठो भगवानृषिः  ॥ १,२४.३७ ॥  
इहैव भगवान् व्यसः कृष्णद्वैपायनः प्रभुः  ।  
दृष्ट्वा तं परमं ज्ञानं लब्धवानीश्वरेश्वरम्  ॥ १,२४.३८ ॥  
इहाश्रमवरे रम्ये तपस्तप्त्वा कपर्दिनः  ।  
अविन्दत्पुत्रकान् रुद्रात्सुरभिर्भक्तिसंयुता  ॥ १,२४.३९ ॥  
इहैव देवताः पूर्वं कालाद्भीता महेश्वरम्  ।  
दृष्टवन्तो हरं श्रीमन्निर्भया निर्वृतिं ययुः  ॥ १,२४.४० ॥  
इहाराध्य महादेवं सावर्णिस्तपतां वरः  ।  
लब्धवान् परमं योगं ग्रन्थकारत्वमुत्तमम्  ॥ १,२४.४१ ॥  
प्रवर्तयामास शुभां कृत्वा वै संहितां द्विजः  ।  
पौराणिकीं सुपुण्यार्थां सच्छिष्येषु द्विजातिषु  ॥ १,२४.४२ ॥  
इहैव संहितां दृष्ट्वा कापेयः शांशपायनः  ।  
महादेवं चकारेमां पौराणीं तन्नियोगतः  ।  
द्वादशैव सहस्त्राणि श्लोकानां पुरुषोत्तम  ॥ १,२४.४३ ॥  
इह प्रवर्तिता पुण्या द्व्यष्टसाहस्त्रिकोत्तरा  ।  
वायवीयोत्तरं नाम पुराणं वेदसम्मितम्  ।  
इहैव ख्यापितं शिष्यैः शांशपायनभाषितम्  ॥ १,२४.४४ ॥  
याज्ञवल्क्यो महायोगी दृष्ट्वात्र तपसा हरम्  ।  
चकार तन्नियोगेन योगशास्त्रमनुत्तमम्  ॥ १,२४.४५ ॥  
इहैव भृगुणा पूर्वं तप्त्वा वै परमं तपः  ।  
शुक्रो महेश्वरात्पुत्रो लब्धो योगविदां वरः  ॥ १,२४.४६ ॥  
तस्मादिहैव देवेशं तपस्तप्त्वा महेश्वरम्  ।  
द्रष्टुमर्हसि विश्वेशमुग्रं भीमं कपर्दिनम्  ॥ १,२४.४७ ॥  
एवमुक्त्वा ददौ ज्ञानमुपमन्युर्महामुनिः  ।  
व्रतं पाशुपतं योगं कृष्णायाक्लिष्टकर्मणे  ॥ १,२४.४८ ॥  
स तेन मुनिवर्येण व्याहृतो मधुसूदनः  ।  
तत्रैव तपसा देवं रुद्रमाराधयत्प्रभुः  ॥ १,२४.४९ ॥  
भस्मौद्धूलितसर्वाङ्गो मुण्डो वल्कलसंयुतः  ।  
जजाप रुद्रमनिशं शिवैकाहितमानसः  ॥ १,२४.५० ॥  
ततो बहुतिथे काले सोमः सोमार्धभूषणः  ।  
अदृश्यत महादेवो व्योम्नि देव्या महेश्वरः  ॥ १,२४.५१ ॥  
किरीटिनं गदिनं चित्रमालं  
पिनाकिनं शूलिनं देवदेवम्  ।  
शार्दूलचर्माम्बरसंवृताङ्गं  
देव्या महादेवमसौ ददर्श  ॥ १,२४.५२ ॥  
परश्वधासक्तकरं त्रिनेत्रं  
नृसिंहचर्मावृतसर्वगात्रम्  ।  
समुद्गिरन्तं प्रणवं बृहन्तं  
सहस्त्रसूर्यप्रतिमं ददर्श  ॥ १,२४.५३ ॥  
प्रभुं पुराणं पुरुषं पुरस्तात्  
सनातनं योगिनमीशितारम्  ।  
अणोरणीयांसमनन्तशक्तिं  
प्राणेश्वरं शम्भुमसौ ददर्श  ॥ १,२४.५४ ॥  
न यस्य देवा न पितामहोऽपि  
नेन्द्रो न चाग्निर्वरुणो न मृत्युः  ।  
प्रभावमद्यापि वदन्ति रुद्रं  
तमादिदेवं पुरतो ददर्श  ॥ १,२४.५५ ॥  
तदान्वपश्यद्गिरिशस्य वामे  
स्वात्मानमव्यक्तमनन्तरूपम्  ।  
स्तुवन्तमीशं बहुभिर्वचोभिः  
शङ्खासिचक्रार्पितहस्तमाद्यम्  ॥ १,२४.५६ ॥  
कृताञ्जलिं दक्षिणतः सुरेशं  
हंसाधिरूढं पुरुषं ददर्श  ।  
स्तुवानमीशस्य परं प्रभावं  
पितामहं लोकगुरुं दिवस्थम्  ॥ १,२४.५७ ॥  
गणेश्वरानर्कसहस्त्रकल्पान्  
नन्दीश्वरादीनमितप्रभावान्  ।  
त्रिलोकभर्तुः पुरतोऽन्वपश्यत्  
कुमारमग्निपतिमं सशाखम्  ॥ १,२४.५८ ॥  
मरीचिमत्रिं पुलहं पुलस्त्यं  
प्रचेतसं दक्षमथापि कण्वम्  ।  
पराशरं तत्परतो वसिष्ठं  
स्वायम्भुवं चापि मनुं ददर्श  ॥ १,२४.५९ ॥  
तुष्टाव मन्त्रैरमरप्रधानं  
बद्धाञ्जलिर्विष्णुरुदारबुद्धिः  ।  
प्रणम्य देव्या गिरिशं सभक्त्या  
स्वात्मन्यथात्मानमसौ विचिन्त्य  ॥ १,२४.६० ॥  
नमोऽस्तु ते शाश्वत सर्वयोने  
ब्रह्माधिपं त्वामृषयो वदन्ति  ।  
तपश्च सत्त्वं च रजस्तमश्च  
त्वामेव सर्व प्रवदन्ति सन्तः  ॥ १,२४.६१ ॥  
त्वं ब्रह्मा हरिरथ विश्वयोनिरग्निः  
संहर्ता दिनकरमण्डलाधिवासः  ।  
प्राणस्त्वं हुतवहवासवादिभेद  
सत्वामेकं शरणमुपैमि देवमीशम्  ॥ १,२४.६२ ॥  
साङ्ख्यास्त्वां विगुणमथाहुरेकरूपं  
योगास्त्वां सततमुपासते हृदिस्थम्  ।  
वेदास्त्वामभिदधतीह रुद्रमग्निं  
त्वामेकं शरणमुपैमि देवमीशम्  ॥ १,२४.६३ ॥  
त्वात्पादे कुसुममथापि पत्रमेकं  
दत्त्वासौ भवति विमुक्तविश्वबन्धः  ।  
सर्वाघं प्रणुदति सिद्धयोगिजुष्टं  
स्मृत्वा ते पदयुगलं भवत्प्रसादात् ॥ १,२४.६४ ॥  
यस्याशेषविभागहीनममलं हृद्यन्तरावस्थितं  
तत्त्वं ज्योतिरनन्तमेकमचलं सत्यं परं सर्वगम्  ।  
स्थानं प्राहुरनादिमध्यनिधनं यस्मादिदं जायते  
नित्यं त्वामहमुपैमि सत्यविभवंविश्वेश्वरन्तंशिवम्  ॥ १,२४.६५ ॥  
ओं नमो नीलकण्ठाय त्रिनेत्राय च रंहसे  ।  
महादेवाय ते नित्यमीशानाय नमो नमः  ॥ १,२४.६६ ॥  
नमः पिनाकिने तुभ्यं नमो मुण्डाय दण्डिने  ।  
नमस्ते वज्रहस्ताय दिग्वस्त्राय कपर्दिने  ॥ १,२४.६७ ॥  
नमो भैरवनादाय कालरूपाय दंष्ट्रिणे  ।  
नागयज्ञोपवीताय नमस्ते वह्निरेतसे  ॥ १,२४.६८ ॥  
नमोऽस्तु ते गिरीशाय स्वाहाकाराय ते नमः  ।  
नमो मुक्ताट्टहासाय भीमाय च नमो नमः  ॥ १,२४.६९ ॥  
नमस्ते कामनाशाय नमः कालप्रमाथिने  ।  
नमो भैरववेषाय हराय च निषङ्गिणे  ॥ १,२४.७० ॥  
नमोऽस्तु ते त्र्यम्बकाय नमस्ते कृत्तिवाससे  ।  
नमोऽम्बिकाधिपतये पशूनां पतये नमः  ॥ १,२४.७१ ॥  
नमस्ते व्योमरूपाय व्योमाधिपतये नमः  ।  
नरनारीशरीराय साङ्ख्ययोगप्रवर्तिने  ॥ १,२४.७२ ॥  
नमो दैवतनाथाय देवानुगतलिङ्गिने  ।  
कुमारगुरवे तुभ्यं देवदेवाय ते नमः  ॥ १,२४.७३ ॥  
तमो यज्ञाधिपतये नमस्ते ब्रह्मचारिणे  ।  
मृगव्याधाय महते ब्रह्माधिपतये नमः  ॥ १,२४.७४ ॥  
नमो हंसाय विश्वाय मोहनाय नमो नमः  ।  
योगिने योगगम्याय योगमायाय ते नमः  ॥ १,२४.७५ ॥  
नमस्ते प्राणपालाय घण्टानादप्रियाय च  ।  
कपालिने नमस्तुभ्यं ज्योतिषां पतये नमः  ॥ १,२४.७६ ॥  
नमो नमो नमस्तुभ्यं भूय एव नमो नमः  ।  
मह्यं सर्वात्मना कामान् प्रयच्छ परमेश्वर  ॥ १,२४.७७ ॥  
एवं हि भक्त्या देवेशमभिष्टूय स माधवः  ।  
पपात पादयोर्विप्रा देवदेव्योः स दण्डवत् ॥ १,२४.७८ ॥  
उत्थाप्य भगवान् सोमः कृष्णं केशिनिषूदनम्  ।  
बभाषे मधुरं वाक्यं मेघगम्भीरनिः स्वनः  ॥ १,२४.७९ ॥  
किमर्थं पुण्डरीकाक्ष तपस्तप्तं त्वयाव्यय  ।  
त्वमेव दाता सर्वेषां कामानां कामिनामिह  ॥ १,२४.८० ॥  
त्वं हि सा परमा मूर्तिर्मम नारायणाह्वया  ।  
नानवाप्तं त्वया तात विद्यते पुरुषोत्तम  ॥ १,२४.८१ ॥  
वेत्थ नारायणानन्तमात्मानं परमेश्वरम्  ।  
महादेवं महायोगं स्वेन योगेन केशव  ॥ १,२४.८२ ॥  
श्रुत्वा तद्वचनं कृष्णः प्रहसन् वै वृषध्वजम्  ।  
उवाच वीक्ष्य विश्वेशं देवीं च हिमशैलजाम्  ॥ १,२४.८३ ॥  
ज्ञातं हि भवता सर्वं स्वेन योगेन शङ्कर  ।  
इच्छाम्यात्मसमं पुत्रं त्वद्भक्तं देहि शङ्कर  ॥ १,२४.८४ ॥  
तथास्त्वित्याह विश्वात्मा प्रहृष्टमनसा हरः  ।  
देवीमालोक्य गिरिजां केशवं परिषस्वजे  ॥ १,२४.८५ ॥  
ततः सा जगतां माता शङ्करार्धशरीरिणी  ।  
व्याजहार हृषीकेशं देवी हिमगिरीन्द्रजा  ॥ १,२४.८६ ॥  
वत्स जाने तवानन्तां निश्चलां सर्वदाच्युत  ।  
अनन्यामीश्वरे भक्तिमात्मन्यपि च केशव  ॥ १,२४.८७ ॥  
त्वं हि नारायणः साक्षात्सर्वात्मा पुरुषोत्तमः  ।  
प्रार्थितो दैवतैः पूर्वं सञ्जातो दैवकीसुतः  ॥ १,२४.८८ ॥  
पश्य त्वमात्मनात्मानमात्मीयममलं पदम्  ।  
नावयोर्विद्यते भेद एवं पश्यन्ति सूरयः  ॥ १,२४.८९ ॥  
इमानिमान् वरानिष्टान्मत्तो गृह्णीष्व केशव  ।  
सर्वज्ञत्वं तथैश्वर्यं ज्ञानं तत्पारमेश्वरम्  ।  
ईश्वरे निश्चलां भक्तिमात्मन्यपि परं बलम्  ॥ १,२४.९० ॥  
एवमुक्तस्तया कृष्णो महादेव्या जनार्दनः  ।  
आशिषं शिरसाहृङ्णाद्देवोऽप्याह महेश्वरः  ॥ १,२४.९१ ॥  
प्रगृह्य कृष्णं भगवानथेशः  
करेण देव्या सह देवदेवः  ।  
सम्पूज्यमानो मुनिभिः सुरेशै  
र्    जगाम कैलासगिरिं गिरीशः  ॥ १,२४.९२ ॥  
इति श्रीकूर्मपूराणे षट्साहस्त्र्यां संहितायां पूर्वविभागे चतुर्विशोऽध्यायः  
प्रविश्य मेरुशिखरं कैलासं कनकप्रभम्  ।  
रराम भगवान् सोमः केशवेन महेश्वरः  ॥ १,२५.१ ॥  
अपश्यंस्तं महात्मानं कैलासगिरिवासिनः  ।  
पूजयाञ्चक्रिरे कृष्णं देवदेवमथाच्युतम्  ॥ १,२५.२ ॥  
चतुर्बाहुमुदाराङ्गं कालमेघसमप्रभम्  ।  
किरीटिनं शार्ङ्गपाणि श्रीवत्साङ्कितवक्षसम्  ॥ १,२५.३ ॥  
दीर्घबाहुं विशालाक्षं पीतवाससमच्युतम्  ।  
दधानमुरसा मालां वैजयन्तीमनुत्तमाम्  ॥ १,२५.४ ॥  
भ्राजमानं श्रिया दिव्यं युवानमतिकोमलम्  ।  
पद्माङ्घ्रिनयनं चारु सुस्मितं सुगतिप्रदम्  ॥ १,२५.५ ॥  
कदाचित्तत्र लीलार्थं देवकीनन्दवर्धनः  ।  
भ्राजमानः श्रीया कृष्णश्चचार गिरिकन्दरे  ॥ १,२५.६ ॥  
गन्धर्वाप्सरसां मुख्या नागकन्याश्च कृत्स्नशः  ।  
सिद्धा यक्षाश्च गन्धर्वास्तत्र तत्र जगन्मयम्  ॥ १,२५.७ ॥  
दृष्ट्वाश्चर्यं परं गत्वा हर्षादुत्फुल्लोचनाः  ।  
मुमुचुः पुष्पवर्षाणि तस्य मूर्ध्नि महात्मनः  ॥ १,२५.८ ॥  
गन्धर्वकन्यका दिव्यास्तद्वदप्सरसां वराः  ।  
दृष्ट्वा चकमिरे कृष्णं स्त्रस्तवस्त्रविभूषणाः  ॥ १,२५.९ ॥  
काश्चिद्गायन्ति विविधां गीतिं गीतविशारदाः  ।  
सम्प्रेक्ष्य देवकीसूनुं सुन्दर्यः काममोहिताः  ॥ १,२५.१० ॥  
काश्चिद्विलासबहुला नृत्यन्ति स्म तदग्रतः  ।  
सम्प्रेक्ष्य संस्थिताः काश्चित्पपुस्तद्वदनामृतम्  ॥ १,२५.११ ॥  
काश्चिद्भूषणवर्याणि स्वाङ्गादादाय सादरम्  ।  
भूषयाञ्चक्रिरे कृष्णं कामिन्यो लोकभूषणम्  ॥ १,२५.१२ ॥  
काश्चिद्भूषणवर्याणि समादाय तदङ्गतः  ।  
स्वात्मानं बूषयामासुः स्वात्मगैरपि माधवम्  ॥ १,२५.१३ ॥  
काश्चिदागत्य कृष्णस्य समीपं काममोहिताः  ।  
चुचुम्बुर्वदनाम्भोजं हरेर्मुग्धमृगेक्षणाः  ॥ १,२५.१४ ॥  
प्रगृह्य काश्चिद्गोविन्दं करेण भवनं स्वकम्  ।  
प्रापयामासुर्लोकादिं मायया तस्य मोहिताः  ॥ १,२५.१५ ॥  
तासां स भगवान् कृष्णः कामान् कमललोचनः  ।  
बहूनि कृत्वा रूपाणि पूरयामास लीलया  ॥ १,२५.१६ ॥  
एवं वै सुचिरं कालं देवदेवपुरे हरिः  ।  
रेमे नारायणः श्रीमान्मायया मोहयञ्जगत् ॥ १,२५.१७ ॥  
गते बहुतिथे काले द्वारवत्यां निवासिनः  ।  
बभूवुर्विह्वला भीता गोविन्दविरहे जनाः  ॥ १,२५.१८ ॥  
ततः सुपर्णो बलवान् पूर्वमेव विसजितः  ।  
कृष्णेन मार्गमाणस्तं हिमवन्तं ययौ गिरिम्  ॥ १,२५.१९ ॥  
अदृष्ट्वा तत्र गोविन्दं प्रणम्य शिरसा मुनिम्  ।  
आजगामोपमन्युं तं पुरीं द्वारवतीं पुनः  ॥ १,२५.२० ॥  
तदन्तरे महादैत्या राक्षसाश्चातिभीषणाः  ।  
आजग्मुर्द्वारकां शुभ्रां भीषयन्तः सहस्त्रशः  ॥ १,२५.२१ ॥  
स तान् सुपर्णो बलवान् कृष्णतुल्यपराक्रमः  ।  
हत्वा युद्धेन महता रक्षति स्म पुरीं शुभाम्  ॥ १,२५.२२ ॥  
एतस्मिन्नेव काले तु नारदो भगवानृषिः  ।  
दृष्ट्वा कैलासशिखरे कृष्णं द्वारवतीं गतः  ॥ १,२५.२३ ॥  
तं दृष्ट्वा नारदमृषिं सर्वे तत्र निवासिनः  ।  
प्रोचुर्नारायणो नाथः कुत्रास्ते भगवान् हरिः  ॥ १,२५.२४ ॥  
स तानुवाच भगवान् कैलसशिखरे हरिः  ।  
रमतेऽद्य महायोगीं तं दृष्ट्वाहमिहागतः  ॥ १,२५.२५ ॥  
तस्योपश्रुत्य वचनं सुपर्णः पततां वरः  ।  
जगामाकाशगो विप्राः कैलासं गिरिमुत्तमम्  ॥ १,२५.२६ ॥  
ददर्श देवकीसूनुं भवने रत्नमण्डिते  ।  
वरासनस्थं गोविन्दं देवदेवान्तिके हरिम्  ॥ १,२५.२७ ॥  
उपास्यमानममरैर्दिव्यस्त्रीभिः समन्ततः  ।  
महादेवगणैः सिद्धैर्योगिभिः परिवारितम्  ॥ १,२५.२८ ॥  
प्रणम्य दण्डवद्भूमौ सुपर्णः शङ्करं शिवम्  ।  
निवेदयामास हरेः प्रवृत्तिं द्वारके पुरे  ॥ १,२५.२९ ॥  
ततः प्रणम्य शिरसा शङ्करं नीललोहितम्  ।  
आजगाम पुरीं कृष्णः सोऽनुज्ञातो हरेण तु  ॥ १,२५.३० ॥  
आरुह्य कश्यपसुतं स्त्रीगणैरभिपूजितः  ।  
वचोभिरमृतास्वादैर्मानितो मधुसूदनः  ॥ १,२५.३१ ॥  
वीक्ष्य यान्तममित्रघ्नं गन्धर्वाप्सरसां वराः  ।  
अन्वगच्छन्महोयोगं शङ्खचक्रगदाधरम्  ॥ १,२५.३२ ॥  
विसर्जयित्वा विश्वात्मा सर्वा एवाङ्गना हरिः  ।  
ययौ स तूर्णं गोविन्दो दिव्यां द्वारवतीं पुरीम्  ॥ १,२५.३३ ॥  
गते मुररिपौ नैव कामिन्यो मुनिपुङ्गवाः  ।  
निशेव चन्द्ररहिता विना तेन चकाशिरे  ॥ १,२५.३४ ॥  
श्रुत्वा पौरजनास्तूर्णं कृष्णागमनमुत्तमम्  ।  
मण्डयाञ्चक्रिरे दिव्यां पुरीं द्वारवतीं शुभाम्  ॥ १,२५.३५ ॥  
पताकाभिर्विशालाभिर्ध्वजै रत्नपरिष्कृतैः  ।  
लाजादिभिः पुरीं रम्यां भूषयाञ्चक्रिरे तदा  ॥ १,२५.३६ ॥  
अवादयन्त विविधान् वादित्रान्मधुरस्वनान्  ।  
शङ्खान् सहस्त्रशो दध्मुर्वोणावादान् वितेनिरे  ॥ १,२५.३७ ॥  
प्रविष्टमात्रे गोविन्दे पुरीं द्वारवतीं शुभाम्  ।  
अगायन्मधुरं गानं स्त्रियो यौवनशालिनः  ॥ १,२५.३८ ॥  
दृष्ट्वा ननृतुरीशानं स्थिताः प्रासादमूर्धसु  ।  
मुमुचुः पुष्पवर्षाणि वसुदेवसुतोपरि  ॥ १,२५.३९ ॥  
प्रविश्य भवनं कृष्ण आशीर्वादाभिवर्धितः  ।  
वरासने महायोगी भाति देवीभिरन्वितः  ॥ १,२५.४० ॥  
सुरम्ये मण्डपे शुभ्रे शङ्खाद्यैः परिवारितः  ।  
आत्मजैरभितो मुख्यैः स्त्रीसहस्त्रैश्च संवृतः  ॥ १,२५.४१ ॥  
तत्रासनवरे रम्ये जाम्बवत्या सहाच्युतः  ।  
भ्राजते मालया देवो यथा देव्या समन्वितः  ॥ १,२५.४२ ॥  
आजग्मुर्देवगन्धर्वा द्रष्टुं लोकादिमव्ययम्  ।  
महर्षयः पूर्वजाता मार्कण्डेयादयो द्विजाः  ॥ १,२५.४३ ॥  
ततः स भगवान् कृष्णो मार्कण्डेयं समागतम्  ।  
ननामोत्थाय शिरसा स्वासनं च ददौ हरिः  ॥ १,२५.४४ ॥  
सम्पूज्य तानृषिगणान् प्रणामेन महाभुजः  ।  
विसर्जयामास हरिर्दत्त्वा तदभिवाञ्छितान्  ॥ १,२५.४५ ॥  
तदा मध्याह्नसमये देवदेवः स्वयं हरिः  ।  
स्नात्वा शुक्लाम्बरो भानुमुपतिष्ठत्कृताञ्जलिः  ॥ १,२५.४६ ॥  
जजाप जाप्यं विधिवत्प्रेक्षमाणो दिवाकरम्  ।  
तर्पयामास देवेशो देवेशो देवान्मुनिगणान् पितॄन्  ॥ १,२५.४७ ॥  
प्रविश्य देवभवनं मार्कण्डेयेन चैव हि  ।  
पूजयामास लिङ्गस्थं भूतेशं भूतिभूषणम्  ॥ १,२५.४८ ॥  
समाप्य नियमं सर्वं नियन्तासौ नृणां स्वयम्  ।  
भोजयित्वा मुनिवरं ब्राह्मणानभिपूज्य च  ॥ १,२५.४९ ॥  
कृत्वात्मयोगं विप्रेन्द्रा मार्कण्डेयेन चाच्युतः  ।  
कथाः पौराणिकीः पुण्याश्चक्रे पुत्रादिभिर्वृतः  ॥ १,२५.५० ॥  
अथैतत्सर्वमखिलं दृष्ट्वा कर्म महामुनिः  ।  
मार्कण्डेयो हसन् कृष्णं बभाषे मधुरं वचः  ॥ १,२५.५१ ॥  
मार्कण्डेय उवाच  
कः समाराध्यते देवो भवता कर्मभिः शुभैः  ।  
ब्रूहि त्वं कर्मभिः पूज्यो योगिनां ध्येय एव च  ॥ १,२५.५२ ॥  
त्वं हि तत्परमं ब्रह्म निर्वाणममलं पदम्  ।  
भारावतरणार्थाय जातो वृष्णिकुले प्रभुः  ॥ १,२५.५३ ॥  
तमब्रवीन्महाबाहुः कृष्णो ब्रह्मविदां वरः  ।  
शृण्वतामेव पुत्राणां सर्वेषां प्रहसन्निव  ॥ १,२५.५४ ॥  
भवता कथितं सर्वं तथ्यमेव न संशयः  ।  
तथापि देवमीशानं पूजयामि सनातनम्  ॥ १,२५.५५ ॥  
न मे विप्रास्ति कर्तव्यं नानवाप्तं कथञ्चन  ।  
पूजयामि तथापीशं जानन्नैतत्परं शिवम्  ॥ १,२५.५६ ॥  
न वै पश्यन्ति तं देवं मायया मोहिता जनाः  ।  
ततोऽहं स्वात्मनो मूलं ज्ञापयन् पूजयामि तम्  ॥ १,२५.५७ ॥  
न च लिङ्गार्चनात्पुण्यं लोकेस्मिन् भीतिनाशनम्  ।  
तथा लिङ्गे हितायैषां लोकानां पूजयेच्छिवम्  ॥ १,२५.५८ ॥  
योऽहं तल्लिङ्गमित्याहुर्वेदवादविदो जनाः  ।  
ततोऽहमात्ममीशानं पूजयाम्यात्मनैव तु  ॥ १,२५.५९ ॥  
तस्यैव परमा मूर्तिस्तन्मयोऽहं न संशयः  ।  
नावयोर्द्यिते भेदो वेदेष्वेवं विनिश्चयः  ॥ १,२५.६० ॥  
एष देवो महादेवः सदा संसारभीरुभिः  ।  
ध्येयः पूज्यश्च वन्द्यश्च ज्ञेयो लिङ्गे महेश्वरः  ॥ १,२५.६१ ॥  
किं तल्लिङ्गं सुरश्रेष्ठ लिङ्गे सम्पूज्यते च कः  ।  
ब्रूहि कृष्ण विशालाक्ष गहनं ह्येतदुत्तमम्  ॥ १,२५.६२ ॥  
अव्यक्तं लिङ्गमित्याहुरानन्दं ज्योतिरक्षरम्  ।  
वेदा महेस्वरं देवमाहुर्लिङ्गिनमव्ययम्  ॥ १,२५.६३ ॥  
पुरा चैकार्णवे घोरे नष्टे स्थावरजङ्गमे  ।  
प्रबोधार्थं ब्रह्मणो मे प्रादुर्भूतः स्वयं शिवः  ॥ १,२५.६४ ॥  
तस्मात्कालात्समारभ्य ब्रह्मा चाहं सदैव हि  ।  
पूजयावो महादेवं लोकानां हितकाम्यया  ॥ १,२५.६५ ॥  
कथं लिङ्गमभूत्पूर्वमैश्वरं परमं पदम्  ।  
प्रबोधार्थं स्वयं कृष्ण वक्तुमर्हसि साम्प्रतम्  ॥ १,२५.६६ ॥  
आसोदेकार्णवं घोरमविभागं तमोमयम्  ।  
मध्ये चैकार्णवे तस्मिन् शङ्खचक्रगदाधरः  ॥ १,२५.६७ ॥  
सहस्त्रशीर्षा भूत्वाहं सहस्त्राक्षः सहस्त्रपात्  
सहस्त्रबाहुर्युक्तात्मा शयितोऽहं सनातनः  ॥ १,२५.६८ ॥  
एतस्मिन्नन्तरे दूरता पश्यमि ह्यमितप्रभम्  ।  
कोटिसूर्यप्रतीकाशं भ्राजमानं श्रियावृतम्  ॥ १,२५.६९ ॥  
चतुर्वरक्त्रं महायोगं पुरुषं काञ्चनप्रभम्  ।  
कृष्णाजिरधरं देवमृग्यजुः सामभिः स्तुतम्  ॥ १,२५.७० ॥  
निमेषमात्रेण स मां प्राप्तो योगविदां वरः  ।  
व्याजहार स्वयं ब्रह्मा स्मयमानो महाद्युतिः  ॥ १,२५.७१ ॥  
कस्त्वं कुतो वा किं चेह तिष्ठसे वह मे प्रभो  ।  
अहं कर्ता हि लोकानां स्वयम्भूः प्रपितामहः  ॥ १,२५.७२ ॥  
एवमुक्तस्तदा तेन ब्रह्मणाहमुवाच ह  ।  
अहं कर्तास्मि लोकानां संहर्ता च पुनः पुनः  ॥ १,२५.७३ ॥  
एवं विवादे वितते मायया परमेष्ठिनः  ।  
प्रबोधार्थं परं लिङ्गं प्रादुर्भूतं शिवात्मकम्  ॥ १,२५.७४ ॥  
कालानलसमप्रख्यं ज्वालामालासमाकुलम्  ।  
क्षयवृद्धिविनिर्मुक्तमादिमध्यान्तवर्जितम्  ॥ १,२५.७५ ॥  
ततो मामाह भगवानधो गच्छ त्वमाशु वै  ।  
अन्तमस्य विजानीम ऊर्ध्वं गच्छेऽहमित्यजः  ॥ १,२५.७६ ॥  
तदाशु समयं कृत्वा गतावूर्ध्वमधश्च द्वौ  ।  
पितामहोऽप्यहं नान्तं ज्ञातवन्तौ समाः शतम्  ॥ १,२५.७७ ॥  
ततो विस्मयमापन्नौ भीतौ देवस्य शूलिनः  ।  
मायया मोहितौ तस्य ध्यायन्तौ विश्वमीश्वरम्  ॥ १,२५.७८ ॥  
प्रोच्चारन्तौ महानादमोङ्कारं परमं पदम्  ।  
प्रह्वाञ्जलिपुटोपेतौ शम्भुं तुष्टुवतुः परम्  ॥ १,२५.७९ ॥  
ब्रह्मविष्णू ऊचतुः  ।  
अनादिमलसंसाररोगवैद्याय शम्भवे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८० ॥  
प्रलयार्णवसंस्थाय प्रलयोद्भूतिहेतवे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८१ ॥  
ज्वालामालावृताङ्गाय ज्वलनस्तम्भरूपिणे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८२ ॥  
आदिमध्यान्तहीनाय स्वबावामलदीप्तये  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८३ ॥  
महादेवाय महते ज्योतिषेऽनन्ततेजसे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८४ ॥  
प्रधानपुरुषेशाय व्योमरूपाय वेधसे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८५ ॥  
निर्विकाराय सत्याय नित्यायामलतेजसे  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८६ ॥  
वेदान्तसाररूपाय कालरूपाय धीमते  ।  
नमः शिवाय शान्ताय ब्रह्मणे लिङ्गमूर्तये  ॥ १,२५.८७ ॥  
एवं संस्तूयमानस्तु व्यक्तो भूत्वा महेश्वरः  ।  
भाति देवो महायोगी सूर्यकोटिसमप्रभः  ॥ १,२५.८८ ॥  
वक्त्रकोटिसहस्त्रेण ग्रसमान इवाम्बरम्  ।  
सहस्त्रहस्तचरणः सूर्यसोमाग्निलोचनः  ॥ १,२५.८९ ॥  
पिनाकपाणिर्भगवान् कृत्तिवासास्त्रिशूलभृत् ।  
व्यालयज्ञोपवीतश्च मेघदुन्दुभिनिः स्वनः  ॥ १,२५.९० ॥  
अथोवाच महादेवः प्रीतोऽहं सुरसत्तमौ  ।  
पश्येतं मां महादेवं भयं सर्वं प्रमुच्यताम्  ॥ १,२५.९१ ॥  
युवां प्रसूतौ गात्रेभ्यो मम पूर्वं सनातनौ  ।  
अयं मे दक्षिणे पार्श्वे ब्रह्मा लोकपितामहः  ।  
वामपार्श्वे च मे विष्णुः पालको हृदये हरः  ॥ १,२५.९२ ॥  
प्रीतोऽहं युवयोः सम्यक्वरं दद्मि यथेप्सितम्  ।  
एवमुक्त्वाथ मां देवो महादेवः स्वयं शिवः  ।  
आलिङ्ग्य देवं ब्रह्माणं प्रसादाभिमुखोऽभवत् ॥ १,२५.९३ ॥  
ततः प्रहृष्टमनसौ प्रणिपत्य महेश्वरम्  ।  
ऊचतुः प्रेक्ष्य तद्वक्त्रं नारायणपितामहौ  ॥ १,२५.९४ ॥  
यदि प्रीतिः समुत्पन्ना यदि देयो वरश्च नौ  ।  
भक्तिर्भवतु नौ नित्यं त्वयि देव महेश्वरे  ॥ १,२५.९५ ॥  
ततः स भगवानीशः प्रहसन् परमेश्वरः  ।  
उवाच मां महादेवः प्रीतः प्रीतेन चेतसा  ॥ १,२५.९६ ॥  
देव उवाच  
प्रलयस्थितिसर्गाणां कर्ता त्वं धरणीपते  ।  
वत्स वत्स हरे विश्वं पालयैतच्चराचरम्  ॥ १,२५.९७ ॥  
त्रिधा भिन्नोऽस्म्यहं विष्णो ब्रह्मविष्णुहराख्यया  ।  
सर्गरक्षालयगुणैर्निर्गुणोऽपि निरञ्जनः  ॥ १,२५.९८ ॥  
सम्मोहं त्यज भो विष्णो पालयैनं पितामहम्  ।  
भविष्यत्येष भगवांस्तव पुत्रः सनातनः  ॥ १,२५.९९ ॥  
अहं च भवतो वक्त्रात्कल्पादौ घोररूपधृक् ।  
शूलपाणिर्भविष्यामि क्रोधजस्तव पुत्रकः  ॥ १,२५.१०० ॥  
एवमुक्त्वा महादेवो ब्रह्माणं मुनिसत्तम  ।  
अनुगृह्य च मां देवस्तत्रैवान्तरधीयत  ॥ १,२५.१०१ ॥  
ततः प्रभृति लोकेषु लिङ्गार्चा सुप्रतिष्ठिता  ।  
लिङ्ग तल्लयनाद्ब्रह्मन् ब्रह्मणः परमं वपुः  ॥ १,२५.१०२ ॥  
एतल्लिङ्गस्य माहात्म्यं भाषितं ते मयानघ  ।  
एतद्बुध्यन्ति योगज्ञा न देवा न च दानवाः  ॥ १,२५.१०३ ॥  
एतद्धि परमं ज्ञानमव्यक्तं शिवसञ्ज्ञितम्  ।  
येन सूक्ष्ममचिन्त्यं तत्पश्यन्ति ज्ञान वक्षुषः  ॥ १,२५.१०४ ॥  
तस्मै भगवते नित्यं नमस्कारं प्रकुर्महे  ।  
महादेवाय रुद्राय देवदेवाय लिङ्गिने  ॥ १,२५.१०५ ॥  
नमो वेदरहस्याय नीलकण्ठाय वै नमः  ।  
विभीषणाय शान्ताय स्थाणवे हेतवे नमः  ॥ १,२५.१०६ ॥  
ब्रह्मणे वामदेवाय त्रिनेत्राय महीयसे  ।  
शङ्कराय महेशाय गिरीशाय शिवाय च  ॥ १,२५.१०७ ॥  
नमः कुरुष्व सततं ध्यायस्व मनसा हरम्  ।  
संसारसागरादस्मादचिरादुत्तरिष्यसि  ॥ १,२५.१०८ ॥  
एवं स वासुदेवेन व्याहृतो मुनिपुङ्गवः  ।  
जगाम मनसा देवमीशानं विश्वतोमुखम्  ॥ १,२५.१०९ ॥  
प्रणम्य शिरसा कृष्णमनुज्ञातो महामुनिः  ।  
जगाम चेप्सितं देशं देवदेवस्य शूलिनः  ॥ १,२५.११० ॥  
य इमं श्रावयेन्नित्यं लिङ्गाध्यायमनुत्तमम्  ।  
शृणुयाद्वा पठेद्वापि सर्वपापैः प्रमुच्यते  ॥ १,२५.१११ ॥  
श्रुत्वा सकृदपि ह्येतत्तपश्चरणमुत्तमम्  ।  
वासुदेवस्य विप्रेन्द्राः पापं मुञ्चिति मानवः  ॥ १,२५.११२ ॥  
जपेद्वाहरहर्नित्यं ब्रह्मलोके महीयते  ।  
एवमाह महायोगी कृष्णद्वैपायनः प्रभुः  ॥ १,२५.११३ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चविंशोऽध्यायः  
ततो लब्धवरः कृष्णो जाम्बवत्यां महेश्वरात् ।  
अजीजनन्महात्मानं साम्बमात्मजमुत्तमम्  ॥ १,२६.१ ॥  
प्रद्युम्नस्याप्यभूत्पुत्रो ह्यनिरुद्धो महाबलः  ।  
तावुभौ गुणसम्पन्नौ कृष्णस्यैवापरे तनू  ॥ १,२६.२ ॥  
हत्वा च कंसं नरकमन्यांश्च शतशोऽसुरान्  ।  
विजित्य लीलया शक्रं जित्वा बाणं महासुरम्  ॥ १,२६.३ ॥  
स्थापयित्वा जगत्कृत्स्नं लोके धर्मांश्च शाश्वतान्  ।  
चक्रे नारायणो गन्तुं स्वस्थानं बुद्धिमुत्तमाम्  ॥ १,२६.४ ॥  
एतस्मिन्नन्तरे विप्रा भृग्वाद्याः कृष्णमीश्वरम्  ।  
आजग्मुर्द्वारकां द्रष्टुं कृतकार्यं सनातनम्  ॥ १,२६.५ ॥  
स तानुवाच विश्वात्मा प्रणिपत्याभिपूज्य च  ।  
आसनेषूपविष्टान् वै सह रामेण धीमता  ॥ १,२६.६ ॥  
गमिष्ये तत्परं स्थानं स्वकीयं विष्णुसञ्ज्ञितम्  ।  
कृतानि सर्वकार्याणि प्रसीदध्वं मुनीश्वराः  ॥ १,२६.७ ॥  
इदं कलियुगं घोरं सम्प्राप्तमधुनाशुभम्  ।  
भविष्यन्ति जनाः सर्वे ह्यस्मिन् पापानुवर्तिनः  ॥ १,२६.८ ॥  
प्रवर्तयध्वं मज्ज्ञानं ब्राह्मणानां हितावहम्  ।  
येनेमे कलिजैः पापैर्मुच्यन्ते हि द्विजोत्तमाः  ॥ १,२६.९ ॥  
ये मां जनाः संस्मरन्ति कलौ सकृदपि प्रभुम्  ।  
तेषां नश्यतु तत्पापं भक्तानां पुरुषोत्तमे  ॥ १,२६.१० ॥  
येर्ऽचयिष्यन्तिमां भक्त्या नित्यं कलियुगे द्विजाः  ।  
विधाना वेददृष्टेन ते गमिष्यन्ति तत्पदम्  ॥ १,२६.११ ॥  
ये ब्राह्मणा वंशजाता युष्माकं वै सहस्त्रशः  ।  
तेषां नारायणे भक्तिर्भविष्यति कलौ युगे  ॥ १,२६.१२ ॥  
परात्परतरं यान्ति नारायणपरायणाः  ।  
न ते तत्र गमिष्यन्ति ये द्विषन्ति महेश्वरम्  ॥ १,२६.१३ ॥  
ध्यानं होमं तपस्तप्तं ज्ञानं यज्ञादिको विधिः  ।  
तेषां विनश्यति क्षिप्रं ये निन्दन्ति पिनाकिनम्  ॥ १,२६.१४ ॥  
यो मां समाश्रयेन्नित्यमेकान्तं भावमाश्रितः  ।  
विनिन्द्य देवमीशानं स याति नरकायुतम्  ॥ १,२६.१५ ॥  
तस्मात्सा परिहर्तव्या निन्दा पशुपतौ द्विजाः  ।  
कर्मणा मनसा वाचा तद्भक्तेष्वपि यत्नतः  ॥ १,२६.१६ ॥  
ये तु दक्षाध्वरे शप्ता दधीयेन द्विजोत्तमाः  ।  
भविष्यन्ति कलौ भक्तैः परिहार्याः प्रयत्नतः  ॥ १,२६.१७ ॥  
द्विषन्तो देवमीशानं युष्माकं वंशसम्भवाः  ।  
शप्ताश्च गौतमेनोर्व्यां न सम्भाष्या द्विजोत्तमैः  ॥ १,२६.१८ ॥  
इत्येवमुक्ताः कृष्णेन सर्व एव महर्षयः  ।  
ओमित्युक्त्वा ययुस्तूर्णंस्वानि स्थानानि सत्तमाः  ॥ १,२६.१९ ॥  
ततो नारायणः कृष्णो लीलयैव जगन्मयः  ।  
संहृत्य स्वकुलं सर्वं ययौ तत्परमं पदम्  ॥ १,२६.२० ॥  
इत्येष वः समासेन राज्ञां वंशोऽनुकीर्तितः  ।  
न शक्यो विस्तराद्वक्तुं किं भूयः श्रोतुमिच्छथ  ॥ १,२६.२१ ॥  
यः पठेच्छृणुयाद्वापि वंशानां कथनं शुभम्  ।  
सर्वपापविनिर्मुक्तः स्वर्गलोके महीयते  ॥ १,२६.२२ ॥  
इति श्रीकूर्मपुराणे षट्साहस्त्र्यां संहितायां पूर्वविभागे षड्विंशोऽध्यायः  
कृतं त्रेता द्वापरं च कलिश्चेति चतुर्युगम्  ।  
एषां स्वभावं सूताद्य कथयस्व समासतः  ॥ १,२७.१ ॥  
गते नारायणे कृष्णे स्वमेव परमं पदम्  ।  
पार्थः परमधर्मात्मा पाण्डवः शत्रुतापनः  ॥ १,२७.२ ॥  
कृत्वा चेवोत्तरविधिं शोकेन महतावृतः  ।  
अपश्यत्पथि गच्छन्तं कृष्णद्वैपायनं मुनिम्  ॥ १,२७.३ ॥  
शिष्यैः प्रशिष्यैरभितः संवृतं ब्रह्मवादिनम्  ।  
पपात दण्डवद्भूमौ त्यक्त्वा शोकं तदार्ऽजुनः  ॥ १,२७.४ ॥  
उवाच परमप्रीतः कस्माद्देशान्महामुने  ।  
इदानीं गच्छसि क्षिप्रं कं वा देशं प्रति प्रभो  ॥ १,२७.५ ॥  
सन्दर्शनाद्वै भवतः शोको मे विपुलो गतः  ।  
इदानीं मम यत्कार्यं ब्रूहि पद्मदलेक्षण  ॥ १,२७.६ ॥  
तमुवाच महायोगी कृष्णद्वैपायनः स्वयम्  ।  
उपविश्य नदीतिरे शिष्यैः परिवृतो मुनिः  ॥ १,२७.७ ॥  
इदं कलियुगं घोरं सम्प्राप्तं पाण्डुनन्दन  ।  
ततो गच्छामि देवस्य वाराणसीं महापुरीम्  ॥ १,२७.८ ॥  
अस्मिन् कलियुगे घोरे लोकाः पापानुवर्तिनः  ।  
भविष्यन्ति महापापा वर्णाश्रमविवर्जिताः  ॥ १,२७.९ ॥  
नान्यत्पश्यामि जन्तूनाम्मुक्त्वा वाराणसीं पुरीम्  ।  
सर्वपापप्रशमनं प्रायश्चित्तं कलौ युगे  ॥ १,२७.१० ॥  
कृतं त्रेता द्वापरं च सर्वेष्वेतेषु वै नराः  ।  
भविष्यन्ति महात्मानो धार्मिकाः सत्यवादिनः  ॥ १,२७.११ ॥  
त्वं हि लोकेषु विख्यातो धृतिमाञ्जनवत्सलः  ।  
पालयाद्य परं धर्मं स्वकीयं मुच्यसे भयात् ॥ १,२७.१२ ॥  
एवमुक्तो भगवता पार्थः परपुरञ्जयः  ।  
पृष्टवान् प्रणिपत्यासौ युगधर्मान् द्विजोत्तमाः  ॥ १,२७.१३ ॥  
तस्मै प्रोवाच सकलं मुनिः सत्यवतीसुतः  ।  
प्रणम्य देवमीशानं युगधर्मान् सनातनान्  ॥ १,२७.१४ ॥  
वक्ष्यामि ते समासेन युगधर्मान्नरेश्वर  ।  
न शक्यते मया पार्थ विस्तरेणाभिभाषितुम्  ॥ १,२७.१५ ॥  
आद्यं कृतयुगं प्रोक्तं ततस्त्रेतायुगं बुधैः  ।  
तृतीयं द्वापरं पार्थ चतुर्थं कलिरुच्यते  ॥ १,२७.१६ ॥  
ध्यानं परं कृतयुगे त्रेतायां ज्ञानमुच्यते  ।  
द्वापरे यज्ञमेवाहुर्दानमेव कलौ युगे  ॥ १,२७.१७ ॥  
ब्रह्मा कृतयुगे देवस्त्रेतायां भगवान् रविः  ।  
द्वापरे दैवतं विष्णुः कलौ रुद्रो महेश्वरः  ॥ १,२७.१८ ॥  
ब्रह्मा विष्णुस्तथा सूर्यः सर्व एव कलिष्वपि  ।  
पूज्यते भगवान् रुद्रश्चतुर्ष्वपि पिनाकधृक् ॥ १,२७.१९ ॥  
आद्ये कृतयुगे धर्मश्चतुष्पादः सनातनः  ।  
त्रेतायुगे त्रिपादः स्याद्द्विपादो द्वापरे स्थितः  ।  
त्रिपादहीनस्तिष्ये तु सत्तामात्रेण तिष्ठति  ॥ १,२७.२० ॥  
कृते तु मिथुनोत्पत्तिर्वृत्तिः साक्षाद्रसोल्लसा  ।  
प्रजास्तृप्ताः सदा सर्वाः सदानन्दाश्च भोगिनः  ॥ १,२७.२१ ॥  
अधमोत्तमत्वं नास्त्यासां निर्विशेषाः पुरञ्जय  ।  
तुल्यमायुः सुखं रूपं तासां तस्मिन् कृते युगे  ॥ १,२७.२२ ॥  
विशोकाः सत्त्वबहुला एकान्तबहुलास्तथा  ।  
ध्याननिष्ठास्तपोनिष्ठा महादेवपरायणाः  ॥ १,२७.२३ ॥  
ता वै निष्कामचारिण्यो नित्यं मुदितमानसाः  ।  
पर्वतोदधिवासिन्यो ह्यनिकेतः परन्तप  ॥ १,२७.२४ ॥  
रसोल्लासा कालयोगात्त्रेताख्ये नश्यते ततः  ।  
तस्यां सिद्धौ प्रणष्टायामन्या सिद्धिरवर्तत  ॥ १,२७.२५ ॥  
अपां सौक्ष्म्ये प्रतिहते तदा मेघात्मना तु वै  ।  
मेघेभ्यः स्तनयित्नुभ्यः प्रवृत्तं वृष्टिसर्जनम्  ॥ १,२७.२६ ॥  
सकृदेव तया वृष्ट्या संयुक्ते पृथिवीतले  ।  
प्रादुरासंस्तदा तासां वृक्षा वै गृहसञ्ज्ञिताः  ॥ १,२७.२७ ॥  
सर्वप्रत्युपयोगस्तु तासां तेभ्यः प्रजायते  ।  
वर्तयन्ति स्म तेभ्यस्तास्त्रेतायुगमुखे प्रजाः  ॥ १,२७.२८ ॥  
ततः कालेन महता तासामेव विपर्यतात् ।  
रागलोभात्मको भावस्तदा ह्याकस्मिकोऽभवत् ॥ १,२७.२९ ॥  
विपर्ययेण तासां तु तेन तत्कालभाविना  ।  
प्रणश्यन्ति ततः सर्वे वृक्षास्ते गृहसञ्ज्ञिताः  ॥ १,२७.३० ॥  
ततस्तेषु प्रनष्टेषु विभ्रान्ता मैथुनोद्भवाः  ।  
अभिध्यायन्ति तां सिद्धिं सत्याभिध्यायिनस्तदा  ॥ १,२७.३१ ॥  
प्रादुर्बभूवुस्तासां तु वृक्षास्ते गृहसञ्ज्ञिताः  ।  
वस्त्राणि ते प्रसूयन्ते फलान्याभरणानि च  ॥ १,२७.३२ ॥  
तेष्वेव जायते तासां गन्धवर्णरसान्वितम्  ।  
अमाक्षिकं महावीर्यं पुटके पुटके मधु  ॥ १,२७.३३ ॥  
तेन ता वर्तयन्ति स्म त्रेतायुगमुखे प्रिजाः  ।  
हृष्टपुष्टास्तया सिद्ध्या सर्वा वै विगतज्वराः  ॥ १,२७.३४ ॥  
ततः कालान्तरेणैव पुनर्लोभावृतास्तदा  ।  
वृक्षांस्तान् पर्यगृह्णन्त मधु चामाक्षिकं बलात् ॥ १,२७.३५ ॥  
तासां तेनापचारेण पुनर्लोभकृतेन वै  ।  
प्रणष्टामधुना सार्धं कल्पवृक्षाः क्वचित्क्वचित् ॥ १,२७.३६ ॥  
शीतवर्षातपैस्तीव्रै स्ततस्ता दुः खिता भृशम्  ।  
द्वन्द्वैः सम्पीड्यमानास्तु चक्रुरावरणानि च  ॥ १,२७.३७ ॥  
कृत्वा द्वन्द्वप्रतीघातान् वार्तोपायमचिन्तयन्  ।  
नष्टेषु मधुना सार्धं कल्पवृक्षेषु वै तदा  ॥ १,२७.३८ ॥  
ततः प्रादुर्बभौ तासां सिद्धिस्त्रेतायुगे पुनः  ।  
वार्तायाः साधिका ह्यन्या वृष्टिस्तासां निकामतः  ॥ १,२७.३९ ॥  
तासां वृष्ट्यूदकानीह यानि निम्नैर्गतानि तु  ।  
अवहन् वृष्टिसन्तत्या स्त्रोतः स्थानानि निम्नगाः  ॥ १,२७.४० ॥  
ये पुनस्तदपां स्तोका आपन्नाः पृथिवीतले  ।  
अपां भूणेश्च संयोगादोषध्यस्तास्तदाभवन्  ॥ १,२७.४१ ॥  
अफालकृष्टाश्चानुप्ता ग्राम्यारण्याश्चतुर्दश  ।  
ऋतुपुष्पफलैश्चैव वृक्षगुल्माश्च जज्ञिरे  ॥ १,२७.४२ ॥  
ततः प्रादुरभूत्तासां रागो लोभश्च सर्वशः  ।  
अवश्यं भाविनार्ऽथे न त्रेतायुगवशेन वै  ॥ १,२७.४३ ॥  
ततस्ताः पर्यगृह्णन्त नदीक्षेत्राणि पर्वतान्  ।  
वृक्षगुल्मौषधीश्चैव प्रसह्य तु यथाबलम्  ॥ १,२७.४४ ॥  
विपर्ययेण तासां ता ओषध्यो विविशुर्महीम्  ।  
पितामहनियोगेन दुदोह पृथिवीं पृथुः  ॥ १,२७.४५ ॥  
ततस्ता जगृहुः सर्वा अन्योन्यं क्रोधमूर्छिताः  ।  
वसुदारधनाद्यांस्तु बलात्कालबलेन तु  ॥ १,२७.४६ ॥  
मर्यादायाः प्रतिष्ठार्थं ज्ञात्वैतद्भगवानजः  ।  
ससर्ज क्षत्रियान् ब्रह्मा ब्राह्मणानां हिताय च  ॥ १,२७.४७ ॥  
वर्णाश्रमव्यवस्थां च त्रेतायां कृतवान् प्रभुः  ।  
यज्ञप्रवर्तनं चैव पशुहिंसाविवर्जितम्  ॥ १,२७.४८ ॥  
द्वापरेष्वथ विद्यन्ते मतिभेदाः सदा नृणाम्  ।  
रागो लोभस्तथा युद्धं तत्त्वानामविनिश्चयः  ॥ १,२७.४९ ॥  
एको वेदश्चतुष्पादस्त्रेतास्विह विधीयते  ।  
वेदव्यासैश्चतुर्धा तु व्यस्यते द्वापरादिषु  ॥ १,२७.५० ॥  
ऋषिपुत्रैः पुनर्भेदाद्भिद्यन्ते दृष्टिविभ्रमैः  ।  
मन्त्रब्राह्मणविन्यासैः स्वरवर्णविपर्ययैः  ॥ १,२७.५१ ॥  
संहिता ऋग्यजुः साम्नां संहन्यन्ते श्रुतर्षिभिः  ।  
सामान्याद्वैकृताच्चैवदृष्टिभेदैः क्वचित्क्वचित् ॥ १,२७.५२ ॥  
ब्राह्मणं कल्पसूत्राणि मन्त्रप्रवचनानि च  ।  
इतिहासपुराणानि धर्मशास्त्राणि सुव्रत  ॥ १,२७.५३ ॥  
अवृष्टिर्मरणं चैव तथैव वायाध्युपद्रवाः  ।  
वाङ्मनः कायजैर्दुः सैर्निर्वेदो जायते नृणाम्  ॥ १,२७.५४ ॥  
निर्वेदाज्जायते तेषां दुः खमोक्षविचारणा  ।  
विचारणाच्च वैराग्यं वैराग्याद्दोषदर्शनम्  ॥ १,२७.५५ ॥  
दोषाणां दर्शनाच्चैव द्वापरे ज्ञानसम्भवः  ।  
एषा रजस्तमोयुक्ता वृत्तिर्वै द्वापरे स्मृता  ॥ १,२७.५६ ॥  
आद्ये कृते तु धर्मोऽस्ति स त्रेतायां प्रवर्तते  ।  
द्वापरे व्याकुलीभूत्वा प्रणश्यति कलौ युगे  ॥ १,२७.५७ ॥  
इती श्रीकूर्मपुराणे षट्साहस्त्र्यां संहितायां पूर्वविभागे सप्तविंशोऽध्यायः  
व्यास उवाच  
तिष्ये मायामसूयां च वधं चैव तपस्विनाम्  ।  
साधयन्ति नरा नित्यं तमसा व्याकुलीकृताः  ॥ १,२८.१ ॥  
कलौ प्रमारको रोगः सततं क्षुद्भयं तथा  ।  
अनावृष्टिभयं घोरं देशानां च विपर्ययः  ॥ १,२८.२ ॥  
अधार्मिका अनाचारा महाकोपाल्पचेतसः  ।  
अनृतं वदन्ति ते लुब्धास्तिष्ये जाताः सुदुः प्रजाः  ॥ १,२८.३ ॥  
दुरिष्टैर्दुरधीतैश्च दुराचारैर्दुरागमैः  ।  
विप्राणां कर्मदोषैश्च प्रजानां जायते भयम्  ॥ १,२८.४ ॥  
नाधीयते कलौ वेदान्न यजन्ति द्विजातयः  ।  
यजन्त्यन्यायतो वेदान् पठन्ते चाल्पबुद्धयः  ॥ १,२८.५ ॥  
शूद्राणां मन्त्रयौनैश्च सम्बन्धो ब्राह्मणैः सह  ।  
भविष्यति कलौ तस्मिञ्शयनासनभोजनैः  ॥ १,२८.६ ॥  
राजानः सूद्रभूयिष्ठा ब्राह्मणान् बाधयन्ति च  ।  
भ्रूणहत्या वीरहत्या प्रजायेते नरेश्वर  ॥ १,२८.७ ॥  
स्नानं होमं जपं दानं देवतानां तथार्ऽचनम्  ।  
अन्यानि चैव कर्माणि न कुर्वन्ति द्विजातयः  ॥ १,२८.८ ॥  
विनिन्दन्ति महादेवं ब्राह्मणान् पुरुषोत्तमम्  ।  
आम्नायधर्मशास्त्राणि पुराणानि कलौ युगे  ॥ १,२८.९ ॥  
कुर्वन्त्यवेददृष्टानि कर्माणि विविधानि तु  ।  
स्वधर्मेऽभिरुचिर्नैव ब्राह्मणानां प्रिजायते  ॥ १,२८.१० ॥  
कुशीलचर्याः पाषण्डैर्वृथारूपैः समावृताः  ।  
बहुयाचनको लोको भविष्यति परस्परम्  ॥ १,२८.११ ॥  
अट्टशूला जनपदाः शिवशूलाश्चतुष्पथाः  ।  
प्रमदाः केशशूलिन्यो भविष्यन्ति कलौ युगे  ॥ १,२८.१२ ॥  
शुक्लदन्ताजिनाख्याश्च मुण्डाः काषायवाससः  ।  
शूद्रा धर्मं चरिष्यन्ति युगान्ते समुपस्थिते  ॥ १,२८.१३ ॥  
शस्यचौरा भविष्यन्ति तथा चैलाभिमर्षिणः  ।  
चौराश्चौरस्य हर्तारो हर्तुर्हर्ता तथापरः  ॥ १,२८.१४ ॥  
दुः खप्रचुरताल्पायुर्देहोत्सादः सरोगता  ।  
अधर्माभिनिवेशित्वात्तमोवृत्तं कलौ स्मृतम्  ॥ १,२८.१५ ॥  
काषायिणोऽथ निर्ग्रन्थास्तथा कापालिकाश्च ये  ।  
वेदविक्रयिणश्चान्ये तीर्थविक्रयिणः परे  ॥ १,२८.१६ ॥  
आसनस्थान् द्विजान् दृष्ट्वा न चलन्त्यल्पबुद्धयः  ।  
ताडयन्ति द्विजेन्द्रांश्च शूद्रा राजोपजीविनः  ॥ १,२८.१७ ॥  
उच्चासनस्थाः शूद्रास्तु द्विजमध्ये परन्तप  ।  
ज्ञात्वा न हिंसते राजा कलौ कालबलेन तु  ॥ १,२८.१८ ॥  
पुष्पैश्च हसितैश्चैव तथान्यैर्मङ्गलैर्द्विजाः  ।  
शूद्रानभ्यर्चयन्त्यल्पश्रुतभग्यबलान्विताः  ॥ १,२८.१९ ॥  
न प्रेक्षन्तेऽर्चितांश्चापि शूद्रा द्विजवरान्नृप  ।  
सेवावसरमालोक्य द्वारि तिष्ठन्ति च द्विजाः  ॥ १,२८.२० ॥  
वाहनस्थान् समावृत्य शूद्राञ्शूद्रोपजीविनः  ।  
सेवन्ते ब्राह्मणास्तत्र स्तुवन्ति स्तुतिभिः कलौ  ॥ १,२८.२१ ॥  
अध्यापयन्ति वै वेदाञ्शूद्राञ्शूद्रोपजीविनः  ।  
पठन्ति वैदिकान्मन्त्रान्नास्तिक्यं घोरमाश्रिताः  ॥ १,२८.२२ ॥  
तपोयज्ञफलानां च विक्रेतारो द्विजोत्तमाः  ।  
यतयश्च भविष्यन्ति शतशोऽथ सहस्त्रशः  ॥ १,२८.२३ ॥  
नाशयन्ति ह्यधीतानि नाधिगच्छन्ति चानघ  ।  
गायन्ति लौकिकैर्गानैर्दैवतानि नराधिप  ॥ १,२८.२४ ॥  
वामपाशुपताचारास्तथा वै पाञ्चरात्रिकाः  ।  
भविष्यन्ति कलौ तस्मिन् ब्राह्मणाः क्षत्रियास्तथा  ॥ १,२८.२५ ॥  
ज्ञानकर्मण्युपरते लोके निष्क्रियतां गते  ।  
कीटमूषकसर्पाश्च धर्षयिष्यन्ति मानवान्  ॥ १,२८.२६ ॥  
कुर्वान्ति चावताराणि ब्राह्मणानां कुलेषु वै  ।  
दधीचशापनिर्दग्धाः पुरा दक्षाध्वरे द्विजाः  ॥ १,२८.२७ ॥  
निन्दन्ति च महादेवं तमसाविष्टचेतसः  ।  
वृथा धर्मं चरिष्यन्ति कलौ तस्मिन् युगान्तिके  ॥ १,२८.२८ ॥  
ये चान्ये शापनिर्दग्धा गौतमस्य महात्मनः  ।  
सर्वे ते च भविष्यन्ति ब्राह्मणाद्याः स्वजातिषु  ॥ १,२८.२९ ॥  
विनिन्दन्ति हृषीकेशं ब्राह्मणान् ब्रह्मवादिनः  ।  
वेदबाह्यव्रताचारा दुराचारा वृथाश्रमाः  ॥ १,२८.३० ॥  
मोहयन्ति जनान् सर्वान् दर्शयित्वा फलानि च  ।  
तमसाविष्टमनसो वैडालवृत्तिकाधमाः  ॥ १,२८.३१ ॥  
कलौ रुद्रो महादेवो लोकानामीश्वरः परः  ।  
न देवता भवेन्नृणां देवतानां च दैवतम्  ॥ १,२८.३२ ॥  
करिष्यत्यवताराणि शङ्करो नीललोहितः  ।  
श्रौतस्मार्तप्रतिष्ठार्थं भक्तानां हितकाम्यया  ॥ १,२८.३३ ॥  
उपदेक्ष्यति तज्ज्ञानं शिष्याणां ब्रह्मसञ्ज्ञितम्  ।  
सर्ववेदान्तसारं हि धर्मान् वेदनिदर्शितान्  ॥ १,२८.३४ ॥  
ये तं विप्रा निषेवन्ते येन केनोपचारतः  ।  
विजित्यकलिजान् दोषान् यान्ति ते परमं पदम्  ॥ १,२८.३५ ॥  
अनायासेन सुमहत्पुण्यमाप्नोति मानवः  ।  
अनेकदोषदुष्टस्य कलेरेष महान् गुणः  ॥ १,२८.३६ ॥  
तस्मात्सर्वप्रयत्नेन प्राप्य माहेश्वरं युगम्  ।  
विशेषाद्ब्राह्मणो रुद्रमीशानं शरणं व्रजेत् ॥ १,२८.३७ ॥  
ये नमन्ति विरूपाक्षमीशानं कृत्तिवाससम्  ।  
प्रसन्नचेतसो रुद्रं ते यान्ति परमं पदम्  ॥ १,२८.३८ ॥  
यथा रुद्रनमस्कारः सर्वकर्मफलो ध्रुवम्  ।  
अन्यदेवनमस्कारान्न तत्फलमवाप्नुयात् ॥ १,२८.३९ ॥  
एवंविधे कलियुगे दोषाणामेकशोधनम्  ।  
महादेवनमस्कारो ध्यानं दानमिति श्रुतिः  ॥ १,२८.४० ॥  
तस्मादनीश्वरानन्यान् त्यक्त्वा देवं महेश्वरम्  ।  
समाश्रयेद्विरूपाक्षं यदीच्छेत्परमं पदम्  ॥ १,२८.४१ ॥  
नार्चयन्तीह ये रुद्रं शिवं त्रिदशवन्दितम्  ।  
तेषां दानं तपो यज्ञो वृथा जीवितमेव च  ॥ १,२८.४२ ॥  
नमो रुद्राय महते देवदेवाय शूलिने  ।  
त्र्यम्बकाय त्रिनेत्राय योगिनां गुरवे नमः  ॥ १,२८.४३ ॥  
नमोऽस्तु वामदेवाय महादेवाय वेधसे  ।  
शम्भवे स्थाणवे नित्यं शिवाय परमेष्ठिने  ।  
नमः शोमाय रुद्राय महाग्रासाय हेतवे  ॥ १,२८.४४ ॥  
प्रपद्येऽहं विरूपाक्षं शरण्यं ब्रह्मचारिणम्  ।  
महादेवं महायोगमीशानं चाम्बिकापतिम्  ॥ १,२८.४५ ॥  
योगिनां योगदातारं योगमायासमावृतम्  ।  
योगिनां कुरुमाचार्यं योगिगम्यं पिनाकिनम्  ॥ १,२८.४६ ॥  
संसारतारणं रुद्रं ब्रह्माणं ब्रह्मणोऽधिपम्  ।  
शाश्वतं सर्वगं ब्रह्मण्यं ब्राह्मणप्रियम्  ॥ १,२८.४७ ॥  
कपर्दिनं कालमूर्तिममूर्ति परमेश्वरम्  ।  
एकमूर्ति महामूर्ति वेदवेद्यं दिवस्पतिम्  ॥ १,२८.४८ ॥  
नीलकण्ठं विश्वमूर्ति व्यापिनं विश्वरेतसम्  ।  
कालाग्निं कालदहनं कामदं कामनाशनम्  ॥ १,२८.४९ ॥  
नमस्ये गिरिशं देवं चन्द्रावयवभूषणम्  ।  
विलोहितं लेलिहानमाहित्यं परमेष्ठिनम्  ।  
उग्रं पशुपतिं भीमं भास्करं तमसः परम्  ॥ १,२८.५० ॥  
इत्येतल्लक्षणं प्रोक्तं युगानां वै समासतः  ।  
अतीतानागतानां वै यावन्मन्वन्तरक्षयः  ॥ १,२८.५१ ॥  
व्याख्यातानि न सन्देहः कल्पः कल्पेन चैव हि  ॥ १,२८.५२ ॥  
मन्वन्तरेषु सर्वेषु अतीतानागतेषु वै  ।  
तुल्याभिमानिनः सर्वे नामरूपैर्भवन्त्युत  ॥ १,२८.५३ ॥  
एवमुक्तो भगवता किरीटी श्वेतवाहनः  ।  
बभार परमां भक्तिमीशानेऽव्यभिचारिणीम्  ॥ १,२८.५४ ॥  
नमश्चकार तमृषिं कृष्णद्वैपायनं प्रभुम्  ।  
सर्वज्ञं सर्वकर्तारं स्क्षाद्विष्णुं व्यवस्थितम्  ॥ १,२८.५५ ॥  
तमुवाच पुनर्व्यासः पाथं परपुरञ्जयम्  ।  
कराभ्यां सुशुभाभ्यां च संस्पृश्य प्रणतं मुनिः  ॥ १,२८.५६ ॥  
धन्योऽस्यनुगृहीतोऽसि त्वादृशोऽन्यो न विद्यते  ।  
त्रैलोक्ये शङ्करे नूनं भक्तः परपुरञ्जय  ॥ १,२८.५७ ॥  
दृष्टवानसि तं देवं विश्वाक्षं विश्वतोमुखम्  ।  
प्रत्यक्षमेव सर्वेशं रुद्रं सर्वजगद्गुरुम्  ॥ १,२८.५८ ॥  
ज्ञानं तदैश्वरं दिव्यं यथावद्विदितं त्वया  ।  
स्वयमेव हृषीकेशः प्रीत्योवाच सनातनः  ॥ १,२८.५९ ॥  
गच्छ गच्छ स्वकं स्थानं न शोकं कर्तुमर्हसि  ।  
व्रजस्व परया भक्त्या शरण्यं शरणं शिवम्  ॥ १,२८.६० ॥  
एवमुक्त्वा स भगवाननुगृह्यार्जुनं प्रभुः  ।  
जगाम शङ्करपुरीं समाराधयितुं भवम्  ॥ १,२८.६१ ॥  
पाण्डवेयोऽपि तद्वाक्यात्सम्प्राप्य शरणं शिवम्  ।  
सन्त्यज्य सर्वकर्माणि तद्भक्तिपरमोऽभवत् ॥ १,२८.६२ ॥  
नार्जुनेन समः शम्भोर्भक्त्या भूतो भविष्यति  ।  
मुक्त्वा सत्यवतीसूनुं कृष्णं वा देवकीसुतम्  ॥ १,२८.६३ ॥  
तस्मै भगवते नित्यं नमः सत्याय धीमते  ।  
पाराशर्याय मुनये व्यासायामिततेजसे  ॥ १,२८.६४ ॥  
कृष्णद्वैपायनः साक्षाद्विष्णुरेव सनातनः  ।  
को ह्यन्यस्तत्त्वतो रुद्रं वेत्ति तं परमेश्वरम्  ॥ १,२८.६५ ॥  
नमः कुरुध्वं तमृषिं कृष्णं सत्यवतीसुतम्  ।  
पाराशर्यं महात्मानं योगिनं विष्णुमव्ययम्  ॥ १,२८.६६ ॥  
एवमुक्तास्तु मुनयः सर्व एव समीहिताः  ।  
प्रेणेमुस्तं महात्मानं व्यासं सत्यवतीसुतम्  ॥ १,२८.६७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टाविंशोऽध्यायः  
प्राप्य वाराणसीं दिव्यां कृष्णद्वैपायनो मुनिः  ।  
किमकार्षोन्महाबुद्धिः श्रोतुं कौतूहलं हि नः  ॥ १,२९.१ ॥  
प्राप्य वाराणसी दिव्यामुपस्पृश्य महामुनिः  ।  
पूजयामास जाह्नव्यां देवं विश्वेश्वरं शिवम्  ॥ १,२९.२ ॥  
तमागतं पुनिं दृष्ट्वा तत्र ये निवसन्ति वै  ।  
पूजयाञ्चक्रिरे व्यासं मुनयो मुनिपुङ्गवम्  ॥ १,२९.३ ॥  
पप्रच्छुः प्रणताः सर्वे कथाः पापविनाशनीः  ।  
महादेवाश्रयाः पुण्या मोक्षधर्मान् सनातनान्  ॥ १,२९.४ ॥  
स चापि कथयामास सर्वज्ञो भगवानृषिः  ।  
माहात्म्यं देवदेवस्य धर्मान् वेदनिदर्शितान्  ॥ १,२९.५ ॥  
तेषां मध्ये मुनीन्द्राणां व्यासशिष्यो महामुनिः  ।  
पृष्टवान् जैमिनिर्व्यासं गूढमर्थं सनातनम्  ॥ १,२९.६ ॥  
जैमिनिरुवाच  
भगवन् संशयं त्वेकं छेत्तुमर्हसि तत्त्वतः  ।  
न विद्यते ह्यविदितं भवता परमर्षिणा  ॥ १,२९.७ ॥  
केचिद्ध्यानं प्रशंसन्ति धर्ममेवापरे जनाः  ।  
अन्ये साङ्ख्यं तथा योगं तपस्त्वन्ये महर्षयः  ॥ १,२९.८ ॥  
ब्रह्मचर्यमथो मौनमन्ये प्राहर्महर्षयः  ।  
अहिंसां सत्यमप्यन्ये सन्न्यासमपरे विदुः  ॥ १,२९.९ ॥  
केचिद्दयां प्रशंसन्ति दानमध्ययनं तथा  ।  
तीर्थयात्रां तथा केचिदन्ये चेन्द्रियनिग्रहम्  ॥ १,२९.१० ॥  
किमेतेषां भवेज्ज्यायः प्रब्रूहि मुनिपुङ्गव  ।  
यदि वा विद्यतेऽप्यन्यद्गुह्यं तद्वक्तुमर्हसि  ॥ १,२९.११ ॥  
श्रुत्वा स जैमिनेर्वाक्यं कृष्णद्वैपायनो मुनिः  ।  
प्राह गम्भीरया वाचा प्रणम्य वृषकेतनम्  ॥ १,२९.१२ ॥  
साधु साधु महाभाग यत्पृष्टं भवता मुने  ।  
वक्ष्ये गुह्यतमाद्गुह्यं श्रुण्वन्त्वन्ये महर्षयः  ॥ १,२९.१३ ॥  
ईश्वरेण पुरा प्रोक्तं ज्ञानमेतत्सनातनम्  ।  
गूढमप्राज्ञविद्विष्टं सेवितं सूक्ष्मदर्शिभिः  ॥ १,२९.१४ ॥  
नाश्रद्दधाने दातव्यं नाभक्ते परमेष्ठिनः  ।  
न वेदविद्विषु शुभं ज्ञाननानां ज्ञानमुत्तमम्  ॥ १,२९.१५ ॥  
मेरुशृङ्गे पुरा देवमीशानं त्रिपुरद्विषम्  ।  
देवासनगता देवी महादेवमपृच्छत  ॥ १,२९.१६ ॥  
देवदेव महादेव भक्तानामार्तिनाशन  ।  
कथं त्वां पुरुषो देवमचिरादेव पश्यति  ॥ १,२९.१७ ॥  
साङ्ख्ययोगस्तथा ध्यानं कर्मयोगोऽथ वैदिकः  ।  
आयासबहुला लोके यानि चान्यानि शङ्कर  ॥ १,२९.१८ ॥  
येन विब्रान्तचित्तानां योगिनां कर्मिणामपि  ।  
दृश्यो हि भगवान् सूक्ष्मः सर्वेषामथ देहिनाम्  ॥ १,२९.१९ ॥  
एतद्गुह्यतमं ज्ञानं गूढं ब्रह्मादिसेवितम  ।  
हिताय सर्वभक्तानां ब्रूहि कामाङ्गनाशन  ॥ १,२९.२० ॥  
ईश्वर उवाच  
अवाच्यमेतद्विज्ञानं ज्ञानमज्ञैर्बहिष्कृतम्  ।  
वक्ष्ये तव यथा तत्त्वं यदुक्तं परमर्षिभिः  ॥ १,२९.२१ ॥  
परं गुह्यतमं क्षेत्रं मम वाराणसी पुरी  ।  
सर्वेषामेव भूतानां संसारार्णवतारिणी  ॥ १,२९.२२ ॥  
तत्र भक्ता महादेवि मदीयं व्रतमास्थिताः  ।  
निवसन्ति महात्मानः परं नियममास्थिताः  ॥ १,२९.२३ ॥  
उत्तमं सर्वतीर्थानां स्थानानामुत्तमं च तत् ।  
ज्ञानानामुत्तमं ज्ञानमविमुक्तं परं मम  ॥ १,२९.२४ ॥  
स्थानान्तरं पवित्राणि तीर्थान्यायतनानि च  ।  
श्मशानसंस्थितान्येव दिव्यभूमिगतानि च  ॥ १,२९.२५ ॥  
भूर्लोके नैव संलग्नमन्तरिक्षे ममालयम्  ।  
अयुक्तास्तन्न पश्यन्ति युक्ताः पश्यन्ति चेतसा  ॥ १,२९.२६ ॥  
श्मसानमेतद्विख्यातमविमुक्तमिति श्रुतम्  ।  
कालो भूत्वा जगदिदं संहराम्यत्र सुन्दरि  ॥ १,२९.२७ ॥  
देवीदं सर्वगुह्यानां स्थानं प्रियतमं मम  ।  
मद्भक्तास्तत्र गच्छन्ति मामेव प्रविशन्ति ते  ॥ १,२९.२८ ॥  
दत्तं जप्तं हुतं चेष्टं तपस्तप्तं कृतं च यत् ।  
ध्यानमध्ययनं ज्ञानं सर्वं तत्राक्षयं भवेत् ॥ १,२९.२९ ॥  
जन्मान्तरसहस्त्रेषु यत्पापं पूर्वसञ्चितम्  ।  
अविमुक्तं प्रविष्टस्य तत्सर्वं व्रजति क्षयम्  ॥ १,२९.३० ॥  
ब्राह्मणाः क्षत्रिया वैश्याः शूद्रा ये वर्णसङ्कराः  ।  
स्त्रियो म्लेच्छाश्च ये चान्ये सङ्कीर्णाः पापयोनयः  ॥ १,२९.३१ ॥  
कोटाः पिपीलिकाश्चैव ये चान्ये मृगपक्षिणः  ।  
कालेन निधनं प्राप्ता अविमुक्ते वरानने  ॥ १,२९.३२ ॥  
चन्द्रार्धमौलयस्त्र्यक्षा महावृषभवाहनाः  ।  
शिवे मम पुरे देवि जायन्ते तत्र मानवाः  ॥ १,२९.३३ ॥  
नाविमुक्ते मृतः कश्चिन्नरकं याति किल्बिषी  ।  
ईश्वरानुगृहीता हि सर्वे यान्ति परां गतिम्  ॥ १,२९.३४ ॥  
मोक्षं सुदुर्लभं मत्वा संसारं चातिभीषणम्  ।  
अश्मना चरणौ हत्वा वाराणस्यां वसेन्नरः  ॥ १,२९.३५ ॥  
दुर्लभा तपसा चापि पूतस्य परमेश्वरि  ।  
यत्र तत्र विपन्नस्य गतिः संसारमोक्षणी  ॥ १,२९.३६ ॥  
प्रसादाज्जायते ह्येतन्मम शैलेन्द्रनन्दिनि  ।  
अप्रबुद्धा न पश्यन्ति मम मायाविमोहिताः  ॥ १,२९.३७ ॥  
अविमुक्तं न सेवन्ति मूढा ये तमसावृताः  ।  
विण्मूत्ररेतसां मध्ये ते वसन्ति पुनः पुनः  ॥ १,२९.३८ ॥  
हन्यमानोऽपि यो विद्वान् वसेद्विघ्नशतैरपि  ।  
स याति परमं स्थानं यत्र गत्वा न शोचति  ॥ १,२९.३९ ॥  
जन्ममृत्युजरामुक्तं परं याति शिवालयम्  ।  
अपुनर्मरणानां हि सा गतिर्मोक्षकाङ्क्षिणाम्  ।  
यां प्राप्य कृतकृत्यः स्यादिति मन्यन्ति पण्डताः  ॥ १,२९.४० ॥  
न दानैर्न तपोभिश्च न यज्ञैर्नापि विद्यया  ।  
प्राप्यते गतिरुत्कृष्टा याविमुक्ते तु लभ्यते  ॥ १,२९.४१ ॥  
नानावर्णा विवर्णाश्च चण्डालाद्या जुगुप्सिताः  ।  
किल्बिषैः पूर्णदेहा ये विशिष्टैः पातकैस्तथा  ।  
भेषजं परमं तेषामविमुक्तं विदुर्बुधाः  ॥ १,२९.४२ ॥  
अविमुक्तं परं ज्ञानमविमुक्तं परं पदम्  ।  
अविमुक्तं परं तत्त्वमविमुक्तं परं शिवम्  ॥ १,२९.४३ ॥  
कृत्वा वै नैष्ठिकीं दीक्षामविमुक्ते वसन्ति ये  ।  
तेषां तत्परमं ज्ञानं ददाम्यन्ते परं पदम्  ॥ १,२९.४४ ॥  
प्रायागं नैमिषं पुण्यं श्रीशैलोऽथ महालयः  ।  
केदारं भद्रकर्णं च गया पुष्करमेव च  ॥ १,२९.४५ ॥  
कुरुक्षेत्रं रुद्रकोटिर्नर्मदाम्रातकेश्वरम्  ।  
शालिग्रामं च कुब्जाम्रं कोकामुखमनुत्तमम्  ।  
प्रभासं विजयेशानं गोकर्णं भद्रकर्णकम्  ॥ १,२९.४६ ॥  
एतानि पुण्यस्थानानि त्रैलोक्ये विश्रुतानि ह  ।  
न यास्यन्ति परं मोक्षं वाराणस्यां यथा मृताः  ॥ १,२९.४७ ॥  
वाराणस्यां विशेषेण गङ्गा त्रिपथगामिनी  ।  
प्रविष्टा नाशयेत्पापं जन्मान्तरशतैः कृतम्  ॥ १,२९.४८ ॥  
अन्यत्र सुलभा गङ्गा श्राद्धं दानं तपो जपः  ।  
व्रतानि सर्वमेवैतद्वाराणस्यां सुदुर्लभम्  ॥ १,२९.४९ ॥  
यजेत जुहुयान्नित्यं ददात्यर्चयतेऽमरान्  ।  
वायुभक्षश्च सततं वाराणस्यां स्तितो नरः  ॥ १,२९.५० ॥  
यदि पापो यदि शठो यदि वाधार्मिको नरः  ।  
वाराणसीं समासाद्य पुनाति सकलं नरः  ॥ १,२९.५१ ॥  
वाराणस्यां महादेवं येर्ऽचयन्ति स्तुवन्ति वै  ।  
सर्वपापविनिर्मुक्तास्ते विज्ञेया गणेश्वराः  ॥ १,२९.५२ ॥  
अन्यत्र योगज्ञानाभ्यां सन्न्यासादथवान्यतः  ।  
प्राप्यते तत्परं स्थानं सहस्त्रेणैव जन्मना  ॥ १,२९.५३ ॥  
ये भक्ता देवदेवेशे वाराणस्यां वसन्ति वै  ।  
ते विन्दन्ति परं मोक्षमेकेनैव तु जन्मना  ॥ १,२९.५४ ॥  
यत्र योगस्तथा ज्ञानं मुक्तिरेकेन जन्मना  ।  
अविमुक्तं समासाद्य नान्यद्गच्छेत्तपोवनम्  ॥ १,२९.५५ ॥  
यतो मया न मुक्तं तदविमुक्तं ततः स्मृतम्  ।  
तदेव गुह्यं गुह्यानामेतद्विज्ञाय मुच्यते  ॥ १,२९.५६ ॥  
ज्ञानाज्ञानाभिनिष्ठानां परमानन्दमिच्छताम्  ।  
या गतिर्विहिता सुभ्रु साविमुक्ते मृतस्य तु  ॥ १,२९.५७ ॥  
यानि चैवाविमुक्तस्य देहे तूक्तानि कृत्स्नशः  ।  
पुरी वाराणसी तेभ्यः स्थानेभ्यो ह्यधिकाशुभा  ॥ १,२९.५८ ॥  
यत्र साक्षान्महादेवो देहान्ते स्वयमीश्वरः  ।  
व्याचष्टे तारकं ब्रह्म तत्रैव ह्यविमुक्तकम्  ॥ १,२९.५९ ॥  
यत्तत्परतरं तत्त्वमविमुक्तमिति श्रुतम्  ।  
एकेन जन्मना देवि वाराणस्यां तदाप्नुयात् ॥ १,२९.६० ॥  
भ्रूमध्ये नाभिमध्ये च हृदये चैव मूर्धनि  ।  
यथाविमुक्तादित्ये वाराणस्यां व्यवस्थितम्  ॥ १,२९.६१ ॥  
वरणायास्तथा चास्या मध्ये वाराणसी पुरी  ।  
तत्रैव संस्थितं तत्त्वं नित्यमेवाविमुक्तकम्  ॥ १,२९.६२ ॥  
वाराणस्याः परं स्थानं न भूतं न भविष्यति  ।  
यत्र नारायणो देवो महादेवो दिवेश्वरः  ॥ १,२९.६३ ॥  
तत्र देवाः सगन्धर्वाः सयक्षोरगराक्षसाः  ।  
उपासते मां सततं देवदेवं पितामहम्  ॥ १,२९.६४ ॥  
महापातकिनो ये च ये तेभ्यः पापकृत्तमाः  ।  
वाराणसीं समासाद्य ते यान्ति परमां गतिम्  ॥ १,२९.६५ ॥  
तस्मान्मुमुक्षुर्नियतो वसेद्वै मरणान्तिकम्  ।  
वाराणस्यां महादेवाज्ज्ञानं लब्ध्वा विमुच्यते  ॥ १,२९.६६ ॥  
किन्तु विघ्ना भविष्यन्ति पापोपहतचेतसः  ।  
ततो नैव चरेत्पापं कायेन मनसा गिरा  ॥ १,२९.६७ ॥  
एतद्रहस्यं वेदानां पुराणानां च सुव्रताः  ।  
अविमुक्ताश्रयं ज्ञानं न कश्चिद्वेत्ति तत्त्वतः  ॥ १,२९.६८ ॥  
देवतानामृषीणां च शृण्वतां परमेष्ठिनाम्  ।  
देव्यै देवेन कथितं सर्वपापविनाशनम्  ॥ १,२९.६९ ॥  
यथा नारायणः श्रेष्ठो देवानां पुरुषोत्तमः  ।  
यथेश्वराणां गिरिशः स्थानानां चैतदुत्तमम्  ॥ १,२९.७० ॥  
यैः समाराधितो रुद्रः पूर्वस्मिन्नेव जन्मनि  ।  
ते विन्दन्ति परं क्षेत्रमविमुक्तं शिवालयम्  ॥ १,२९.७१ ॥  
कलिकल्मषसम्भूता येषामुपहता मतिः  ।  
न तेषां वेदितुं शक्यं स्थानं तत्परमेष्ठिनः  ॥ १,२९.७२ ॥  
ये स्मरन्ति सदा कालं विन्दन्ति च पुरीमिमाम्  ।  
तेषां विनश्यति क्षिप्रमिहामुत्र च पातकम्  ॥ १,२९.७३ ॥  
यानि चेह प्रकुर्वन्ति पातकानि कृतालयाः  ।  
नाशयेत्तानि सर्वाणि देवः कालतनुः शिवः  ॥ १,२९.७४ ॥  
आगच्छतामिदं स्थानं सेवितुं मोक्षकाङ्क्षिणाम्  ।  
मृतानां च पुनर्जनं न भूयो भवसागरे  ॥ १,२९.७५ ॥  
तस्मात्सर्वप्रयत्नेन वाराणस्यां वसेन्नरः  ।  
योगी वाप्यथवायोगी पापी वा पुण्यकृत्तमः  ॥ १,२९.७६ ॥  
न वेदवचनात्पित्रोर्न चैव गुरुवादतः  ।  
मतिरुत्क्रमणीया स्यादविमुक्तगतिं प्रति  ॥ १,२९.७७ ॥  
इत्येवमुक्त्वा भगवान् व्यासो वेदविदां वरः  ।  
सहैव शिष्यप्रवरैर्वाराणस्यां चचार ह  ॥ १,२९.७८ ॥  
इति श्रीकूर्मपुराणे षट्साहस्त्र्यां संहितायां पूर्वंविभागे एकोनत्रिशोऽध्यायः  
स शिष्यैः संवृतो धीमान् गुरुर्द्वैपायनो मुनिः  ।  
जगाम विपुलं लिङ्गमोङ्कारं मुक्तिदायकम्  ॥ १,३०.१ ॥  
तत्राभ्यर्च्य महादेवं शिष्यैः सह महामुनिः  ।  
प्रोवाच तस्य माहात्म्यं मुनीनां भावितात्मनाम्  ॥ १,३०.२ ॥  
इदं तद्विमलं लिङ्गमोङ्कारं नाम शोभनम्  ।  
अस्य स्मरणमात्रेण मुच्यते सर्वपातकैः  ॥ १,३०.३ ॥  
एतत्परतरं ज्ञानं पञ्चयतनमुत्तमम्  ।  
सेवितं सूरिभिर्नित्यं वाराणस्यां विमोक्षदम्  ॥ १,३०.४ ॥  
अत्र साक्षान्महादेवः पञ्चायतनविग्रहः  ।  
रमते भगवान् रुद्रो जन्तूनामपवर्गदः  ॥ १,३०.५ ॥  
यत्तत्पाशुपतं ज्ञानं पञ्चार्थमिति शब्द्यते  ।  
तदेतद्विमलं लिङ्गमोङ्कारे समवस्थितम्  ॥ १,३०.६ ॥  
शान्त्यतीता तथा शान्तिर्विद्या चैव परा कला  ।  
प्रतिष्ठा च निवृत्तिश्च पञ्चार्थं लिङ्गमैश्वरम्  ॥ १,३०.७ ॥  
पञ्चानामपि देवानां ब्रह्मादीनां सदाश्रयम्  ।  
ओङ्कारबोधकं लिङ्गं पञ्चायतनमुच्यते  ॥ १,३०.८ ॥  
संस्मरेदैश्वरं लिङ्गं पञ्चायतनमव्ययम्  ।  
देहान्ते तत्परं ज्योतिरानन्दं विशते बुधः  ॥ १,३०.९ ॥  
अत्र देवर्षयः पूर्वं सिद्धा ब्रह्मर्षयस्तथा  ।  
उपास्य देवमीशानं प्राप्तवन्तः परं पदम्  ॥ १,३०.१० ॥  
मत्स्योदर्यास्तटे पुण्यं स्थानं गुह्यतमं शुभम्  ।  
गोचर्ममात्रं विप्रेन्द्रा ओङ्कारेश्वरमुत्तमम्  ॥ १,३०.११ ॥  
कृत्तिवासेश्वरं लिङ्गः मध्यमेश्वरमुत्तमम्  ।  
विश्वेश्वरं तथोङ्कारं कपर्देश्वरमेव च  ॥ १,३०.१२ ॥  
एतानि गुह्यलिङ्गानि वाराणस्यां द्विजोत्तमाः  ।  
न कश्चिदिह जानाति विना शम्भोरनुग्रहात् ॥ १,३०.१३ ॥  
एवमुक्त्वा ययौ कृष्णः पाराशर्यो महामुनिः  ।  
कृत्तिवासेश्वरं लिङ्गं द्रष्टुं देवस्य शूलिनः  ॥ १,३०.१४ ॥  
समभ्यर्च्य तथा शिष्यैर्माहात्म्यं कृत्तिवाससः  ।  
कथयामास शिष्येभ्यो भगवान् ब्रह्मवित्तमः  ॥ १,३०.१५ ॥  
अस्मिन् स्थाने पुरा दैत्यो हस्ती भूत्वा भवान्तिकम्  ।  
ब्राह्मणान् हन्तुमायातो येऽत्र नित्यमुपासते  ॥ १,३०.१६ ॥  
तेषां लिङ्गान्महादेवः प्रादुरासीत्त्रिलोचनः  ।  
रक्षणार्थं द्विजश्रेष्ठा भक्तानां भक्तवत्सलः  ॥ १,३०.१७ ॥  
हत्वा गजाकृतिं दैत्यं शूलेनावज्ञया हरः  ।  
वसस्तस्याकरोत्कृत्तिं कृत्तिवासेश्वरस्ततः  ॥ १,३०.१८ ॥  
अत्र सिद्धिं परां प्राप्ता मुनयो मुनिपुङ्गवाः  ।  
तेनैव च शरीरेण प्राप्तास्तत्परमं पदम्  ॥ १,३०.१९ ॥  
विद्या विद्येश्वरा रुद्राः शिवाये च प्रकीर्तिताः  ।  
कृत्तिवासेश्वरं लिङ्गं नित्यमावृत्य संस्थिताः  ॥ १,३०.२० ॥  
ज्ञात्वा कलियुगं घोरमधर्मबहुलं जनाः  ।  
कृत्तिवासं न मुञ्चन्ति कृतार्थास्ते न संशयः  ॥ १,३०.२१ ॥  
जन्मान्तरसहस्त्रेण मोक्षोऽन्यत्राप्यते न वा  ।  
एकेन जन्मना मोक्षः कृत्तिवासे तु लभ्यते  ॥ १,३०.२२ ॥  
आलयः सर्वसिद्धानामेतत्स्थानं वदन्ति हि  ।  
गोपितं देवदेवेन महादेवेन शम्भुना  ॥ १,३०.२३ ॥  
युगे युगे ह्यत्र दान्ता ब्राह्मणा वेदपारागाः  ।  
उपासते महादेवं जपन्ति शतरुद्रियम्  ॥ १,३०.२४ ॥  
स्तुवन्ति सततं देवं त्र्यम्बकं कृत्तिवाससम्  ।  
ध्यायन्ति हृदये देवं स्थाणुं सर्वान्तरं शिवम्  ॥ १,३०.२५ ॥  
गायन्ति सिद्धाः किल गीतकानि  
ये वाराणस्यां निवसन्ति विप्राः  ।  
तेषामथैकेन भवेन मुक्तिर्  
ये कृत्तिवासं शरणं प्रपन्नाः  ॥ १,३०.२६ ॥  
सम्प्राप्य लोके जगतामभीष्टं  
सुदुर्लभं विप्रकुलेषु जन्म  ।  
ध्याने समाधाय जपन्ति रुद्रं  
ध्यायन्ति चित्ते यतयो महेशम्  ॥ १,३०.२७ ॥  
आराधयन्ति प्रभुमीशितारं  
वाराणसीमध्यगता मुनिन्द्राः  ।  
यजन्ति यज्ञैरभिसन्धिहीनाः  
स्तुवन्ति रुद्रं प्रणमन्ति शम्भुम्  ॥ १,३०.२८ ॥  
नमो भवायामलयोगधाम्ने  
स्थाणुं प्रपद्ये गिरिशं पुराणम्  ।  
स्मरामि रुद्रं हृदये निविष्टं  
जाने महादेवमनेकरूपम्  ॥ १,३०.२९ ॥  
इति श्रीकूर्मपुराणे षट्साहस्त्र्यां संहितायां पूर्वविभागेत्रिंशोऽध्यायः  
समाभाष्य मुनीन् धीमान् देवदेवस्य शूलिनः  ।  
जगाम लिङ्गं तद्द्रष्टुं कपर्देश्वरमव्ययम्  ॥ १,३१.१ ॥  
स्नात्वा तत्र विधानेन तर्पयित्वा पितॄन् द्विजाः  ।  
पिशाचमोचने तीर्थे पूजयामास शूलिनम्  ॥ १,३१.२ ॥  
तत्राश्चर्यमपश्यंस्ते मुनयो गुरुणा सह  ।  
मेनिरे क्षेत्रमाहात्म्यं प्रणेमुर्गिरिशं हरम्  ॥ १,३१.३ ॥  
कश्चिदभ्याजगामेदं शार्दूलो घोररूपधृक् ।  
मृगीमेकां भक्षयितुं कपर्देश्वरमुत्तमम्  ॥ १,३१.४ ॥  
तत्र सा भीतहृदया कृत्वा कृत्वा प्रदक्षिणम्  ।  
धावमाना सुसम्भ्रान्ता व्याघ्रस्य वशमागता  ॥ १,३१.५ ॥  
तां विदार्य नखैस्तीक्ष्णैः शार्दूलः सुमहाबलः  ।  
जगाम चान्यं विजनं देशं दृष्ट्वा मुनीश्वरान्  ॥ १,३१.६ ॥  
मृतमात्रा च सा बाला कपर्देशाग्रतो मृगी  ।  
अदृश्यत महाज्वाला व्योम्नि सूर्यसमप्रभा  ॥ १,३१.७ ॥  
त्रिनेत्रा नीलकण्ठा च शशाङ्काङ्कितमूर्धजा  ।  
वृषाधिरूढा पुरुषैस्तादृशैरेव संवृता  ॥ १,३१.८ ॥  
पुष्पवृष्टिं विमुञ्चिन्ति खेचरास्तस्य मूर्धनि  ।  
गणेश्वरः स्वयं भूत्वा न दृष्टस्तत्क्षणात्ततः  ॥ १,३१.९ ॥  
दृष्ट्वैतदाश्चर्यवरं जैमिनिप्रमुखा द्विजाः  ।  
कपर्देश्वरमाहात्म्यं पप्रच्छुर्गुरुमच्युतम्  ॥ १,३१.१० ॥  
तेषां प्रोवाच भगवान् देवाग्रे चोपविश्य सः  ।  
कपर्देशस्य माहात्म्यं प्रणम्य वृषभध्वजम्  ॥ १,३१.११ ॥  
इदं देवस्य तल्लिङ्गं कपर्दोश्वरमुत्तमम्  ।  
स्मृत्वैवाशेषपापौघं क्षिप्रमस्य विमुञ्चति  ॥ १,३१.१२ ॥  
कामक्रोधादयो दोषा वाराणसीनिवासिनाम्  ।  
विघ्नाः सर्वे विनश्यन्ति कपर्देश्वरपूजनात् ॥ १,३१.१३ ॥  
तस्मात्सदैव द्रष्टव्यं कपर्देश्वरमुत्तमम्  ।  
पूजितव्यं प्रयत्नेन स्तोतव्यं वैदिकैः स्तवैः  ॥ १,३१.१४ ॥  
ध्यायतामत्र नियतं योगिनां शान्तचेतसाम्  ।  
जायते योगसंसिद्धिः सा षण्मासे न संशयः  ॥ १,३१.१५ ॥  
ब्रह्महत्यादयः पापा विनश्यन्त्यस्य पूजनात् ।  
पिशाचमोचने कुण्डे स्नातस्यात्र समीपतः  ॥ १,३१.१६ ॥  
अस्मिन् क्षेत्रे पुरा विप्रास्तपस्वी शंसितव्रतः  ।  
शङ्कुकर्ण इति ख्यातः पूजयामास शङ्करम्  ।  
जजाप रुद्रमनिशं प्रणवं ब्रह्मरूपिणम्  ॥ १,३१.१७ ॥  
पुष्पधूपादिभिः स्तोत्रैर्नमस्कारैः प्रदक्षिणैः  ।  
उवास तत्र योगात्मा कृत्वा दीक्षां तु नैष्ठिकीम  ॥ १,३१.१८ ॥  
कदाचिदागतं प्रेतं पश्यति स्म क्षुधान्वितम्  ।  
अस्थिचर्मपिनद्धाङ्गं निः श्वसन्तं मुहुर्मुहुः  ॥ १,३१.१९ ॥  
तं दृष्ट्वा स मुनिश्रेष्ठः कृपया परया युतः  ।  
प्रोवाच को भवान् कस्माद्देशाद्देशमिमंश्रितः  ॥ १,३१.२० ॥  
तस्मै पिशाचः क्षुधया पीड्यमानोऽब्रवीद्वचः  ।  
पूर्वजन्मन्यहं विप्रो धनधान्यसमन्वितः  ।  
पुत्रपौत्रादिभिर्युक्तः कुटुम्बभरणोत्सुकः  ॥ १,३१.२१ ॥  
न पूजिता मया देवा गावोऽप्यतिथयस्तथा  ।  
न कदाचित्कृतं पुण्यमल्पं वा स्वल्पमेव वा  ॥ १,३१.२२ ॥  
एकदा भगवान् देवो गोवृषेश्वरवाहनः  ।  
विश्वेश्वरो वाराणस्यां दृष्टः स्पृष्टे नमस्कृतः  ॥ १,३१.२३ ॥  
तदाचिरेण कालेन पञ्चत्वमहमागतः  ।  
न दृष्टं नन्मया घोरं यमस्य वदनं मुने  ॥ १,३१.२४ ॥  
ईदृशीं योनिमापन्नः पैशाचीं क्षुधयान्वितः  ।  
पिपासयाधुनाक्रान्तो न जानामि हिताहितम्  ॥ १,३१.२५ ॥  
यदि कञ्चित्समुद्धर्तुमुपायं पश्यसि प्रभो  ।  
कुरुष्व तं नमस्तुभ्यं त्वामहं शरणं गतः  ॥ १,३१.२६ ॥  
इत्युक्तः शङ्कुकर्णोऽथ पिशाचमिदमब्रवीत् ।  
त्वादृशो न हि लोकेऽस्मिन् विद्यते पुण्यकृत्तमः  ॥ १,३१.२७ ॥  
यत्त्वया भगवान् पूर्वं दृष्टो विश्वेश्वरः शिवः  ।  
संस्पृष्टो वन्दितो भूयः कोऽन्यस्त्वत्सदृशो भुवि  ॥ १,३१.२८ ॥  
तेन कर्मविपाकेन देशमेतं समागतः  ।  
स्नानं कुरुष्व शीघ्रं त्वमस्मिन् कुण्डे समाहितः  ।  
येनेमां कुत्सितां योनिं क्षिप्रमेव प्रहास्यसि  ॥ १,३१.२९ ॥  
स एवमुक्तो मुनिना पिशाचो  
दयालुना देववरं त्रिनेत्रम्  ।  
स्मृत्वा कपर्देश्वरमीशितारं  
चक्रे समाधाय मनोऽवगाहम्  ॥ १,३१.३० ॥  
तदावगाढो मुनिसन्निधाने  
ममार दिव्याभरणोपपन्नः  ।  
अदृश्यतार्कप्रतिमे विमाने  
शशाङ्कचिह्नाङ्कितचारुमौलिः  ॥ १,३१.३१ ॥  
विभाति रुद्रैरभितो दिवस्थैः  
समावृतो योगिभैरप्रमेयैः  ।  
सबालखिल्यादिभिरेष देवो  
यथोदये भानुरशेषदेवः  ॥ १,३१.३२ ॥  
स्तुवन्ति सिद्धा दिवि देवसङ्घा  
नृत्यन्ति दिव्याप्सरसोऽभिरामाः  ।  
मुञ्चन्ति वृष्टिं कुसुमाम्बुमिश्रां  
गन्धर्वविद्याधरकिन्नराद्याः  ॥ १,३१.३३ ॥  
संस्तूयमानोऽथ मुनीन्द्रसङ्घै  
रवाप्य बोधं भगवात्प्रसादात् ।  
समाविशन्मण्डलमेतदग्र्यं  
त्रयीमयं यत्र विभाति रुद्रः  ॥ १,३१.३४ ॥  
दृष्ट्वा विमुक्तं स पिशाचभूतं  
मुनिः प्रहृष्टो मनसा महेशम्  ।  
विचिन्त्य रुद्रं कविमेकमग्निं  
प्रणम्य तुष्टाव कपर्दिनं तम्  ॥ १,३१.३५ ॥  
शङ्कुकर्ण उवाच  
कपर्दिनं त्वां परतः परस्ताद्  
गोप्तारमेकं पुरुषं पुराणम्  ।  
व्रजामि योगेश्वरमीशितार  
मादित्यमग्निं कपिलाधिरूढम्  ॥ १,३१.३६ ॥  
त्वां ब्रह्मपारं हृदि सन्निविष्टं  
हिरण्मयं योगिनमादिमन्तम्  ।  
व्रजामि रुद्रं शरणं दिवस्थं  
महामुनिं ब्रह्ममयं पवित्रम्  ॥ १,३१.३७ ॥  
सहस्त्रपादाक्षिशिरोऽभियुक्तं  
सहस्त्रबाहुं नमसः परस्तात् ।  
त्वां ब्रहामपारं प्रणमामि शम्भुं  
हिरण्यगर्भाधिपतिं त्रिनेत्रम्  ॥ १,३१.३८ ॥  
यतः प्रसूतिर्जगतो विनाशो  
येनावृतं सर्वमिदं शिवेन  ।  
तं ब्रह्मपारं भगवन्तमीशं  
प्रणम्य नित्यं शरणं प्रपद्ये  ॥ १,३१.३९ ॥  
अलिङ्गमालोकविहीनरूपं  
स्वयम्प्रभं चित्पतिमेकरुद्रम्  ।  
तं ब्रह्मपारं परमेश्वरं त्वां  
नमस्करिष्ये न यतोऽन्यदस्ति  ॥ १,३१.४० ॥  
यं योगिनस्त्यक्तसबीजयोगा  
लब्ध्वा समाधिं परमार्थभूताः  ।  
पश्यन्ति देवं प्रणतोऽस्मि नित्यं  
तं ब्रह्मपारं भवतः स्वरूपम्  ॥ १,३१.४१ ॥  
न यत्र नामादिविशेषकॢप्ति  
र्    न सन्दृशे तिष्ठति यत्स्वरूपम्  ।  
तं ब्रह्मपारं प्रणतोऽस्मि नित्यं  
स्वयम्भुवं त्वां शरणं प्रपद्ये  ॥ १,३१.४२ ॥  
यद्वेदवादाभिरता विदेहं  
सब्रह्मविज्ञानमभेदमेकम्  ।  
पश्यन्त्यनेकं भवतः स्वरूपं  
सब्रह्मपारं प्रणतोऽस्मि नित्यम्  ॥ १,३१.४३ ॥  
यतः प्रधानं पुरुषः पुराणो  
विवर्तते यं प्रणमन्ति देवाः  ।  
नमामि तं ज्योतिषि सन्निविष्टं  
कालं बृहन्तं भवतः स्वरूपम्  ॥ १,३१.४४ ॥  
व्रजामि नित्यं शरणं गुहेशं  
स्थाणुं प्रपद्ये गिरिशं पुरारिम्  ।  
शिवं प्रपद्ये हरमिन्दुमौलिं  
पिनाकिनं त्वां शरणं व्रजामि  ॥ १,३१.४५ ॥  
स्तुत्वैवं शङ्कुकर्णोऽसौ भगवन्तं कपर्दिनम्  ।  
पपात दण्डवद्भूमौ प्रोच्चरन् प्रणवं परम्  ॥ १,३१.४६ ॥  
तत्क्षणात्परमं लिङ्गं प्रादुर्भूतं शिवात्मकम्  ।  
ज्ञानमानन्दमद्वैतं कोटिकालाग्निसन्निभम्  ॥ १,३१.४७ ॥  
शङ्कुकर्णोऽथ मुक्तात्मा तदात्मा सर्वगोऽमलः  ।  
निलिल्ये विमले लिङ्गे तद्भुतमिवाभवत् ॥ १,३१.४८ ॥  
एतद्रहस्यमाख्यातं माहात्म्यं वः कपर्दिनः  ।  
न कश्चिद्वेत्ति तमसा विद्वानप्यत्र मुह्यति  ॥ १,३१.४९ ॥  
य इमां शृणुयान्नित्यं कथां पापप्रणाशिनीम्  ।  
भक्तः पापविशुद्धात्मा रुद्रसामीप्यमाप्नुयात् ॥ १,३१.५० ॥  
पठेच्च सततं शुद्धो ब्रह्मपारं महास्तवम्  ।  
प्रातर्मध्याह्नसमये स योगं प्राप्नुयात्परम्  ॥ १,३१.५१ ॥  
इहैव नित्यं वत्स्यामो देवदेवं कपर्दिनम्  ।  
द्रक्ष्यामः सततं देवं पूजयामोऽथ शूलिनम्  ॥ १,३१.५२ ॥  
इत्युक्त्वा भगवान् व्यासः शिष्यैः सह महामुनिः  ।  
उवास तत्र युक्तात्मा पूजयन् वै कपर्दिनम्  ॥ १,३१.५३ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकत्रिशोध्यायः  
उषित्वा तत्र भगवान् कपर्देशान्तिके पुनः  ।  
द्रष्टुं ययौ मध्यमेशं बहुवर्षगणान् प्रभुः  ॥ १,३२.१ ॥  
तत्र मन्दाकिनीं पुण्यामृषिसङ्गनिषेविताम्  ।  
नदीं विमलपानीयां दृष्ट्वा हृष्टोऽभवन्मुनिः  ॥ १,३२.२ ॥  
स तामन्वीक्ष्य मुनिभिः सह द्वैपायनः प्रभुः  ।  
चकार भावपूतात्मा स्नानं स्नानविधानवित् ॥ १,३२.३ ॥  
सन्तर्प्य विधिवद्देवानृषीन् पितृगणांस्तथा  ।  
पूजयामास लोकादिं पुष्पैर्नानाविधैर्भवम्  ॥ १,३२.४ ॥  
प्रविश्य शिष्यप्रवरैः सार्धं सत्यवतीसुतः  ।  
मध्यमेश्वरमीशानमर्चयामास शूलिनम्  ॥ १,३२.५ ॥  
ततः पाशुपताः शान्ता भस्मोद्धूलितविग्रहाः  ।  
द्रष्टुं समागता रुद्रं मध्यमेश्वरमीश्वरम्  ॥ १,३२.६ ॥  
ओङ्कारासक्तमनसो वेदाध्ययनतत्पराः  ।  
जटिला मुण्डिताश्चापि शुक्लयज्ञोपवीतिनः  ॥ १,३२.७ ॥  
कौपीनवसनाः केचिदपरे चाप्यवाससः  ।  
ब्रह्मचर्यरताः शान्ता वेदान्तज्ञानतत्पराः  ॥ १,३२.८ ॥  
दृष्ट्वा द्वैपायनं विप्राः शिष्यैः परिवृतं मुनिम्  ।  
पूजयित्वा यथान्यायमिदं वचनमब्रुवन्  ॥ १,३२.९ ॥  
को भवान् कुत आयातः सह शिष्यैर्महामुने  ।  
प्रोचुः पैलादयः शिष्यास्तानृषीन् ब्रह्मभावितान्  ॥ १,३२.१० ॥  
अयं सत्यवतीसूनुः कृष्णद्वैपायनो मुनिः  ।  
व्यासः स्वयं हृषीकेशो येन वेदाः पृथक्कृताः  ॥ १,३२.११ ॥  
यस्य देवो महादेवः साक्षादेव पिनाकधृक् ।  
अंशांशेनाभवत्पुत्रो नाम्ना शुक इति प्रभुः  ॥ १,३२.१२ ॥  
यः स साक्षान्महादेवं सर्वभावेन शङ्करम्  ।  
प्रपन्नः परया भक्त्या यस्य तज्ज्ञानमैश्वरम्  ॥ १,३२.१३ ॥  
ततः पाशुपताः सर्वे हृष्टसर्वतनूरुहाः  ।  
नेमुरव्यग्रमनसः प्रोचुः सत्यवतीसुतम्  ॥ १,३२.१४ ॥  
भगवन् भवता ज्ञातं विज्ञानं परमेष्ठिनः  ।  
प्रिसादाद्देवदेवस्य यत्तन्माहेश्वरं परम्  ॥ १,३२.१५ ॥  
तद्वदास्माकमव्यक्तं रहस्यं गुह्यमुत्तमम्  ।  
क्षिप्रं पश्येम तं देवं श्रुत्वा भगवतो मुखात् ॥ १,३२.१६ ॥  
विसर्जयित्वा ताञ्छिष्यान् सुमन्तुप्रमुखांस्ततः  ।  
प्रोवाच तत्परं ज्ञानं योगिभ्यो योगवित्तमः  ॥ १,३२.१७ ॥  
तत्क्षणादेव विमलं सम्भूतं ज्योतिरुत्तमम्  ।  
लीनास्तत्रैव ते विप्राः क्षणादन्तरधीयत  ॥ १,३२.१८ ॥  
ततः शिष्यान् समाहूय भगवान् ब्रह्मवित्तमः  ।  
प्रोवाच मध्यमेशस्य माहात्म्यं पैलपूर्वकान्  ॥ १,३२.१९ ॥  
अस्मिन् स्थाने स्वयं देवो देव्या सह महेश्वरः  ।  
रमते भगवान्नित्यं रुद्रैश्च परिवारितः  ॥ १,३२.२० ॥  
अत्र पूर्वं हृषीकेशो विश्वात्मा देवकीसुतः  ।  
उवास वत्सरं कृष्णः सदा पाशुपतैर्वृतः  ॥ १,३२.२१ ॥  
भस्मोद्धूलितसर्वाङ्गो रुद्राध्ययनतत्परः  ।  
आराधयन् हरिः शम्भुं कृत्वा पाशुपतं व्रतम्  ॥ १,३२.२२ ॥  
तस्य ते बहवः शिष्या ब्रह्मचर्यपरायणाः  ।  
लब्ध्वा तद्वचनाज्ज्ञानं दृष्टवन्तो महेश्वरम्  ॥ १,३२.२३ ॥  
तस्य देवो महादेवः प्रत्यक्षं नीललोहितः  ।  
ददौ कृष्णास्य भगवान वरदो वरमुत्तमम्  ॥ १,३२.२४ ॥  
येर्ऽचयिष्यन्ति गोविन्दं मद्भक्ता विधिपूर्वकम्  ।  
तेषां तदैश्वरं ज्ञानमुत्पत्स्यति जगन्मय  ॥ १,३२.२५ ॥  
नमस्योर्ऽचयितव्यश्च ध्यातव्यो मत्परैर्जनैः  ।  
भविष्यसि न सन्देहो मत्प्रसादाद्द्विजातिभिः  ॥ १,३२.२६ ॥  
येऽत्र द्रक्ष्यन्ति देवेशं स्नात्वा रुद्रं पिनाकिनम्  ।  
ब्रह्महत्यादिकं पापं तेषामाशु विनश्यति  ॥ १,३२.२७ ॥  
प्राणांस्त्यजन्ति ये मर्त्याः पापकर्मरता अपि  ।  
ते यान्ति तत्परं स्थानं नात्र कार्या विचारणा  ॥ १,३२.२८ ॥  
धन्यास्तु खलु ते विप्रा मन्दाकिन्यां कृतोदकाः  ।  
अर्चयन्ति महादेवं मध्यमेश्वरमीश्वरम्  ॥ १,३२.२९ ॥  
स्नानं दानं तपः श्राद्धं पिण्डनिर्वपणं त्विह  ।  
एकैकशः कृतं विप्राः पुनात्यासप्तमं कुलम्  ॥ १,३२.३० ॥  
सन्निहत्यामुपस्पृश्य राहुग्रस्ते दिवाकरे  ।  
यत्फलं लभते मर्त्यस्तस्माद्दशगुणं त्विह  ॥ १,३२.३१ ॥  
एवमुक्त्वा महायोगी मध्यमेशान्ति के प्रभुः  ।  
उवास सुचिरं कालं पूजयन् वै महेश्वरम्  ॥ १,३२.३२ ॥  
इति श्रीकूर्मपुराणे षट्साहस्त्र्यां संहितायां पूर्वविभागे द्वात्रिंशोऽध्यायः  
ततः सर्वाणि गुह्यानि तीर्थान्यायतनानि च  ।  
जगाम भगवान् व्यासो जैमिनिप्रमुखैर्वृतः  ॥ १,३३.१ ॥  
प्रयागं परमं तीर्थं प्रयागादधिकं शुभम्  ।  
विश्वरूपं तथा तीर्थं तालतीर्थमनुत्तमम्  ॥ १,३३.२ ॥  
आकाशाख्यं महातीर्थं तीर्थं चैवार्षभं परम्  ।  
स्वर्नोलं च महातीर्थं गौरीतीर्थमनुत्तमम्  ॥ १,३३.३ ॥  
प्राजापत्यं तथा तीर्थं स्वर्गद्वारं तथैव च  ।  
जम्बुकेश्वरमित्युक्तं धर्माख्यं तीर्थमुत्तमम्  ॥ १,३३.४ ॥  
गयातीर्थं महातीर्थं तीर्थं चैव महानदी  ।  
नारायणं परं तीर्थं वायुतीर्थमनुत्तमम्  ॥ १,३३.५ ॥  
ज्ञानतीर्थं परं गुह्यं वाराहं तीर्थमुत्तमम्  ।  
यमतीर्थं महापुण्यं तीर्थं संवर्तकं शुभम्  ॥ १,३३.६ ॥  
अग्नितीर्थं द्विजश्रेष्ठाः कलशेश्वरमुत्तमम्  ।  
नागतीर्थं सोमतीर्थं सूर्यतीर्थं तथैव च  ॥ १,३३.७ ॥  
पर्वताख्यं महागुह्यं मणिकर्णमनुत्तमम्  ।  
घटोत्कचं तीर्थवरं श्रीतीर्थं च पितामहम्  ॥ १,३३.८ ॥  
गङ्गातीर्थं तु देवेशं ययातेस्तीर्थमुत्तमम्  ।  
कापिलं चैव सोमेशं ब्रह्मतीर्थमनुत्तमम्  ॥ १,३३.९ ॥  
अत्र लिङ्गं पुरानीय ब्रह्मा स्नातुं यदा गतः  ।  
तदानीं स्थापयामास विष्णुस्तल्लिङ्गमैश्वरम्  ॥ १,३३.१० ॥  
ततः स्नात्वा समागत्य ब्रह्मा प्रोवाच तं हरिम्  ।  
मयानीतमिदं लिङ्गं कस्मात्स्थापितवानसि  ॥ १,३३.११ ॥  
तमाह विष्णुस्त्वत्तोऽपि रुद्रे भक्तिर्दृढा मम  ।  
तस्मात्प्रतिष्ठितं लिङ्गन्नाम्ना तव भविष्यति  ॥ १,३३.१२ ॥  
भूतेश्वरं तथा तीर्थं तीर्थं धर्मसमुद्भवम्  ।  
गन्धर्वतीर्थं परमं वाह्नेयं तीर्थमुत्तमम्  ॥ १,३३.१३ ॥  
दौर्वासिकं व्योमतीर्थं चन्द्रतीर्थं द्विजोत्तमाः  ।  
चित्राङ्गदेश्वरं पुण्यं पुण्यं विद्याधरेश्वरम्  ॥ १,३३.१४ ॥  
केदारतीर्थमुग्राख्यं कालञ्जरमनुत्तमम्  ।  
सारस्वतं प्रभासं च भद्रकर्णं ह्रदं शुभम्  ॥ १,३३.१५ ॥  
लौकिकाख्यं महातीर्थं तीर्थं चैव वृषध्वजम्  ।  
हिरण्यगर्भं गोप्रेक्ष्यं तीर्थं चैव वृषध्वजम्  ॥ १,३३.१६ ॥  
उपशान्तं शिवं चैव व्याघ्रेश्वरमनुत्तमम्  ।  
त्रिलोचनं महातीर्थं लोलार्कं चोत्तराह्वयम्  ॥ १,३३.१७ ॥  
कपालमोचनं तीर्थं ब्रह्महत्याविनाशनम्  ।  
शुक्रेश्वरं महापुण्यमानन्दपुरमुत्तमम्  ॥ १,३३.१८ ॥  
एवमादीनि तीर्थानि प्राधान्यात्कथितानि तु  ।  
न शक्यं विस्तराद्वक्तुं तीर्थसङ्ख्या द्विजात्तमाः  ॥ १,३३.१९ ॥  
तेषु सर्वेषु तीर्थेषु स्नात्वाभ्यर्च्य पिनाकिनम्  ।  
उपोष्य तत्र तत्रासौ पाराशर्यो महामुनिः  ॥ १,३३.२० ॥  
तर्पयित्वा पितॄन् देवान् कृत्वा पिण्डप्रिदानकम्  ।  
जगाम पुनरेवापि यत्र विश्वेश्वरः शिवः  ॥ १,३३.२१ ॥  
स्नात्वाभ्यर्च्य परं लिङ्गं शिष्यैः सह महामुनिः  ।  
उवाच शिष्यान् धर्मात्मा स्वान् देशान् गन्तुमर्हथा  ॥ १,३३.२२ ॥  
ते प्रणम्य महात्मानं जग्मुः पैलादयो द्विजाः  ।  
वासं च तत्र नियतो वाराणस्यां चकार सः  ॥ १,३३.२३ ॥  
शान्तो दान्तस्त्रिषवणंस्नात्वाभ्यर्च्य पिनाकिनम्  ।  
भैक्षाहारो विशुद्धात्मा ब्रह्मचर्यपरायणः  ॥ १,३३.२४ ॥  
कदाचिद्वसता तत्र व्यासेनामिततेजसा  ।  
भ्रममाणेन भिक्षा तु नैव लब्धा द्विजोत्तमाः  ॥ १,३३.२५ ॥  
ततः क्रोधावृततनुर्नराणामिह वासिनाम्  ।  
विघ्नं सृजामि सर्वेषां येन सिद्धिर्विहीयते  ॥ १,३३.२६ ॥  
तत्क्षणे सा महादेवी शङ्करार्धशरीरिणी  ।  
प्रादुरासीत्स्वयं प्रीत्या वेषं कृत्वा तु मानुषम्  ॥ १,३३.२७ ॥  
भो भो व्यास महाबुद्धे शप्तव्या भवता न हि  ।  
गृहाण भिक्षां मत्तस्त्वमुक्त्वैवं प्रददौ शिवा  ॥ १,३३.२८ ॥  
उवाच च महादेवी क्रोधनस्त्वं भवान् यतः  ।  
इह क्षेत्रे न वस्तव्यं कृतघ्नोऽसि त्वया सदा  ॥ १,३३.२९ ॥  
एवमुक्तः स भगवान् ध्यानाज्ज्ञात्वा परां शिवाम्  ।  
उवाच प्रणतो भूत्वा स्तुत्वा च प्रवरैः स्तवैः  ॥ १,३३.३० ॥  
चतुर्दश्यामथाष्टम्यां प्रवेशं देहि शाङ्करि  ।  
एवमस्त्वित्यनुज्ञाय देवी चान्तरधीयत  ॥ १,३३.३१ ॥  
एवं स भगवान् व्यासो महायोगी पुरातनः  ।  
ज्ञात्वा क्षेत्रगुणान् सर्वान् स्थितस्तस्याथ पार्श्वतः  ॥ १,३३.३२ ॥  
एवं व्यासं स्थितं ज्ञात्वा क्षेत्रं सेवन्ति पण्डिताः  ।  
तस्मात्सर्वप्रयत्नेन वाराणस्यां वसेन्नरः  ॥ १,३३.३३ ॥  
यः पठेदविमुक्तस्य माहात्म्यं शृणुयादपि  ।  
श्रावयेद्वा द्विजान् शान्तान् सोऽपियातिपराङ्गतिम्  ॥ १,३३.३४ ॥  
श्राद्धे वा दैविके कार्ये रात्रावहनि वा द्विजाः  ।  
नदीनां चैव तीरेषु देवतायतनेषु च  ॥ १,३३.३५ ॥  
स्नात्वा समाहितमना दम्भमात्सर्यवर्जितः  ।  
जपेदीशं नमस्कृत्य स याति परमां गतिम्  ॥ १,३३.३६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे त्रयस्त्रिशोऽध्यायः  
माहात्म्यमविमुक्तस्य यथावत्तदुदीरितम्  ।  
इदानीं तु प्रयागस्य माहात्म्यं ब्रूहि सुव्रत  ॥ १,३४.१ ॥  
यानि तीर्थानि तत्रैव विश्रुतानि महान्ति वै  ।  
इदानीं कथयास्माकं सूत सर्वार्थविद्भवान्  ॥ १,३४.२ ॥  
शृणुध्वमृषयः सर्वे विस्तरेण ब्रवीमि वः  ।  
प्रयागस्य च माहात्म्यं यत्र देवः पितामहः  ॥ १,३४.३ ॥  
मार्कण्डेयेन कथितं कौन्तेयाय महात्मने  ।  
यथा युधिष्ठिरायैतत्तद्वक्ष्ये भवतामहम्  ॥ १,३४.४ ॥  
निहत्य कौरवान सर्वान् भ्रातृभिः सह पार्थिवः  ।  
शोकेन महाताविष्टा मुमोह स युधिष्ठिरः  ॥ १,३४.५ ॥  
अचिरेणाथ कालेन मार्कण्डेयो महातपाः  ।  
सम्प्राप्तो हास्तिनपुरं राजद्वारे स तिष्ठति  ॥ १,३४.६ ॥  
द्वारपालोऽपि तं दृष्ट्वा राज्ञः कथितवान् द्रुतम्  ।  
मार्कण्डेयो द्रष्टुमिच्छंस्त्वामास्ते द्वार्यसौ मुनिः  ॥ १,३४.७ ॥  
त्वरितो धर्मपुत्रस्तु द्वारमेत्याह तत्परम्  ।  
स्वागतं ते महाप्राज्ञ स्वागतं ते महामुने  ॥ १,३४.८ ॥  
अद्य मे सफलं जन्म अद्य मे तारितं कुलम्  ।  
अद्य मे पितरस्तुष्टास्त्वयि तुष्टे महामुने  ॥ १,३४.९ ॥  
सिंहासनमुपस्थाप्य पादशौचार्चनादिभिः  ।  
युधिष्ठिरो महात्मेति पूजयामास तं मुनिम्  ॥ १,३४.१० ॥  
मार्कण्डेयस्ततस्तुष्टः प्रोवाच स युधिष्ठिरम्  ।  
किमर्थं मुह्यसे विद्वन् सर्वं ज्ञात्वाहमागतः  ॥ १,३४.११ ॥  
ततो युधिष्ठिरो राजा प्रणम्याह महामुनिम्  ।  
कथय त्वं समासेन येन मुच्येत किल्बिषैः  ॥ १,३४.१२ ॥  
निहता वहवो युद्धे पुंसो निरपराधिनः  ।  
अस्माभिः कौरवैः सार्धं प्रसङ्गान्मुनिपुङ्गव  ॥ १,३४.१३ ॥  
येन हिंसासमुद्भूताज्जन्मान्तरकृतादपि  ।  
मुच्यते पातकादस्मात्तद्भवान् वक्तुमर्हति  ॥ १,३४.१४ ॥  
शृणु राजन्महाभाग यन्मां पृच्छसि भारत् ।  
प्रयागगमनं श्रेष्ठं नराणां पापनाशनम्  ॥ १,३४.१५ ॥  
तत्र देवो महादेवो रुद्रो विश्वामरेश्वरः  ।  
समास्ते भगवान् ब्रह्मा स्वयम्भूरपि दैवदैः  ॥ १,३४.१६ ॥  
युधिष्ठिर उवाच  
भगवञ्च्छ्रोतुमिच्छामि प्रयागगमने फलम्  ।  
मृतानां का गतिस्तत्र स्नातानामपि किं फलम्  ॥ १,३४.१७ ॥  
ये वसन्ति प्रयागे तु ब्रूहि तेषां तु किं फलम्  ।  
भवता विदितं ह्येतत्तन्मे ब्रूहि नमोऽस्तु ते  ॥ १,३४.१८ ॥  
कथयिष्यामि ते वत्स या चेष्टा यच्च तत्फलम्  ।  
पुरा महर्षिभिः सम्यक्कथ्यमानं मया श्रुतम्  ॥ १,३४.१९ ॥  
एतत्प्रजापतिक्षेत्रं त्रिषु लोकेषु विश्रुतम्  ।  
अत्र स्नात्वा दिवं यान्ति ये मृतास्तेऽपुनर्भवाः  ॥ १,३४.२० ॥  
तत्र ब्रह्मादयो देवा रक्षां कुर्वन्ति सङ्गताः  ।  
बहून्यन्यानि तीर्थानि सर्वपापापहानि तु  ॥ १,३४.२१ ॥  
कथितुं नेह शक्नोमि बहुवर्षशतैरपि  ।  
सङ्क्षेपेण प्रवक्ष्यामि प्रयागस्येह कीर्तनम्  ॥ १,३४.२२ ॥  
षष्टिर्धनुः सहस्त्राणि यानि रक्षन्ति जाह्नवीम्  ।  
यमुनां रक्षति सदा सविता सप्तवाहनः  ॥ १,३४.२३ ॥  
प्रयागे तु विशेषेण स्वयं वसति वासवः  ।  
मण्डलं रक्षति हरिः सर्वदेवैश्च सम्मितम्  ॥ १,३४.२४ ॥  
न्यग्रोधं रक्षते नित्यं शूलपाणिर्महेश्वरः  ।  
स्थानं रक्षन्ति वै देवाः सर्वपापहरं शुभम्  ॥ १,३४.२५ ॥  
स्वकर्मणावृतो लोको नैव गच्छति तत्पदम्  ।  
स्वल्पं स्वल्पतरं पापं यदा तस्य नराधिप  ।  
प्रयागं स्मरमाणस्य सर्वमायाति सङ्क्षयम्  ॥ १,३४.२६ ॥  
दर्शनात्तस्य तीर्थस्य नाम सङ्कीर्तनादपि  ।  
मुत्तिकालम्भनाद्वापि नरः पापात्प्रमुच्यते  ॥ १,३४.२७ ॥  
पञ्च कुण्डानि राजेन्द्र येषां मध्ये तु जाह्नवी  ।  
प्रयागं विशतः पुंसः पापं नश्यति तत्क्षणात् ॥ १,३४.२८ ॥  
योजनानां सहस्त्रेषु गङ्गां यः स्मरते नरः  ।  
अपि दुष्कृतकर्मासौ लभते परमां गतिम्  ॥ १,३४.२९ ॥  
कीर्तनान्मुच्यते पापाद्दृष्ट्वा भद्राणि पश्यति  ।  
तथोपस्पृश्य राजेन्द्र स्वर्गलोके महीयते  ॥ १,३४.३० ॥  
व्याधितो यदि वा दीनः क्रूद्धो वापि भवेन्नरः  ।  
गङ्गायमुनमासाद्य त्यजेत्प्राणान् प्रयत्नतः  ॥ १,३४.३१ ॥  
दीप्तकाञ्चनवर्णाभैर्विमानैर्भानुवर्णिभिः  ।  
ईप्सितांल्लभते कामान् वदन्ति मुनिपुङ्गवाः  ॥ १,३४.३२ ॥  
सर्वरत्नमयैर्दिव्यैर्नानाध्वजसमाकुलैः  ।  
वराङ्गनासमाकीर्णैर्मोदते शुभलक्षणः  ॥ १,३४.३३ ॥  
गीतवादित्रनिर्घोषैः प्रसुप्तः प्रतिबुध्यते  ।  
यावन्न स्मरते जन्म तापत्स्वर्गे महीयते  ॥ १,३४.३४ ॥  
तस्मात्स्वर्गात्परिभ्रष्टः क्षीणकर्मा नरोत्तम  ।  
हिरण्यरत्नसम्पूर्णे समृद्धे जायते कुले  ॥ १,३४.३५ ॥  
तदेव स्मरते तीर्थं स्मरणात्तत्र गच्छति  ।  
देशस्थो यदि वारण्ये विदेशे यदि वा गृहे  ॥ १,३४.३६ ॥  
प्रयागं स्मरमाणस्तु यस्तु प्राणान् परित्यजेत् ।  
ब्रह्मलोकमवाप्नोति वदन्ति मुनिपुङ्गवाः  ॥ १,३४.३७ ॥  
सर्वकामफला वृक्षा मही यत्र हिरण्मयी  ।  
ऋषयो मुनयः सिद्धास्तत्र लोके स गच्छति  ॥ १,३४.३८ ॥  
स्त्रीसहस्त्राकुले रम्ये मन्दाकिन्यास्तटे शुभे  ।  
मोदते मुनिभिः सार्धं स्वकृतेनेह कर्मणा  ॥ १,३४.३९ ॥  
सिद्धचारणगन्धर्वैः पूज्यते दिवि दैवतैः  ।  
ततः स्वर्गात्परिभ्रष्टो जम्बुद्वीपपतिर्भवेत् ॥ १,३४.४० ॥  
ततः शुभानि कर्माणि चिन्तयानः पुनः पुनः  ।  
गुणवान् वित्तसम्पन्नो भवतीह न संशयः  ।  
कर्मणा मनसा वाचा सत्यधर्मप्रतिष्ठितः  ॥ १,३४.४१ ॥  
गङ्गायमुनयोर्मध्ये यस्तु ग्रामं प्रतीच्छति  ।  
सुवर्णमथ मुक्तां वा तथैवान्यान् प्रतिग्रहान्  ॥ १,३४.४२ ॥  
स्वकार्ये पितृकार्ये वा देवताभ्यर्चनेऽपि वा  ।  
निष्फलं तस्य तत्तीर्थं यावत्तत्फलमश्नुते  ॥ १,३४.४३ ॥  
अतस्तीर्थे न गृह्णीयात्पुण्येष्वायतनेषु च  ।  
निमित्तेषु च सर्वेषु अप्रमत्तो द्विजो भवेत् ॥ १,३४.४४ ॥  
कपिलां पाटलावर्णां यस्तु धेनुं प्रयच्छति  ।  
स्वर्णशृङ्गीं रौप्यखुरां चैलकण्ठां पयस्विनीम्  ॥ १,३४.४५ ॥  
यावद्रोमाणि तस्या वै सन्ति गात्रेषु सत्तम  ।  
तावद्वर्षसहस्त्राणि रुद्रलोके महीयते  ॥ १,३४.४६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे चतुस्त्रिशोऽध्यायः  
कथयिष्यामि ते वत्स तीर्थयात्राविधिक्रमम्  ।  
आर्षेण तु विधानेन यथा दृष्टं यथा श्रुतम्  ॥ १,३५.१ ॥  
प्रयागतीर्थयात्रार्थो यः प्रयाति नरः क्वचित् ।  
बलीवर्दं समारूढः शृणु तस्यापि यत्फलम्  ॥ १,३५.२ ॥  
नरके वसते घोरे समाः कल्पशतायुतम्  ।  
ततो निवर्तते घोरो गवां क्रोधो हि दारुणः  ।  
सलिलं च न गृह्णन्ति पितरस्तस्य देहिनः  ॥ १,३५.३ ॥  
यस्तु पुत्रांस्तथा बालान् स्नापयेत्पाययेत्तथा  ।  
यथात्मना तथा सर्वान् दानं विप्रेषु दापयेत् ॥ १,३५.४ ॥  
ऐश्वर्याल्लोभमोहाद्वा गच्छेद्यानेन यो नरः  ।  
निष्फलं तस्य तत्तीर्थं तसमाद्यानं विवर्जयेत् ॥ १,३५.५ ॥  
गङ्गायमुनयोर्मध्ये यस्तु कन्यां प्रयच्छति  ।  
आर्षेण तु विवाहेन यथा विभवविस्तरम्  ॥ १,३५.६ ॥  
न स पश्यति तं घोरं नरकं तेन कर्मणा  ।  
उत्तरान् स कुरून् गत्वा मोदते कालमक्षयम्  ॥ १,३५.७ ॥  
वटमूलं समाश्रित्य यस्तु प्राणान् परित्यजेत् ।  
सर्वलोकानतिक्रम्य रुद्रलोकं स गच्छति  ॥ १,३५.८ ॥  
तत्र ब्रह्मादयो देवा दिशश्च सदिगीश्वराः  ।  
लोकपालाश्च सिद्धाश्च पितरो लोकसम्मताः  ॥ १,३५.९ ॥  
सनत्कुमारप्रमुखास्तथा ब्रह्मर्षयोऽपरे  ।  
नागाः सुपार्णाः सिद्धाश्च तथा नित्यं समासते  ।  
हरिश्च भगवानास्ते प्रजापतिपुरस्कृतः  ॥ १,३५.१० ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल त्रिषु लोकेषु विश्रुतम्  ॥ १,३५.११ ॥  
तत्राभिषेकं यः कुर्यात्सङ्गमे संशितव्रतः  ।  
तुल्यं फलवाप्नोति राजसूयाश्वमेधयोः  ॥ १,३५.१२ ॥  
न मातृवचनात्तात न लोकवचनादपि  ।  
मतिरुत्क्रमणीया ते प्रयागगामनं प्रति  ॥ १,३५.१३ ॥  
दश तीर्थ सहस्त्राणि षष्टिकोट्यस्तथापरे  ।  
तेषां सान्निध्यमत्रैव तीर्थानां कुरुनन्दन  ॥ १,३५.१४ ॥  
या गतिर्योगयुक्तस्य सत्त्वस्थस्य मनीषिणः  ।  
सा गतिस्त्यजतः प्राणान् गङ्गायमुनसङ्गमे  ॥ १,३५.१५ ॥  
न ते जीवन्ति लोकेऽस्मिन् यत्र तत्र युधिष्ठिर  ।  
ये प्रयागं न सम्प्राप्तास्त्रिषु लोकेषु विश्रुतम्  ॥ १,३५.१६ ॥  
एवं दृष्ट्वा तु तत्तीर्थं प्रयागं परमं पदम्  ।  
मुच्यते सर्वपापेभ्यः शशाङ्क इव राहुणा  ॥ १,३५.१७ ॥  
कम्बलाश्वतरौ नागौ यमुनादक्षिणे तटे  ।  
तत्र स्नात्वा च पीत्वा च मुच्यते सर्वपातकैः  ॥ १,३५.१८ ॥  
तत्र गत्वा नरः स्थानं महादेवस्य धीमतः  ।  
आत्मानं तारयेत्पूर्वं दशातीतान् दशापरान्  ॥ १,३५.१९ ॥  
कृत्वाभिषेकं तु नरः सोऽश्वमेधफलं लभेत् ।  
स्वर्गलोकमवाप्नोति यावदाहूतसम्प्लवम्  ॥ १,३५.२० ॥  
पूर्वपार्श्वे तु गङ्गायास्त्रैलोक्यख्यातिमान्नृप  ।  
अवचः सर्वसामुद्रः प्रतिष्ठानं च विश्रुतम्  ॥ १,३५.२१ ॥  
ब्रह्मचारी जितक्रोधस्त्रिरात्रं यदि तिष्ठति  ।  
सर्वपापविशुद्धात्मा सोऽश्वमेधफलं लभेत् ॥ १,३५.२२ ॥  
उत्तरेण प्रतिष्ठानं भागीरथ्यास्तु सव्यतः  ।  
हंसप्रपतनं नाम तीर्थं त्रैलोक्यविश्रुतम्  ॥ १,३५.२३ ॥  
अश्वमेधफलं तत्र स्मृतमात्रात्तु जायते  ।  
यावच्चन्द्रश्च सूर्यश्च तावत्स्वर्गे महीयते  ॥ १,३५.२४ ॥  
उर्वशीपुलिने रम्ये विपुले हंसपाण्डुरे  ।  
परित्यजतियः प्राणान् शृणु तस्यापि यत्फलम्  ॥ १,३५.२५ ॥  
षष्टिवर्षसहस्त्राणि षष्टिवर्षशतानि च  ।  
आस्ते स पितृभिः सार्धं स्वर्गलोके नराधिप  ॥ १,३५.२६ ॥  
अथं सन्ध्यावटे रम्ये ब्रह्मचारी जितेन्द्रियः  ।  
नरः शुचिरुपासीत ब्रह्मलोकमवाप्नुयात् ॥ १,३५.२७ ॥  
कोटितीर्थं समाश्रित्य यस्तु प्राणान् परित्यजेत् ।  
कोटिवर्षसहस्त्राणि स्वर्गलोके महीयते  ॥ १,३५.२८ ॥  
यत्र गङ्गा महाभागा बहुतीर्थतपोवना  ।  
सिद्धक्षेत्रं हि तज्ज्ञेयं नात्र कार्या विचारणा  ॥ १,३५.२९ ॥  
क्षितौ तारयते मर्त्यान्नागांस्तारयतेऽप्यधः  ।  
दिवि तारयते देवांस्तेन त्रिपथगा स्मृता  ॥ १,३५.३० ॥  
यावदस्थीनि गङ्गायां तिष्ठन्ति पुरुषस्य तु  ।  
तावद्वर्षसहस्त्राणि स्वर्गलोके महीयते  ॥ १,३५.३१ ॥  
तीर्थानां परमं तीर्थं नदीनां परमा नदी  ।  
मोक्षदा सर्वभूतानां महापातकिनामपि  ॥ १,३५.३२ ॥  
सर्वत्र सुलभा गङ्गा त्रिषु स्थानेषु दुर्लभा  ।  
गङ्गाद्वारे प्रयागे च गङ्गासागरसङ्गमे  ॥ १,३५.३३ ॥  
सर्वेषामे भूतानां पापोपहतचेतसाम्  ।  
गतिमन्वेषमाणानां नास्ति गङ्गासमा गतिः  ॥ १,३५.३४ ॥  
पवित्राणां पवित्रं च मङ्गलानां च मङ्गलम्  ।  
माहेश्वरात्परिभ्रष्टा सर्वपापहरा शुभा  ॥ १,३५.३५ ॥  
कृते युगे तु तीर्थानि त्रेतायां पुष्करं परम्  ।  
द्वापरे तु कुरुक्षेत्रं कलौ गङ्गां विशिष्यते  ॥ १,३५.३६ ॥  
गङ्गामेव निषेवेत प्रयागे तु विशेषतः  ।  
नान्यत्कलियुगोद्भूतं मलं हन्तुं सुदुष्कृतम्  ॥ १,३५.३७ ॥  
अकामो वा सकामो वा गङ्गायां यो विपद्यते  ।  
स मृतो जायते स्वर्गे नरकं च न पश्यति  ॥ १,३५.३८ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चत्रिंशोऽध्यायः  
षष्टिस्तीर्थसहस्त्राणि षष्टिस्तीर्थशतानि च  ।  
माघमासे गमिष्यन्ति गङ्गायमुनसङ्गमम्  ॥ १,३६.१ ॥  
गवां शतसहस्त्रस्य सम्यग्दत्तस्य यत्फलम्  ।  
प्रयागे माघमासे तु त्र्यहं स्नातस्य तत्फलम्  ॥ १,३६.२ ॥  
गङ्गायमुनयोर्मध्ये कार्षाग्निं यस्तु साधयेत् ।  
अहीनाङ्गोऽप्यरोगश्च पञ्चेन्द्रियसमन्वितः  ॥ १,३६.३ ॥  
यावन्ति रोमकूपाणि तस्य गात्रेषु मानद  ।  
तावद्वर्षसहस्त्राणि स्वर्गलोके महीयते  ॥ १,३६.४ ॥  
ततः स्वर्गात्परिभ्रष्टो जम्बूद्वीपपतिर्भवेत् ।  
स भुक्त्वा विपुलान् भोगांस्तत्तीर्थं भजते पुनः  ॥ १,३६.५ ॥  
जलप्रवेशं यः कुर्यात्सङ्गमे लोकविश्रुते  ।  
राहुग्रस्तो यथा सोमो विमुक्तः सर्वपातकैः  ॥ १,३६.४ ॥  
सोमलोकमवाप्नोति सोमेन सह मोदते  ।  
षष्टिं वर्षसहस्त्राणि षष्टिं वर्षशतानि च  ॥ १,३६.७ ॥  
स्वर्गतः शक्रलोकेऽसौ मुनिगन्धर्वसेवितः  ।  
ततो भ्रष्टस्तु राजेन्द्र समृद्धे जायते कुले  ॥ १,३६.८ ॥  
अधः शिरास्त्वयोधारामुर्ध्वपादः पिबेन्नरः  ।  
शतं वर्षसहस्त्राणि स्वर्गलोके महीयते  ॥ १,३६.९ ॥  
तस्माद्भ्रष्टस्तु राजेन्द्र अग्निहोत्री भवेन्नरः  ।  
भुक्त्वा तु विपुलान् भोगांस्तत्तीर्थं भजते पुनः  ॥ १,३६.१० ॥  
यः स्वदेहं विकर्तेद्वा शकुनिभ्यः प्रयच्छति  ।  
विहगैरुपभुक्तस्य शृणु तस्यापि यत्फलम्  ॥ १,३६.११ ॥  
शतं वर्षसहस्त्राणि सोमलोके महीयते  ।  
ततस्तस्मात्परिभ्रष्टो राजा भवति धार्मिकः  ॥ १,३६.१२ ॥  
गुणवान् रूपसम्पन्नो विद्वान् सुप्रियवाक्यवान्  ।  
भुक्त्वा तु विपुलान् भोगांस्तततीर्थं भजते पुनः  ॥ १,३६.१३ ॥  
उत्तरे यमुनातीरे प्रयागस्य तु दक्षिणे  ।  
ऋणप्रमोचनं नाम तीर्थं तु परमं स्मृतम्  ॥ १,३६.१४ ॥  
एकरात्रोषितः स्नात्वा ऋणैस्तत्र प्रमुच्यते  ।  
सूर्यलोकमवाप्नोति अनृणश्च सदा भवेत् ॥ १,३६.१५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे षट्त्रिंशोऽध्यायः  
मार्कण्डय उवाच  
तपनस्य सुता देवी त्रिषु लोकेषु विश्रुता  ।  
समागता महाभागा यमुना यत्र निम्नगा  ॥ १,३७.१ ॥  
येनैव निः सृता गङ्गा तेनैव यमुना गता  ।  
योजनानां सहस्त्रेषु कीर्तनात्पापनाशनी  ॥ १,३७.२ ॥  
तत्र स्नात्वा च पीत्वा च यमुनायां युधिष्ठिर  ।  
सर्वपापविनिर्मुक्तः पुनात्यासप्तमं कुलम्  ।  
प्राणांस्त्यजति यस्तत्र स याति परमां गतिम्  ॥ १,३७.३ ॥  
अग्नितीर्थमिति ख्यातं यमुनादक्षिण तटे  ।  
पश्चिमे धर्मराजस्य तीर्थं त्वनरकं स्मृतम्  ।  
तत्र स्नात्वा दिवं यान्ति ये मृतास्तेऽपुनर्भवाः  ॥ १,३७.४ ॥  
कृष्णपक्षे चतुर्दश्यां स्नात्वा सन्तर्पयेच्छुचिः  ।  
धर्मराजं महापापैर्मुच्यते नात्र संशयः  ॥ १,३७.५ ॥  
दश तीर्थसहस्त्राणि त्रिंशत्कोट्यस्तथापराः  ।  
प्रयागे संस्थितानि स्युरेवमाहुर्मनीषिणः  ॥ १,३७.६ ॥  
तिस्त्रः कोट्योर्ऽधकोटी च तीर्थानां वायुरब्रवीत् ।  
दिवि भूम्यन्तरिक्षे च तत्सर्वं जाह्नवी स्मृता  ॥ १,३७.७ ॥  
यत्र गङ्गा महाभागा स देशस्तत्तपोवनम्  ।  
सिद्धिक्षेत्रं तु तज्ज्ञेयं गङ्गातीरसमाश्रितम्  ॥ १,३७.८ ॥  
यत्र देवो महादेवो देव्या सह महेश्वरः  ।  
आस्ते वटेश्वरो नित्यं तत्तीर्थं तत्तपोवनम्  ॥ १,३७.९ ॥  
इदं सत्यं द्विजातीनां साधूनामात्मजस्य च  ।  
सुहृदां च जपेत्कर्णे शिष्यस्यानुगतस्य तु  ॥ १,३७.१० ॥  
इदं धन्यमिदं स्वर्ग्यमिदं मेध्यमिदं सुखम्  ।  
इदं पुण्यमिदं रम्यं पावनं धर्म्यमुत्तमम्  ॥ १,३७.११ ॥  
महर्षोणामिदं गुह्यं सर्वपापप्रमोचनम्  ।  
अत्राधीत्य द्विजोऽध्यायं निर्मलत्वमवाप्नुयात् ॥ १,३७.१२ ॥  
यश्चेदं शृणुयान्नित्यं तीर्थं पुण्यं सदा शुचिः  ।  
जातिस्मरित्वं लभते नाकपृष्ठे च मोदते  ॥ १,३७.१३ ॥  
प्राप्यन्ते तानितीर्थानि सद्भिः शिष्टानुदर्शिभिः  ।  
स्नाहि तीर्थेषु कौरव्य न च वक्रमतिर्भव  ॥ १,३७.१४ ॥  
एवमुक्त्वा स भगवान्मार्कण्डेयो महामुनिः  ।  
तीर्तानि कथयामास पृथिव्यां यानि कानिचित् ॥ १,३७.१५ ॥  
भूसमुद्रादिसंस्थानं प्रमाणं ज्योतिषां स्थितम्  ।  
पृष्टः प्रोवाच सकलमुक्त्वाथ प्रययो मुनिः  ॥ १,३७.१६ ॥  
य इदं कल्यमुत्थाय पठतेऽथ शृणोति वा  ।  
मुच्यते सर्वपापेभ्यो रुद्रलोकं स गच्छति  ॥ १,३७.१७ ॥  
इति श्रीकूर्मपुराणे षट्साहस्त्र्यां संहितायां पुर्वविभागे सप्तत्रिंशोऽध्यायः  
एवमुक्तास्तु मुनयो नैमिषीया महामतिम्  ।  
पप्रच्छुरुत्तरं सूतं पृथिव्यादिविनिर्णयम्  ॥ १,३८.१ ॥  
कथितो भवता सूत सर्गः स्वयम्भुवः शुभः  ।  
इदानीं श्रोतुमिच्छामस्त्रिलोकस्यास्य मण्डलम्  ॥ १,३८.२ ॥  
यावन्तः सागरा द्वीपास्तथा वर्षाणि पर्वताः  ।  
वनानि सरितः सूर्यग्रहाणां स्थितिरेव च  ॥ १,३८.३ ॥  
यदाधारमिदं कृत्स्नं येषां पृथ्वी पुरा त्वियम्  ।  
नृपाणां तत्समासेन सूत वक्तुमिहार्हसि  ॥ १,३८.४ ॥  
वक्ष्ये देवादिदेवाय विष्णवे प्रभविष्णवे  ।  
नमस्कृत्वाप्रमेयाय यदुक्तं तेन धीमता  ॥ १,३८.५ ॥  
स्वायम्भुवस्य तु मनोः प्रागुक्तो यः प्रियव्रतः  ।  
पुत्रस्तस्याभवन् पुत्राः प्रजापतिसमा दश  ॥ १,३८.६ ॥  
अग्नीध्रश्चाग्निबाहुश्च वपुष्मान् द्युतिमांस्तथा  ।  
मेधा मेधातिथिर्हव्यः सवनः पुत्र एव च  ॥ १,३८.७ ॥  
ज्योतिष्मान् दशमस्तेषां महाबलपराक्रमः  ।  
धार्मिको दाननिरतः सर्वभूतानुकम्पकः  ॥ १,३८.८ ॥  
मेधाग्निबाहुपुत्रास्तु त्रयो योगपरायणाः  ।  
जातिस्मरा महाभागा न राज्ये दधिरे मतिम्  ॥ १,३८.९ ॥  
प्रियव्रतोऽभ्यषिञ्चद्वै सप्तद्वीपेषु सप्त तान्  ।  
जम्बुद्वीपेश्वरं पुत्रमग्नीध्रमकरोन्नृपः  ॥ १,३८.१० ॥  
प्लक्ष्द्वीपेश्वरश्चैव तेन मेधातिथिः कृतः  ।  
शाल्मलेशं वपुष्मन्तं नरेन्द्रमभिषिक्तवान्  ॥ १,३८.११ ॥  
ज्योतिष्मन्तं कुशद्वीपे राजानं कृतवान् प्रभुः  ।  
द्युतिमन्तं च राजानं क्रौञ्चद्वीपे समादिशत् ॥ १,३८.१२ ॥  
शाकद्वीपेश्वरं चापि हव्यं चक्रे प्रियव्रतः  ।  
पुष्कराधिपतिं चक्रे सवनं च प्रजापतिः  ॥ १,३८.१३ ॥  
पुष्करे सवनस्यापि महावीतः सुतोऽभवत् ।  
धातिकिश्चैव द्वावेतौ पुत्रौ पुत्रवतां वरौ  ॥ १,३८.१४ ॥  
महावीतं स्मृतं वर्षं तस्य नाम्ना महात्मनः  ।  
नाम्ना तु धातकेश्चापि धातकीखण्डमुच्यते  ॥ १,३८.१५ ॥  
शाकद्वीपेश्वरस्याथ हव्यस्याप्यभवन् सुताः  ।  
जलदश्च कुमारश्च सुकुमारो मणीचकः  ।  
कुसुमोत्तरोऽथ मोदाकिः सप्तमः स्यान्महाद्रुमः  ॥ १,३८.१६ ॥  
जलदं जलदस्याथ वर्षं प्रथममुच्यते  ।  
कुमारस्य तु कौमारं तृतीयं सुकुमारकम्  ॥ १,३८.१७ ॥  
मणीचकं चतुर्थं तु पञ्चमं कुसुमोत्तरम्  ।  
मोदाकं षष्ठमित्युक्तं सप्तमं तु महाद्रुमम्  ॥ १,३८.१८ ॥  
क्रौञ्चद्वीपेश्वरस्यापि सुता द्युतिमतोऽभवन्  ।  
कुशलः प्रथमस्तेषां द्वितीयस्तु मनोहरः  ॥ १,३८.१९ ॥  
उष्णस्तृतीयः सम्प्रोक्तश्चतुर्थः प्रवरः स्मृतः  ।  
अन्धकारो मुनिश्चैव दुन्दुभिश्चैव सप्तमः  ।  
तेषां स्वनामभिर्देशाः क्रौञ्चद्वीपाश्रयाः शुभाः  ॥ १,३८.२० ॥  
ज्योतिष्मतः कुशद्वीपे सप्तैवासन्महौजसः  ।  
उद्भेदो वेणुमांश्चैवाश्वरथो लम्बनो धृतिः  ।  
षष्ठः प्रभाकारश्चापि सप्तमः कपिलः स्मृतः  ॥ १,३८.२१ ॥  
स्वनामचिह्नितान् यत्र तथा वर्षाणि सुव्रताः  ।  
ज्ञेयानि सप्त तान्येषु द्वीपेष्वेवं न यो मतः  ॥ १,३८.२२ ॥  
शाल्मलद्वीपनाथस्य सुताश्चासन् वपुष्मतः  ।  
श्वेतश्च हरितश्चैव जीमूतो रोहितस्तथा  ।  
वैद्युतौ मानसश्चैव सप्तमः सुप्रभो मतः  ॥ १,३८.२३ ॥  
प्लक्षद्वीपेश्वरस्यापि सप्त मेधातिथेः सुताः  ।  
ज्येष्ठः शान्तभयस्तेषां शिशिरश्च सुखोदयः  ।  
आनन्दश्च शिवश्चैव क्षेमकश्च ध्रुवस्तथा  ॥ १,३८.२४ ॥  
प्लक्षद्वीपादिषु ज्ञेयः शाकद्वीपान्तिकेषु वै  ।  
वर्णाश्रमविभागेन स्वधर्मो मुक्तये द्विजाः  ॥ १,३८.२५ ॥  
जम्बुद्वीपेश्वरस्यापि पुत्रास्त्वासन्महाबलाः  ।  
अग्नीध्रस्य द्विजश्रेष्ठास्तन्नामानि निबोधत  ॥ १,३८.२६ ॥  
नाभिः किम्पुरुषश्चैव तथा हरिरिलावृतः  ।  
रम्यो हिरण्वांश्च कुरुर्भद्राश्वः केतुमाहलकः  ॥ १,३८.२७ ॥  
जम्बुद्वीपेश्वरो राजा स चाग्नीध्रो महामतिः  ।  
विभज्य नवधा तेभ्यो यथान्यायं ददौ पुनः  ॥ १,३८.२८ ॥  
नाभेस्तु दक्षिणं वर्षं हिमाह्वं प्रददौ पुनः  ।  
हेमकूटं ततो वर्षं ददौ किम्पुरुषाय तु  ॥ १,३८.२९ ॥  
तृतीयं नैषधं वर्षं हरये दत्तवान् पिता  ।  
इलावृताय प्रददौ मेरुमध्यमिलावृतम्  ॥ १,३८.३० ॥  
नीलाचलाश्रितं वर्षं रम्याय प्रददौ पिता  ।  
श्वेतं यदुत्तरं वर्षं पित्रा दत्तं हिरण्वते  ॥ १,३८.३१ ॥  
यदुत्तरं शृङ्गवतो वर्षं तत्कुरुवे ददौ  ।  
मेरोः पूर्वेण यद्वर्षं भद्राश्वाय न्यवेदयत् ।  
गन्धमादनवर्षं तु केतुमालाय दत्तवान्  ॥ १,३८.३२ ॥  
वर्षेष्वेतेषु तान् पुत्रानभिषिच्य नराधिपः  ।  
संसारकष्टतां ज्ञात्वा तपस्तेपे वनं गतः  ॥ १,३८.३३ ॥  
हिमाह्वयं तु यस्यैतन्नाभेरासीन्महात्मनः  ।  
तस्यर्षभोऽभवत्पुत्रो मरुदेव्यां महाद्युतिः  ॥ १,३८.३४ ॥  
ऋषभाद्भरतो जज्ञे वीरः पुत्रशताग्रजः  ।  
सोऽभिषिच्यर्षभः पुत्रं भरतं पृथिवीपतिः  ।  
वानप्रस्थाश्रमं गत्वा तपस्तेपे यथाविधि  ॥ १,३८.३५ ॥  
तपसा कर्षितोऽत्यर्थं कृशो धमनिसन्ततः  ।  
ज्ञानयोगरतो भूत्वा महापाशुपतोऽभवत् ॥ १,३८.३६ ॥  
सुमतिर्भरतस्याभूत्पुत्रः परमधार्मिकः  ।  
सुमतेस्तैजसस्तस्मादिन्द्रिद्युम्नो व्यजायत  ॥ १,३८.३७ ॥  
परमेष्ठी सुतस्तस्मात्प्रतीहारस्तदन्वयः  ।  
प्रतिहर्तेति विख्यात उत्पन्नस्तस्य चात्मजः  ॥ १,३८.३८ ॥  
भवस्तस्मादथोद्गीथः प्रस्तावस्तत्सुतोऽभवत् ।  
पृथुस्ततस्ततो रक्तो रक्तस्यापि गयः सुतः  ॥ १,३८.३९ ॥  
नरो गयस्य तनयस्तस्य पुत्रो विराडभूत् ।  
तस्य पुत्रो महावीर्यो धीमांस्तस्मादजायत  ॥ १,३८.४० ॥  
महान्तोऽपि ततश्चाभूद्भौवनस्तत्सुतोऽभवत् ।  
त्वष्टा त्वष्टुश्च विरजो रजस्तस्याप्यभूत्सुतः  ॥ १,३८.४१ ॥  
शतजिद्रजसस्तस्य जज्ञे पुत्रशतं द्विजाः  ।  
तेषां प्रधानो बलवान् विश्वज्योतिरिति स्मृतः  ॥ १,३८.४२ ॥  
आराध्य देवं ब्रह्माणं क्षेमकं नाम पार्थिवम्  ।  
असूत पुत्रं धर्मज्ञं महाबाहुमरिन्दमम्  ॥ १,३८.४३ ॥  
एते पुरस्ताद्राजानो महासत्त्वा महौजसः  ।  
एषां वंशप्रसूतैश्च भुक्तेयं पृथिवी पुरा  ॥ १,३८.४४ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टात्रिंशोऽध्यायः  
अतः परं प्रवक्ष्यामि सङ्क्षेपेण द्विजोत्तमाः  ।  
त्रैलोक्यस्यास्य मानं वो न शक्यं विस्तरेण तु  ॥ १,३९.१ ॥  
भूर्लोकोऽथ भुवर्लोकः स्वर्लोकोऽथ महस्ततः  ।  
जनस्तपश्च सत्यं च लोकास्त्वण्डोद्भवा मताः  ॥ १,३९.२ ॥  
सूर्याचन्द्रमसोर्यावत्किरणैरवभासते  ।  
तावद्भूर्लोक आख्यातः पुराणे द्विजपुङ्गवाः  ॥ १,३९.३ ॥  
यावत्प्रमाणो भूर्लोको विस्तरात्परिमण्डलात् ।  
भुवर्लोकोऽपि तावान्स्यान्मण्डलाद्भास्करस्य तु  ॥ १,३९.४ ॥  
ऊर्ध्वंयन्मण्डलाद्व्योमध्रुवोयावद्व्यवस्थितः  ।  
स्वर्लोकः स समाख्यातस्तत्र वायोस्तु नेमयः  ॥ १,३९.५ ॥  
आवहः प्रवहश्चैव तथैवानुवहः परः  ।  
संवहो विवहश्चाथ तदूर्ध्वं स्यात्परावहः  ॥ १,३९.६ ॥  
तथा परिवहश्चोर्ध्वं वायोर्वै सप्त नेमयः  ।  
भूमेर्योजनलक्षे तु भानोर्वै मण्डलं स्थितम्  ॥ १,३९.७ ॥  
लक्षे दिवाकरस्यापि मण्डलं शशिनः स्मृतम्  ।  
नक्षत्रमण्डलं कृत्स्नं तल्लक्षेण प्रकाशते  ॥ १,३९.८ ॥  
द्वेलक्षे ह्युत्तरे विप्रा बुधो नक्षत्रमण्डलात् ।  
तावत्प्रमाणभागे तु बुधस्याप्युशनाः स्थितः  ॥ १,३९.९ ॥  
अङ्गारकोऽपि शुक्रस्य तत्प्रमाणो व्यवस्थितः  ।  
लक्षद्वयेन भौमस्य स्थितो देवपुरोहितः  ॥ १,३९.१० ॥  
सौरिर्द्विलक्षेण गुरोर्ग्रहाणामथ मण्डलम्  ।  
सप्तर्षिमण्डलं तस्माल्लक्षमात्रे प्रिकाशते  ॥ १,३९.११ ॥  
ऋषीणां मण्डलादूर्ध्वं लक्षमात्रे स्थितो ध्रुवः  ।  
मेढीभूतः समस्तस्य ज्योतिश्चक्रस्य वै ध्रुवः  ।  
तत्र धर्मः स भगवान् विष्णुर्नारायणः स्थितः  ॥ १,३९.१२ ॥  
नवयोजनसाहस्त्रो विष्कम्भः सवितुः स्मृतः  ।  
त्रिगुणस्तस्य विस्तारो मण्डलस्य प्रमाणतः  ॥ १,३९.१३ ॥  
द्विगुणस्तस्य विस्ताराद्विस्तारः शशिनः स्मृतः  ।  
तुल्यस्तयोस्तु स्वर्भानुर्भूत्वाधस्तात्प्रसर्पति  ॥ १,३९.१४ ॥  
अद्धृत्य पृथिवीच्छायां निर्मितो मण्डलाकृतिः  ।  
स्वर्भानोस्तु वृहत्स्थानं तृतीयं यत्तमोमयम्  ॥ १,३९.१५ ॥  
चन्द्रस्य षोडशो भागो भार्गवस्य विधीयते  ।  
भार्गवात्पादहीनस्तु विज्ञेयो वै बृहस्पतिः  ॥ १,३९.१६ ॥  
बृहस्पतेः पादहीनौ वक्रसौरावुभौ स्मृतौ  ।  
विस्तारान्मण्डलाच्चैव पादहीनस्तयोर्बुधः  ॥ १,३९.१७ ॥  
तारानक्षत्ररूपाणि वपुष्मन्तीह यानि वै  ।  
बुधेन तानि तुल्यानि विस्तारान्मण्डलात्तथा  ॥ १,३९.१८ ॥  
तारानक्षत्ररूपाणि हीनानि तु परस्परात् ।  
शतानि पञ्च चत्वारि त्रीणि द्वे चैव योजने  ॥ १,३९.१९ ॥  
सर्वावरनिकृष्टानि तारकामण्डलानि तु  ।  
योजनान्यर्धमात्राणि तेभ्यो ह्रस्वं न विद्यते  ॥ १,३९.२० ॥  
उपरिष्टात्त्रयस्तेषां ग्रहा ये दूरसर्पिणः  ।  
सौरोऽङ्गिराश्च वक्रश्च ज्ञेया मन्दविचारिणः  ॥ १,३९.२१ ॥  
तेभ्योऽधस्ताच्च चत्वारः पुनरन्ये महाग्रहाः  ।  
सूर्यः सौमो बुधश्चैव भार्गवश्चैव शीघ्रगाः  ॥ १,३९.२२ ॥  
दक्षिणायनमार्गस्थो यदा चरति रश्मिमान्  ।  
तदा सर्वग्रहाणां स सूर्योऽधस्तात्प्रसर्पति  ॥ १,३९.२३ ॥  
विस्तीर्णं मण्डलं कृत्वा तस्योर्ध्वं चरते शशी  ।  
नक्षत्रमण्डलं कृत्स्नं सोमादूर्ध्वं प्रसर्पति  ॥ १,३९.२४ ॥  
नक्षत्रेभ्यो बुधश्चोर्ध्वं बुधादूर्ध्वं तु भार्गवः  ।  
वक्रस्तु भार्गवादूर्ध्वं वक्रादूर्ध्वं बृहस्पतिः  ॥ १,३९.२५ ॥  
तस्माच्छनैश्चरोऽपुयूर्ध्वं तस्मात्सप्तर्षिमण्डलम्  ।  
ऋषीणां चैव सप्तानान्ध्रु वश्चोर्ध्वं व्यवस्थितः  ॥ १,३९.२६ ॥  
योजनानां सहस्त्राणि भास्करस्य रथो नव  ।  
ईषादण्डस्तथैव स्याद्द्विगुणो द्विजसत्तमाः  ॥ १,३९.२७ ॥  
सार्धकोटिस्तथा सप्त नियुतान्यधिकानि तु  ।  
योजनानां तु तस्याक्षस्तत्र चक्रं प्रतिष्ठितम्  ॥ १,३९.२८ ॥  
त्रिनाभिमति पञ्चारे षष्णेमिन्यक्षयात्मके  ।  
संवत्सरमेय कृत्स्नं कालचक्रं प्रतिष्ठितम्  ॥ १,३९.२९ ॥  
चत्कारिंशत्सहस्त्राणि द्वितीयोऽक्षो विवस्वतः  ।  
पञ्चान्यानि तु सार्धानि स्यन्दनस्य द्विजोत्तमाः  ॥ १,३९.३० ॥  
अक्षप्रमाणमुभयोः प्रमाणं तद्युगार्धयोः  ।  
ह्रस्वोऽक्षस्तद्युगार्धेन ध्रुवाधारे रथस्य तु  ॥ १,३९.३१ ॥  
द्वितीयेऽक्षे तु तच्चक्रं संस्थितं मानसाचले  ।  
हयाश्च सप्त छन्दांसि तन्नामानि निबोधत  ॥ १,३९.३२ ॥  
गायत्री च बृहत्युष्णिक्जगती पङ्क्तिरेव च  ।  
अनष्टुप्त्रिष्टुबित्युक्ताश्छन्दांसि हरयो हरेः  ॥ १,३९.३३ ॥  
मानसोपरि माहेन्द्री प्राच्यां दिशि महापुरी  ।  
दक्षिणे न यमस्याथ वरुणस्य तु पश्चिमे  ॥ १,३९.३४ ॥  
उत्तरेण तु सोमस्य तन्नामानि निबोधत  ।  
अमरावती संयमनी सुखा चैव विभा क्रमात् ॥ १,३९.३५ ॥  
काष्ठां गतो दक्षिणतः क्षिप्तेषुरिव सर्पति  ।  
ज्योतिषां चक्रमादाय देवदेवः प्रजापतिः  ॥ १,३९.३६ ॥  
दिवसस्य रविर्मध्ये सर्वकालं व्यवस्थितः  ।  
सप्तद्वीपेषु विप्रेन्द्रा निशामध्यस्य सम्मुखम्  ॥ १,३९.३७ ॥  
उदयास्तमने चैव सर्वकालं तु सम्मुखे  ।  
अशेषासु दिशास्वेव तथैव विदिशासु च  ॥ १,३९.३८ ॥  
कुलालचक्रपर्यन्तो भ्रमन्नेष यथेश्वरः  ।  
करोत्यहस्तथा रात्रिं विमुञ्चन्मेदिनीं द्विजाः  ॥ १,३९.३९ ॥  
दिवाकरकरैरेतत्पूरितं भुवनत्रयम्  ।  
त्रैलोक्यं कथितं सद्भिर्लोकानां मुनिपुङ्गवाः  ॥ १,३९.४० ॥  
आदित्यमूलमखिलं त्रिलोकं नात्र संशयः  ।  
भवत्यस्मात्जगत्कृत्स्नं सदेवासुरमानुषम्  ॥ १,३९.४१ ॥  
रुद्रेन्द्रोपेन्द्रचन्द्राणां विप्रेन्द्राणां दिवौकसाम्  ।  
द्युतिर्द्युतिमतां कृत्स्नं यत्तेजः सार्वलौकिकम्  ॥ १,३९.४२ ॥  
सर्वात्मा सर्वलोकेशो महादेवः प्रजापतिः  ।  
सूर्य एव त्रिलोकस्य मूलं परमदैवतम्  ॥ १,३९.४३ ॥  
द्वादशान्ये तथादित्या देवास्ते येऽधिकारिणः  ।  
निर्वहन्ति पदं तस्य तदंशा विष्णुमूर्तयः  ॥ १,३९.४४ ॥  
सर्वे नमस्यन्ति सहस्त्रभानुं  
गन्धर्वदेवोरगकिन्वन्नराद्याः  ।  
यजन्ति यज्ञैर्विविधैर्द्विजेन्द्रा  
श्छन्दोमयं ब्रह्ममयं पुराणम्  ॥ १,३९.४५ ॥  
इति श्रीकूर्मपुराणे षट्साहस्त्र्यां संहितार्या पूर्वविभागे एकोनचत्वारिंशोऽध्यायः  
स रथोऽधिष्ठितो देवैरादित्यैर्वसुभिस्तथा  ।  
गन्धर्वैरप्सरोभिश्च ग्रामणीसर्पराक्षसैः  ॥ १,४०.१ ॥  
धातार्ऽयमाथ मित्रश्च वरुणः शक्र एव च  ।  
विवस्वानथ पूषा च पर्जन्यश्चांशुरेव च  ॥ १,४०.२ ॥  
भगस्त्वष्टा च विष्णुश्च द्वादशैते दिवाकराः  ।  
आप्यायन्ति वै भानुं वसन्तादिषु वै क्रमात् ॥ १,४०.३ ॥  
पुलस्त्यः पुलहश्चात्रिर्वसिष्ठश्चाङ्गिरा भृगुः  ।  
भरद्वाजो गौतमश्च कश्यपः क्रतुरेव च  ॥ १,४०.४ ॥  
जमदग्निः कौशिकश्च मुनयो ब्रह्मवादिनः  ।  
स्तुवन्ति देवं विविधैश्छन्दोभिस्ते यथाक्रमम्  ॥ १,४०.५ ॥  
रथकृच्च रथौज्श्च रथचित्रः सुबाहुकः  ।  
रथस्वनोऽथ वरुणः सुषेणः सेनजित्तथा  ॥ १,४०.६ ॥  
तार्क्ष्यश्चारिष्टनेमिश्च रथजित्सत्यजित्तथा  ।  
ग्रामण्यो देवदेवस्य कुर्वतेऽभीशुसङ्ग्रहम्  ॥ १,४०.७ ॥  
अथ हेतिः प्रहेतिश्च पौरुषेयो वधस्तथा  ।  
सर्पो व्याघ्रस्तथापश्च वातो विद्युद्दिवाकरः  ॥ १,४०.८ ॥  
ब्रह्मोपेतश्च विप्रेन्द्रा यज्ञोपेतस्तथैव च  ।  
राक्षसप्रवरा ह्येते प्रयान्ति पुरतः क्रमात् ॥ १,४०.९ ॥  
वासुकिः कङ्कनीरश्च तक्षकः सर्पपुङ्गवः  ।  
एलापत्रः शङ्खपालस्तथैरावतसञ्ज्ञितः  ॥ १,४०.१० ॥  
धनञ्जयो महापद्मस्तथा कर्कोटको द्विजाः  ।  
कम्बलाश्वतरश्चैव वहन्त्येनं यथाक्रमम्  ॥ १,४०.११ ॥  
तुम्बुरुर्नारदो हाहा हूहूर्विश्वावसुस्तथा  ।  
उग्रसेनो वसुरुचिरर्वावसुरथापरः  ॥ १,४०.१२ ॥  
चित्रसेनस्तथोर्णायुर्धृतराष्ट्रो द्विजोत्तमाः  ।  
सूर्यवर्चा द्वादशैते गन्धर्वा गायतां वराः  ।  
गायन्ति विविधैर्गानैर्भानुं षड्जादिभिः क्रमात् ॥ १,४०.१३ ॥  
क्रतुस्थलाप्सरोवर्या तथान्या पुञ्जिकस्थला  ।  
मेनका सहजन्या च प्रम्लोचा च द्विजोत्तमाः  ॥ १,४०.१४ ॥  
अनुम्लोचा घृतीची च विश्वाची चोर्वशी तथा  ।  
अन्या च पूर्वचित्तिः स्यादन्या चैव तिलोत्तमा  ॥ १,४०.१५ ॥  
ताण्डवैर्विविधैरेनं वसन्तादिषु वै क्रमात् ।  
तोषयन्ति महादेवं भानुमात्मानमव्ययम्  ॥ १,४०.१६ ॥  
एवं देवा वसन्त्यर्के द्वौ द्वौ मासौ क्रमेण तु  ।  
सूर्यमाप्याययन्त्येते तेजसा तेजसां निधिम्  ॥ १,४०.१७ ॥  
ग्रथितैः स्वैर्वचोभिस्तु स्तुवन्ति मुनयो रविम्  ।  
गन्धर्वाप्सरसश्चैनं नृत्यगेयैरुपासते  ॥ १,४०.१८ ॥  
ग्रामणीयक्षभूतानि कुर्वतेऽभीषुसङ्ग्रहम्  ।  
सर्पा वहन्ति देवेशं यातुधानाः प्रयान्ति च  ॥ १,४०.१९ ॥  
बालखिल्या नयन्त्यस्तं परिवार्योदयाद्रविम्  ।  
एते तपन्ति वर्षन्ति भान्ति वान्ति सृजन्ति च  ।  
भूतानामशुभं कर्म व्यपोहन्तीह कीर्तिताः  ॥ १,४०.२० ॥  
एते सहैव सूर्येण भ्रमन्ति दिवि सानुगाः  ।  
विमाने च स्थितो नित्यं कामगे वातरंहसि  ॥ १,४०.२१ ॥  
वर्षन्तश्च तपन्तश्च ह्लादयन्तश्च वै प्रजाः  ।  
गोपयन्तीह भूतानि सर्वाणीहायुगक्षयात् ॥ १,४०.२२ ॥  
एतेषामेव देवानां यथावीर्यं यथातपः  ।  
यथायोगं यथासत्त्वं स एष तपति प्रभुः  ॥ १,४०.२३ ॥  
अहोरात्रव्यवस्थानकारणं स प्रजापतिः  ।  
पितृदेवमनुष्यादीन् स सदाप्यायेद्रविः  ॥ १,४०.२४ ॥  
तत्र देवो महादेवो भास्वान् साक्षान्महेश्वरः  ।  
भासते वेदविदुषां नीलग्रीवः सनातनः  ॥ १,४०.२५ ॥  
स एष देवो भगवान् परमेष्ठी प्रजापतिः  ।  
स्थानं तद्विदुरादित्यं वेदज्ञा वेदविग्रहम्  ॥ १,४०.२६ ॥  
इति श्रीकूर्मपुराणे षट्साहस्त्र्यां संहितायां पूर्वविभागे चत्वारिशोऽध्यायः  
एवमेष महादेवो देवदेवः पितामहः  ।  
करोति नियतं कालं कालात्मा ह्यैश्वरी तनुः  ॥ १,४१.१ ॥  
तस्य ये रश्मयो विप्राः सर्वलोकप्रदीपकाः  ।  
तेषां श्रेष्ठाः पुनः सप्त रश्मयो ग्रहयोनयः  ॥ १,४१.२ ॥  
सुषुम्नो हरिकेशश्च विश्वकर्मा तथैव च  ।  
विश्वव्यचाः पुनश्चान्यः संयद्वसुरतः परः  ॥ १,४१.३ ॥  
अर्वावसुरिति ख्यातः स्वराडन्यः प्रकीर्तितः  ।  
सुपुम्नः सूर्यरश्मिस्तु पुष्णाति शिशिरद्युतिम्  ॥ १,४१.४ ॥  
तिर्यगूर्ध्वप्रचारोऽसौ सुषुम्नः परिपठ्यते  ।  
हरिकेशस्तु यः प्रोक्तो रश्मिर्नक्षत्रपोषकः  ॥ १,४१.५ ॥  
विश्वकर्मा तथा रश्मिर्बुधं पुष्णाति सर्वदा  ।  
विश्वव्यचास्तु यो रश्मिः शुक्रं पुष्णाति नित्यदा  ॥ १,४१.६ ॥  
संयद्वसुरिति ख्यातः स पुष्णाति च लोहितम्  ।  
वृहस्पतिं प्रपुष्णाति रश्मिरर्वावसुः प्रभोः  ।  
शनैश्चरं प्रपुष्णाति सप्तमस्तु सुराट्तथा  ॥ १,४१.७ ॥  
एवं सूर्यप्रभावेन सर्वा नक्षत्रतारकाः  ।  
वर्धन्ते वर्धिता नित्यं नित्यमाप्याययन्ति च  ॥ १,४१.८ ॥  
दिव्यानां पार्थिवानां च नैशानां चैव सर्वशः  ।  
आदानान्नित्यमादित्यस्तेजसां तमसां प्रभुः  ॥ १,४१.९ ॥  
आदत्ते स तु नाडीनां सहस्त्रेण समन्ततः  ।  
नादेयांश्चैव सामुद्रान् कूप्यांश्चैव सहस्त्रदृक् ।  
स्थावराञ्जङ्गमांश्चैव यच्च कुल्यादिकं पयः  ॥ १,४१.१० ॥  
तस्य रश्मिसहस्त्रं तच्छीतवर्षोष्णनिस्त्रवम्  ।  
तासां चतुः शतं नाड्यो वर्षन्ते चित्रमूर्तयः  ॥ १,४१.११ ॥  
वन्दनाश्चैव याज्याश्च केतना भूतनास्तथा  ।  
अमृता नाम ताः सर्वा रश्मयो वृष्टिसर्जनाः  ॥ १,४१.१२ ॥  
हिमोद्वाहाश्च ता नाड्यो रश्मयस्त्रिशतं पुनः  ।  
रश्म्यो मेष्यश्च पौष्यश्च ह्लादिन्यो हिमसर्जनाः  ।  
चन्द्रास्ता नामतः सर्वाः पीताभाः स्युर्गभस्तयः  ॥ १,४१.१३ ॥  
शुक्राश्च ककुभश्चैव गावो विश्वभृतस्तथा  ।  
शुक्रास्ता नामतः सर्वास्त्रिविधा घर्मसर्जनाः  ॥ १,४१.१४ ॥  
समं बिभर्ति ताभिः स मनुष्यपितृदेवताः  ।  
मनुष्यानौषधेनेह स्वधया च पितॄनपि  ।  
अमृतेन सुरान् सर्वांस्त्रिभिस्त्ररिंस्तर्पयत्यसौ  ॥ १,४१.१५ ॥  
वसन्ते ग्रैष्मिके चैव शतैः स तपति त्रिभिः  ।  
शरद्यपि च वर्षासु चतुर्भैः सम्प्रवर्षति  ।  
हेमन्ते शिशिरे चैव हिममुत्सृजति त्रिभिः  ॥ १,४१.१६ ॥  
वरुणो माघमासे तु सूर्यः पूषा तु फल्गुने  ।  
चैत्रे मासि भवेदंशो धाता वैशाखतापनः  ॥ १,४१.१७ ॥  
ज्येष्ठामूले भवेदिन्द्रः आषाढे सविता रविः  ।  
विवस्वान् श्रावणे मासि प्रौष्ठपद्यां भगः स्मृतः  ॥ १,४१.१८ ॥  
पर्जन्योऽश्वयुजि त्वष्टाकार्तिके मासि भास्करः  ।  
मार्गशीर्ष भवेन्मित्रः पौषे विष्णुः सनातनः  ॥ १,४१.१९ ॥  
पञ्चरश्मिसहस्त्राणि वरुणस्यार्ककर्मणि  ।  
षड्भिः सहस्त्रैः पूषा तु देवोंशः सप्तभिस्तथा  ॥ १,४१.२० ॥  
धाताष्टभिः सहस्त्रैस्तु नवभिस्तु शतक्रतुः  ।  
विवस्वान् दशभिः पाति पात्येकादशभिर्भगः  ॥ १,४१.२१ ॥  
सप्तभिस्तपते मित्रस्त्वष्टा चैवाष्टभिस्तपेत् ।  
अर्यमा दशभैः पाति पर्जन्यो नवभिस्तपेत् ।  
षड्भी रश्मिसहस्त्रैस्तु विष्णुस्तपति विश्वसृक् ॥ १,४१.२२ ॥  
वसन्ते कपिलः सूर्यो ग्रीष्मे काञ्चनसप्रभः  ।  
श्वेतो वर्षासु वर्णेन पाण्डुरः शरदि प्रभुः  ।  
हेमन्ते ताम्रवर्णः स्याच्छिशिरे लोहितो रविः  ॥ १,४१.२३ ॥  
ओषधीषु बलं धत्ते स्वधामपि पितृष्वथ  ।  
सूर्योऽमरत्वममृते त्रयं त्रिषु नियच्छति  ॥ १,४१.२४ ॥  
अन्ये चाष्टौ ग्रहा ज्ञेयाः सूर्येणाधिष्ठिता द्विजाः  ।  
चन्द्रमाः सोमपुत्रश्च शुक्रश्चैव बृहस्पतिः  ।  
भौमो मन्दस्तथा राहुः केतुमानपि चाष्टमः  ॥ १,४१.२५ ॥  
सर्वे ध्रुवे निबद्धा वै ग्रहास्ते वातरश्मिभिः  ।  
भ्राम्यमाणा यथायोगं भ्रमन्त्यनुदिवाकरम्  ॥ १,४१.२६ ॥  
अलातचक्रवद्यान्ति वातचक्रेरिता द्विजाः  ।  
यस्माद्वहति तान् वायुः प्रवहस्तेन स स्मृतः  ॥ १,४१.२७ ॥  
रथस्त्रिचक्रः सोमस्य कुन्दाभास्तस्य वाजिनः  ।  
वामदक्षिणतो युक्ता दश तेन निशाकरः  ॥ १,४१.२८ ॥  
वीथ्याश्रयाणि चरति नक्षत्राणि रविर्यथा  ।  
ह्रासवृद्धी च विप्रेन्द्रा ध्रुवाधाराणि सर्वदा  ॥ १,४१.२९ ॥  
स सोमः शुक्लपक्षे तु भास्करे परतः स्थिते  ।  
आपूर्यते परस्यान्तः सततं दिवसक्रमात् ॥ १,४१.३० ॥  
क्षीणायितं सुरैः सोममाप्यायति नित्यदा  ।  
एकेन रश्मिना विप्राः सुषुम्नाख्येन भास्करः  ॥ १,४१.३१ ॥  
एषा सूर्यस्य वीर्येण सोमस्याप्यायिता तनुः  ।  
पौर्णमास्यां स दृश्येत सम्पूर्णे दिवसक्रमात् ॥ १,४१.३२ ॥  
सम्पूर्णमर्धमासेन तं सोमममृतात्मकम्  ।  
पिबन्ति देवता विप्रा यतस्तेऽमृतभोजनाः  ॥ १,४१.३३ ॥  
ततः पञ्चदशे भागे किञ्चिच्छिष्टे कलात्मके  ।  
अपराह्णे पितृगणा जघन्यं पर्युपासते  ॥ १,४१.३४ ॥  
पिबन्ति द्विकलं कालं शिष्टा तस्य कला तुया  ।  
सुधामृतमयीं पुण्यां तामन्दोरमृतात्मिकाम्  ॥ १,४१.३५ ॥  
निः सृतं तदमावास्यां गभस्तिभ्यः स्वधामृतम्  ।  
मासतृप्तिमपाप्यग्र्यां पितरः सन्ति निर्वृताः  ॥ १,४१.३६ ॥  
न सोमस्य विनाशः स्यात्सुधा देवैस्तु पीयते  ।  
एवं सूर्यनिमित्तस्य क्षयो वृद्धिश्च सत्तमाः  ॥ १,४१.३७ ॥  
सोमपुत्रस्य चाष्टाभिर्वाजिभिर्वायुवेगिभिः  ।  
वारिजैः स्यन्दनो युक्तस्तेनासौ याति सर्वतः  ॥ १,४१.३८ ॥  
शुक्रस्य भूमिजैरश्वैः स्यन्दनो दशभिर्वृतः  ।  
अष्टबिश्चाथ भौमस्य रथो हैमः सुशोभनः  ॥ १,४१.३९ ॥  
बृहस्पतेरथाष्टाश्वः स्यन्दनो हेमनिर्मितः  ।  
रथस्तमोमयोऽष्टाश्वो मन्दस्यायसनिर्मितः  ।  
स्वर्भानोर्भास्करारेश्च तथा षड्भिर्हयैर्वृतः  ॥ १,४१.४० ॥  
एते महाग्रहाणां वै समाख्याता रथा नव  ।  
सर्वे ध्रुवे महाभागा निबद्धा वातरश्मिभिः  ॥ १,४१.४१ ॥  
ग्रहर्क्षताराधिष्ण्यानि ध्रुवे बद्धान्येशेषतः  ।  
भ्रमन्ति भ्रामयन्त्येनं सर्वाण्यनिलरश्मिभिः  ॥ १,४१.४२ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकचत्वारिंशोऽध्यायः  
ध्रुवादूर्ध्वं महर्लोकः कोटियोजनविस्तृतः  ।  
कल्पाधिकारिणस्तत्र संस्थिता द्विजपुङ्गवाः  ॥ १,४२.१ ॥  
जनलोको महर्लोकात्तथा कोटिद्वयातमकः  ।  
सनन्दनादयस्तत्र संस्थिता ब्रह्मणः सुताः  ॥ १,४२.२ ॥  
जलोकात्तपोलोकः कोटित्रयसमन्वितः  ।  
वैराजास्तत्र वै देवाः स्थिता दाहविवर्जिताः  ॥ १,४२.३ ॥  
प्राजापत्यात्सत्यलोकः कोटिषट्केन संयुतः  ।  
अपुनर्मारकास्तत्र ब्रह्मलोकस्तु स स्मृतः  ॥ १,४२.४ ॥  
अत्र लोकगुरुर्ब्रह्मा विश्वात्मा विश्वतोमुखः  ।  
आस्ते स योगिभिर्नित्यं पीत्वा योगामृतं परम्  ॥ १,४२.५ ॥  
विशन्ति यतयः शान्ता नैष्ठिका ब्रह्मचारिणः  ।  
योगिनस्तापसाः सिद्धा जापकाः परमेष्ठिनम्  ॥ १,४२.६ ॥  
द्वारं तद्योगिनामेकं गच्छतां परमं पदम्  ।  
तत्र गत्वा न शोचन्ति स विष्णुः स च शङ्करः  ॥ १,४२.७ ॥  
सूर्यकोटिप्रतीकाशं पुरं तस्य दुरासदम्  ।  
न मे वर्णयितुं शक्यं ज्वालामालासमाकुलम्  ॥ १,४२.८ ॥  
तत्र नारायणस्यापि भवनं ब्रह्मणः पुरे  ।  
शेते तत्र हरिः श्रीमान्मायी मायामयः परः  ॥ १,४२.९ ॥  
स विष्णुलोकः कथितः पुनरावृत्तिवर्जितः  ।  
यान्ति तत्र महात्मानो ये प्रपन्ना जनार्दनम्  ॥ १,४२.१० ॥  
ऊर्ध्वं तद्ब्रह्मसदनात्पुरं ज्योतिर्मयं शुभम्  ।  
वह्निना च परिक्षिप्तं तत्रास्ते भगवान् भवः  ॥ १,४२.११ ॥  
देव्या सह महादेवश्चिन्त्यमानो मनीषिभिः  ।  
योगिभिः शतसाहस्त्रैर्भूतै रुद्रैश्च संवृतः  ॥ १,४२.१२ ॥  
तत्र ते यान्ति नियता द्विजा वै ब्रह्मचारिणः  ।  
मदादेवपराः शान्तास्तापसा ब्रह्मवादिनः  ॥ १,४२.१३ ॥  
निर्ममा निरहङ्काराः कामक्रोधविवर्जिताः  ।  
द्रक्ष्यन्ति ब्रह्मणा युक्ता रुद्रलोकः स वै स्मृतः  ॥ १,४२.१४ ॥  
एते सप्त महालोकाः पृथिव्याः परिकीर्तिताः  ।  
महातलादयश्चाधः पातालाः सन्ति वै द्विजाः  ॥ १,४२.१५ ॥  
महातलं च पातालं सर्वरत्नोपशोभितम्  ।  
प्रासादैर्विविधैः शुभ्रैर्देवतायतनैर्युतम्  ॥ १,४२.१६ ॥  
अनन्तेन च संयुक्तं मुचुकुन्देन धीमता  ।  
नृपेण बलिना चैव पातालस्वर्गवासिना  ॥ १,४२.१७ ॥  
शैलं रसातलं विप्राः शार्करं हि तलातलम्  ।  
पीतं सुतलमित्युक्तं नितलं विद्रुमप्रभम्  ।  
सितं हि वितलं प्रोक्तं तलं चैव सितेतरम्  ॥ १,४२.१८ ॥  
सुपर्णेन मुनिश्रेष्ठास्तथा वासुकिना शुभम्  ।  
रसातलमिति ख्यातं तथान्यैश्च निषेवितम्  ॥ १,४२.१९ ॥  
विरोचनहिरण्याक्षतक्षकाद्यैश्च सेवितम्  ।  
तलातलमिति ख्यातं सर्वशोभासमन्वितम्  ॥ १,४२.२० ॥  
वैनतेयादिभिश्चैव कालनेमिपुरोगमैः  ।  
पूर्वदेवैः समाकीर्णं सुतलं च तथापरैः  ॥ १,४२.२१ ॥  
नितलं यवनाद्यैश्च तारकाग्निमुखैस्तथा  ।  
महान्तकाद्यैर्नागैश्च प्रह्मादेनासुरेण च  ॥ १,४२.२२ ॥  
वितलं चैव विख्यातं कम्बलाहीन्द्रसेवितम्  ।  
महाजम्भेन वीरेण हयग्रीवेण वै तथा  ॥ १,४२.२३ ॥  
शङ्कुकर्णेन सम्भिन्नं तथा नमुचिपूर्वकैः  ।  
तथान्यैर्विवधैर्नागैस्तलं चैव सुशोभनम्  ॥ १,४२.२४ ॥  
तेषामधस्तान्नरका मायाद्याः परिकीर्तिताः  ।  
पापिनस्तेषु पच्यन्ते न ते वर्णयितुं क्षमाः  ॥ १,४२.२५ ॥  
पातालानामधश्चास्ते शेषाख्या वैष्णवी तनुः  ।  
कालाग्निरुद्रो योगात्मा नारसिंहोऽपि माधवः  ॥ १,४२.२६ ॥  
योऽनन्तः पठ्येते देवो नागरूपी जनार्दनः  ।  
तदाधारमिदं सर्वं स कालाग्निमपाश्रितः  ॥ १,४२.२७ ॥  
तमाविश्य महायोगी कालस्तद्वदनोत्थितः  ।  
विषज्वालामयोऽन्तेऽसौ जगत्संहरति स्वयम्  ॥ १,४२.२८ ॥  
सहस्त्रमायोऽप्रतिमः संहर्ता शङ्करोद्भवः  ।  
तामसी शाम्भवी मूर्तिः कालो लोकप्रकालनः  ॥ १,४२.२९ ॥  
इती श्रीकूर्मपुराणे षट्साहस्त्र्यां संहितायां पूर्वविभागे द्विचत्वारिंशोऽध्यायः  
एतद्ब्रह्माण्डमाख्यातं चतुर्दशविधं महत् ।  
अतः परं प्रवक्ष्यामि भूर्लोकस्यास्य निर्णयम्  ॥ १,४३.१ ॥  
जम्बुद्वीपः प्रधानोऽयं प्लक्षः शाल्मल एव च  ।  
कुशः क्रौञ्चश्च शाकश्च पुष्करश्चैव सप्तमः  ॥ १,४३.२ ॥  
एते सप्त महाद्वीपाः समुद्रैः सप्तभिर्वृताः  ।  
द्वीपाद्द्वीपो महानुक्तः सागरादपि सागरः  ॥ १,४३.३ ॥  
क्षारोदेक्षुरसोदश्च सुरोदश्च घृतोदकः  ।  
दध्योदः क्षीरसलिलः स्वादूदश्चेति सागराः  ॥ १,४३.४ ॥  
पञ्चाशत्कोटिविस्तीर्णा ससमुद्रा धरा स्मृता  ।  
द्वीपैश्च सप्तभिर्युक्ता योजनानां समासतः  ॥ १,४३.५ ॥  
जम्बूद्वीपः समस्तानां द्वीपानां मध्यतः शुभः  ।  
तस्य मध्ये महामेरुर्विश्रुतः कनकप्रभः  ॥ १,४३.६ ॥  
चतुरशीतिसाहस्त्रो योजनैस्तस्य चोच्छ्रयः  ।  
प्रविष्टः षोडशाधस्ताद्द्वात्रिंशन्मूर्ध्नि विस्तृतः  ॥ १,४३.७ ॥  
मूले षोडशसाहस्त्रो विस्तारस्तस्य सर्वतः  ।  
भूपद्मास्यास्य शैलोऽसौ कर्णिकात्वेन संस्थितः  ॥ १,४३.८ ॥  
हिमवान् हेमकूटश्च निषधश्चास्य दक्षिणे  ।  
नीलः श्वेतश्च शृङ्गी च उत्तरे वर्षपर्वताः  ॥ १,४३.९ ॥  
लक्षप्रमाणौ द्वौ मध्ये दशहीनास्तथा परे  ।  
सहस्त्रद्वितयोच्छ्रायास्तावद्विस्तारिणश्च ते  ॥ १,४३.१० ॥  
भारतं दक्षिणं वर्षं ततः किम्पुरुषं स्मृतम्  ।  
हरिवर्षं तथैवान्यन्मेरोर्दक्षिणतो द्विजाः  ॥ १,४३.११ ॥  
रम्यकं चोत्तरं वर्षं तस्यैवानुहिरण्मयम्  ।  
उत्तराः कुरवश्चैव यथैते भरतास्तथा  ॥ १,४३.१२ ॥  
नवसाहस्त्रमेकैकमेतेषां द्विजसत्तमाः  ।  
इलावृतं च तन्मध्ये तन्मध्ये मेरुरुच्छ्रितः  ॥ १,४३.१३ ॥  
मेरोश्चतुर्दिशं तत्र नवसाहस्त्रविस्तृतम्  ।  
इलावृतं महाभागाश्चात्वारस्तत्र पर्वताः  ।  
विष्कम्भा रचिता मेरोर्योजनायुतमुच्छ्रिताः  ॥ १,४३.१४ ॥  
पूर्वेण मन्दरो नाम दक्षिणे गन्धमादनः  ।  
विपुलः पश्चिमे पार्श्वे सुपार्श्वश्चोत्तरे स्मृतः  ॥ १,४३.१५ ॥  
कदम्बस्तेषु जम्बुश्च पिप्पलो वट एव च  ।  
जम्बूद्वीपस्य सा जम्बूर्नामहेतुर्महर्षयः  ॥ १,४३.१६ ॥  
महागजप्रमाणानि जम्ब्वास्तस्याः फलानि च  ।  
पतन्ति भूभृतः पृष्ठे शीर्यमाणानि सर्वतः  ॥ १,४३.१७ ॥  
रसेन तस्याः प्रख्याता तत्र जम्बूनदीति वै  ।  
सरित्प्रवर्तते चापि पीयते तत्र वासिभिः  ॥ १,४३.१८ ॥  
न स्वेदो न च दौर्गन्ध्यं न जरा नेन्द्रियक्षयः  ।  
तत्पानात्सुस्थमनसां नराणां तत्र जायते  ॥ १,४३.१९ ॥  
तीरमृत्तत्र सम्प्राप्य वायुना सुविशोषिता  ।  
जाम्बूनदाख्यं भवति सुवर्णं सिद्धभूषणम्  ॥ १,४३.२० ॥  
भद्राश्वः पूर्वतो मेरोः केतुमालश्च पश्चिमे  ।  
वर्षे द्वे तु मुनिश्रेष्ठास्तयोर्मध्ये इलावृतम्  ॥ १,४३.२१ ॥  
वनं चैत्ररथं पूर्वे दक्षिणे गन्धमादनम्  ।  
वैभ्राजं पश्चिमे विद्यादुत्तरे सवितुर्वनम्  ॥ १,४३.२२ ॥  
अरुणोदं महाभद्रमसितोदं च मानसम्  ।  
सरांस्येतानि चत्वारि देवयोग्यानि सर्वदा  ॥ १,४३.२३ ॥  
सितान्तश्च कुमुद्वांश्च कुरुरी माल्यवांस्तथा  ।  
वैकङ्को मणिशैलश्च ऋक्षवांश्चाचलोत्तमाः  ॥ १,४३.२४ ॥  
महानीलोऽथ रुचकः सबिन्दुर्मन्दरस्तथा  ।  
वेणुमांश्चैव मेघश्च निषधो देवपर्वतः  ।  
इत्येते देवरचिताः सिद्धावासाः प्रकीर्तिताः  ॥ १,४३.२५ ॥  
अरुणोदस्य सरसः पूर्वतः केसराचलः  ।  
त्रिकूटशिखरश्चैव पतङ्गो रुचकस्तथा  ॥ १,४३.२६ ॥  
निषधो वसुधारश्च कलिङ्गस्त्रिशिखः शुभः  ।  
समूलो वसुधारश्च कुरवश्चैव सानुमान्  ॥ १,४३.२७ ॥  
ताम्रातश्च विशालश्च कुमुदो वेणुर्वतः  ।  
एकशृङ्गो महाशैलो गजशैलः पिशाचकः  ॥ १,४३.२८ ॥  
पञ्चशैलोऽथ कैलासो हिमवांशचाचलोत्तमः  ।  
इत्येते देवचरिता उत्कटाः पर्वतोत्तमाः  ॥ १,४३.२९ ॥  
महाभद्रस्य सरसो दक्षिणे केसराचलः  ।  
शिखिवासश्च वैदूर्यः कपिलो गन्धमादनः  ॥ १,४३.३० ॥  
जारुधिश्च सुगन्धिश्च श्रीशृङ्गश्चाचलोत्तमः  ।  
सुपार्श्वश्च सुपक्षश्च कङ्कः कपिल एव च  ॥ १,४३.३१ ॥  
पिञ्जरो भद्रशैलश्च सुरसश्च महाबलः  ।  
अञ्जनो मधुमांस्तद्वत्कुमुदो मुकुटस्तथा  ॥ १,४३.३२ ॥  
सहस्त्रशिखरश्चैव पाण्डुरः कृष्ण एव च  ।  
पारिजातो महाशैलस्तथैव कपिलोदकः  ॥ १,४३.३३ ॥  
सुषेणः पुण्डरीकश्च महामेघस्तथैव च  ।  
एते पर्वतराजानः सिद्धगन्धर्वसेविताः  ॥ १,४३.३४ ॥  
असितोदस्य सरसः पश्चिमे केसराचलः  ।  
शङ्खकूटोऽथ वृषभो हंसो नागस्तथा परः  ॥ १,४३.३५ ॥  
कालाञ्जनः शुक्रशैलो नीलः कमल एव च  ।  
पुष्पकश्च सुमेघश्च वाराहो विरजास्तथा  ।  
मयूरः कपिलश्चैव महाकपिल एव च  ॥ १,४३.३६ ॥  
इत्येते देवगन्धर्वसिद्धसङ्घनिषेविताः  ।  
सरसो मानसस्येह उत्तरे केसराचलाः  ॥ १,४३.३७ ॥  
एतेषां शैलमुख्यानामन्तरेषु यथाक्रमम्  ।  
सन्ति चैवान्तरद्रोण्यः सरांसि च वनानि च  ॥ १,४३.३८ ॥  
वसन्ति तत्र मुनयः सिद्धाश्च ब्रह्मभाविताः  ।  
प्रसन्नाः शान्तरजसः सर्वदुः खविवर्जिताः  ॥ १,४३.३९ ॥  
इति श्रीकूर्मपुराणे षट्साहस्त्र्यां सहितायां पूर्वविभागे त्रिचत्वारिशोऽध्यायः  
चतुर्दशसहस्त्रणि योजनानां महापुरी  ।  
मेरोरुपरि विख्याता देवदेवस्य वेधसः  ॥ १,४४.१ ॥  
तत्रास्ते भगवान् ब्रह्मा विश्वात्मा विश्वभावनः  ।  
उपास्यमानो योगीन्द्रैर्मुनीन्द्रोपेन्द्रशङ्करैः  ॥ १,४४.२ ॥  
तत्र देवेश्वरेशानं विश्वात्मानं प्रजापतिम्  ।  
सनत्कुमारो भगवानुपास्ते नित्यमेव हि  ॥ १,४४.३ ॥  
स सिद्धैरृषिगन्धर्वैः पूज्यमानः सुरैरपि  ।  
समास्ते योगयुक्तत्मा पीत्वा तत्परमामृतम्  ॥ १,४४.४ ॥  
तत्र देवादिदेवस्य शम्भोरमिततेजसः  ।  
दीप्तमायतनं शुभ्रं पुरस्ताद्ब्रह्मणः स्थितम्  ॥ १,४४.५ ॥  
दिव्यकान्तिसमायुक्तं चतुर्धारं सुशोभनम्  ।  
महर्षिगणसङ्कीर्णं ब्रह्मविद्भिर्निषेवितम्  ॥ १,४४.६ ॥  
देव्या सह महादेवः शशाङ्कार्काग्निलोचनः  ।  
रमते तत्र विश्वेशः प्रमथैः प्रमथेश्वरः  ॥ १,४४.७ ॥  
तत्र वेदविदः शान्ता मुनयो ब्रह्मचारिणः  ।  
पूजयन्ति महादेवं तापसाः सत्यवादिनः  ॥ १,४४.८ ॥  
तेषां साक्षान्महादेवो मुनीनां ब्रह्मवादिनाम्  ।  
गृह्णाति पूजां शिरसा पार्वत्या परमेश्वरः  ॥ १,४४.९ ॥  
तत्रैव पर्वतवरे शक्रस्य परमा पुरी  ।  
नाम्नामरावती पूर्वे सर्वशोभासमन्विता  ॥ १,४४.१० ॥  
तमिन्द्रमप्सरः सङ्घा गन्धर्वा गीततत्पराः  ।  
उपासते सहस्त्राक्षं देवास्तत्र सहस्त्रशः  ॥ १,४४.११ ॥  
ये धार्मिका वेदविदो यागहोमपरायणाः  ।  
तेषां तत्परमं स्थानं देवानामपि दुर्लभम्  ॥ १,४४.१२ ॥  
तस्य दक्षिणदिग्भागे वह्नेरमिततेजसः  ।  
तेजोवती नाम पुरी दिव्याश्चर्यसमन्विता  ॥ १,४४.१३ ॥  
तत्रास्ते भगवान् वह्निर्भ्राजमानः स्वतेजसा  ।  
जपिनां होमिनां स्थानं दानवानां दुरासदम्  ॥ १,४४.१४ ॥  
दक्षिणे पर्वतवरे यमस्यापि महापुरी  ।  
नाम्ना संयमनी दिव्या सिद्धगन्धर्वसेविता  ॥ १,४४.१५ ॥  
तत्र वैवस्वतं देवं देवाद्याः पर्युपासते  ।  
स्थानं तत्सत्यसन्धानां लोके पुण्यकृतां नृणाम्  ॥ १,४४.१६ ॥  
तस्यास्तु पश्चिमे भागे निरृतेस्तु महात्मनः  ।  
रक्षोवती नाम पुरी राक्षसैः सर्वतो वृता  ॥ १,४४.१७ ॥  
तत्र तं निरृतिं देवं राक्षसाः पर्युपासते  ।  
गच्छन्ति तां धर्मरता ये वै तामसवृत्तयः  ॥ १,४४.१८ ॥  
पश्चिमे पर्वतवरे वरुणस्य महापुरी  ।  
नाम्ना सुद्धवती पुण्या सर्वकामर्धिसंयुता  ॥ १,४४.१९ ॥  
तत्राप्सरोगणैः सिद्धैः सेव्यमानोऽमराधिपः  ।  
आस्ते स वरुणो राजा तत्र गच्छन्ति येऽम्बुदाः  ।  
तीर्थयात्रापरी नित्यं ये च लोकेऽधमर्षिणः  ॥ १,४४.२० ॥  
तस्या उत्तरदिग्भागे वायोरपि महापुरी  ।  
नाम्ना गन्धवती पुण्या तत्रास्तेऽसौ प्रभञ्जनः  ॥ १,४४.२१ ॥  
अप्सरोगणगन्धर्वैः सेव्यमानोऽमरप्रभुः  ।  
प्राणायामपरामर्त्यास्थानन्तद्यान्ति शाश्वतम्  ॥ १,४४.२२ ॥  
तस्याः पूर्वेण दिग्भागे सोमस्य परमा पुरी  ।  
नाम्ना कान्तिमती शुभ्रा तत्र सोमो विराजते  ॥ १,४४.२३ ॥  
तत्र ये भोगनिरता स्वधर्मं पुर्यपासते  ।  
तेषां तद्रचितं स्थानं नानाभोगसमन्वितम्  ॥ १,४४.२४ ॥  
तस्याश्च पूर्वदिग्भागे शङ्करस्य महापुरी  ।  
नाम्ना यशोवती पुण्या सर्वेषां सुदुरासदा  ॥ १,४४.२५ ॥  
तत्रेशानस्य भवनं रुद्रविष्णुतनोः शुभम्  ।  
घमेश्वरस्य विपुलं तत्रास्ते स गणैर्वृतः  ॥ १,४४.२६ ॥  
तत्र भोगाभिलिप्सूनां भक्तानां परमेष्ठिनः  ।  
निवासः कल्पितः पूर्वं देवदेवेन शूलिना  ॥ १,४४.२७ ॥  
विष्णुपादाद्विनिष्क्रान्ता प्लावयित्वेन्दुमण्डलम्  ।  
समन्ताद्ब्रह्मणः पुर्यां गङ्गा पतति वै दिवः  ॥ १,४४.२८ ॥  
सा तत्र पतिता दिक्षु चतुर्धा ह्यभवद्द्विजाः  ।  
सीता चालकनन्दा च सुचक्षुर्भद्रनामिका  ॥ १,४४.२९ ॥  
पूर्वेण सीता शैलात्तु शैलं यात्यन्तरिक्षतः  ।  
ततश्च पूर्ववर्षेण भद्राश्वेनैति चार्णवम्  ॥ १,४४.३० ॥  
तथैवालकनन्दा च दक्षिणादेत्य भारतम्  ।  
प्रयाति सागरं भित्त्वा सप्तभेदा द्विजोत्तमाः  ॥ १,४४.३१ ॥  
सुचक्षुः पश्चिमगिरीनतीत्य सकलांस्तथा  ।  
पश्चिमं केतुमालाख्यं वर्षं गत्वैति चार्णवम्  ॥ १,४४.३२ ॥  
भद्रा तथोत्तरगिरीनुत्तरांश्च तथा कुरून्  ।  
अतीत्य चोत्तराम्भोधिं समभ्येति महर्षयः  ॥ १,४४.३३ ॥  
आनीलनिषधायामौ माल्यवान् गन्धमादनः  ।  
तयोर्मध्यगतो मेरुः कर्णिकाकारसंस्थितः  ॥ १,४४.३४ ॥  
भारताः केतुमालाश्च भद्राश्वाः कुरवस्तथा  ।  
पत्राणि लोकपद्मस्य मर्यादाशैलबाह्यतः  ॥ १,४४.३५ ॥  
जठरो देवकूटश्च मर्यादापर्वतावुभौ  ।  
दक्षिणोत्तरमायामावानीलनिषधायतौ  ॥ १,४४.३६ ॥  
गन्धमादनकैलासौ पूर्वपश्चायतावुभौ  ।  
अशीतियोजनायामावर्णवान्तर्व्यवस्थितौ  ॥ १,४४.३७ ॥  
निषधः पारियात्रश्च मर्यादापर्वताविमौ  ।  
मेरोः पश्चिमदिग्भागे यथापूर्वौ तथा स्थितौ  ॥ १,४४.३८ ॥  
त्रिशृङ्गो जारुधैस्तद्वदुत्तरे वर्षपर्वतौ  ।  
पूर्वपश्चायतावेतौ अर्णवान्तर्व्यवस्थितौ  ॥ १,४४.३९ ॥  
मर्यादापर्वताः प्रोक्ता अष्टाविह मया द्विजाः  ।  
जठराद्याः स्थिता मेरोश्चतुर्दिक्षु महर्षयः  ॥ १,४४.४० ॥  
इती श्रीकूर्मपुराणे षट्साहस्त्र्यां संहितायां पूर्वविभागे चतुश्चत्वारिंशोऽध्यायः  
केतुमाले नराः कालाः सर्वे पनसभोजनाः  ।  
स्त्रियश्चोत्पलपत्राभा जीवन्ति च वर्षायुतम्  ॥ १,४५.१ ॥  
भद्राश्वे पुरुषाः शुक्लाः स्त्रियश्चन्द्रांशुसन्निभाः  ।  
दश वर्षसहस्त्राणि जीवन्ते आम्रभोजनाः  ॥ १,४५.२ ॥  
रम्यके पुरुषा नार्यो रमन्ते रजतप्रभाः  ।  
दशवर्षसहस्त्राणि शतानि दश पञ्च च  ।  
जीवन्ति चैव सत्त्वस्था न्यग्रोधफलभोजनाः  ॥ १,४५.३ ॥  
हिरण्मये हिरण्याभाः सर्वे च लकुचाशनाः  ।  
एकादशसहस्त्राणि शतानि दश पञ्च च  ।  
जीवन्ति पुरुषा नार्यो देवलोकस्थिता इव  ॥ १,४५.४ ॥  
त्रयोदशसहस्त्राणि शतानि दश पञ्च च  ।  
जीवन्ति कुरुवर्षे तु श्यामाङ्गाः क्षीरभोजनाः  ॥ १,४५.५ ॥  
सर्वे मिथुनजाताश्च नित्यं सुखनिषेविनः  ।  
चन्द्रद्वीपे महादेवं यजन्ति सततं शिवम्  ॥ १,४५.६ ॥  
तथा किम्पुरुषे विप्रा मानवा हेमसन्निभाः  ।  
दशवर्षहस्त्राणि जीवन्ति प्लक्षभोजनाः  ॥ १,४५.७ ॥  
यजन्ति सततं देवं चतुर्मूर्ति चतुर्मुखम्  ।  
ध्याने मनः समाधाय सादरं भक्तिसंयुताः  ॥ १,४५.८ ॥  
तथा च हरिवर्षे तु महारजतसन्निभाः  ।  
दशवर्षसहस्त्राणि जीवन्तीक्षुरसाशिनः  ॥ १,४५.९ ॥  
तत्र नारायणं देवं विश्वयोनिं सनातनम्  ।  
उपासते सदा विष्णुं मानवा विष्णुभाविताः  ॥ १,४५.१० ॥  
तत्र चन्द्रप्रभं शुभ्रं शुद्धस्फटिकनिर्मितम्  ।  
विमानं वासुदेवस्य पारिजातवनाश्रितम्  ॥ १,४५.११ ॥  
चतुर्धारमनोपम्यं चतुस्तोरणसंयुतम्  ।  
प्राकारैर्दशभिर्युक्तं दुराधर्षं सुदुर्गमम्  ॥ १,४५.१२ ॥  
स्फाटिकैर्मण्डपैर्युक्तं देवराजगृहोपमम्  ।  
स्वर्णस्तम्भसहस्त्रैश्च सर्वतः समलङ्कृतम्  ॥ १,४५.१३ ॥  
हेमसोपानसंयुक्तं नानारत्नोपशोभितम्  ।  
दिव्यसिंहासनोपेतं सर्वशोभासमन्वितम्  ॥ १,४५.१४ ॥  
सरोभिः स्वादुपानीयैर्नदीभिश्चोपशोभितम्  ।  
नारायणपरैः शुद्धैर्वेदाध्ययनतत्परैः  ॥ १,४५.१५ ॥  
योगिभिश्च समाकीर्णं ध्यायद्भिः पुरुषं हरिम्  ।  
स्तुवद्भिः सततं मन्त्रैर्नमस्यद्भिश्च माधवम्  ॥ १,४५.१६ ॥  
तत्र देवादिदेवस्य विष्णोरमिततेजसः  ।  
राजानः सर्वकालं तु महिमानं प्रकुर्वते  ॥ १,४५.१७ ॥  
गायन्ति चैव नृत्यन्ति विलासिन्यो मनोरमाः  ।  
स्त्रियो यौवनशालिन्यः सदा मण्डनतत्पराः  ॥ १,४५.१८ ॥  
इलावृते पद्मवर्णा जम्बूफलरसाशिनः  ।  
त्रयोदश सहस्त्राणि वर्षाणां वै स्थिरायुषः  ॥ १,४५.१९ ॥  
भारते तु स्त्रियः पुंसो नानावर्णाः प्रकीर्तिताः  ।  
नानादेवार्चने युक्ता नानाकर्माणि कुर्वते  ।  
परमायुः स्मृतं तेषां शतं वर्षाणि सुव्रताः  ॥ १,४५.२० ॥  
नानाहाराश्च जीवन्ति पुण्यपापनिमित्ततः  ।  
नवयोजनसाहस्त्रं वर्षमेतत्प्रकीर्तितम्  ।  
कर्मभूमिरियं विप्रा नराणामधिकारिणाम्  ॥ १,४५.२१ ॥  
महेन्द्रो मलयः सह्यः शुक्तिमानृक्षपर्वतः  ।  
विन्ध्यश्च पारियात्रश्च सप्तात्र कुलपर्वताः  ॥ १,४५.२२ ॥  
इन्द्रद्युम्नः कशेरुमांस्ताम्रवर्णो गभस्तिमान्  ।  
नागद्वीपस्तथा सौम्यो गन्धर्वस्त्वथ वारुणः  ॥ १,४५.२३ ॥  
अयं तु नवमस्तेषां द्वीपः सागरसंवृतः  ।  
योजनानां सहस्त्रं तु द्वीपोऽयं दक्षिणोत्तरः  ॥ १,४५.२४ ॥  
पूर्वे किरातास्तस्यान्ते पशिचमे यवनास्तथा  ।  
ब्राह्मणाः क्षत्रिया वैश्य मध्ये शूद्रास्तथैव च  ॥ १,४५.२५ ॥  
इज्यायुद्धवणिज्याभिर्वर्तयन्त्यत्र मानवाः  ।  
स्त्रवन्ते पावना नद्यः पर्वतेभ्यो विनिः सृताः  ॥ १,४५.२६ ॥  
शतद्रुश्चन्द्रभागा च सरयूर्यमुना तथा  ।  
इरावती वितस्ता च विपाशा देविका कुहूः  ॥ १,४५.२७ ॥  
गोमती धूतपापा च बाहुदा च दृषद्वती  ।  
कौशिकी लोहिता चैव हिमवत्पादनिः सृताः  ॥ १,४५.२८ ॥  
वेदस्मृतिर्वेदवती व्रतघ्नी त्रिदिवा तथा  ।  
पर्णाशा वन्दना चैव सदानीरा मनोरमा  ॥ १,४५.२९ ॥  
चर्मण्वती तथा दूर्या विदिशा वेत्रवत्यपि  ।  
शिग्रुः स्वशिल्पापि तथा पारियात्राश्रयाः स्मृताः  ॥ १,४५.३० ॥  
नर्मदा सुरसा शोण दशार्णा च महानदी  ।  
मन्दाकिनी चित्रकूटा तामसी च पिशाचिका  ॥ १,४५.३१ ॥  
चित्रोत्पला विपाशा च मञ्जुला वालुवाहिनी  ।  
ऋक्षवत्पादजा नद्यः सर्वपापहरा नृणाम्  ॥ १,४५.३२ ॥  
तापी पयोष्णी निर्विन्ध्या शीघ्रोदा च महानदी  ।  
वेण्या वैतरणी चैव बलाका च कुमुद्वती  ॥ १,४५.३३ ॥  
तोया चैव महागैरी दुर्गा चान्तः शिला तथा  ।  
विन्ध्यपादप्रसूतास्ता नद्यः पुण्यजलाः शुभाः  ॥ १,४५.३४ ॥  
सोदावरी भीमरथी कृष्णा वर्णा च मत्सरी  ।  
तुङ्गभ्द्रा सुप्रयोगा कावेरी च द्विजोत्तमाः  ।  
दक्षिणापथगा नद्यः सह्यपादविनिः सृताः  ॥ १,४५.३५ ॥  
ऋतुमाला ताम्रपर्णो पुष्पवत्युत्पलावती  ।  
मलयान्निः सृता नद्यः सर्वाः शीतजलाः स्मृताः  ॥ १,४५.३६ ॥  
ऋषिकुल्या त्रिसामा च मन्दगा मन्दगामिनी  ।  
रूपा पालासिनी चैव ऋषिका वंशकारिणी  ।  
शुक्तिमत्पादसञ्जाताः सर्वपापहरा नृणाम्  ॥ १,४५.३७ ॥  
आसां नद्युपनद्यश्च शतशो द्विजपुङ्गवाः  ।  
सर्वपापहराः पुण्याः स्नानदानादिकर्मसु  ॥ १,४५.३८ ॥  
तास्विमे कुरुपाञ्चाला मध्यदेशादयो जनाः  ।  
पूर्वदेशादिकाश्चैव कामरूपनिवासिनः  ॥ १,४५.३९ ॥  
पुण्ड्राः कलिङ्गामगधा दाक्षिणात्याश्चकृत्स्नशः  ।  
तथापरान्ताः सौराष्ट्राः शूद्राभीरास्तथार्ऽबुदाः  ॥ १,४५.४० ॥  
मालका मालवाश्चैव पारियात्रनिवासिनः  ।  
सौवीराः सैन्धवा हूणा शाल्वाः कल्पनिवासिनः  ॥ १,४५.४१ ॥  
मद्रा रामास्तथाम्बष्ठाः पारसीकास्तथैव च  ।  
आसां पिबन्ति सलिलं वसन्ति सरितां सदा  ॥ १,४५.४२ ॥  
चत्वारि भारते वर्षे युगानि कवयोऽब्रुवन्  ।  
कृतं त्रेता द्वापरं च कलिश्चान्यत्र न क्वचित् ॥ १,४५.४३ ॥  
यानि किम्पुरुषाद्यानि वर्षाण्यष्टौ महर्षयः  ।  
न तेषु शोको नायासो नोद्वेगः क्षुद्भयं न च  ॥ १,४५.४४ ॥  
स्वस्थाः प्रजा निरातङ्काः सर्वदुः खविवर्जिताः  ।  
रमन्ति विविधैर्भावैः सर्वाश्च स्थिरयौवनाः  ॥ १,४५.४५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चचत्वारिंशोऽध्यायः  
हेमकूटगिरेः शृङ्गे महाकूटैः सुशोभनम्  ।  
स्फाटिकं देवदेवस्य विमानं परमेष्ठिनः  ॥ १,४६.१ ॥  
अथ देवादिदेवस्य भूतेशस्य त्रिशूलिनः  ।  
देवाः सिद्धगणा यक्षाः पूजां नित्यं प्रकुर्वते  ॥ १,४६.२ ॥  
स देवो गिरिशः सार्धं महादेव्या महेश्वरः  ।  
भूतैः परिवृतो नित्यं भाति तत्र पिनाकधृक् ॥ १,४६.३ ॥  
विभक्तचारुशिखरः कैलासो यत्र पर्वतः  ।  
निवासः कोटियक्षाणां कुबेरस्य च धीमतः  ।  
तत्रापि देवदेवस्य भवस्यायतनं महत् ॥ १,४६.४ ॥  
मन्दाकिनी तत्र दिव्या रम्या सुविमलोदका  ।  
नदी नानाविधैः पद्मैरनेकैः समलङ्कृता  ॥ १,४६.५ ॥  
देवदानवगन्धर्वयक्षराक्षसकिन्नरैः  ।  
उपस्पृष्टजला नित्यं सुपुण्या सुमनोरमा  ॥ १,४६.६ ॥  
अन्याश्च नद्यः शतशः स्वर्णपद्मैरलङ्कृताः  ।  
तासां कूलेषु देवस्य स्थानानि परमेष्ठिनः  ।  
देवर्षिगणजुष्टानि तथा नारायणस्य च  ॥ १,४६.७ ॥  
सितान्तशिखरे चापि पारिजातवनं शुभम्  ।  
तत्र शक्रस्य विपुलं भवनं रत्नमण्डितम्  ।  
स्फाटिकस्तम्भसंयुक्तं हेमगोपुरसंयुतम्  ॥ १,४६.८ ॥  
तत्राथ देवदेवस्य विष्णोर्विश्वामरेशितुः  ।  
सुपुण्यं भवनं रम्यं सर्वरत्नोपशोभितम्  ॥ १,४६.९ ॥  
तत्र नारायणः श्रीमान् लक्ष्म्या सह जगत्पतिः  ।  
आस्ते सर्वामरश्रेष्ठः पूज्यमानः सनातनः  ॥ १,४६.१० ॥  
तथा च वसुधारे तु वसूनां रत्नमण्डितम्  ।  
स्थानानामष्टकं पुण्यं दुराधर्षं सुरद्विषाम्  ॥ १,४६.११ ॥  
रत्नधारे गिरिवरे सप्तर्षोणां महात्मनाम्  ।  
सप्ताश्रमाणि पुण्यानि सिद्धावासयुतानि तु  ॥ १,४६.१२ ॥  
तत्र हैमं चतुर्द्वारं वज्रनीलादिमण्डितम्  ।  
सुपुण्यं सुमहत्स्थानं ब्रह्मणोऽव्यक्तजन्मनः  ॥ १,४६.१३ ॥  
तत्र देवर्षयो विप्राः सिद्धा ब्रह्मर्षयोऽपरे  ।  
उपासते सदा देवं पितामहमजं परम्  ॥ १,४६.१४ ॥  
स तैः सम्पूजितो नित्यं देव्या सह चतुर्मुखः  ।  
आस्ते हिताय लोकानां शान्तानां परमा गतिः  ॥ १,४६.१५ ॥  
अथैकशृङ्गशिखरे महापद्मैरलङ्कृतम्  ।  
स्वच्छामृतजलं पुण्यं सुगन्धं सुमहत्सरः  ॥ १,४६.१६ ॥  
जैगीषव्याश्रमं तत्र योगीन्द्रैरुपशोभितम्  ।  
तत्रासौ भगवान्नित्यमास्ते शिष्यैः समावृतः  ।  
प्रशान्तदोषैरक्षुद्रैर्ब्रह्मविद्भिर्महात्मभिः  ॥ १,४६.१७ ॥  
शङ्खो मनोहरश्चैव कौशिकः कृष्ण एव च  ।  
सुमना वेदनादश्च शिष्यास्तस्य प्रधानतः  ॥ १,४६.१८ ॥  
सर्वे योगरताः शान्ता भस्मोद्धूलितविग्रहाः  ।  
उपासते महावीर्या ब्रह्मविद्यापरायणाः  ॥ १,४६.१९ ॥  
तेषामनुग्रिहार्थाय यतीनां शान्तचेतसाम्  ।  
सान्निध्यं कुरुते भूयो देव्या सह महेश्वरः  ॥ १,४६.२० ॥  
अन्यानिचाश्रमाणि स्युस्तस्मिन् गिरिवरोत्तमे  ।  
मुनीनां युक्तमनसां सरांसि सरितस्तथा  ॥ १,४६.२१ ॥  
तेषु योगरता विप्रा जापकाः संयतेन्द्रियाः  ।  
ब्रह्मण्यासक्तमनसो रमन्ते ज्ञानतत्पराः  ॥ १,४६.२२ ॥  
आत्मन्यात्मानमाधाय शिखान्तान्तरमास्थितम्  ।  
धायायन्ति देवमीशानं येन सर्वमिदं ततम्  ॥ १,४६.२३ ॥  
सुमेघे वासवस्थानं सहस्त्रादित्यसन्निभम्  ।  
तत्रास्ते भगवानिन्द्रः शच्या सह सुरेश्वरः  ॥ १,४६.२४ ॥  
गजशैले तु दुर्गाया भवनं मणितारणम्  ।  
आस्ते भगवती दुर्गा तत्र साक्षान्महेश्वरी  ॥ १,४६.२५ ॥  
उपास्यमाना विविधैः शक्तिभेदैरितस्ततः  ।  
पीत्वा योगामृतं लब्ध्वा साक्षादानन्दमैश्वरम्  ॥ १,४६.२६ ॥  
सुनीलस्य गिरेः शृङ्गे नानाधातुसमुज्ज्वले  ।  
राक्षसानां पुराणि स्युः सरांसि शतशो द्विजाः  ॥ १,४६.२७ ॥  
तथा पुरशतं विप्राः शतशृङ्गे महाचले  ।  
स्फाटिकस्तम्भसंयुक्तं यक्षाणाममितौजसाम्  ॥ १,४६.२८ ॥  
श्वेतोदरगिरेः शृङ्गे सुपर्णस्य महात्मनः  ।  
प्राकारगोपुरोपेतं मणितोरणमण्डितम्  ॥ १,४६.२९ ॥  
स तत्र गरुडः श्रीमान् साक्षाद्विष्णुरिवापरः  ।  
ध्यात्वास्ते तत्परं ज्योतिरात्मानं विष्णुमव्ययम्  ॥ १,४६.३० ॥  
अन्यच्च भवनं पुण्यं श्रीशृङ्गे मुनिपुङ्गवाः  ।  
श्रीदेव्याः सर्वरत्नाढ्यं हैमं सुमणितोरणम्  ॥ १,४६.३१ ॥  
तत्र सा परमा शक्तिर्विष्णोरतिमनोरमा  ।  
अनन्तविभवा लक्ष्मीर्जगत्सम्मोहनोत्सुका  ॥ १,४६.३२ ॥  
अध्यास्ते देवगन्धर्वसिद्धचारणवन्दिता  ।  
विचिन्त्य जगतोयोनिं स्वशक्तिकिरणोज्ज्वला  ॥ १,४६.३३ ॥  
तत्रैव देवदेवस्य विष्णोरायतनं महत् ।  
सरांसि तत्र चत्वारि विचित्रकमलाश्रया  ॥ १,४६.३४ ॥  
तथा सहस्त्रशिखरे विद्याधरपुराष्टकम्  ।  
रत्नसोपानसंयुक्तं सरोभिश्चोपशोभितम्  ॥ १,४६.३५ ॥  
नद्यो विमलपानीयाश्चित्रनीलोत्पलाकराः  ।  
कर्णिकारवनं द्विव्यं तत्रास्ते शङ्करोमया  ॥ १,४६.३६ ॥  
पारियात्रे महाशैले महालक्ष्म्याः पुरं शुभम्  ।  
रम्यप्रासादसंयुक्तं घण्टाचामरभूषितम्  ॥ १,४६.३७ ॥  
नृत्यद्भिरप्सरः सङ्घैरितश्चेतश्च शोभितम्  ।  
मृदङ्गमुरजोद्घुष्टं वीणावेणुनिनादितम्  ॥ १,४६.३८ ॥  
गन्धर्वकिन्नराकीर्णं संवृतं सिद्धपुङ्गवैः  ।  
भास्वद्भित्तिसमाकीर्णं महाप्रासादसङ्कुलम्  ॥ १,४६.३९ ॥  
गणेश्वराङ्गनाजुष्टं धार्मिकाणां सुदर्शनम्  ।  
तत्र सा वसते देवी नित्यं योगपरायणा  ॥ १,४६.४० ॥  
महालक्ष्मीर्महादेवी त्रिशूलवरधारिणी  ।  
त्रिनेत्रा सर्वशसक्तीभिः संवृता सदसन्मया  ।  
पश्यन्ति तत्र मुनयः सिद्धा ये ब्रह्मवादिनः  ॥ १,४६.४१ ॥  
सुपार्श्वस्योत्तरे भागे सरस्वत्याः पुरोत्तमम्  ।  
सरांसि सिद्धजुष्टानि देवभोग्यानि सत्तमाः  ॥ १,४६.४२ ॥  
पाण्डुरस्य गिरेः शृङ्गे विचित्रद्रुमसङ्कुले  ।  
सन्धर्वाणां पुरशतं दिव्यस्त्रीभिः समावृतम्  ॥ १,४६.४३ ॥  
तेषु नित्यं मदोत्सिक्ता वरनार्यस्तथैव च  ।  
क्रीडन्ति मुदिता नित्यं विलासैर्भोगतत्पराः  ॥ १,४६.४४ ॥  
अञ्जनस्य गिरेः शृङ्गे नारीणां पुरमुत्तमम्  ।  
वसन्ति तत्राप्सरसो रम्भाद्या रतिलालसाः  ॥ १,४६.४५ ॥  
चित्रसेनादयो यत्र समायान्त्यर्थिनः सदा  ।  
सा पुरी सर्वरत्नाढ्या नैकप्रस्त्रवणैर्युता  ॥ १,४६.४६ ॥  
अनेकानि पुराणि स्युः कौमुदे चापि सुव्रताः  ।  
रुद्राणां शान्तरजसामीश्वरार्पितचेतसाम्  ॥ १,४६.४७ ॥  
तेषु रुद्रा महायोगा महेशान्तरचारिणः  ।  
समासते परं ज्योतिरारूढाः स्थानमुत्तमम्  ॥ १,४६.४८ ॥  
पिञ्जरस्य गिरेः शृङ्गे गणेशानां पुरत्रयम्  ।  
नन्दीश्वरस्य कपिले तत्रास्ते सुयशा यतिः  ॥ १,४६.४९ ॥  
तथा च जारुधैः शृङ्गे देवदेवस्य धीमतः  ।  
दीप्तमायतनं पुण्यं भास्करस्यामितौजसः  ॥ १,४६.५० ॥  
तस्यैवोत्तरदिग्भागे चन्द्रस्थानमनुत्तमम्  ।  
रमते तत्र रम्योऽसौ भगवान् शीतदीधितिः  ॥ १,४६.५१ ॥  
अन्यच्च भवनं दिव्यं हंसशैले महर्षयः  ।  
सहस्त्रयोजनायामं सुवर्णमणितोरणम्  ॥ १,४६.५२ ॥  
तत्रास्ते भगवान् ब्रह्मा सिद्धसङ्घैरभिष्टुतः  ।  
सावित्र्या सह विश्वात्मा वासुदेवादिभिर्युतः  ॥ १,४६.५३ ॥  
तस्य दक्षिणदिग्भागे सिद्धानां पुरमुत्तमम्  ।  
सनन्दनादयो यत्र वसन्ति मुनिपुङ्गवाः  ॥ १,४६.५४ ॥  
पञ्चशैलस्य शिखरे दानवानां पुरत्रयम्  ।  
नातिदूरेण तस्याथ दैत्यचार्यस्य धीमतः  ॥ १,४६.५५ ॥  
सुगन्धशैलशिखरे सरिद्भिरुपशोभितम्  ।  
कर्दमस्याश्रमं पुण्यं तत्रास्ते भगवानृषिः  ॥ १,४६.५६ ॥  
तस्यैव पूर्वदिग्भागे किञ्चिद्वै दक्षिणाश्रिते  ।  
सनत्कुमारो भगवांस्तत्रास्ते ब्रह्मवित्तमः  ॥ १,४६.५७ ॥  
सर्वेष्वेतेषु शैलेषु ततान्येषु मुनीश्वराः  ।  
सरांसि विमला नद्यो देवानामालयानि च  ॥ १,४६.५८ ॥  
सिद्धलिङ्गानि पुण्यानि मुनिभिः स्थापितानि तु  ।  
वन्यान्याश्रमवर्याणि सङ्ख्यातुं नैव शक्नुयाम्  ॥ १,४६.५९ ॥  
एष सङ्क्षेपतः प्रोक्तो जम्बूद्वीपस्य विस्तरः  ।  
न शक्यं विस्तराद्वक्तुं मया वर्षशतैरपि  ॥ १,४६.६० ॥  
इति श्रीकूर्मपुराणे षट्साहस्त्र्यां संहितायां पूर्वविभागे षट्चत्वारिशोऽध्यायः  
जम्बूद्वीपस्य विस्ताराद्द्विगुणेन समन्ततः  ।  
संवेष्टयित्वा क्षारोदं प्लक्षद्वीपो व्यवस्थितः  ॥ १,४७.१ ॥  
प्लक्षद्वीपे च विप्रेन्द्राः सप्तासन् कुलपर्वताः  ।  
ऋज्वायताः सुपर्वाणः सिद्धसङ्घनिषेविताः  ॥ १,४७.२ ॥  
गोमेदः प्रथमस्तेषां द्वितीयश्चन्द्र उच्यते  ।  
नारादो दुन्दुभिश्चैव सोमश्च ऋषभस्तथा  ।  
वैभ्राजः सप्तमः प्रोक्तो ब्रह्मणोऽत्यन्तवल्लभः  ॥ १,४७.३ ॥  
तत्र देवर्षिगन्धर्वैः सिद्धैश्च भगवानजः  ।  
उपास्यते स विश्वात्मा साक्षी सर्वस्य विश्वसृक् ॥ १,४७.४ ॥  
तेषु पुण्या जनपदा नाधयो व्याधयो न च  ।  
न तत्र पापकर्तारः पुरुषा वा कथञ्चन  ॥ १,४७.५ ॥  
तेषां नद्यश्च सप्तैव वर्षाणां तु समुद्रगाः  ।  
तासु ब्रह्मर्षयो नित्यं पितामहपुपासते  ॥ १,४७.६ ॥  
अनुतप्ता शिखी चैव विपापा त्रिदिवा कृता  ।  
अमृता सुकृता चैव नामतः परिकीर्तिताः  ॥ १,४७.७ ॥  
क्षुद्रनद्यस्त्वसङ्ख्याताः सरांसि सुबहून्यपि  ।  
न चैतेषु युगावस्था पुरुषा वै चिरायुषः  ॥ १,४७.८ ॥  
आर्यकाः कुरवाश्चैव विदशा भाविनस्तथा  ।  
ब्रह्मक्षत्रियविट्शूद्रास्तस्मिन् द्वीपे प्रकीर्तिताः  ॥ १,४७.९ ॥  
इज्यते भगवान् सोमो वर्णैस्तत्र निवासिभिः  ।  
तेषां च सोमसायुज्यं सारूप्यं मुनिपुङ्गवाः  ॥ १,४७.१० ॥  
सर्वे धर्मपरा नित्यं नित्यं मुदितमानसाः  ।  
पञ्चवर्षसहस्त्राणि जीवन्ति च निरामयाः  ॥ १,४७.११ ॥  
प्लक्षद्वीपप्रमाणं तु द्विगुणेन समन्ततः  ।  
संवेष्ट्येक्षुरसाम्भोधिं शाल्मलिः संव्यवस्थितः  ॥ १,४७.१२ ॥  
सप्त वर्षाणि तत्रापि सप्तैव कुलपर्वताः  ।  
ऋज्वायताः सुपर्वाणः सप्त नद्यश्च सुव्रताः  ॥ १,४७.१३ ॥  
कुमुदश्चोन्नतश्चैव तृतीयश्च बलाहकः  ।  
द्रोणः कङ्कस्तु महिषः ककुद्वान् सप्त पर्वताः  ॥ १,४७.१४ ॥  
योनी तोया वितृष्णा च चन्द्रा शुक्ला विमोचनी  ।  
निवृत्तिश्चैति ता नद्यः स्मृता पापहरा नृणाम्  ॥ १,४७.१५ ॥  
न तेषु विद्यते लोभः क्रोधो वा द्विजसत्तमाः  ।  
न चैवास्ति युगावस्था जना जीवन्त्यनामयाः  ॥ १,४७.१६ ॥  
यजन्ति सततं तत्र वर्णा वायुं सनातनम्  ।  
तेषां तस्याथ सायुज्यं सारूप्यं च सलोकता  ॥ १,४७.१७ ॥  
कपिला ब्राह्मणाः प्रोक्ता राजानश्चारुणास्तथा  ।  
पीता वैश्याः स्मृताः कृष्णा द्वीपेऽस्मिन् वृषला द्विजाः  ॥ १,४७.१८ ॥  
शाल्मलस्य तु विस्ताराद्द्विगुणेन समन्ततः  ।  
संवेष्ट्य तु सुरोदाब्धिं कुशद्वीपो व्यवस्थितः  ॥ १,४७.१९ ॥  
विद्रुमश्चैव हेमश्च द्युतिमान् पुष्पवांस्तथा  ।  
कुशेशयो हरिश्चाथ मन्दरः सप्त पर्वताः  ॥ १,४७.२० ॥  
धुतपापा शिवा चैव पवित्रा सम्मता तथा  ।  
विद्युदम्भा मही चेति नद्यस्तत्र जलावहाः  ॥ १,४७.२१ ॥  
अन्याश्च शतशोविप्रा नद्यो मणिजलाः शुभाः  ।  
तासु ब्रह्माणमीशानं देवाद्याः पर्युपासते  ॥ १,४७.२२ ॥  
ब्राह्मणा द्रविणो विप्राः क्षत्रियाः शुष्मिणस्तथा  ।  
वैश्याः स्नेहास्तु मन्देहाः शूद्रास्तत्र प्रकीर्तिताः  ॥ १,४७.२३ ॥  
सर्वे विज्ञानसम्पन्ना मैत्रादिगुणसंयुताः  ।  
यथोक्तकारिणः सर्वे सर्वे भूतहिते रताः  ॥ १,४७.२४ ॥  
यजन्ति विविधैर्यज्ञैर्ब्रह्माणं परमेष्ठिनम्  ।  
तेषां च ब्रह्मसायुज्यं सारूप्यं च सलोकता  ॥ १,४७.२५ ॥  
कुशद्वीपस्य विस्ताराद्द्विगुणेन समन्ततः  ।  
क्रौञ्चद्वीपस्ततो विप्रा वेष्टयित्वा घृतोदधिम्  ॥ १,४७.२६ ॥  
क्रौञ्चो वामनकश्चैव तृतीयश्चान्धकारकः  ।  
देवावृच्च विविन्दश्च पुण्डरीकस्तथैव च  ।  
नाम्ना च सप्तमः प्रोक्तः पर्वतो दुन्दुभिस्वनः  ॥ १,४७.२७ ॥  
गौरी कुमुद्विती चैव सन्ध्या रात्रिर्मनोजवा  ।  
ख्यातिश्च पुण्डरीकाच नद्यः प्राधान्यतः स्मृताः  ॥ १,४७.२८ ॥  
पुष्कराः पुष्कला धन्यास्तिष्यास्तस्य क्रमेण वै  ।  
ब्राह्मणाः क्षत्रिया वैश्याः शूद्राश्चैव द्विजोत्तमाः  ॥ १,४७.२९ ॥  
अर्चयन्ति महादेवं यज्ञदानसमाधिभिः  ।  
व्रतोपवासैर्विविधैर्हेमैः स्वाध्यायतर्पणैः  ॥ १,४७.३० ॥  
तेषां वै रुद्रसायुज्यं सारूप्यं चातिदुर्लभम्  ।  
सलोकता च सामीप्यं जायते तत्प्रसादतः  ॥ १,४७.३१ ॥  
क्रौञ्चद्वीपस्य विस्ताराद्द्विगुणेन समन्ततः  ।  
शाकद्वीपः स्थितो विप्रा आवेष्ट्य दधिसागरम्  ॥ १,४७.३२ ॥  
उदयो रैवतश्चैव श्यामाकोऽस्तगिरिस्तथा  ।  
आम्बिकेयस्तथा रम्यः केशरी चेति पर्वताः  ॥ १,४७.३३ ॥  
सुकुमारी कुमारी च नलिनी रेणुका तथा  ।  
इक्षुका धेनुका चैव गभस्तिश्चेति निम्नगाः  ॥ १,४७.३४ ॥  
आसां पिबन्तः सलिलं जीवन्ते तत्र मानवाः  ।  
अनामया ह्यशोकाश्च रागद्वेषविवर्जिताः  ॥ १,४७.३५ ॥  
मगाश्च मगधाश्चैव मानवा मन्दगास्तथा  ।  
ब्राह्मणाः क्षत्रिया वैश्याः शूद्राश्चात्र क्रमेण तु  ॥ १,४७.३६ ॥  
यजन्ति सततं देवं सर्वलोकैकसाक्षिणम्  ।  
व्रतोपवासैर्विविधैर्देवदेवं दिवाकरम्  ॥ १,४७.३७ ॥  
तेषां सूर्येण सायुज्यं सामीप्यं च सरूपता  ।  
सलोकता च विप्रेन्द्रा जायते तत्प्रसादतः  ॥ १,४७.३८ ॥  
शाकद्वीपं समावृत्य क्षीरोदः सागरः स्थितः  ।  
श्वेतद्वीपश्च तन्मध्ये नारायणपरायणाः  ॥ १,४७.३९ ॥  
तत्र पुण्या जनपदा नानाश्चर्यसमन्विताः  ।  
श्वेतास्तत्र नरा नित्यं जायन्ते विष्णुतत्पराः  ॥ १,४७.४० ॥  
नाधयो व्याधयस्तत्र जरामृत्युभयं न च  ।  
क्रोधलोभविनिर्मुक्ता मायामात्सर्यवर्जिताः  ॥ १,४७.४१ ॥  
नित्यपुष्टा निरातङ्का नित्यानन्दाश्च भोगिनः  ।  
नारायणपराः सर्वे नारायणपरायणाः  ॥ १,४७.४२ ॥  
केचिद्ध्यानपरा नित्यं योगिनः संयतेन्द्रियाः  ।  
केचिज्जपन्ति तप्यन्ति केचिद्विज्ञानिनोऽपरे  ॥ १,४७.४३ ॥  
अन्ये निर्बोजयोगेन ब्रह्मभावेन भाविताः  ।  
ध्यायन्ति तत्परं व्योम वासुदेवं परं पदम्  ॥ १,४७.४४ ॥  
एकान्तिनो निरालम्बा महाभागवताः परे  ।  
पश्यन्ति परमं ब्रह्म विष्णवाख्यं तमसः परं  ॥ १,४७.४५ ॥  
सर्वे चतुर्भुजाकाराः शङ्खचक्रगदाधराः  ।  
सुपीतवाससः सर्वे श्रीवत्साङ्कितवक्षसः  ॥ १,४७.४६ ॥  
अन्ये महेश्वरपरास्त्रिपुण्ड्राङ्कितमस्तकाः  ।  
स्वयोगोद्भूतकिरणा महागरुडवाहनाः  ॥ १,४७.४७ ॥  
सर्वशक्तिसमायुक्ता नित्यानन्दाश्च निर्मलाः  ।  
वसन्ति तत्र पुरुषा विष्णोरन्तरचारिणः  ॥ १,४७.४८ ॥  
तत्र नारायणस्यान्यद्दुर्गमं दुरतिक्रमम्  ।  
नारायणं नाम पुरं व्यासाद्यैरुपशोभितम्  ॥ १,४७.४९ ॥  
हेमप्राकारसंसुक्तं स्फाटिकैर्मण्डपैर्युतम्  ।  
प्रभासहस्त्रकलिलं दुराधर्षं सुशोभनम्  ।  
हर्म्यप्राकारसंयुक्तमट्टालकसमाकुलम्  ॥ १,४७.५० ॥  
हेमगोपुरसाहस्त्रैर्नानारत्नोपशोभितैः  ।  
शुभ्रास्तरणसंयुक्तं विचित्रैः समलङ्कृतम्  ॥ १,४७.५१ ॥  
नन्दनैर्विविधाकारैः स्त्रवन्तीभीश्च शोभितम्  ।  
सरोभिः सर्वतो युक्तं वीणावेणुनिनादितम्  ॥ १,४७.५२ ॥  
पताकाभिर्विचित्राभिरनेकाभिश्च शोभितम्  ।  
वीथीभिः सर्वतो युक्तं सोपानै रत्नभूषितैः  ॥ १,४७.५३ ॥  
नारीशतसहस्त्राढ्यं दिव्यगोयसमन्वितम्  ।  
हंसकारण्डवाकीर्णं चक्रवाकोपशोभितम्  ।  
चतुर्द्वारमनौपम्यमगम्यं देवविद्विषाम्  ॥ १,४७.५४ ॥  
तत्र तत्राप्सरः सङ्धैर्नृत्यद्भिरुपशोभितम्  ।  
नानागीतविधानज्ञैर्देवानामपि दुर्लभैः  ॥ १,४७.५५ ॥  
नानाविलाससम्पन्नैः कामुकैरतिकोमलैः  ।  
प्रभूतचन्द्रवदनैर्नूपुरारावसंयुतैः  ॥ १,४७.५६ ॥  
ईषत्स्मितैः सुबिम्बोष्ठैर्बालमुग्धमृगेक्षणैः  ।  
अशेषविभवोपेतैर्भूषितैस्तनुमध्यमैः  ॥ १,४७.५७ ॥  
सुराजहंसचलनैः सुवेषैर्मधुरस्वनैः  ।  
संलापालापकुशलैर्दिव्याभरणभूषैतैः  ॥ १,४७.५८ ॥  
स्तनभारविनम्रैश्च मदघूर्णितलोचनैः  ।  
नानावर्णविचित्राङ्गैर्नानाभोगरतिप्रियैः  ॥ १,४७.५९ ॥  
प्रफुल्लकुसुमोद्यानैरितश्चेतश्च शोभितम्  ।  
असङ्ख्येयगुणं शुद्धमागम्यं त्रिदशैरपि  ॥ १,४७.६० ॥  
श्रीमत्पवित्रं देवस्य श्रीपतेरमितौजसः  ।  
तस्य मध्येऽतितेजस्कमुच्चप्राकारतोरणम्  ॥ १,४७.६१ ॥  
स्थानं पद्वैष्णवं दिव्यं योगिनामपि दुर्लभम्  ।  
तन्मध्ये भगवानेकः पुण्डरीकदलद्युतिः  ।  
शेतेऽशेषजगत्सूतिः शेषाहिशयने हरिः  ॥ १,४७.६२ ॥  
विचिन्त्यमानो योगीन्द्रैः सनन्दनपुरोगमैः  ।  
स्वात्मानन्दामृतं पीत्वा परं तत्तमसः परम्  ॥ १,४७.६३ ॥  
सुपीतवसनोऽनन्तो महामायो महाभुजः  ।  
क्षीरोदकन्यया नित्यं गृहीतचरणद्वयः  ॥ १,४७.६४ ॥  
सा च देवी जगद्वन्द्या पादमूले हरिप्रिया  ।  
समास्ते तन्मना नित्यं पीत्वा नारायणामृतम्  ॥ १,४७.६५ ॥  
न तत्राधार्मिका यान्ति न च देवान्तराश्रयाः  ।  
वैकुण्ठं नाम तत्स्थानं त्रिदशैरपि वन्दितम्  ॥ १,४७.६६ ॥  
न मेऽत्र भवति प्रज्ञा कृत्स्नशस्तन्निरूपणे  ।  
एतावच्छक्यते वक्तुं नारायणपुरं हि तत् ॥ १,४७.६७ ॥  
स एव परमं ब्रह्म वासुदेवः सनातनः  ।  
शेते नारायणः श्रीमान्मायया मोहयञ्जगत् ॥ १,४७.६८ ॥  
नारायणादिदं जातं तस्मिन्नेव व्यवस्थितम्  ।  
तमेवाभ्येति कल्पान्ते स एव परमा गतिः  ॥ १,४७.६९ ॥  
इति श्रीकूर्मपुराणे षट्साह्स्त्र्यां संहितायां पूर्वविभागे सप्तचत्वारिंशोध्यायः  
शाकद्वीपस्य विस्ताराद्द्विगुणेन व्यवस्थितः  ।  
क्षीरार्णवं समाश्रित्य द्वीपः पुष्करसंवृतः  ॥ १,४८.१ ॥  
एक एवात्र विप्रेन्द्राः पर्वतो मानसोत्तरः  ।  
योजनानां सहस्त्राणि सार्धं पञ्चाशदुच्छ्रितः  ।  
तावदेव च विस्तीर्णः सर्वतः परिमण्डलः  ॥ १,४८.२ ॥  
स एव द्वीपः पश्चार्धे मानसोत्तरसञ्ज्ञितः  ।  
एक एव महासानुः सन्निवेशाद्द्विधा कृतः  ॥ १,४८.३ ॥  
तस्मिन् द्वीपे स्मृतौ द्वौ तु पुण्यौ जनपदौ शुभौ  ।  
अपरौ मानसस्याथ पर्वतस्यानुमण्डलौ  ।  
महावीतं स्मृतं वर्षं धातकीखण्डमेव च  ॥ १,४८.४ ॥  
स्वादूदकेनोदधिना पुष्करः परिवारितः  ।  
तस्मिन् द्वीपे महावृक्षो न्यग्रोधोऽमरपूजितः  ॥ १,४८.५ ॥  
तस्मिन्निवसति ब्रह्मा विश्वात्मा विश्वभावनः  ।  
तत्रैव मुनिशार्दूलाः शिवनारायणालयः  ॥ १,४८.६ ॥  
वसत्यत्र महादेवो हरोर्ऽद्धहरिरव्ययः  ।  
सम्पूज्यमानो ब्रह्माद्यैः कुमाराद्यैश्च योगिभिः  ।  
गन्धर्वैः किन्नरैर्यक्षैरीश्वरः कृष्णपिङ्गलः  ॥ १,४८.७ ॥  
स्वस्थास्तत्र प्रजाः सर्वा ब्रह्मणा सदृशत्विषः  ।  
निरामया विशोकाश्च रागद्वेषविवर्जिताः  ॥ १,४८.८ ॥  
सत्यानृते न तत्रास्तां नोत्तमाधममध्यमाः  ।  
न वर्णाश्रमधर्माश्च न नद्यो न च पर्वताः  ॥ १,४८.९ ॥  
परेण पुष्करस्याथ स्थितो महान्  ।  
स्वादूदकसमुद्रस्तु समन्ताद्द्विजसत्तमाः  ॥ १,४८.१० ॥  
परेण तस्य महती दृश्यते लोकसंस्थितिः  ।  
काञ्चनी द्विगुणा भूमिः सर्वा चैव शिलोपमा  ॥ १,४८.११ ॥  
तस्याः परेण शैलस्तु मर्यादात्मात्ममण्डलः  ।  
प्रकाशश्चाप्रकाशश्च लोकालोकः स उच्यते  ॥ १,४८.१२ ॥  
योजनानां सहस्त्राणि दश तस्योच्छ्रयः स्मृतः  ।  
तावानेव च विस्तारो लोकालोको महागिरिः  ॥ १,४८.१३ ॥  
समावृत्य तु तं शैलं सर्वतो वै तमः स्थितम्  ।  
तमश्चाण्डकटाहेन समन्तात्परिवेष्टितम्  ॥ १,४८.१४ ॥  
एतै सप्त महालोकाः पातालाः सप्तकीर्तिताः  ।  
ब्रह्माण्डस्यैष विस्तारः सङ्क्षेपेण मयोदितः  ॥ १,४८.१५ ॥  
अण्डानामीदृशानां तु कोट्यो ज्ञेयाः सहस्त्रशः  ।  
सर्वगत्वात्प्रधानस्य कारणस्याव्ययात्मनः  ॥ १,४८.१६ ॥  
अण्डेष्वेतेषु सर्वेषु भुवनानि चतुर्दश  ।  
तत्र तत्र चतुर्वक्त्रा रुद्रा नारायणादयः  ॥ १,४८.१७ ॥  
दशोत्तरमथैकैकमण्डावरणसप्तकम्  ।  
समन्तात्संस्थितं विप्रा यत्र यान्ति मनीषिणः  ॥ १,४८.१८ ॥  
अनन्तमेकमव्यक्तनादिनिधनं महत् ।  
अतीत्य वर्तते सर्वं जगत्प्रकृतिरक्षरम्  ॥ १,४८.१९ ॥  
अनन्तत्वमनन्तस्य यतः सङ्ख्या न विद्यते  ।  
तदव्यक्तमिति ज्ञेयं तद्ब्रह्म परमं पदम्  ॥ १,४८.२० ॥  
अनन्त एष सर्वत्र सर्वस्थानेषु पठ्यते  ।  
तस्य पूर्वं मयाप्युक्तं यत्तन्माहात्म्यमव्ययम्  ॥ १,४८.२१ ॥  
गतः स एष सर्वत्र सर्वस्थानेषु वर्तते  ।  
भूमौ रसातले चैव आकाशे पवनेऽनले  ।  
अर्णवेषु च सर्वेषु दिवि चैव न सशयः  ॥ १,४८.२२ ॥  
तथा तमसि सत्त्वे च एष एव महाद्युतिः  ।  
अनेकधा विभक्ताङ्गः क्रीडते पुरुषोत्तमः  ॥ १,४८.२३ ॥  
महेश्वरः परोऽव्यक्तादण्डमव्यक्तसम्भवम्  ।  
अण्डाद्ब्रह्मा समुत्पन्नस्तेन सृष्टमिदं जगत् ॥ १,४८.२४ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टचत्वारिंशोऽध्यायः  
अतीतानागतानीह यानि मन्वन्तराणि तु  ।  
तानि त्वं कथयास्माकं व्यासांश्च द्वापरे युगे  ॥ १,४९.१ ॥  
वेदशाखाप्रणयनं देवदेवस्य धीमतः  ।  
तथावतारान् धर्मार्थमीशानस्य कलौ युगे  ॥ १,४९.२ ॥  
कियन्तो देवदेवस्य शिष्याः कलियुगेषु वै  ।  
एतत्सर्वं समासेन सूत वक्तुमिहार्हसि  ॥ १,४९.३ ॥  
मनुः स्वायम्भुवः पूर्वं ततः स्वारोचिषो मनुः  ।  
उत्तमस्तामसश्चैव रैवतश्चाक्षुषस्तथा  ॥ १,४९.४ ॥  
षडेते मनवोऽतीताः साम्प्रतं तु रवेः सुतः  ।  
वैवस्वतोऽयं यस्यैतत्सप्तमं वर्ततेऽन्तरम्  ॥ १,४९.५ ॥  
स्वायम्भुवं तु कथितं कल्पादावन्तरं मया  ।  
अत ऊर्ध्वं निबोधध्वं मनोः स्वारोचिषस्य तु  ॥ १,४९.६ ॥  
पारावताश्च तुषिता देवाः स्वारोचिषेऽन्तरे  ।  
विपश्चिन्नाम देवेन्द्रो बभूवासुरसूदनः  ॥ १,४९.७ ॥  
ऊर्जस्तम्भस्तथा प्राणो दान्तोऽथ वृषभस्तथा  ।  
तिमिरश्चार्वरीवांश्च सप्त सप्तर्षयोऽभवन्  ॥ १,४९.८ ॥  
चैत्रकिम्पुरुषाद्याश्च सुताः स्वारोचिषस्य तु  ।  
द्वितीयमतदाख्यातमन्तरं शृणु चोत्तरम्  ॥ १,४९.९ ॥  
तृतीयेऽप्यन्तरे विप्रा उत्तमो नाम वै मनुः  ।  
सुशान्तिस्तत्र देवेन्द्रो बभूवामित्रकर्षणः  ॥ १,४९.१० ॥  
सुधामानस्तथा सत्याः शिवाश्चाथ प्रतर्दनाः  ।  
वशवर्तिनश्च पञ्चैते गणा द्वादशकाः स्मृताः  ॥ १,४९.११ ॥  
रजोर्ध्वश्चोर्ध्वबाहुश्च सबलश्चानयस्तथा  ।  
सुतपाः शुक्र इत्येते सप्त सप्तर्षयोऽभवन्  ॥ १,४९.१२ ॥  
तामसस्यान्तरे देवाः सुरा वाहरयस्तथा  ।  
सत्याश्च सुधियश्चैव सप्तविंशतिका गणाः  ॥ १,४९.१३ ॥  
शिबिरिन्द्रस्तथैवासीच्छतयज्ञोपलक्षणः  ।  
बभूव शङ्करे भक्तो महादेवार्चने रतः  ॥ १,४९.१४ ॥  
ज्योतिर्धर्मा पृथुः काव्यश्चैत्रोग्निर्वनकस्तथा  ।  
पीवरस्त्वृषयो ह्येते सप्त तत्रापि चान्तरे  ॥ १,४९.१५ ॥  
पञ्चमे चापि विप्रेन्द्रा रैवतो नाम नामतः  ।  
मनुर्वसुश्च तत्रेन्द्रो बभूवासुरमर्दनः  ॥ १,४९.१६ ॥  
अमिताभा भूतरया वैकुण्ठाः स्वच्छमेधसः  ।  
एते देवगणास्तत्र चतुर्दश चतुर्दश  ॥ १,४९.१७ ॥  
हिरण्यरोमा वेदश्रीरूर्ध्वबाहुस्तथैव च  ।  
वेदबाहुः सुधामा च पर्जन्यश्च महामुनिः  ।  
एते सप्तर्षयो विप्रास्तत्रासन् रैवतेऽन्तरे  ॥ १,४९.१८ ॥  
स्वारोचिषश्चोत्तमश्च तामसो रैवतस्तथा  ।  
प्रियव्रतान्वया ह्येते चत्वारो मनवः स्मृताः  ॥ १,४९.१९ ॥  
षष्ठे मन्वन्तरे चासीच्चाक्षुषस्तु मनुर्द्विजाः  ।  
मनोजवस्तथैवेन्द्रो देवानपि निबोधतः  ॥ १,४९.२० ॥  
आद्याः प्रसूता भाव्याश्च पृथुगाश्च दिवौकसः  ।  
महानुभावा लेख्याश्च पञ्चैते ह्यष्टका गणाः  ॥ १,४९.२१ ॥  
सुमेधा विरजाश्चैव हविष्मानुत्तमो मधुः  ।  
अतिनामा सहिष्णुश्च सप्तासन्नृषयः शुभाः  ॥ १,४९.२२ ॥  
विवस्वतः सुतो विप्राः श्राद्धदेवो महाद्युतिः  ।  
मनुः स वर्तते धीमान् साम्प्रतं सप्तमेऽन्तरे  ॥ १,४९.२३ ॥  
आदित्या वसवो रुद्रा देवास्तत्र मरुद्गणाः  ।  
पुरन्दरस्तथैवेन्द्रो बभूव परवीरहा  ॥ १,४९.२४ ॥  
वसिष्ठः कश्यपश्चात्रिर्जमदग्निश्च गौतमः  ।  
विश्वामित्रो भरद्वाजः सप्त सप्तर्षयोऽभवन्  ॥ १,४९.२५ ॥  
विष्णुशक्तिरनौपम्या सत्त्वोद्रिक्ता स्थिता स्थितौ  ।  
तदंशभूता राजानः सर्वे च त्रिदिवौकसः  ॥ १,४९.२६ ॥  
स्वायम्भुवेऽन्तरे पूर्वमाकूत्यां मानसः सुतः  ।  
रुचेः प्रजापतेर्यज्ञस्तदंशेनाभवद्द्विजाः  ॥ १,४९.२७ ॥  
ततः पुनरसौ देवः प्राप्ते स्वारोचिषेऽन्तरे  ।  
तुषितायां समुत्पन्नस्तुषितैः सह दैवतैः  ॥ १,४९.२८ ॥  
औत्तमेऽप्यन्तरे विष्णुः सत्यैः सह सुरोत्तमैः  ।  
सत्यायामभवत्सत्यः सत्यरूपो जनार्दनः  ॥ १,४९.२९ ॥  
तामसस्यान्तरे चैव सम्प्राप्ते पुनरेव हि  ।  
हर्यायां हरिभिर्देवैर्हरिरेवाभवद्धरिः  ॥ १,४९.३० ॥  
रैवतेऽप्यन्तरे चैव सम्भूत्यां मानसोऽभवत् ।  
सम्भूतो मानसैः सार्धं देवैः सह महाद्युतिः  ॥ १,४९.३१ ॥  
चाक्षुषेऽप्यन्तरे चैव वैकुण्ठः पुरुषोत्तमः  ।  
विकुण्ठायामसौ जज्ञे वैकुण्ठैर्दैवतैः सह  ॥ १,४९.३२ ॥  
मन्वन्तरेऽत्र सम्प्राप्ते तथा वैवस्वतेऽन्तरे  ।  
वामनः कश्यपाद्विष्णुरदित्यां सम्बभूव ह  ॥ १,४९.३३ ॥  
त्रिभिः क्रमैरिमांल्लोकाञ्जित्वा येन महात्मना  ।  
पुरन्दराय त्रैलोक्यं दत्तं निहतकण्टकम्  ॥ १,४९.३४ ॥  
इत्येतास्तनवस्तस्य सप्त मन्वन्तरेषु वै  ।  
सप्त चैवाभवन् विप्रा याभिः संरक्षिताः प्रजाः  ॥ १,४९.३५ ॥  
यस्माद्विष्टमिदं कृत्स्नं वामनेन महात्मना  ।  
तस्मात्स वै स्मृतो विष्णुर्विशेर्धातोः प्रवेशनात् ॥ १,४९.३६ ॥  
एष सर्वं सृजत्यादौ पाति हन्ति च केशवः  ।  
भूतान्तरात्मा भगवान्नारायण इति श्रुतिः  ॥ १,४९.३७ ॥  
एकांशेन जगत्सर्वं व्याप्य नारायणः स्थितः  ।  
चतुर्धा संस्थितो व्यापी सगुणो निर्गुणोऽपि च  ॥ १,४९.३८ ॥  
एका भगवतो मूर्तिर्ज्ञानरूपा शिवामला  ।  
वासुदेवाभिधाना सा गुणातीता सुनिष्कला  ॥ १,४९.३९ ॥  
द्वितीया कालसञ्ज्ञान्या तामसी शेषसञ्ज्ञिता  ।  
निहन्ति सकलं चान्ते वैष्णवी परमा तनुः  ॥ १,४९.४० ॥  
सत्त्वोद्रिक्ता तथैवान्या प्रद्युम्नेति च सञ्ज्ञिता  ।  
जगत्स्थापयते सर्वं स विष्णुः प्रकृतिर्ध्रुवा  ॥ १,४९.४१ ॥  
चतुर्थो वासुदेवस्य मूर्तिर्ब्राह्मीति सञ्ज्ञिता  ।  
राजसी चानिरुद्धाख्या प्रद्युम्नः सृष्टिकारिका  ॥ १,४९.४२ ॥  
यः स्वपित्यखिलं भूत्वा प्रद्युम्नेन सह प्रभुः  ।  
नारायणाख्यो ब्रह्मासौ प्रिजासर्गं करोति सः  ॥ १,४९.४३ ॥  
या सा नारायणतनुः प्रद्युम्नाख्या मुनीश्वराः  ।  
तया सम्मोहयेद्विश्वं सदेवासुरमानुषम्  ॥ १,४९.४४ ॥  
सैव सर्वजगत्सूतिः प्रकृतिः परिकीर्तिता  ।  
वासुदेवो ह्यनन्तात्मा केवलो निर्गुणो हरिः  ॥ १,४९.४५ ॥  
प्रधानं पुरुषः कालस्तत्त्वत्रयमनुत्तमम्  ।  
वासुदेवात्मकं नित्यमेतद्विज्ञाय मुच्यते  ॥ १,४९.४६ ॥  
एकं चेदं चतुष्पादं चतुर्धा पुनरच्युतः  ।  
बिभेद वासुदेवोऽसौ प्रद्युम्नो हरिरव्ययः  ॥ १,४९.४७ ॥  
कृष्णद्वैपायनो व्यासो विष्णुर्नारायणः स्वयम्  ।  
अपान्तरतमाः पूर्वं स्वेच्छया ह्यभवद्धरिः  ॥ १,४९.४८ ॥  
अनाद्यन्तं परं ब्रह्म न देवा नर्षयो विदुः  ।  
एकोऽयं वेद भगवान् व्यासो नारायणः प्रभुः  ॥ १,४९.४९ ॥  
इत्येतद्विष्णुमाहात्म्यमुक्तं वो मुनिपुङ्गवाः  ।  
एतत्सत्यं पुनः सत्यमेवं ज्ञात्वा न मुह्यति  ॥ १,४९.५० ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकोनपञ्चाशोऽध्यायः  
अस्मिन्मन्वन्तरे पूर्वं वर्तमाने महान् विभुः  ।  
द्वापरे प्रथमे व्यासो मनुः स्वायम्भुवो मतः  ॥ १,५०.१ ॥  
बिभेद बहुधा वेदं नियोगाद्ब्रह्मणः प्रभोः  ।  
द्वितीये द्वापरे चैव वेदव्यासः प्रजापतिः  ॥ १,५०.२ ॥  
तृतीये चोशना व्यासश्चतुर्थे स्याद्बृहस्पतिः  ।  
सविता पञ्चमे व्यासः षष्ठे मृत्युः प्रकीर्तितः  ॥ १,५०.३ ॥  
सप्तमे च तथैवेन्द्रो वसिष्ठश्चाष्टमे मतः  ।  
सारस्वतश्च नवमे त्रिधामा दशमे स्मृतः  ॥ १,५०.४ ॥  
एकादशे तु त्रिवृषः शततेजास्ततः परः  ।  
त्रयोदशे तथा धर्मस्तरक्षुस्तु चतुर्दशे  ॥ १,५०.५ ॥  
त्र्यारुणिर्वै पञ्चदशे षोडशे तु धनञ्जयः  ।  
कृतञ्जयः सप्तदशे ह्यष्टादशे ऋतञ्जयः  ॥ १,५०.६ ॥  
ततो व्यासो भरद्वाजस्तस्मादूर्ध्वं तु गौतमः  ।  
राजश्रवाश्चैकविंशस्तस्माच्छुष्मायणः परः  ॥ १,५०.७ ॥  
तृणबिन्दुस्त्रयोविंशे वाल्मीकिस्तत्परः स्मृतः  ।  
पञ्चविशे तथा शक्तिः षड्विंशे तु पराशरः  ॥ १,५०.८ ॥  
सप्तविंशे तथा व्यासो जातूकर्णो महामुनिः  ।  
अष्टाविंशे पुनः प्राप्ते ह्यस्मिन् वै द्वापरे द्विजाः  ।  
पराशरसुतो व्यासः कृष्णद्वैपायनोऽभवत् ॥ १,५०.९ ॥  
स एव सर्ववेदानां पुराणानां प्रदर्शकः  ।  
पाराशर्यो महायोगी कृष्णद्वैपायनो हरिः  ॥ १,५०.१० ॥  
आराध्य देवमीशानं दृष्ट्वा साम्बं त्रिलोचनम्  ।  
तत्प्रसादादसौ व्यासं वेदानामकरोत्प्रभुः  ॥ १,५०.११ ॥  
अथ शिष्यान् प्रिजग्राह चतुरो वेदपारगान्  ।  
जैमिनिं च सुमन्तुं च वैशम्पायनमेव च  ।  
पैलं तेषां चतुर्थं च पञ्चमं मां महामुनिः  ॥ १,५०.१२ ॥  
ऋग्वेदश्रावकं पैलं जग्राह स महामुनिः  ।  
यजुर्वेदप्रवक्तारं वैशम्पायनमेव च  ॥ १,५०.१३ ॥  
जैमिनिं सामवेदस्य श्रावकं सोन्वपद्यत  ।  
तथैवाथर्ववेदस्य सुमन्तुमृषिसत्तमम्  ।  
इतिहासपुराणानि प्रवक्तुं मामयोजयत् ॥ १,५०.१४ ॥  
एक आसीद्यजुर्वेदस्तं चतुर्धा व्यकल्पयत् ।  
चातुर्हेत्रमभूद्यस्मिंस्तेन यज्ञमथाकरोत् ॥ १,५०.१५ ॥  
आध्वर्यवं यजुर्भिः स्यादृग्भिर्हेत्रं द्विजोत्तमाः  ।  
औद्गात्रं सामभिश्चक्रे ब्रह्मत्वं चाप्यथर्वभिः  ॥ १,५०.१६ ॥  
ततः स ऋच उद्धृत्य ऋग्वेदं कृतवान् प्रभुः  ।  
यजूंषि च यजुर्वेदं सामवेदं च सामभिः  ॥ १,५०.१७ ॥  
एकविंशतिभेदेन ऋग्वेदं कृतवान् पुरा  ।  
शाखानां तु शतेनैव यजुर्वेदमथाकरोत् ॥ १,५०.१८ ॥  
सामवेदं सहस्त्रेण शाखानां प्रबिभेद सः  ।  
अथर्वाणमथो वेदं बिभेद नवकेन तु  ॥ १,५०.१९ ॥  
भेदैरष्टादशैर्व्यासः पुराणं कृतवान् प्रभुः  ।  
सोऽयमेकश्चतुष्पादो वेदः पूर्वं पुरातनात् ॥ १,५०.२० ॥  
ओङ्कारो ब्रह्मणो जातः सर्वदोषविशोधनः  ।  
वेदवेद्यो हि भगवान् वासुदेवः सनातनः  ॥ १,५०.२१ ॥  
स गीयते परो वेदे यो वेदैनं स वेदवित् ।  
एतत्परतरं ब्रह्म ज्योतिरानन्दमुत्तमम्  ॥ १,५०.२२ ॥  
वेदवाक्योदितं तत्त्वं वासुदेवः परं पदम्  ।  
वेदवेद्यमिमं वेत्ति वेदं वेदपरो मुनिः  ॥ १,५०.२३ ॥  
अवेदं परमं वेत्ति वेदनिष्ठः सदेश्वरः  ।  
स वेदवेद्यो भगवान् वेदमूर्तिर्महेश्वरः  ।  
स एव वेदो वेद्यश्च तमेवाश्रित्य मुच्यते  ॥ १,५०.२४ ॥  
इत्येदक्षरं वेद्यमोङ्कारं वेदमव्ययम्  ।  
अवेदं च विजानाति पाराशर्यो महामुनिः  ॥ १,५०.२५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चाशोऽध्यायः  
वेदव्यासावताराणि द्वापरे कथितानि तु  ।  
महादेवावताराणि कलौ शृणुत सुव्रताः  ॥ १,५१.१ ॥  
आद्ये कलियुगे श्वेतो देवदेवो महाद्युतिः  ।  
नाम्ना हिताय विप्राणामभूद्वैवस्वतेऽन्तरे  ॥ १,५१.२ ॥  
हिमवच्छिखरे रम्ये छगले पर्वतोत्तमे  ।  
तस्य शिष्याः शिखायुक्ता वभूवुरमितप्रभाः  ॥ १,५१.३ ॥  
श्वेतः श्वेतशिखश्चैव श्वेतास्यः श्वेतलोहितः  ।  
चत्वारस्ते महात्मानो ब्राह्मणा वेदपारगाः  ॥ १,५१.४ ॥  
सुभानो दमनश्चाथ सुहोत्रः कङ्कणस्तथा  ।  
लोकाक्षिरथ योगीन्द्रो जैगीषव्यस्तु सप्तमे  ॥ १,५१.५ ॥  
अष्टमे दधिवाहः स्यान्नवमे वृषभः प्रभुः  ।  
भृगुस्तु दशमे प्रोक्तस्तस्मादुग्रः परः स्मृतः  ॥ १,५१.६ ॥  
द्वादशेऽत्रिः समाख्यातो बली चाथ त्रयोदशे  ।  
चतुर्दशे गौतमस्तु वेदशीर्षा ततः परम्  ॥ १,५१.७ ॥  
गोकर्णश्चाभवत्तस्माद्गुहावासः शिखण्ड्यथ  ।  
जटामाल्यट्टहासश्च दारुको लाङ्गली क्रमात् ॥ १,५१.८ ॥  
श्वेतस्तथा परः शूली डिण्डी मुण्डी च वै क्रमात् ।  
सहिष्णुः सोमशर्मा च नकुलीशोऽन्तिमे प्रभुः  ॥ १,५१.९ ॥  
वैवस्वतेऽन्तरे शम्भोरवतारास्त्रिशूलिनः  ।  
अष्टाविंशतिराख्याता ह्यन्ते कलियुगे प्रभोः  ।  
तीर्थे कायावतारे स्याद्देवेशो नकुलीश्वरः  ॥ १,५१.१० ॥  
तत्र देवादिदेवस्य चत्वारः सुतपोधनाः  ।  
शिष्या बभूवुश्चान्येषां प्रत्येकं मुनिपुङ्गवाः  ॥ १,५१.११ ॥  
प्रसन्नमनसो दान्ता ऐश्वरीं भक्तिमाश्रिताः  ।  
क्रमेण तान् प्रवक्ष्यामि योगिनो योगवित्तमान्  ॥ १,५१.१२ ॥  
दुन्दुभिः शतरूपश्च ऋचीकः केतुमांस्तथा  ।  
विकेशश्च विशोकश्च विशापश्शापनाशनः  ॥ १,५१.१३ ॥  
सुमुखो दुर्मुखश्चैव दुर्दमो दुरतिक्रमः  ।  
सनः सनातनश्चैव मुकारश्च सनन्दनः  ॥ १,५१.१४ ॥  
दालभ्यश्च महायोगी धर्मात्मनो महौजसः  ।  
सुधामा विरजाश्चैव शङ्खपात्रज एव च  ॥ १,५१.१५ ॥  
सारस्वतस्तथा मेघो घनवाहः सुवाहनः  ।  
कपिलश्चासुरिश्चैव वोढुः पञ्चशिखो मुनिः  ॥ १,५१.१६ ॥  
पराशरश्च गर्गश्च भार्गवश्चाङ्गिरास्तथा  ।  
बलबन्धुर्निरामित्रः केतुशृङ्गस्तपोधनः  ॥ १,५१.१७ ॥  
लम्बोदरश्च लम्बश्च लाम्बाक्षो लम्बकेशकः  ।  
सर्वज्ञः समबुद्धिश्च साध्यः सत्यस्तथैव च  ॥ १,५१.१८ ॥  
शुधामा काश्यपश्चैव वसिष्ठो विरजास्तथा  ।  
अत्रिरुग्रस्तथा चैव श्रवणोऽथ श्रविष्ठकः  ॥ १,५१.१९ ॥  
कुणिश्च कुणिबाहुश्च कुशरीरः कुनेत्रकः  ।  
कश्यपोह्युशना चैव च्यवनोऽथ बृहस्पतिः  ॥ १,५१.२० ॥  
उतथ्यो वामदेवश्च महाकायो महानिलः  ।  
वाचश्रवाः सुपीकश्च श्यावाश्वः सपथीश्वरः  ॥ १,५१.२१ ॥  
हरिण्यनाभः कौशल्यो लोकाक्षिः कुथुमिस्तथा  ।  
सुमन्तुर्वर्चरी विद्वान् कबन्धः कुशिकन्धरः  ॥ १,५१.२२ ॥  
प्लक्षो दार्भायणिश्चैव केतुमान् गौतमस्तथा  ।  
भल्लापी मधुपिङ्गश्च श्वेतकेतुस्तपोनिधिः  ॥ १,५१.२३ ॥  
उशिजो बृहदुक्थश्च देवलः कपिरेव च  ।  
शालिहोत्रोऽग्निवेश्यश्च युवनाश्वः शरद्वसुः  ॥ १,५१.२४ ॥  
छगलः कुण्डकर्णश्च कुम्भश्चैव प्रवाहकः  ।  
उलूको विद्युतश्चैव शाद्वलो ह्याश्वलायनः  ॥ १,५१.२५ ॥  
अक्षपादः कुमारश्च उलूको वत्स एव च  ।  
कुशिकश्चैव गर्गश्च मित्रको ऋष्य एव च  ॥ १,५१.२६ ॥  
शिष्या एते महात्मानः सर्वोवर्तेषु योगिनाम्  ।  
विमला ब्रह्मभूयिष्ठा ज्ञानयोगपरायणाः  ॥ १,५१.२७ ॥  
कुर्वन्ति चावताराणि ब्राह्मणानां हिताय हि  ।  
योगेश्वराणामादेशाद्वेदसंस्थापनाय वै  ॥ १,५१.२८ ॥  
ये ब्राह्मणाः संस्मरन्ति नमस्यन्ति च सर्वदा  ।  
तर्पयन्त्यर्चयन्त्येतान् ब्रह्मविद्यामवाप्नुयुः  ॥ १,५१.२९ ॥  
इदं वैवस्वतं प्रोक्तमन्तरं विस्तरेण तु  ।  
भविष्यति च सावर्णो दक्षसावर्ण एव च  ॥ १,५१.३० ॥  
दशमो ब्रह्मसावर्णो धर्मसावर्ण एव च  ।  
द्वादशो रुद्रसावर्णो रोचमानस्त्रयोदशः  ।  
भौत्यश्चतुर्दशः प्रोक्तो भविष्या मनवः क्रमात् ॥ १,५१.३१ ॥  
अयं वः कथितो ह्यंशः पूर्वो नारायणेरितः  ।  
भूतभव्यैर्वर्तमानैराख्यानैरुपबृंहितः  ॥ १,५१.३२ ॥  
यः पठेच्छृणुयाद्वापि श्रावयेद्वा द्विजोत्तमान्  ।  
स सर्वपापनिर्मुक्तो ब्रह्मणा सह मोदते  ॥ १,५१.३३ ॥  
पठेद्देवालये स्नात्वा नदीतीरेषु चैव हि  ।  
नारायणं नमस्कृत्य भावेन पुरुषोत्तमम्  ॥ १,५१.३४ ॥  
नमो देवादिदेवाय देवानां परमात्मने  ।  
पुरुषाय पुराणाय विष्णवे कूर्मरूपिणे  ॥ १,५१.३५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकपञ्चाशोऽध्यायः  
उपरिविभागः  
भवता कथितः सम्यक्सर्गः स्वायम्भुवस्ततः  ।  
ब्रह्माण्डस्यास्य विस्तारो मन्वन्तरविनिश्चयः  ॥ २,१.१ ॥  
तत्रेश्वरेश्वरो देवो वर्णिभिर्धर्मतत्परैः  ।  
ज्ञानयोगरतैर्नित्यमाराध्यः कथितस्त्वया  ॥ २,१.२ ॥  
तद्वदाशेषसंसारदुः खनाशमनुत्तमम्  ।  
ज्ञानं ब्रह्मैकविषयं येन पश्येम तत्परम्  ॥ २,१.३ ॥  
त्वं हि नारायणात्साक्षात्कृष्णद्वैपायनात्प्रभो  ।  
अवाप्ताखिलविज्ञानस्तत्त्वां पृच्छामहे पुनः  ॥ २,१.४ ॥  
श्रुत्वा मुनीनां तद्वाक्यं कृष्णद्वैपायनं प्रभुम्  ।  
सूतः पौराणिकः स्मृत्वा भाषितुं ह्युपचक्रमे  ॥ २,१.५ ॥  
अथास्मिन्नन्तरे व्यासः कृष्णद्वैपायनः स्वयम्  ।  
आजगाम मुनिश्रेष्ठा यत्र सत्रं समासते  ॥ २,१.६ ॥  
तं दृष्ट्वा वेदविद्वांसं कालमेघसमद्युतिम्  ।  
व्यासं कमलपत्राक्षं प्रणेमुर्द्विजपुङ्गवाः  ॥ २,१.७ ॥  
पपात दण्डवद्भूमौ दृष्ट्वासौ रोमहर्षणः  ।  
प्रदक्षिणीकृत्य गुरुं प्राञ्जलिः पार्श्वगोऽभवत् ॥ २,१.८ ॥  
पृष्टास्तेऽनामयं विप्राः शौनकाद्या महामुनिम्  ।  
समाश्वास्यासनं तस्मै तद्योग्यं समकल्पयन्  ॥ २,१.९ ॥  
अथैतानब्रवीद्वाक्यं पराशरसुतः प्रभुः  ।  
कच्चिन्न तपसो हानिः स्वाध्यायस्य श्रुतस्य च  ॥ २,१.१० ॥  
ततः स सूतः स्वगुरुं प्रणम्याह महामुनिम्  ।  
ज्ञानं तद्ब्रह्मविषयं मुनीनां वक्तुमर्हसि  ॥ २,१.११ ॥  
इमे हि मुनयः शान्तास्तापसा धर्मतत्पराः  ।  
शुश्रूषा जायते चैषां वक्तुमर्हसि तत्त्वतः  ॥ २,१.१२ ॥  
ज्ञानं विमुक्तिदं दिव्यं यन्मे साक्षात्त्वयोदितम्  ।  
मुनीनां व्याहृतं पूर्वं विष्णुना कूर्मरूपिणा  ॥ २,१.१३ ॥  
श्रुत्वा सूतस्य वचनं मुनिः सत्यवतीसुतः  ।  
प्रणम्य शिरसा रुद्रं वचः प्राह सुखावहम्  ॥ २,१.१४ ॥  
वक्ष्ये देवो महादेवः पृष्टो योगीश्वरैः पुरा  ।  
सनत्कुमारप्रमुखैः स्वयं यत्समभाषत  ॥ २,१.१५ ॥  
सनत्कुमारः सनकस्तथैव च सनन्दनः  ।  
अङ्गिरा रुद्रसहितो भृगुः परमधर्मवित् ॥ २,१.१६ ॥  
कणादः कपिलो योगी वामदेवो महामुनिः  ।  
शुक्रो वसिष्ठो भगवान् सर्वे संयतमानसाः  ॥ २,१.१७ ॥  
परस्परं विचार्यैते संशयाविष्टचेतसः  ।  
तप्तवन्तस्तपो घोरं पुण्ये बदरिकाश्रमे  ॥ २,१.१८ ॥  
अपश्यंस्ते महायोगमृषिं धर्मसुतं शुचिम्  ।  
नारायणमनाद्यन्तं नरेण सहितं तदा  ॥ २,१.१९ ॥  
संस्तूय विविधैः स्तोत्रैः सर्वे वेदसमुद्भवैः  ।  
प्रणेमुर्भक्तिसंयुक्ता योगिनो योगवित्तमम्  ॥ २,१.२० ॥  
विज्ञाय वाञ्छितं तेषां भगवानपि सर्ववित् ।  
प्राह गम्भीरया वाचा किमर्थं तप्यते तपः  ॥ २,१.२१ ॥  
अब्रुवन् हृष्टमनसो विश्वात्मानं सनातनम्  ।  
साक्षान्नारायणं देवमागतं सिद्धिसूचकम्  ॥ २,१.२२ ॥  
वयं संशयमापन्नाः सर्वे वै ब्रह्मवादिनः  ।  
भवन्तमेकं शरणं प्रपन्नाः पुरुषोत्तमम्  ॥ २,१.२३ ॥  
त्वं हि तद्वेत्थ परमं सर्वज्ञो भगवानृषिः  ।  
नारायणः स्वयं साक्षात्पुराणोऽव्यक्तपूरुषः  ॥ २,१.२४ ॥  
नह्यन्यो विद्यते वेत्ता त्वामृते परमेश्वर  ।  
शुश्रूषास्माकमखिलं संशयं छेत्तुमर्हसि  ॥ २,१.२५ ॥  
किं कारणमिदं कृत्स्नं कोऽनुसंसरते सदा  ।  
कश्चिदात्मा च का मुक्तिः संसारः किन्निमित्तकः  ॥ २,१.२६ ॥  
कः संसारयतीशानः को वा सर्वं प्रपश्यति  ।  
किं तत्परतरं ब्रह्म सर्वं नो वक्तुमर्हसि  ॥ २,१.२७ ॥  
एवमुक्ते तु मुनयः प्रापश्यन् पुरुषोत्तमम्  ।  
विहाय तापसं रूपं संस्थितं स्वेन तेजसा  ॥ २,१.२८ ॥  
विभ्राजमानं विमलं प्रभामण्डलमण्डितम्  ।  
श्रीवत्सवक्षसं देवं तप्तजाम्बूनदप्रभम्  ॥ २,१.२९ ॥  
शङ्खचक्रगदापाणिं शार्ङ्गहस्तं श्रियावृतम्  ।  
न दृष्टस्तत्क्षणादेव नरस्तस्यैव तेजसा  ॥ २,१.३० ॥  
तदन्तरे महादेवः शशाङ्काङ्कितशेखरः  ।  
प्रसादाभिमुखो रुद्रः प्रादुरासीन्महेश्वरः  ॥ २,१.३१ ॥  
निरीक्ष्य ते जगन्नाथं त्रिनेत्रं चन्द्रभूषणम्  ।  
तुष्टुवुर्हृष्टमनसो भक्त्या तं परमेश्वरम्  ॥ २,१.३२ ॥  
जयेश्वर महादेव जय भूतपते शिव  ।  
जयाशेषमुनीशान तपसाभिप्रपूजित  ॥ २,१.३३ ॥  
सहस्रमूर्ते विश्वात्मन् जगद्यन्त्रप्रवर्तक  ।  
जयानन्त जगज्जन्मत्राणसंहारकारण  ॥ २,१.३४ ॥  
सहस्रचरणेशान शम्भो योगीन्द्रवन्दित  ।  
जयाम्बिकापते देव नमस्ते परमेश्वर  ॥ २,१.३५ ॥  
संस्तुतो भगवानीशस्त्र्यम्बको भक्तवत्सलः  ।  
समालिङ्ग्य हृषीकेशं प्राह गम्भीरया गिरा  ॥ २,१.३६ ॥  
किमर्थं पुण्डरीकाक्ष मुनीन्द्रा ब्रह्मवादिनः  ।  
इमं समागता देशं किं वा कार्यं मयाच्युत  ॥ २,१.३७ ॥  
आकर्ण्य भगवद्वाक्यं देवदेवो जनार्दनः  ।  
प्राह देवो महादेवं प्रसादाभिमुखं स्थितम्  ॥ २,१.३८ ॥  
इमे हि मुनयो देव तापसाः क्षीणकल्मषाः  ।  
अभ्यागता मां शरणं सम्यग्दर्शनकाङ्क्षिणः  ॥ २,१.३९ ॥  
यदि प्रसन्नो भगवान्मुनीनां भावितात्मनाम्  ।  
सन्निधौ मम तज्ज्ञानं दिव्यं वक्तुमिहार्हसि  ॥ २,१.४० ॥  
त्वं हि वेत्थ स्वमात्मानं न ह्यन्यो विद्यते शिव  ।  
ततस्त्वमात्मनात्मानं मुनीन्द्रेभ्यः प्रदर्शय  ॥ २,१.४१ ॥  
एवमुक्त्वा हृषीकेशः प्रोवाच मुनिपुङ्गवान्  ।  
प्रदर्शयन् योगसिद्धिं निरीक्ष्य वृषभध्वजम्  ॥ २,१.४२ ॥  
सन्दर्शनान्महेशस्य शङ्करस्याथ शूलिनः  ।  
कृतार्थं स्वयमात्मानं ज्ञातुमर्हथ तत्त्वतः  ॥ २,१.४३ ॥  
प्रष्टुमर्हथ विश्वेशं प्रत्यक्षं पुरतः स्थितम्  ।  
ममैव सन्निधावेष यथावद्वक्तुमीश्वरः  ॥ २,१.४४ ॥  
निशम्य विष्णुवचनं प्रणम्य वृषभध्वजम्  ।  
सनत्कुमारप्रमुखाः पृच्छन्ति स्म महेश्वरम्  ॥ २,१.४५ ॥  
अथास्मिन्नन्तरे दिव्यमासनं विमलं शिवम्  ।  
किमप्यचिन्त्यं गगनादीश्वरार्हं समुद्बभौ  ॥ २,१.४६ ॥  
तत्राससाद योगात्मा विष्णुना सह विश्वकृत् ।  
तेजसा पूरयन् विश्वं भाति देवो महेश्वरः  ॥ २,१.४७ ॥  
तं ते देवादिदेवेशं शङ्करं ब्रह्मवादिनः  ।  
विभ्राजमानं विमले तस्मिन् ददृशुरासने  ॥ २,१.४८ ॥  
यं प्रपश्यन्तियोगस्थाः स्वात्मन्यात्मानमीश्वरमा  ।  
अनन्यतेजसं शान्तं शिवं ददृशिरे किल  ॥ २,१.४९ ॥  
यतः प्रसूतिर्भूतानां यत्रैतत्प्रविलीयते  ।  
तमासनस्थं भूतानामीशं ददृशिरे किल  ॥ २,१.५० ॥  
यदन्तरा सर्वमेतद्यतोऽभिन्नमिदं जगत् ।  
स वासुदेवमासीनं तमीशं ददृशुः किल  ॥ २,१.५१ ॥  
प्रोवाच पृष्टो भगवान्मुनीनां परमेश्वरः  ।  
निरीक्ष्य पुण्डरीकाक्षं स्वात्मयोगमनुत्तमम्  ॥ २,१.५२ ॥  
तच्छृणुध्वं यथान्यायमुच्यमानं मयानघाः  ।  
प्रशान्तमानसाः सर्वे ज्ञानमीश्वरभाषितम्  ॥ २,१.५३ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) प्रथमोऽध्यायः  
अवाच्यमेतद्विज्ञानमात्मगुह्यं सनातनम्  ।  
यन्न देवा विजानन्ति यतन्तोऽपि द्विजातयः  ॥ २,२.१ ॥  
इदं ज्ञानं समाश्रित्य ब्रह्मभूता द्विजोत्तमाः  ।  
न संसारं प्रपद्यन्ते पूर्वेऽपि ब्रह्मवादिनः  ॥ २,२.२ ॥  
गुह्याद्गुह्यतमं साक्षाद्गोपनीयं प्रयत्नतः  ।  
वक्ष्ये भक्तिमतामद्य युष्माकं ब्रह्मवादिनाम्  ॥ २,२.३ ॥  
आत्मायः केवलः स्वस्थः शान्तः सूक्ष्मः सनातनः  ।  
अस्ति सर्वान्तरः साक्षाच्चिन्मात्रस्तमसः परः  ॥ २,२.४ ॥  
सोऽन्तर्यामी स पुरुषः स प्राणः स महेश्वरः  ।  
स कालोऽग्निस्तदव्यक्तं स एवेदमिति श्रुतिः  ॥ २,२.५ ॥  
अस्माद्विजायते विश्वमत्रैव प्रविलीयते  ।  
स मायी मायया बद्धः करोति विविधास्तनूः  ॥ २,२.६ ॥  
न चाप्ययं संसरति न च संसारयेत्प्रभुः  ।  
नायं पृथ्वी न सलिलं न तेजः पवनो नभः  ॥ २,२.७ ॥  
न प्राणे न मनोऽव्यक्तं न शब्दः स्पर्श एव च  ।  
न रूपरसगन्धाश्च नाहं कर्ता न वागपि  ॥ २,२.८ ॥  
न पाणिपादौ नो पायुर्न चोपस्थं द्विजोत्तमाः  ।  
न कर्ता न च भोक्ता वा न च प्रकृतिपूरुषौ  ।  
न माया नैव च प्राश्चैतन्यं परमार्थतः  ॥ २,२.९ ॥  
यथा प्रकाशतमसोः सम्बन्धो नोपपद्यते  ।  
तद्वदैक्यं न सम्बन्धः प्रपञ्चपरमात्मनोः  ॥ २,२.१० ॥  
छायातपौ यथा लोके परस्परविलक्षणौ  ।  
तद्वत्प्रपञ्चपुरुषौ विभिन्नौ परमार्थतः  ॥ २,२.११ ॥  
यद्यात्मा मलिनोऽस्वस्थो विकारी स्यात्स्वभावतः  ।  
नहि तस्य भवेन्मुक्तिर्जन्मान्तरशतैरपि  ॥ २,२.१२ ॥  
पश्यन्ति मुनयो युक्ताः स्वात्मानं परमार्थतः  ।  
विकारहीनं निर्दुः खमानन्दात्मानमव्ययम्  ॥ २,२.१३ ॥  
अहं कर्ता सुखी दुः खी कृशः स्थूलेति या मतिः  ।  
सा चाहङ्कारकर्तृत्वादात्मन्यारोप्यते जनैः  ॥ २,२.१४ ॥  
वदन्ति वेदविद्वांसः साक्षिणं प्रकृतेः परम्  ।  
भोक्तारमक्षरं शुद्धं सर्वत्र समवस्थितम्  ॥ २,२.१५ ॥  
तस्मादज्ञानमूलो हि संसारः सर्वदेहिनाम्  ।  
अज्ञानादन्यथा ज्ञानं तच्च प्रकृतिसङ्गतम्  ॥ २,२.१६ ॥  
नित्योदितः स्वयं ज्योतिः सर्वगः पुरुषः परः  ।  
अहङ्काराविवेकेन कर्ताहमिति मन्यते  ॥ २,२.१७ ॥  
पश्यन्ति ऋषयोऽव्यक्तं नित्यं सदसदात्मकम्  ।  
प्रधानं प्रकृतिं बुद्ध्वा कारणं ब्रह्मवादिनः  ॥ २,२.१८ ॥  
तेनायं सङ्गतो ह्यात्मा कूटस्थोऽपि निरञ्जनः  ।  
स्वात्मानमक्षरं ब्रह्म नावबुद्ध्येत तत्त्वतः  ॥ २,२.१९ ॥  
अनात्मन्यात्मविज्ञानं तस्माद्दुः खं तथेतरम्  ।  
रगद्वेषादयो दोषाः सर्वे भ्रान्तिनिबन्धनाः  ॥ २,२.२० ॥  
कर्मण्यस्य भवेद्दोषः पुण्यापुण्यमिति स्थितिः  ।  
तद्वशादेव सर्वेषां सर्वदेहसमुद्भवः  ॥ २,२.२१ ॥  
नित्यः सर्वत्रगो ह्यात्मा कूटस्थो दोषवर्जितः  ।  
एकः स भिद्यते शक्त्या मायया न स्वभावतः  ॥ २,२.२२ ॥  
तस्मादद्वैतमेवाहुर्मुनयः परमार्थतः  ।  
भेदो व्यक्तस्वभावेन सा च मायात्मसंश्रया  ॥ २,२.२३ ॥  
यथा हि धूमसम्पर्कान्नाकाशो मलिनो भवेत् ।  
अन्तः करणजैर्भावैरात्मा तद्वन्न लिप्यते  ॥ २,२.२४ ॥  
यथा स्वप्रभया भाति केवलः स्फटिकोऽमलः  ।  
उपाधिहीनो विमलस्तथैवात्मा प्रकाशते  ॥ २,२.२५ ॥  
ज्ञानस्वूपमेवाहुर्जगदेतद्विचक्षणाः  ।  
अर्थस्वरूपमेवाज्ञाः पश्यन्त्यन्ये कुदृष्टयः  ॥ २,२.२६ ॥  
कूटस्थो निर्गुणो व्यापी चैतन्यात्मा स्वभावतः  ।  
दृश्यते ह्यर्थरूपेण पुरुषैर्भ्रान्तिदृष्टिभिः  ॥ २,२.२७ ॥  
यथा संलक्ष्यते रक्तः केवलः स्फटिको जनैः  ।  
रक्तिकाद्युपधानेन तद्वत्परमपूरुषः  ॥ २,२.२८ ॥  
तस्मादात्माक्षरः शुद्धो नित्यः सर्वगतोऽव्ययः  ।  
उपासितव्यो मन्तव्यः श्रोतव्यश्च मुमुक्षुभिः  ॥ २,२.२९ ॥  
यदा मनसि चैतन्यं भाति सर्वत्रगं सदा  ।  
योगिनोऽव्यवधानेन तदा सम्पद्यते स्वयम्  ॥ २,२.३० ॥  
यदा सर्वाणि बूतानि स्वात्मन्येवाभिपश्यति  ।  
सर्वभूतेषु चात्मानं ब्रह्म सम्पद्यते तदा  ॥ २,२.३१ ॥  
यदा सर्वाणि भूतानि समाधिस्थो न पश्यति  ।  
एकीभूतः परेणासौ तदा भवति केवलः  ॥ २,२.३२ ॥  
यदा सर्वे प्रमुच्यन्ते कामा येऽस्य हृदि स्थिताः  ।  
तदासावमृतीभूतः क्षेमं गच्छति पण्डितः  ॥ २,२.३३ ॥  
यदा भूतपृथग्भावमेकस्थमनुपश्यति  ।  
तत एव च विस्तारं ब्रह्म सम्पद्यते तदा  ॥ २,२.३४ ॥  
यदा पश्यति चात्मानं केवलं परमार्थतः  ।  
मायामात्रं जगत्कृत्स्नं तदा भवति निर्वृतः  ॥ २,२.३५ ॥  
यदा जन्मजरादुः खव्याधीनामेकभेषजम्  ।  
केवलं ब्रह्मविज्ञानं जायतेऽसौ तदा शिवः  ॥ २,२.३६ ॥  
यथा नदीनदा लोके सागरेणैकतां ययुः  ।  
तद्वदात्माक्षरेणासौ निष्कलेनैकतां व्रजेत् ॥ २,२.३७ ॥  
तस्माद्विज्ञानमेवास्ति न प्रपञ्चो न संसृतिः  ।  
अज्ञानेनावृतं लोको विज्ञानं तेन मुह्यति  ॥ २,२.३८ ॥  
तज्ज्ञानं निर्मलं सूक्ष्मं निर्विकल्पं यदव्ययम्  ।  
अज्ञानमितरत्सर्वं विज्ञानमिति मे मतम्  ॥ २,२.३९ ॥  
एतद्वः परमं साङ्ख्यं भाषितं ज्ञानमुत्तमम्  ।  
सर्ववेदान्तसारं हि योगस्तत्रैकचित्तता  ॥ २,२.४० ॥  
योगात्सञ्जायते ज्ञानं ज्ञानाद्योगः प्रवर्तते  ।  
योगज्ञानाभियुक्तस्य नावाप्यं विद्यते क्वचित् ॥ २,२.४१ ॥  
यदेव योगिनो यान्ति साङ्ख्यैस्तदधिगम्यते  ।  
एकं साङ्ख्यं च योगं च यः पश्यति स तत्त्ववित् ॥ २,२.४२ ॥  
अन्ये च योगिनो विप्रा ऐश्वर्यासक्तचेतसः  ।  
मज्जन्ति तत्र तत्रैव न त्वात्मैषामिति श्रुतिः  ॥ २,२.४३ ॥  
यत्तत्सर्वगतं दिव्यमैश्वर्यमचलं महत् ।  
ज्ञानयोगाभियुक्तस्तु देहान्ते तदवाप्नुयात् ॥ २,२.४४ ॥  
एष आत्माहमव्यक्तो मायावी परमेश्वरः  ।  
कीर्तितः सर्ववेदेषु सर्वात्मा सर्वतोमुखः  ॥ २,२.४५ ॥  
सर्वकामः सर्वरसः सर्वगन्धोऽजरोऽमरः  ।  
सर्वतः पाणिपादोऽहमन्तर्यामी सनातनः  ॥ २,२.४६ ॥  
अपाणिपादो जवनो ग्रहीता हृदि संस्थितः  ।  
अचक्षुरपि पश्यामि तथाकर्णः शृणोम्यहम्  ॥ २,२.४७ ॥  
वेदाहं सर्वमेवेदं न मां जानाति कश्चन  ।  
प्राहुर्महान्तं पुरुषं मामेकं तत्त्वदर्शिनः  ॥ २,२.४८ ॥  
पश्यन्ति ऋषयो हेतुमात्मनः सूक्ष्मदर्शिनः  ।  
निर्गुणामलरूपस्य यत्तदैश्वर्यमुत्तमम्  ॥ २,२.४९ ॥  
यन्न देवा विजानन्ति मोहिता मम मायया  ।  
वक्ष्ये समाहिता यूयं शृणुध्वं ब्रह्मवादिनः  ॥ २,२.५० ॥  
नाहं प्रशास्ता सर्वस्य मायातीतः स्वभावतः  ।  
प्रेरयामि तथापीदं कारणं सूरयो विदुः  ॥ २,२.५१ ॥  
यन्मे गुह्यतमं देहं सर्वगं तत्त्वदर्शिनः  ।  
प्रविष्टा मम सायुज्यं लभन्ते योगिनोऽव्ययम्  ॥ २,२.५२ ॥  
तेषां हि वशमापन्ना माया मे विश्वरूपिणी  ।  
लभन्ते परमां शुद्धिं निर्वाणं ते मया सह  ॥ २,२.५३ ॥  
न तेषां पुनरावृत्तिः कल्पकोटिशतैरपि  ।  
प्रसादान्मम योगीन्द्रा एतद्वेदानुशासनम्  ॥ २,२.५४ ॥  
नापुत्रशिष्ययोगिभ्यो दातव्यं ब्रह्मवादिभिः  ।  
मदुक्तमेतद्विज्ञानं साङ्ख्ययोगसमाश्रयम्  ॥ २,२.५५ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) द्वितीयोऽध्यायः  
अव्यक्तादभवत्कालः प्रधानं पुरुषः परः  ।  
तेभ्यः सर्वमिदं जातं तस्माद्ब्रह्ममयं जगत् ॥ २,३.१ ॥  
सर्वतः पाणिपादं तत्सर्वतोऽक्षिशिरोमुखम्  ।  
सर्वतः श्रुतिमल्लोके सर्वमावृत्य तिष्ठति  ॥ २,३.२ ॥  
सर्वेन्द्रियगुणाभासं सर्वेन्द्रियविवर्जितम्  ।  
सर्वाधारं सदानन्दमव्यक्तं द्वैतवर्जितम्  ॥ २,३.३ ॥  
सर्वोपमानरहितं प्रमाणातीतगोचरम्  ।  
निर्विकल्पं निराभासं सर्वावासं परामृतम्  ॥ २,३.४ ॥  
अभिन्नं भिन्नसंस्थानं शाश्वतं ध्रु वमव्ययम्  ।  
निर्गुणं परमं व्योम तज्ज्ञानं सूरयो विदुः  ॥ २,३.५ ॥  
स आत्मा सर्वभूतानां स बाह्याभ्यन्तरः परः  ।  
सोऽहं सर्वत्रगः शान्तो ज्ञानात्मा परमेश्वरः  ॥ २,३.६ ॥  
मया ततमिदं विश्वं जगदव्यक्तमूर्तिना  ।  
मत्स्थानि सर्वभूतानि यस्तं वेद स वेदवित् ॥ २,३.७ ॥  
प्रधानं पुरुषं चैव तत्त्वद्वयमुदाहृतम्  ।  
तयोरनादिरुद्दिष्टः कालः संयोजकः परः  ॥ २,३.८ ॥  
त्रयमेतदनाद्यन्तमव्यक्ते समवस्थितम्  ।  
तदात्मकं तदन्यत्स्यात्तद्रूपं मामकं विदुः  ॥ २,३.९ ॥  
महदाद्यं विशेषान्तं सम्प्रसूतेऽखिलं जगत् ।  
या सा प्रकृतिरुद्दिष्टा मोहिनी सर्वदेहिनाम्  ॥ २,३.१० ॥  
पुरुषः प्रकृतिस्थो हि भुङ्क्तेयः प्राकृतान् गुणान्  ।  
अहङ्कारविमुक्तत्वात्प्रोच्यते पञ्चविंशकः  ॥ २,३.११ ॥  
आद्यो विकारः प्रकृतेर्महानात्मेति कथ्यते  ।  
विज्ञानशक्तिर्विज्ञाता ह्यहङ्कारस्तदुत्थितः  ॥ २,३.१२ ॥  
एक एव महानात्मा सोऽहङ्कारोऽभिधीयते  ।  
स जीवः सोऽन्तरात्मेति गीयते तत्त्वचिन्तकैः  ॥ २,३.१३ ॥  
तेन वेदयते सर्वं सुखं दुःखं च जन्मसु  ।  
स विज्ञानात्मकस्तस्य मनः स्यादुपकारकम्  ॥ २,३.१४ ॥  
तेनाविवेकतस्तस्मात्संसारः पुरुषस्य तु  ।  
स चाविवेकः प्रकृतौ सङ्गात्कालेन सोऽभवत् ॥ २,३.१५ ॥  
कालः सृजति भूतानि कालः संहरति प्रजाः  ।  
सर्वे कालस्य वशगा न कालः कस्यचिद्वशे  ॥ २,३.१६ ॥  
सोऽन्तरा सर्वमेवेदं नियच्छति सनातनः  ।  
प्रोच्यते भगवान् प्राणः सर्वज्ञः पुरुषोत्तमः  ॥ २,३.१७ ॥  
सर्वेन्द्रियेभ्यः परमं मन आहुर्मनीषिणः  ।  
मनसश्चाप्यहङ्कारमहङ्कारान्महान् परः  ॥ २,३.१८ ॥  
महतः परमव्यक्तमव्यक्तात्पुरुषः परः  ।  
पुरुषाद्भगवान् प्राणस्तस्य सर्वमिदं जगत् ॥ २,३.१९ ॥  
प्राणात्परतरं व्योम व्योमातीतोऽग्निरीश्वरः  ।  
सोऽहं सर्वत्रगः शान्तो ज्ञानात्मा परमेश्वरः  ।  
नास्ति मत्तः परं भूतं मां विज्ञाय विमुच्यते  ॥ २,३.२० ॥  
नित्यं हि नास्ति जगति भूतं स्थावरजङ्गमम्  ।  
ऋते मामेकमव्यक्तं व्योमरूपं महेश्वरम्  ॥ २,३.२१ ॥  
सोऽहं सृजामि सकलं संहरामि सदा जगत् ।  
मायी मायामयो देवः कालेन सह सङ्गतः  ॥ २,३.२२ ॥  
मत्सन्निधावेष कालः करोति सकलं जगत् ।  
नियोजयत्यनन्तात्मा ह्येतद्वेदानुशासनम्  ॥ २,३.२३ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) तृतीयोऽध्यायः  
वक्ष्ये समाहिता यूयं शृणुध्वं ब्रह्मवादिनः  ।  
माहात्म्यं देवदेवस्य येनेदं सम्प्रवर्तते  ॥ २,४.१ ॥  
नाहं तपोभिर्विविधैर्न दानेन न चेज्यया  ।  
शक्यो हि पुरुषैर्ज्ञातुमृते भक्तिमनुत्तमाम्  ॥ २,४.२ ॥  
अहं हि सर्वभावानामन्तस्तिष्ठामि सर्वगः  ।  
मां सर्वसाक्षिणं लोको न जानाति मुनीश्वराः  ॥ २,४.३ ॥  
यस्यान्तरा सर्वमिदं यो हि सर्वान्तरः परः  ।  
सोऽहन्धाता विधाता च कालोऽग्निर्विश्वतोमुखः  ॥ २,४.४ ॥  
न मां पश्यन्ति मुनयः सर्वेऽपि त्रिदिवौकसः  ।  
ब्रह्मा च मनवः शक्रो ये चान्ये प्रथितौजसः  ॥ २,४.५ ॥  
गृणन्ति सततं वेदा मामेकं परमेश्वरम्  ।  
यजन्ति विविधैरग्निं ब्राह्मणा वैदिकैर्मखैः  ॥ २,४.६ ॥  
सर्वे लोका नमस्यन्ति ब्रह्मा लोकपितामहः  ।  
ध्यायन्ति योगिनो देवं भूताधिपतिमीश्वरम्  ॥ २,४.७ ॥  
अहं हि सर्वहविषां भोक्ता चैव फलप्रदः  ।  
सर्वदेवतनुर्भूत्वा सर्वात्मा सर्वसंस्थितः  ॥ २,४.८ ॥  
मां पश्यन्तीह विद्वांशो धार्मिका वेदवादिनः  ।  
तेषां सन्निहितो नित्यं ये भक्त्या मामुपासते  ॥ २,४.९ ॥  
ब्राह्मणाः क्षत्रिया वैश्या धार्मिका मामुपासते  ।  
तेषां ददामि तत्स्थानमानन्दं परमं पदम्  ॥ २,४.१० ॥  
अन्येऽपि ये विकर्मस्थाः शूद्राद्या नीचजातयः  ।  
भक्तिमन्तः प्रमुच्यन्ते कालेन मयि सङ्गताः  ॥ २,४.११ ॥  
न मद्भक्ता विनश्यन्ति मद्भक्ता वीतकल्मषाः  ।  
आदावेतत्प्रतिज्ञातं न मे भक्तः प्रणश्यति  ॥ २,४.१२ ॥  
यो वै निन्दति तं मूढो देवदेवं स निन्दति  ।  
यो हि तं पूजयेद्भक्त्या स पूजयति मां सदा  ॥ २,४.१३ ॥  
पत्रं पुष्पं फलं तोयं मदाराधनकारणात् ।  
यो मे ददाति नियतः स मे भक्तः प्रियो मतः  ॥ २,४.१४ ॥  
अहं हि जगतामादौ ब्रह्माणं परमेष्ठिनम्  ।  
विधाय दत्तवान् वेदानशेषानात्मनिः सृतान्  ॥ २,४.१५ ॥  
अहमेव हि सर्वेषां योगिनां गुरुरव्ययः  ।  
धार्मिकाणां च गोप्ताहं निहन्ता वेदविद्विषाम्  ॥ २,४.१६ ॥  
अहं वै सर्वसंसारान्मोचको योगिनामिह  ।  
संसारहेतुरेवाहं सर्वसंसारवर्जितः  ॥ २,४.१७ ॥  
अहमेव हि संहर्ता स्त्रष्टाहं परिपालकः  ।  
मायावी मामीका शक्तिर्माया लोकविमोहिनी  ॥ २,४.१८ ॥  
ममैव च परा शक्तिर्या सा विद्येति गीयते  ।  
नाशयामि तया मायां योगिनां हृदि संस्थितः  ॥ २,४.१९ ॥  
अहं हि सर्वशक्तीनां प्रवर्तकनिवर्तकः  ।  
आधारभूतः सर्वासां निधानममृतस्य च  ॥ २,४.२० ॥  
एका सर्वान्तरा शक्तिः करोति विविधं जगत् ।  
आस्थाय ब्रह्माणो रूपं मन्मयी मदधिष्ठिता  ॥ २,४.२१ ॥  
अन्या च शक्तिर्विपुला संस्थापयति मे जगत् ।  
भूत्वा नारायणोऽनन्तो जगन्नाथो जगन्मयः  ॥ २,४.२२ ॥  
तृतीया महती शक्तिर्निहन्ति सकलं जगत् ।  
तामसी मे समाख्याता कालाख्या रुद्ररूपिणी  ॥ २,४.२३ ॥  
ध्यानेन मां प्रपश्यन्ति केचिज्ज्ञानेन चापरे  ।  
अपरे भक्तियोगेन कर्मयोगेन चापरे  ॥ २,४.२४ ॥  
सर्वेषामेव भक्तानामिष्टः प्रियतरो मम  ।  
यो हि ज्ञानेन मां नित्यमाराधयति नान्यथा  ॥ २,४.२५ ॥  
अन्ये च ये त्रयो भक्ता मदाराधनकाङ्क्षिणः  ।  
तेऽपि मां प्राप्नुवन्त्येव नावर्तन्ते च वै पुनः  ॥ २,४.२६ ॥  
मया ततमिदं कृत्सनं प्रधानपुरुषात्मकम्  ।  
मय्येव संस्थितं विश्वं मया सम्प्रेर्यते जगत् ॥ २,४.२७ ॥  
नाहं प्रेरयिता विप्राः परमं योगमाश्रितः  ।  
प्रेरयामि जगत्कृत्स्नमेतद्यो वेद सोऽमृतः  ॥ २,४.२८ ॥  
पश्याम्यशेषमेवेदं वर्तमानं स्वभावतः  ।  
करोति कालो भगवान्महायोगेश्वरः स्वयम्  ॥ २,४.२९ ॥  
योगः सम्प्रोच्यते योगी माया शास्त्रेषु सूरिभिः  ।  
योगेश्वरोऽसौ भगवान्महादेवो महान् प्रभुः  ॥ २,४.३० ॥  
महत्त्वं सर्वतत्त्वानां परत्वात्परमेष्ठिनः  ।  
प्रोच्यते भगवान् ब्रह्मा महान् ब्रह्ममयोऽमलः  ॥ २,४.३१ ॥  
यो मामेवं विजानाति महायोगेश्वरेश्वरम्  ।  
सोऽविकल्पेन योगेन युज्यते नात्र संशयः  ॥ २,४.३२ ॥  
सोऽहं प्रेरयिता देवः परमानन्दमाश्रितः  ।  
नृत्यामि योगी सततं यस्तद्वेद स वेदवित् ॥ २,४.३३ ॥  
इति गुह्यतमं ज्ञानं सर्ववेदेषु निष्ठितम्  ।  
प्रसन्नचेतसे देयं धार्मिकायाहिताग्नये  ॥ २,४.३४ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) चतुर्थोऽध्यायः  
एतावदुक्त्वा भगवान् योगिनां परमेश्वरः  ।  
ननर्त परमं भावमैश्वरं सम्प्रदर्शयन्  ॥ २,५.१ ॥  
तं ते ददृशुरीशानं तेजसां परमं निधिम्  ।  
नृत्यमानं महादेवं विष्णुना गगनेऽमले  ॥ २,५.२ ॥  
यं विदुर्योगतत्त्वज्ञा योगिनो यतमानसाः  ।  
तमीशं सर्वभूतानामाकशे ददृशुः किल  ॥ २,५.३ ॥  
यस्य मायामयं सर्वं येनेदं प्रेर्यते जगत् ।  
नृत्यमानः स्वयं विप्रैर्विश्वेशः खलु दृश्यते  ॥ २,५.४ ॥  
यत्पादपङ्कजं स्मृत्वा पुरुषोऽज्ञानजं भयम्  ।  
जहति नृत्यमानं तं भूतेशं ददृशुः किल  ॥ २,५.५ ॥  
यं विनिद्रा जितश्वासाः शान्ता भक्तिसमन्विताः  ।  
ज्योतिर्मयं प्रपश्यन्ति स योगी दृश्यते किल  ॥ २,५.६ ॥  
योऽज्ञानान्मोचयेत्क्षिप्रं प्रसन्नो भक्तवत्सलः  ।  
तमेव मोचकं रुद्रमाकाशे ददृशुः परम्  ॥ २,५.७ ॥  
सहस्रशिरसं देवं सहस्रचरणाकृतिम्  ।  
सहस्रबाहुं जटिलं चन्द्रार्धकृतशेखरम्  ॥ २,५.८ ॥  
वसानं चर्म वैयाघ्रं शूलासक्तमहाकरम्  ।  
दण्डपाणिं त्रयीनेत्रं सूर्यसोमाग्निलोचनम्  ॥ २,५.९ ॥  
ब्रह्माण्डं तेजसा स्वेन सर्वमावृत्य च स्थितम्  ।  
दंष्ट्राकरालं दुर्धर्षं सूर्यकोटिसमप्रभम्  ॥ २,५.१० ॥  
अण्डस्थं चाण्डबाह्यस्थं बाह्यमभ्यन्तरं परम्  ।  
सृजन्तमनलज्वालं दहन्तमखिलं जगत् ।  
नृत्यन्तं ददृशुर्देवं विश्वकर्माणमीश्वरम्  ॥ २,५.११ ॥  
महादेवं महायोगं देवानामपि दैवतम्  ।  
पशूनां पतिमीशानं ज्योतिषां ज्योतिरव्ययम्  ॥ २,५.१२ ॥  
पिनाकिनं विशालाक्षं भेषजं भवरोगिणाम्  ।  
कालात्मानं कालकालं देवदेवं महेश्वरम्  ॥ २,५.१३ ॥  
उमापतिं विरूपाक्षं योगानन्दमयं परम्  ।  
ज्ञानवैराग्यनिलयं ज्ञानयोगं सनातनम्  ॥ २,५.१४ ॥  
शाश्वतैश्वर्यविभवं धर्माधारं दुरासदम्  ।  
महेन्द्रोपेन्द्रनमितं महर्षिगणवन्दितम्  ॥ २,५.१५ ॥  
आधारं सर्वशक्तीनां महायोगेश्वरेश्वरम्  ।  
योगिनां परमं ब्रह्म योगिनां योगवन्दितम्  ।  
योगिनां हृदि तिष्ठन्तं योगमायासमावृतम्  ॥ २,५.१६ ॥  
क्षणेन जगतो योनिं नारायणमनामयम्  ।  
ईश्वरेणैकतापन्नमपश्यन् ब्रह्मवादिनः  ॥ २,५.१७ ॥  
दृष्ट्वा तदैश्वरं रूपं रुद्रनारायणात्मकम्  ।  
कृतार्थं मेनिरे सन्तः स्वात्मानं ब्रह्मवादिनः  ॥ २,५.१८ ॥  
सनत्कुमारः सनको भृगुश्च  
सनातनश्चैव सनन्दनश्च  ।  
रुद्रोऽङ्गिरा वामदेवाथ शुक्रो  
महर्षिरत्रिः कपिलो मरीचिः  ॥ २,५.१९ ॥  
दृष्ट्वाथ रुद्रं जगदीशितारं  
तं पद्मनाभाश्रितवामभागम्  ।  
ध्यात्वा हृदिस्थं प्रणिपत्य मूर्ध्ना  
बद्ध्वाञ्जलिं स्वेषु शिरःसु भूयः  ॥ २,५.२० ॥  
ओङ्कारमुच्चार्य विलोक्य देवम्  
अन्तःशरीरे निहितं गुहायाम्  ।  
समस्तुवन् ब्रह्ममयैर्वचोभिर्  
आनन्दपूर्णायतमानसास्ते  ॥ २,५.२१ ॥  
त्वामेकमीशं पुरुषं पुराणं  
प्राणेश्वरं रुद्रमनन्तयोगम्  ।  
नमाम सर्वे हृदि सन्निविष्टं  
प्रचेतसं ब्रह्ममयं पवित्रम्  ॥ २,५.२२ ॥  
त्वां पश्यन्ति मुनयो ब्रह्मयोनिं  
दान्ताः शान्ता विमलं रुक्मवर्णम्  ।  
ध्यात्वात्मस्थमचलं स्वे शरीरे  
कविं परेभ्यः परमं तत्परं च  ॥ २,५.२३ ॥  
त्वत्तः प्रसूता जगतः प्रसूतिः  
सर्वात्मभूस्त्वं परमाणुभूतः  ।  
अणोरणीयान्महतो महीयां  
स्त्वामेव सर्वं प्रवदन्ति सन्तः  ॥ २,५.२४ ॥  
हिरण्यगर्भो जगदन्तरात्मा  
त्वत्तोऽधिजातः पुरुषः पुराणः  ।  
सञ्जायमानो भवता विसृष्टो  
यथाविधानं सकलं ससर्ज  ॥ २,५.२५ ॥  
त्वत्तो वेदाः सकलाः सम्प्रसूता  
स्त्वय्येवान्ते संस्थितिं ते लभन्ते  ।  
पश्यामस्त्वां जगतो हेतुभूतं  
नृत्यन्तं स्वे हृदये सन्निविष्टम्  ॥ २,५.२६ ॥  
त्वयैवेदं भ्राम्यते ब्रह्मचक्रं  
मायावी त्वं जगतामेकनाथः  ।  
नमामस्त्वां शरणं सम्प्रपन्ना  
योगात्मानं चित्पतिं दिव्यनृत्यम्  ॥ २,५.२७ ॥  
पश्यामस्त्वां परमाकाशमध्ये  
नृत्यन्तं ते महिमानं स्मरामः  ।  
सर्वात्मानं बहुधा सन्निविष्टं  
ब्रह्मानन्दमनुभूयानुभूय  ॥ २,५.२८ ॥  
ओङ्कारस्ते वाचको मुक्तिबीजं  
त्वमक्षरं प्रकृतौ गूढरूपम्  ।  
तत्त्वां सत्यं प्रवदन्तीह सन्तः  
स्वयम्प्रभं भवतो यत्प्रकाशम्  ॥ २,५.२९ ॥  
स्तुवन्ति त्वां सततं सर्ववेदा  
नमन्ति त्वामृषयः क्षीणदोषाः  ।  
शान्तात्मानः सत्यसन्धा वरिष्ठं  
विशन्ति त्वां यतयो ब्रह्मनिष्ठाः  ॥ २,५.३० ॥  
एको वेदो बहुशाखो ह्यनन्तस्  
त्वामेवैकं बोधयत्येकरूपम्  ।  
वेद्यं त्वां शरणं ये प्रपन्ना  
स्तेषां शान्तिः शाश्वती नेतरेषाम्  ॥ २,५.३१ ॥  
भवानीशोऽनादिमांस्तेजोराशिर्  
ब्रह्मा विश्वं परमेष्ठी वरिष्ठः  ।  
स्वात्मानन्दमनुभूयाधिशेते  
स्वयं ज्योतिरचलो नित्यमुक्तः  ॥ २,५.३२ ॥  
एको रुद्रस्त्वं करोषीह विश्वं  
त्वं पालयस्यखिलं विश्वरूपः  ।  
त्वामेवान्ते निलयं विन्दतीदं  
नमामस्त्वां शरणं सम्प्रपन्नाः  ॥ २,५.३३ ॥  
त्वामेकमाहुः कविमेकरुद्रं  
प्राणं बृहन्तं हरिमग्निमीशम्  ।  
इन्द्रं मृत्युमनिलं चेकितानं  
धातारमादित्यमनेकरूपम्  ॥ २,५.३४ ॥  
त्वमक्षरं परमं वेदितव्यं  
त्वमस्य विश्वस्य परं निधानम्  ।  
त्वमव्ययः शाश्वतधर्मगोप्ता  
सनातनस्त्वं पुरुषोत्तमोऽसि  ॥ २,५.३५ ॥  
त्वमेव विष्णुश्चतुराननस्त्वं  
त्वमेव रुद्रो भगवानधीशः  ।  
त्वं विश्वनाभिः प्रकृतिः प्रतिष्ठा  
सर्वेश्वरस्त्वं परमेश्वरोऽसि  ॥ २,५.३६ ॥  
त्वामेकमाहुः पुरुषं पुराण  
मादित्यवर्णं तमसः परस्तात् ।  
चिन्मात्रमव्यक्तमचिन्त्यरूपं  
खं ब्रह्म शून्यं प्रकृतिं निर्गुणं च  ॥ २,५.३७ ॥  
यदन्तरा सर्वमिदं विभाति  
यदव्ययं निर्मलमेकरूपम्  ।  
किमप्यचिन्त्यं तव रूपमेतत्  
तदन्तरा यत्प्रतिभाति तत्त्वम्  ॥ २,५.३८ ॥  
योगेश्वरं रुद्रमनन्तशक्तिं  
परायणं ब्रह्मतनुं पवित्रम्  ।  
नमाम सर्वे शरणार्थिनस्त्वां  
प्रसीद भूताधिपते महेश  ॥ २,५.३९ ॥  
त्वत्पादपद्मस्मरणादशेष  
संसारबीजं विलयं प्रयाति  ।  
मनो नियम्य प्रणिधाय कायं  
प्रसादयामो वयमेकमीशम्  ॥ २,५.४० ॥  
नमो भवायास्तु भवोद्भवाय  
कालाय सर्वाय हराय तुभ्यम्  ।  
नमोऽस्तु रुद्राय कपर्दिने ते  
नमोऽग्नये देव नमः शिवाय  ॥ २,५.४१ ॥  
ततः स भगवान् देवः कपर्दी वृषवाहनः  ।  
संहृत्य परमं रूपं प्रकृतिस्थोऽभवद्भवः  ॥ २,५.४२ ॥  
ते भवं भूतभव्येशं पूर्ववत्समवस्थितम्  ।  
दृष्ट्वा नारायणं देवं विस्मिता वाक्यमब्रुवन्  ॥ २,५.४३ ॥  
भगवन् भूतभव्येश गोवृषाङ्कितशासन  ।  
दृष्ट्वा ते परमं रूपं निर्वृताः स्म सनातन  ॥ २,५.४४ ॥  
भवत्प्रसादादमले परस्मिन् परमेश्वरे  ।  
अस्माकं जायते भक्तिस्त्वय्येवाव्यभिचारिणी  ॥ २,५.४५ ॥  
इदानीं श्रोतुमिच्छामो माहात्म्यं तव शङ्कर  ।  
भूयोऽपि तव यन्नित्यं याथात्म्यं परमेष्ठिनः  ॥ २,५.४६ ॥  
स तेषां वाक्यमाकर्ण्य योगिनां योगसिद्धिदः  ।  
प्राहः गम्भीरया वाचा समालोक्य च माधवम्  ॥ २,५.४७ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) पञ्चमोऽध्यायः  
शृणुध्वमृषयः सर्वे यथावत्परमेष्ठिनः  ।  
वक्ष्यामीशस्य माहात्म्यं यत्तद्वेदविदो विदुः  ॥ २,६.१ ॥  
सर्वलोकैकनिर्माता सर्वलोकैकरक्षिता  ।  
सर्वलोकैकसंहर्ता सर्वात्माहं सनातनः  ॥ २,६.२ ॥  
सर्वेषामेव वस्तूनामन्तर्यामी पिता ह्यहम्  ।  
मध्ये चान्तः स्थितं सर्वं नाहं सर्वत्र संस्थितः  ॥ २,६.३ ॥  
भवद्भिरद्भुतं दृष्टं यत्स्वरूपं तु मामकम्  ।  
ममैषा ह्युपमा विप्रा मायया दर्शिता मया  ॥ २,६.४ ॥  
सर्वेषामेव भावानामन्तरा समवस्थितः  ।  
प्रेरयामि जगत्कृत्स्नं क्रियाशाक्तिरियं मम  ॥ २,६.५ ॥  
ययेदं चेष्टते विश्वं तत्स्वभावानुवर्ति च  ।  
सोऽहं कालो जगत्कृत्स्नं प्रेरयामि कलात्मकम्  ॥ २,६.६ ॥  
एकांशेन जगत्कृत्स्नं करोमि मुनिपुङ्गवाः  ।  
संहराम्येकरूपेण द्विधावस्था ममैव तु  ॥ २,६.७ ॥  
आदिमध्यान्तनिर्मुक्तो मायातत्त्वप्रवर्तकः  ।  
क्षोभयामि च सर्गादौ प्रधानपुरुषावुभौ  ॥ २,६.८ ॥  
ताभ्यां सञ्जायते विश्वं संयुक्ताभ्यां परस्परम्  ।  
महदादिक्रमेणैव मम तेजो विजृम्भते  ॥ २,६.९ ॥  
यो हि सर्वजगत्साक्षी कालचक्रप्रवर्तकः  ।  
हिरण्यगर्भो मार्तण्डः सोऽपि मद्देहसम्भवः  ॥ २,६.१० ॥  
तस्मै दिव्यं स्वमैश्वर्यं ज्ञानयोगं सनातनम्  ।  
दत्तवानात्मजान् वेदान् कल्पादौ चतुरो द्विजाः  ॥ २,६.११ ॥  
स मन्नियोगतो देवो ब्रह्मा मद्भावभावितः  ।  
दिव्यं तन्मामकैश्वर्यं सर्वदा वहति स्वयम्  ॥ २,६.१२ ॥  
स सर्वलोकनिर्माता मन्नियोगेन सर्ववित् ।  
भूत्वा चतुर्मुखः सर्गं सृजत्येवात्मसम्भवः  ॥ २,६.१३ ॥  
योऽपि नारायणोऽनन्तो लोकानां प्रभवाव्ययः  ।  
ममैव परमा मूर्तिः करोति परिपालनम्  ॥ २,६.१४ ॥  
योऽन्तकः सर्वभूतानां रुद्रः कालात्मकः प्रभुः  ।  
मदाज्ञयासौ सततं संहरिष्यति मे तनुः  ॥ २,६.१५ ॥  
हव्यं वहति देवानां कव्यं कव्याशिनामपि  ।  
पाकं च कुरुते वह्निः सोऽपि मच्छक्तिचोदितः  ॥ २,६.१६ ॥  
भुक्तमाहारजातं च पचते तदहर्निशम्  ।  
वैश्वानरोऽग्निर्भगवानीश्वरस्य नियोगतः  ॥ २,६.१७ ॥  
योऽपि सर्वाम्भसां योनिर्वरुणो देवपुङ्गवः  ।  
सोऽपि सञ्जीवयेत्कृत्स्नमीशस्यैव नियोगतः  ॥ २,६.१८ ॥  
योऽन्तस्तिष्ठति भूतानां बहिर्देवः प्रभञ्जनः  ।  
मदाज्ञयासौ भूतानां शरीराणि बिभर्ति हि  ॥ २,६.१९ ॥  
योऽपि सञ्जीवनो नॄणां देवानाममृताकरः  ।  
सोमः स मन्नियोगेन चोदितः किल वर्तते  ॥ २,६.२० ॥  
यः स्वभासा जगत्कृत्स्नं प्रकाशयति सर्वदा  ।  
सूर्यो वृष्टिं वितनुते शास्त्रेणैव स्वयम्भुवः  ॥ २,६.२१ ॥  
योऽप्यशेषजगच्छास्ता शक्रः सर्वामरेश्वरः  ।  
यज्वनां फलदो देवो वर्ततेऽसौ मदाज्ञया  ॥ २,६.२२ ॥  
यः प्रशास्ता ह्यसाधूनां वर्तते नियमादिह  ।  
यमो वैवस्वतो देवो देवदेवनियोगतः  ॥ २,६.२३ ॥  
योऽपि सर्वधनाध्यक्षो धनानां सम्प्रदायकः  ।  
सोऽपीश्वरनियोगेन कुबेरो वर्तते सदा  ॥ २,६.२४ ॥  
यः सर्वरक्षसां नाथस्तामसानां फलप्रदः  ।  
मन्नियोगादसौ देवो वर्तते निरृतिः सदा  ॥ २,६.२५ ॥  
वेतालगणभूतानां स्वामी भोगफलप्रदः  ।  
ईशानः किल भक्तानां सोऽपि तिष्ठन्ममाज्ञया  ॥ २,६.२६ ॥  
यो वामदेवोऽङ्गिरसः शिष्यो रुद्रगणाग्रणीः  ।  
रक्षको योगिनां नित्यं वर्ततेऽसौ मदाज्ञया  ॥ २,६.२७ ॥  
यश्च सर्वजगत्पूज्यो वर्तते विघ्नकारकः  ।  
विनायको धर्मनेता सोऽपि मद्वचनात्किल  ॥ २,६.२८ ॥  
योऽपि ब्रह्मविदां श्रेष्ठो देवसेनापतिः प्रभुः  ।  
स्कन्दोऽसौ वर्तते नित्यं स्वयम्भूर्विधिचोदितः  ॥ २,६.२९ ॥  
ये च प्रजानां पतयो मरीच्याद्या महर्षयः  ।  
सृजन्ति विविधं लोकं परस्यैव नियोगतः  ॥ २,६.३० ॥  
या च श्रीः सर्वभूतानां ददाति विपुलां श्रियम्  ।  
पत्नी नारायणस्यासौ वर्तते मदनुग्रहात् ॥ २,६.३१ ॥  
वाचं ददाति विपुलां या च देवी सरस्वती  ।  
सापीश्वरनियोगेन चोदिता सम्प्रवर्तते  ॥ २,६.३२ ॥  
याशेषपुरुषान् घोरान्नरकात्तारयिष्यति  ।  
सावित्री संस्मृता देवी देवाज्ञानुविधायिनी  ॥ २,६.३३ ॥  
पार्वती परमा देवी ब्रह्मविद्याप्रदायिनी  ।  
यापि ध्याता विशेषेण सापि मद्वचनानुगा  ॥ २,६.३४ ॥  
योऽनन्तमहिमानन्तः शेषोऽशेषामरप्रभुः  ।  
दधाति शिरसा लोकं सोऽपि देवनियोगतः  ॥ २,६.३५ ॥  
योऽग्निः संवर्तको नित्यं वडवारूपसंस्थितः  ।  
पिबत्यखिलमम्भोधिमीश्वरस्य नियोगतः  ॥ २,६.३६ ॥  
ये चतुर्दश लोकेऽस्मिन्मनवः प्रथितौजसः  ।  
पालयन्ति प्रजाः सर्वास्तेऽपि तस्य नियोगतः  ॥ २,६.३७ ॥  
आदित्या वसवो रुद्रा मरुतश्च तथाश्विनौ  ।  
अन्याश्च देवताः सर्वा मच्छास्त्रेणैव धिष्ठिताः  ॥ २,६.३८ ॥  
गन्धर्वा गरुडा ऋक्षाः सिद्धाः साध्याश्चचारणाः  ।  
यक्षरक्षः पिशाचाश्च स्थिताः शास्त्रे स्वयम्भुवः  ॥ २,६.३९ ॥  
कलाकाष्ठानिमेषाश्च मुहूर्ता दिवसाः क्षपाः  ।  
ऋतवः पक्षमासाश्च स्थिताः शास्त्रे प्रजापतेः  ॥ २,६.४० ॥  
युगमन्वन्तराण्येव मम तिष्ठन्ति शासने  ।  
पराश्चैव परार्धाश्च कालभेदास्तथा परे  ॥ २,६.४१ ॥  
चतुर्विधानि भूतानि स्थावराणि चराणि च  ।  
नियोगादेव वर्तन्ते देवस्य परमात्मनः  ॥ २,६.४२ ॥  
पातालानि च सर्वाणि भुवनानि च शासनात् ।  
ब्रह्माण्डानि च वर्तन्ते सर्वाण्येव स्वयम्भुवः  ॥ २,६.४३ ॥  
अतीतान्यप्यसङ्ख्यानि ब्रह्माण्डानि ममाज्ञया  ।  
प्रवृत्तानि पदार्थौघैः सहितानि समन्ततः  ॥ २,६.४४ ॥  
ब्रह्माण्डानि भविष्यन्ति सह वस्तुभिरात्मगैः  ।  
वहिष्यन्ति सदैवाज्ञां परस्य परमात्मनः  ॥ २,६.४५ ॥  
भूमिरापोऽनलो वायुः खं मनो बुद्धिरेव च  ।  
भूतादिरादिप्रकृतिर्नियोगे मम वर्तते  ॥ २,६.४६ ॥  
याशेषजगतां योनिर्मोहिनी सर्वदेहिनाम्  ।  
माया विवर्तते नित्यं सापीश्वरनियोगतः  ॥ २,६.४७ ॥  
यो वै देहभृतां देवः पुरुषः पठ्यते परः  ।  
आत्मासौ वर्तते नित्यमीश्वरस्य नियोगतः  ॥ २,६.४८ ॥  
विधूय मोहकलिलं यया पश्यति तत्पदम्  ।  
सापि विद्या महेशस्य नियोगवशवर्तिनी  ॥ २,६.४९ ॥  
बहुनात्र किमुक्तेन मम शक्त्यात्मकं जगत् ।  
मयैव प्रेर्यते कृत्स्नं मय्येव प्रलयं व्रजेत् ॥ २,६.५० ॥  
अहं हि भगवानीशः स्वयं ज्योतिः सनातनः  ।  
परमात्मा परं ब्रह्म मत्तो ह्यन्यन्न विद्यते  ॥ २,६.५१ ॥  
इत्येतत्परमं ज्ञानं युष्माकं कथितं मया  ।  
ज्ञात्वा विमुच्यते जन्तुर्जन्मसंसारबन्धनात् ॥ २,६.५२ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) षष्ठोऽध्यायः  
शृणुध्वमृषयः सर्वे प्रभावं परमेष्ठिनः  ।  
यं ज्ञात्वा पुरुषो मुक्तो न संसारे पतेत्पुनः  ॥ २,७.१ ॥  
परात्परतरं ब्रह्म शाश्वतं निष्कलं ध्रुवम्  ।  
नित्यानन्दं निर्विकल्पं तद्धाम परमं मम  ॥ २,७.२ ॥  
अहं ब्रह्मविदां ब्रह्मा स्वयम्भूर्विश्वतोमुखः  ।  
मायाविनामहं देवः पुराणो हरिरव्ययः  ॥ २,७.३ ॥  
योगिनामस्म्यहं शम्भुः स्त्रीणां देवी गिरीन्द्रजा  ।  
आदित्यानामहं विष्णुर्वसूनामस्मि पावकः  ॥ २,७.४ ॥  
रुद्राणां शङ्करश्चाहं गरुडः पततामहम्  ।  
ऐरावतो गजेन्द्राणां रामः शस्त्रभृतामहम्  ॥ २,७.५ ॥  
ऋषीणां च वसिष्ठोऽहं देवानां च शतक्रतुः  ।  
शिल्पिनां विश्वकर्माहं प्रह्लादोऽस्म्यमरद्विषाम्  ॥ २,७.६ ॥  
मुनीनामप्यहं व्यासो गणानां च विनायकः  ।  
वीराणां वीरभद्रोऽहं सिद्धानां कपिलो मुनिः  ॥ २,७.७ ॥  
पर्वतानामहं मेरुर्नक्षत्राणां च चन्द्रमाः  ।  
वज्रं प्रहरणानां च व्रतानां सत्यमस्म्यहम्  ॥ २,७.८ ॥  
अनन्तो भोगिनां देवः सेनानीनां च पावकिः  ।  
आश्रमाणां च गार्हस्थमीश्वराणां महेश्वरः  ॥ २,७.९ ॥  
महाकल्पश्च कल्पानां युगानां कृतमस्म्यहम्  ।  
कुबेरः सर्वयक्षाणां गणेशानां च वीरकः  ॥ २,७.१० ॥  
प्रजापतीनां दक्षोऽहं निरृतिः सर्वरक्षसाम्  ।  
वायुर्बलवतामस्मि द्वीपानां पुष्करोऽस्म्यहम्  ॥ २,७.११ ॥  
मृगेन्द्राणां च सिंहोऽहं यन्त्राणां धनुरेव च  ।  
वेदानां सामवेदोऽहं यजुषां शतरुद्रियम्  ॥ २,७.१२ ॥  
सावित्री सर्वजप्यानां गुह्यानां प्रणवोऽस्म्यहम्  ।  
सूक्तानां पौरुषं सूक्तं ज्येष्ठसाम च सामसु  ॥ २,७.१३ ॥  
सर्ववेदार्थविदुषां मनुः स्वायम्भुवोऽस्म्यहम्  ।  
ब्रह्मावर्तस्तु देशानां क्षेत्राणामविमुक्तकम्  ॥ २,७.१४ ॥  
विद्यानामात्मविद्याहं ज्ञानानामैश्वरं परम्  ।  
भूतानामस्म्यहं व्योम सत्त्वानां मृत्युरेव च  ॥ २,७.१५ ॥  
पाशानामस्म्यहं माया कालः कलयतामहम्  ।  
गतीनां मुक्तिरेवाहं परेषां परमेश्वरः  ॥ २,७.१६ ॥  
यच्चान्यदपि लोकेऽस्मिन् सत्त्वं तेजोबलाधिकम्  ।  
तत्सर्वं प्रतिजानीध्वं मम तेजोविजृम्भितम्  ॥ २,७.१७ ॥  
आत्मानः पशवः प्रोक्ताः सर्वे संसारवर्तिनः  ।  
तेषां पतिरहं देवः स्मृतः पशुपतिर्बुधैः  ॥ २,७.१८ ॥  
मायापाशेन बध्नामि पशूनेतान् स्वलीलया  ।  
मामेव मोचकं प्राहुः पशूनां वेदवादिनः  ॥ २,७.१९ ॥  
मायापाशेन बद्धानां मोचकोऽन्यो न विद्यते  ।  
मामृते परमात्मानं भूताधिपतिमव्ययम्  ॥ २,७.२० ॥  
चतुर्विंशतितत्त्वानि माया कर्म गुणा इति  ।  
एते पाशाः पशुपतेः क्लेशाश्च पशुबन्धनाः  ॥ २,७.२१ ॥  
मनो बुद्धिरहङ्कारः खानिलाग्निजलानि भूः  ।  
एताः प्रकृतयस्त्वष्टौ विकाराश्च तथापरे  ॥ २,७.२२ ॥  
श्रोत्रं त्वक्चक्षुषी जिह्वा घ्राणं चैव तु पञ्चमम्  ।  
पायूपस्थं करौ पादौ वाक्चैव दशमी मता  ॥ २,७.२३ ॥  
शब्दः स्पर्शश्च रूपं च रसो गन्धस्तथैव च  ।  
त्रयोविंशतिरेतानि तत्त्वानि प्राकृतानि तु  ॥ २,७.२४ ॥  
चतुर्विंशकमव्यक्तं प्रधानं गुणलक्षणम्  ।  
अनादिमध्यनिधनं कारणं जगतः परम्  ॥ २,७.२५ ॥  
सत्त्वं रजस्तमश्चेति गुणत्रयमुदाहृतम्  ।  
साम्यावस्थितिमेतेषामव्यक्तं प्रकृतिं विदुः  ॥ २,७.२६ ॥  
सत्त्वं ज्ञानं तमोऽज्ञानं रजो मिश्रमुदाहृतम्  ।  
गुणानां बुद्धिवैषम्याद्वैषम्यं कवयो विदुः  ॥ २,७.२७ ॥  
धर्माधर्माविति प्रोक्तौ पाशौ द्वौ बन्धसञ्ज्ञितौ  ।  
मय्यर्पितानि कर्माणि निबन्धाय विमुक्तये  ॥ २,७.२८ ॥  
अविद्यामस्मितां रागं द्वेषं चाभिनिवेशकम्  ।  
क्लेशाख्यानचलान् प्राहुः पाशानात्मनिबन्धनान्  ॥ २,७.२९ ॥  
एतेषामेव पाशानां माया कारणमुच्यते  ।  
मूलप्रकृतिरव्यक्ता सा शक्तिर्मयि तिष्ठति  ॥ २,७.३० ॥  
स एव मूलप्रकृतिः प्रधानं पुरुषोऽपि च  ।  
विकारा महदादीनि देवदेवः सनातनः  ॥ २,७.३१ ॥  
स एव बन्धः स च बन्धकर्ता  
स एव पाशः पशवः स एव  ।  
स वेद सर्वं न च तस्य वेत्ता  
तमाहुरग्र्यं पुरुषं पुराणम्  ॥ २,७.३२ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) सप्तमोऽध्यायः  
अन्यद्गुह्यतमं ज्ञानं वक्ष्ये ब्राह्मणपुङ्गवाः  ।  
येनासौ तरते जन्तुर्घोरं संसारसागरम्  ॥ २,८.१ ॥  
अहं ब्रह्ममयः शान्तः शाश्वतो निर्मलोऽव्ययः  ।  
एकाकी भगवानुक्तः केवलः परमेश्वरः  ॥ २,८.२ ॥  
मम योनिर्महद्ब्रह्म तत्र गर्भं दधाम्यहम्  ।  
मूलं मायाभिधानं तु ततो जातमिदं जगत् ॥ २,८.३ ॥  
प्रधानं पुरुषो ह्यत्मा महान् भूतादिरेव च  ।  
तन्मात्राणि महाभूतानीन्द्रियाणि च जज्ञिरे  ॥ २,८.४ ॥  
ततोऽण्डमभवद्धैमं सूर्यकोटिसमप्रभम्  ।  
तस्मिन् जज्ञे महाब्रह्मा मच्छक्त्या चोपबृंहितः  ॥ २,८.५ ॥  
ये चान्ये बहवो जीवा मन्मयाः सर्व एव ते  ।  
न मां पश्यन्ति पितरं मायया मम मोहिताः  ॥ २,८.६ ॥  
याश्च योनिषु सर्वासु सम्भवन्ति हि मूर्तयः  ।  
तासां माया परा योनिर्मामेव पितरं विदुः  ॥ २,८.७ ॥  
यो मामेवं विजानाति बीजिनं पितरं प्रभुम्  ।  
स धीरः सर्वलोकेषु न मोहमधिगच्छति  ॥ २,८.८ ॥  
ईशानः सर्वविद्यानां भूतानां परमेश्वरः  ।  
ओङ्कारमूर्तिर्भगवानहं ब्रह्मा प्रजापतिः  ॥ २,८.९ ॥  
समं सर्वेषु भूतेषु तिष्ठन्तं परमेश्वरम्  ।  
विनश्यत्स्वविनश्यन्तं यः पश्यति स पश्यति  ॥ २,८.१० ॥  
समं पश्यन् हि सर्वत्र समवस्थितमीश्वरम्  ।  
न हिनस्त्यात्मनात्मानं ततो याति पराङ्गतिम्  ॥ २,८.११ ॥  
विदित्वा सप्त सूक्ष्माणि षडङ्गं च महेश्वरम्  ।  
प्रधानविनियोगज्ञः परं ब्रह्माधिगच्छति  ॥ २,८.१२ ॥  
सर्वज्ञता तृप्तिरनादिबोधः  
स्वतन्त्रता नित्यमलुप्तशक्तिः  ।  
अनन्तशक्तिश्च विभोर्विदित्वा  
षडाहुरङ्गानि महेश्वरस्य  ॥ २,८.१३ ॥  
तन्मात्राणि मन आत्मा च तानि  
सूक्ष्माण्याहुः सप्त तत्त्वात्मकानि  ।  
या सा हेतुः प्रकृतिः सा प्रधानं  
बन्धः प्रोक्तो विनियोगोऽपि तेन  ॥ २,८.१४ ॥  
या सा शक्तिः प्रकृतौ लीनरूपा  
वेदेषूक्ता कारणं ब्रह्मयोनिः  ।  
तस्या एकः परमेष्ठी परस्ता  
न्महेश्वरः पुरुषः सत्यरूपः  ॥ २,८.१५ ॥  
ब्रह्मा योगी परमात्मा महीयान्  
व्योमव्यापी वेदवेद्यः पुराणः  ।  
एको रुद्रो मृत्युरव्यक्तमेकं  
बीजं विश्वं देव एकः स एव  ॥ २,८.१६ ॥  
तमेवैकं प्राहुरन्येऽप्यनेकं  
त्वेकात्मानं केचिदन्यत्तथाहुः  ।  
अणोरणीयान्महतोऽसौ महीयान्  
महादेवः प्रोच्यते वेदविद्भिः  ॥ २,८.१७ ॥  
एवं हि यो वेद गुहाशयं परं  
प्रभुं पुराणं पुरुषं विश्वरूपम्  ।  
हिरण्मयं बुद्धिमतां परां गतिं  
स बुद्धिमान् बुद्धिमतीत्य तिष्ठति  ॥ २,८.१८ ॥  
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) अष्टमोऽध्यायः  
निष्कलो निर्मलो नित्यो निष्क्रियः परमेश्वरः  ।  
तन्नो वद महादेव विश्वरूपः कथं भवान्  ॥ २,९.१ ॥  
नाहं विश्वो न विश्वं च मामृते विद्यते द्विजाः  ।  
मायानिमित्तमत्रास्ति सा चात्मानमपाश्रिता  ॥ २,९.२ ॥  
अनादिनिधना शक्तिर्मायाव्यक्तसमाश्रया  ।  
तन्निमित्तः प्रपञ्चोऽयमव्यक्तादभवत्खलु  ॥ २,९.३ ॥  
अव्यक्तं कारणं प्राहुरानन्दं ज्योतिरक्षरम्  ।  
अहमेव परं ब्रह्म मत्तो ह्यन्यन्न विद्यते  ॥ २,९.४ ॥  
तस्मान्मे विश्वरूपत्वं निश्चितं ब्रह्मवादिभिः  ।  
एकत्वे च पृथक्त्वे च प्रोक्तमेतन्निदर्शनम्  ॥ २,९.५ ॥  
अहं तत्परमं ब्रह्म परमात्मा सनातनः  ।  
अकारणं द्विजाः प्रोक्तो न दोषो ह्यात्मनस्तथा  ॥ २,९.६ ॥  
अनन्ता शक्तयोऽव्यक्ते मायाद्याः संस्थिता ध्रुवाः  ।  
तस्मिन् दिवि स्थितं नित्यमव्यक्तं भाति केवलम्  ॥ २,९.७ ॥  
याभिस्तल्लक्ष्यते भिन्नमभिन्नं तु स्वभावतः  ।  
एकया मम सायुज्यमनादिनिधनं ध्रुवम्  ॥ २,९.८ ॥  
पुंसोऽभूदन्यया भूतिरन्यया तत्तिरोहितम्  ।  
अनादिमध्यं तिष्ठन्तं युज्यतेऽविद्यया किल  ॥ २,९.९ ॥  
तदेतत्परमं व्यक्तं प्रभामण्डलमण्डितम्  ।  
तदक्षरं परं ज्योतिस्तद्विष्णोः परमं पदम्  ॥ २,९.१० ॥  
तदेव च जगत्कृत्स्नं तद्विज्ञाय विमुच्यते  ॥ २,९.११ ॥  
यतो वाचो निवर्तन्ते अप्राप्य मनसा सह  ।  
आनन्दं ब्रह्मणो विद्वान् विभेति न कुतश्चन  ॥ २,९.१२ ॥  
वेदाहमेतं पुरुषं महान्त  
तद्विज्ञाय परिमुच्येत विद्वान्  
नित्यानन्दी भवति ब्रह्मभूतः  ॥ २,९.१३ ॥  
यस्मात्परं नापरमस्ति किञ्चित्  
यज्ज्योतिषां ज्योतिरेकं दिविस्थम्  ।  
तदेवात्मानं मन्यमानोऽथ विद्वान्  
आत्मानन्दी भवति ब्रह्मभूतः  ॥ २,९.१४ ॥  
तदव्ययं कलिलं गूढदेहं  
ब्रह्मानन्दममृतं विश्वधाम  ।  
वदन्त्येवं ब्राह्मणा ब्रह्मनिष्ठा  
यत्र गत्वा न निवर्तेत भूयः  ॥ २,९.१५ ॥  
हिरण्मये परमाकाशतत्त्वे  
यदर्चिषि प्रविभातीव तेजः  ।  
तद्विज्ञाने परिपश्यन्ति धीरा  
विभ्राजमानं विमलं व्योम धाम  ॥ २,९.१६ ॥  
ततः परं परिपश्यन्ति धीरा  
आत्मन्यात्मानमनुभूयानुभूय  ।  
स्वयम्प्रभः परमेष्ठी महीयान्  
ब्रह्मानन्दी भगवानीश एषः  ॥ २,९.१७ ॥  
एको देवः सर्वभूतेषु गूढः  
सर्वव्यापी सर्वभूतान्तरात्मा  ।  
तमेवैकं येऽनुपश्यन्ति धीरास्  
तेषां शान्तिः शाश्वती नेतरेषाम्  ॥ २,९.१८ ॥  
सर्वाननशिरोग्रीवः सर्वभूतगुहाशयः  ।  
सर्वव्यापी च भगवान्न तस्मादन्यदिष्यते  ॥ २,९.१९ ॥  
इत्येतदैश्वरं ज्ञानमुक्तं वो मुनिपुङ्गवाः  ।  
गोपनीयं विशेषेण योगिनामपि दुर्लभम्  ॥ २,९.२० ॥  
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) नवमोऽध्यायः  
अलिङ्गमेकमव्यक्तं लिङ्गं ब्रह्मेति निश्चितम्  ।  
स्वयञ्ज्योतिः परं तत्त्वं परे व्योम्नि व्यवस्थितम्  ॥ २,१०.१ ॥  
अव्यक्तं कारणं यत्तदक्षरं परमं पदम्  ।  
निर्गुणं शुद्धविज्ञानं तद्वै पश्यन्ति सूरयः  ॥ २,१०.२ ॥  
तन्निष्ठाः शान्तसङ्कल्पा नित्यं तद्भावभाविताः  ।  
पश्यन्ति तत्परं ब्रह्म यत्तल्लिङ्गमिति श्रुतिः  ॥ २,१०.३ ॥  
अन्यथा नहि मां द्रष्टुं शक्यं वै मुनिपुङ्गवाः  ।  
नहि तद्विद्यते ज्ञानं यतस्तज्ज्ञायते परम्  ॥ २,१०.४ ॥  
एतत्तत्परमं ज्ञानं केवलं कवयो विदुः  ।  
अज्ञानमितरत्सर्वं यस्मान्मायामयं जगत् ॥ २,१०.५ ॥  
यज्ज्ञानं निर्मलं सूक्ष्मं निर्विकल्पं यदव्ययम्  ।  
ममात्मासौ तदेवेमिति प्राहुर्विपश्चितः  ॥ २,१०.६ ॥  
येऽप्यनेकं प्रपश्यन्ति तेऽपि पश्यन्ति तत्परम्  ।  
आश्रिताः परमां निष्ठां बुद्ध्वैकं तत्त्वमव्ययम्  ॥ २,१०.७ ॥  
ये पुनः परमं तत्त्वमेकं वानेकमीश्वरम्  ।  
भक्त्या मां सम्प्रपश्यन्ति विज्ञेयास्ते तदात्मकाः  ॥ २,१०.८ ॥  
साक्षादेव प्रपश्यन्ति स्वात्मानं परमेश्वरम्  ।  
नित्यानन्दं निर्विकल्पं सत्यरूपमिति स्थितिः  ॥ २,१०.९ ॥  
भजन्ते परमानन्दं सर्वगं यत्तदात्मकम्  ।  
स्वात्मन्यवस्थिताः शान्ताः परेऽव्यक्ते परस्य तु  ॥ २,१०.१० ॥  
एषा विमुक्तिः परमा मम सायुज्यमुत्तमम्  ।  
निर्वाणं ब्रह्मणा चैक्यं कैवल्यं कवयो विदुः  ॥ २,१०.११ ॥  
तस्मादनादिमध्यान्तं वस्त्वेकं परमं शिवम्  ।  
स ईश्वरो महादेवस्तं विज्ञाय विमुच्यते  ॥ २,१०.१२ ॥  
न तत्र सूर्यः प्रविभातीह चन्द्रो  
न नक्षत्राणि तपनो नोत विद्युत् ।  
तद्भासेदमखिलं भाति नित्यं  
तन्नित्यभासमचलं सद्विभाति  ॥ २,१०.१३ ॥  
नित्योदितं संविदा निर्विकल्पं  
शुद्धं बृहन्तं परमं यद्विभाति  ।  
अत्रान्तरं ब्रह्मविदोऽथ नित्यं  
पश्यन्ति तत्त्वमचलं यत्स ईशः  ॥ २,१०.१४ ॥  
नित्यानन्दममृतं सत्यरूपं  
शुद्धं वदन्ति पुरुषं सर्ववेदाः  ।  
तदेवेदमिति प्रणवेनेशितारं  
धायायन्ति वेदार्थविनिश्चितार्थाः  ॥ २,१०.१५ ॥  
न भूमिरापो न मनो न वह्निः  
प्राणोऽनिलो गगनं नोत बुद्धिः  ।  
न चेतनोऽन्यत्परमाकाशमध्ये  
विभाति देवः शिव एव केवलः  ॥ २,१०.१६ ॥  
इत्येतदुक्तं परमं रहस्यं  
ज्ञानामृतं सर्ववेदेषु गूढम्  ।  
जानाति योगी विजनेऽथ देशे  
युञ्जीत योगं प्रयतो ह्यजस्रम्  ॥ २,१०.१७ ॥  
इती श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) दशमोऽध्यायः  
अतः परं प्रवक्ष्यामि योगं परमदुर्लभम्  ।  
येनात्मानं प्रपश्यन्ति भानुमन्तमिवेश्वरम्  ॥ २,११.१ ॥  
योगाग्निर्दहति क्षिप्रमशेषं पापपञ्जरम्  ।  
प्रसन्नं जायते ज्ञानं साक्षान्निर्वाणसिद्धिदम्  ॥ २,११.२ ॥  
योगज्ञानाभियुक्तस्य प्रसीदति महेश्वरः  ॥ २,११.३ ॥  
एककालं द्विकालं वा त्रिकालं नित्यमेव वा  ।  
ये युञ्जन्तीह मद्योगं ते विज्ञेया महेश्वराः  ॥ २,११.४ ॥  
योगस्तु द्विविधो ज्ञेयो ह्यभावः प्रथमो मतः  ।  
अपरस्तु महायोगः सर्वयोगोत्तमोत्तमः  ॥ २,११.५ ॥  
शून्यं सर्वनिराभासं स्वरूपं यत्र चिन्त्यते  ।  
अभावयोगः स प्रोक्तो येनात्मानं प्रपश्यति  ॥ २,११.६ ॥  
यत्र पश्यति चात्मानं नित्यानन्दं निरञ्जनम्  ।  
मयैक्यं स महायोगो भाषितः परमेश्वरः  ॥ २,११.७ ॥  
ये चान्ये योगिनां योगाः श्रूयन्ते ग्रन्थविस्तरे  ।  
सर्वे ते ब्रह्मयोगस्य कलां नार्हन्ति षोडशीम्  ॥ २,११.८ ॥  
यत्र साक्षात्प्रपश्यन्ति विमुक्ता विश्वमीश्वरम्  ।  
सर्वेषामेव योगानां स योगः परमो मतः  ॥ २,११.९ ॥  
सहस्रशोऽथ शतशो ये चेश्वरबहिष्कृताः  ।  
न ते पश्यन्ति मामेकं योगिनो यतमानसाः  ॥ २,११.१० ॥  
प्राणायामस्तथा ध्यानं प्रत्याहारोऽथ धारणा  ।  
समाधिश्च मुनिश्रेष्ठा यमो नियम आसनम्  ॥ २,११.११ ॥  
मय्येकचित्ततायोगो वृत्त्यन्तरनिरोधतः  ।  
तत्साधनान्यष्टधा तु युष्माकं कथितानि तु  ॥ २,११.१२ ॥  
अहिंसा सत्यमस्तेयं ब्रह्मचर्यापरिग्रहौ  ।  
यमाः सङ्क्षेपतः प्रोक्ताश्चित्तशुद्धिप्रदा नृणाम्  ॥ २,११.१३ ॥  
कर्मणा मनसा वाचा सर्वभूतेषु सर्वदा  ।  
अक्लेशजननं प्रोक्तं त्वहिंसा परमर्षिभिः  ॥ २,११.१४ ॥  
अहिंसायाः परो धर्मो नास्त्यहिंसा परं सुखम्  ।  
विधिना या भवेद्धिंसा त्वहिंसैव प्रकीर्तिता  ॥ २,११.१५ ॥  
सत्येन सर्वमाप्नोति सत्ये सर्वं प्रतिष्ठितम्  ।  
यथार्थकथनाचारः सत्यं प्रोक्तं द्विजातिभिः  ॥ २,११.१६ ॥  
परद्रव्यापहरणं चौर्याद्वाथ बलेन वा  ।  
स्तेयं तस्यानाचरणादस्तेयं धर्मसाधनम्  ॥ २,११.१७ ॥  
कर्मणा मनसा वाचा सर्वावस्थासु सर्वदा  ।  
सर्वत्र मैथुनत्यागं ब्रह्मचर्यं प्रचक्षते  ॥ २,११.१८ ॥  
द्रव्याणामप्यनादानमापद्यपि यथेच्छया  ।  
अपरिग्रह इत्याहुस्तं प्रयत्नेन पालयेत् ॥ २,११.१९ ॥  
तपः स्वाध्यायसन्तोषाः शौचमीश्वरपूजनम्  ।  
समासान्नियमाः प्रोक्ता योगसिद्धिप्रदायिनः  ॥ २,११.२० ॥  
उपवासपराकादिकृच्छ्रचान्द्रायणादिभिः  ।  
शरीरशोषणं प्राहुस्तापसास्तप उत्तमम्  ॥ २,११.२१ ॥  
वेदान्तशतरुद्रीयप्रणवादिजपं बुधाः  ।  
सत्त्वशुद्धिकरं पुंसां स्वाध्यायं परिचक्षते  ॥ २,११.२२ ॥  
स्वाध्यायस्य त्रयो भेदा वाचिकोपांशुमानसाः  ।  
उत्तरोत्तरवैशिष्ट्यं प्राहुर्वेदार्थवेदिनः  ॥ २,११.२३ ॥  
यः शब्दबोधजननः परेषां शृण्वतां स्फुटम्  ।  
स्वाध्यायो वाचिकः प्रोक्त उपांशोरथ लक्षणम्  ॥ २,११.२४ ॥  
ओष्ठयोः स्पन्दमात्रेण परस्याशब्दबोधकः  ।  
उपांशुरेष निर्दिष्टः साहस्रो वाचिकाज्जपः  ॥ २,११.२५ ॥  
यत्पदाक्षरसङ्गत्या परिस्पन्दनवर्जितम्  ।  
चिन्तनं सर्वशब्दानां मानसं तं जपं विदुः  ॥ २,११.२६ ॥  
यदृच्छालाभतो नित्यमलं पुंसो भवेदिति  ।  
या धीस्तामृषयः प्राहुः सन्तोषं सुखलक्षणम्  ॥ २,११.२७ ॥  
बाह्यमाभ्यन्तरं शौचं द्विधा प्रोक्तं द्विजोत्तमाः  ।  
मृज्जलाभ्यां स्मृतं बाह्यं मनःशुद्धिरथान्तरम्  ॥ २,११.२८ ॥  
स्तुतिस्मरणपूजाभिर्वाङ्मनःकायकर्मभिः  ।  
सुनिश्चला शिवे भक्तिरेतदीश्वरपूजनम्  ॥ २,११.२९ ॥  
यमाः सनियमाः प्रोक्ताः प्राणायामं निबोधत  ।  
प्राणः स्वदेहजो वायुरायामस्तन्निरोधनम्  ॥ २,११.३० ॥  
उत्तमाधममध्यत्वात्त्रिधायं प्रतिपादितः  ।  
स एव द्विविधः प्रोक्तः सगर्भोऽगर्भ एव च  ॥ २,११.३१ ॥  
मात्राद्वादशको मन्दश्चतुर्विंशतिमात्रिकः  ।  
मध्यमः प्राणसंरोधः षट्त्रिंशन्मात्रिकोत्तमः  ॥ २,११.३२ ॥  
प्रस्वेदकम्पनोत्थानजनकत्वं यथाक्रमम्  ।  
मन्दमध्यममुख्यानामानन्दादुत्तमोत्तमः  ॥ २,११.३३ ॥  
सगर्भमाहुः सजपमगर्भं विजपं बुधाः  ।  
एतद्वै योगिनामुक्तं प्राणायामस्य लक्षणम्  ॥ २,११.३४ ॥  
सव्याहृतिं सप्रणवां गायत्रीं शिरसा सह  ।  
त्रिर्जपेदायतप्राणः प्राणायामः स उच्यते  ॥ २,११.३५ ॥  
रेचकः पूरकश्चैव प्राणायामोऽथ कुम्भकः  ।  
प्रोच्यते सर्वशास्त्रेषु योगिभिर्यतमानसैः  ॥ २,११.३६ ॥  
रेचकोऽजस्त्रनिश्वासात्पूरकस्तन्निरोधतः  ।  
साम्येन संस्थितिर्या सा कुम्भकः परिगीयते  ॥ २,११.३७ ॥  
इन्द्रियाणां विचरतां विषयेषु स्वभावतः  ।  
निग्रहः प्रोच्यते सद्भिः प्रत्याहारस्तु सत्तमाः  ॥ २,११.३८ ॥  
हृत्पुण्डरीके नाभ्यां वा मूर्ध्नि पर्वतमस्तके  ।  
एवमादिषु देशेषु धारणा चित्तबन्धनम्  ॥ २,११.३९ ॥  
देशावस्थितिमालम्ब्य बुद्धेर्या वृत्तिसन्ततिः  ।  
वृत्त्यन्तरैरसंसृष्टा तद्ध्यानं सूरयो विदुः  ॥ २,११.४० ॥  
एकाकारः समाधिः स्याद्देशालम्बनवर्जितः  ।  
प्रत्ययो ह्यर्थमात्रेण योगसाधनमुत्तमम्  ॥ २,११.४१ ॥  
धारणा द्वादशायामा ध्यानं द्वादशधारणाः  ।  
ध्यानं द्वादशकं यावत्समाधिरभिधीयते  ॥ २,११.४२ ॥  
आसनं स्वस्तिकं प्रोक्तं पद्ममर्धासनं तथा  ।  
साधनानां च सर्वेषामेतत्साधनमुत्तमम्  ॥ २,११.४३ ॥  
ऊर्वोरुपरि विप्रेन्द्राः कृत्वा पादतले उभे  ।  
समासीतात्मनः पद्ममेतदासनमुत्तमम्  ॥ २,११.४४ ॥  
एकं पादमथैकस्मिन् विन्यस्योरुणि सत्तमाः  ।  
आसीतार्धासनमिदं योगसाधनमुत्तमम्  ॥ २,११.४५ ॥  
उभे कृत्वा पादतले जानूर्वोरन्तरेण हि  ।  
समासीतात्मनः प्रोक्तमासनं स्वस्तिकं परम्  ॥ २,११.४६ ॥  
अदेशकाले योगस्य दर्शनं हि न विद्यते  ।  
अग्न्यभ्यासे जले वापि शुष्कपर्णचये तथा  ॥ २,११.४७ ॥  
जन्तुव्याप्ते श्मशाने च जीर्णगोष्ठे चतुष्पथे  ।  
सशब्दे सभये वापि चैत्यवल्मीकसञ्चये  ॥ २,११.४८ ॥  
अशुभे दुर्जनाक्रान्ते मशकादिसमन्विते  ।  
नाचरेद्देहबाधे वा दौर्मनस्यादिसम्भवे  ॥ २,११.४९ ॥  
सुगुप्ते सुशुभे देशे गुहायां पर्वतस्य तु  ।  
नद्यास्तीरे पुण्यदेशे देवतायतने तथा  ॥ २,११.५० ॥  
गृहे वा सुशुभे रम्ये विजने जन्तुवर्जिते  ।  
युञ्जीत योगी सततमात्मानं मत्परायणः  ॥ २,११.५१ ॥  
नमस्कृत्य तु योगीन्द्रान् सशिष्यांश्च विनायकम्  ।  
गुरुं चैवाथ मां योगी युञ्जीत सुसमाहितः  ॥ २,११.५२ ॥  
आसनं स्वस्तिकं बद्ध्वा पद्ममर्धमथापि वा  ।  
नासिकाग्रे समां दृष्टिमीषदुन्मीलितेक्षणः  ॥ २,११.५३ ॥  
कृत्वाथ निर्भयः शान्तस्त्यक्त्वा मायामयं जगत् ।  
स्वात्मन्यवस्थितं देवं चिन्तयेत्परमेश्वरम्  ॥ २,११.५४ ॥  
शिखाग्रे द्वादशाङ्गुल्ये कल्पयित्वाथ पङ्कजम्  ।  
धर्मकन्दसमुद्भूतं ज्ञाननालं सुशोभनम्  ॥ २,११.५५ ॥  
ऐश्वर्याष्टदलं श्वेतं परं वैराग्यकर्णिकम्  ।  
चिन्तयेत्परमं कोशं कर्णिकायां हिरण्मयम्  ॥ २,११.५६ ॥  
सर्वशक्तिमयं साक्षाद्यं प्राहुर्दिव्यमव्ययम्  ।  
ओङ्कारवाच्यमव्यक्तं रश्मिजालसमाकुलम्  ॥ २,११.५७ ॥  
चिन्तयेत्तत्र विमलं परं ज्योतिर्यदक्षरम्  ।  
तस्मिन् ज्योतिषि विन्यस्यस्वात्मानं तदभेदतः  ॥ २,११.५८ ॥  
ध्यायीताकाशमध्यस्थमीशं परमकारणम्  ।  
तदात्मा सर्वगो भूत्वा न किञ्चिदपि चिन्तयेत् ॥ २,११.५९ ॥  
एतद्गुह्यतमं ध्यानं ध्यानान्तरमथोच्यते  ।  
चिन्तयित्वा तु पूर्वोक्तं हृदये पद्ममुत्तमम्  ॥ २,११.६० ॥  
आत्मानमथ कर्तारं तत्रानलसमत्विषम्  ।  
मध्ये वह्निशिखाकारं पुरुषं पञ्चविंशकम्  ॥ २,११.६१ ॥  
चिन्तयेत्परमात्मानं तन्मध्ये गगनं परम्  ।  
ओङ्करबोधितं तत्त्वं शाश्वतं शिवमच्युतम्  ॥ २,११.६२ ॥  
अव्यक्तं प्रकृतौ लीनं परं ज्योतिरनुत्तमम्  ।  
तदन्तः परमं तत्त्वमात्माधारं निरञ्जनम्  ॥ २,११.६३ ॥  
ध्यायीत तन्मयो नित्यमेकरूपं महेश्वरम्  ।  
विशोध्य सर्वतत्त्वानि प्रणवेनाथवा पुनः  ॥ २,११.६४ ॥  
संस्थाप्य मयि चात्मानं निर्मले परमे पदे  ।  
प्लावयित्वात्मनो देहं तेनैव ज्ञानवारिणा  ॥ २,११.६५ ॥  
मदात्मा मन्मयो भस्म गृहीत्वा ह्यग्निहोत्रजम्  ।  
तेनोद्धृत्य तु सर्वाङ्गमग्निरित्यादिमन्त्रतः  ।  
चिन्तयेत्स्वात्मनीशानं परं ज्योतिः स्वरूपिणम्  ॥ २,११.६६ ॥  
एष पाशुपतो योगः पशुपाशविमुक्तये  ।  
सर्ववेदान्तसारोऽयमत्याश्रममिति श्रुतिः  ॥ २,११.६७ ॥  
एतत्परतरं गुह्यं मत्सायुज्योपपादकम्  ।  
द्विजातीनां तु कथितं भक्तानां ब्रह्मचारिणाम्  ॥ २,११.६८ ॥  
ब्रह्मचर्यमहिंसा च क्षमा शौचं तपो दमः  ।  
सन्तोषः सत्यमास्तिक्यं व्रताङ्गानि विशेषतः  ॥ २,११.६९ ॥  
एकेनाप्यथ हीनेन व्रतमस्य तु लुप्यते  ।  
तस्मादात्मगुणोपेतो मद्व्रतं वोढुमर्हति  ॥ २,११.७० ॥  
वीतरागभयक्रोधा मन्मया मामुपाश्रिताः  ।  
बहवोऽनेन योगेन पूता मद्भावमागताः  ॥ २,११.७१ ॥  
ये यथा मां प्रपद्यन्ते तांस्तथैव भजाम्यहम्  ।  
ज्ञानयोगेन मां तस्माद्यजेत परमेश्वरम्  ॥ २,११.७२ ॥  
अथवा भक्तियोगेन वैराग्येण परेण तु  ।  
चेतसा बोधयुक्तेन पूजयेन्मां सदा शुचिः  ॥ २,११.७३ ॥  
सर्वकर्माणि सन्न्यस्य भिक्षाशी निष्परिग्रहः  ।  
प्राप्नोति मम सायुज्यं गुह्यमेतन्मयोदितम्  ॥ २,११.७४ ॥  
अद्वेष्टा सर्वभूतानां मैत्रः करुण एव च  ।  
निर्ममो निरहङ्कारो यो मद्भक्तः स मे प्रियः  ॥ २,११.७५ ॥  
सन्तुष्टः सततं योगी यतात्मा दृढनिश्चयः  ।  
मय्यर्पितमनो बुद्धिर्यो मद्भक्तः स मे प्रियः  ॥ २,११.७६ ॥  
यस्मान्नोद्विजते लोको लोकान्नोद्विजते च यः  ।  
हर्षामर्षभयोद्वेगैर्मुक्तो यः स हि मे प्रियः  ॥ २,११.७७ ॥  
अनपेक्षः शुचिर्दक्ष उदासीनो गतव्यथः  ।  
सर्वारम्भपरित्यागी भक्तिमान् यः स मे प्रियः  ॥ २,११.७८ ॥  
तुल्यनिन्दास्तुतिर्मौनी सन्तुष्टो येन केनचित् ।  
अनिकेतः स्थिरमतिर्मद्भक्तो मामुपैष्यति  ॥ २,११.७९ ॥  
सर्वकर्माण्यपि सदा कुर्वाणो मत्परायणः  ।  
मत्प्रसादादवाप्नोति शाश्वतं परमं पदम्  ॥ २,११.८० ॥  
चेतसा सर्वकर्माणि मयि सन्न्यस्य मत्परः  ।  
निराशीर्निर्ममो भूत्वा मामेकं शरणं व्रजेत् ॥ २,११.८१ ॥  
त्यक्त्वा कर्मफलासङ्गं नित्यतृप्तो निराश्रयः  ।  
कर्मण्यभिप्रवृत्तोऽपि नैव तेन निबध्यते  ॥ २,११.८२ ॥  
निराशीर्यतचित्तात्मा त्यक्तसर्वपरिग्रहः  ।  
शारीरं केवलं कर्म कुर्वन्नाप्नोति तत्पदम्  ॥ २,११.८३ ॥  
यदृच्छालाभतुष्टस्य द्वन्द्वातीतस्य चैव हि  ।  
कुर्वतो मत्प्रसादार्थं कर्म संसारनाशनम्  ॥ २,११.८४ ॥  
मन्मना मन्नमस्कारो मद्याजी मत्परायणः  ।  
मामुपैष्यति योगीशं ज्ञात्वा मां परमेश्वरम्  ॥ २,११.८५ ॥  
मद्बुद्धयो मां सततं बोधयन्तः परस्परम्  ।  
कथयन्तश्च मां नित्यं मम सायुज्यमाप्नुयुः  ॥ २,११.८६ ॥  
एवं नित्याभियुक्तानां मायेयं कर्मसान्वगम्  ।  
नाशयामि तमः कृत्स्नं ज्ञानदीपेन भास्वता  ॥ २,११.८७ ॥  
मद्बुद्धयो मां सततं पूजयन्तीह ये जनाः  ।  
तेषां नित्याभियुक्तानां योगक्षेमं वहाम्यहम्  ॥ २,११.८८ ॥  
येऽन्ये च कामभोगार्थं यजन्ते ह्यन्यदेवताः  ।  
तेषां तदन्तं विज्ञेयं देवतानुगतं फलम्  ॥ २,११.८९ ॥  
ये चान्यदेवताभक्ताः पूजयन्तीह देवताः  ।  
मद्भावनासमायुक्ता मुच्यन्ते तेऽपि भावतः  ॥ २,११.९० ॥  
तस्मादनीश्वरानन्यांस्त्यक्त्वा देवानशेषतः  ।  
मामेव संश्रयेदीशं स याति परमं पदम्  ॥ २,११.९१ ॥  
त्यक्त्वा पुत्रादिषु स्नेहं निः शोको निष्परिग्रहः  ।  
यजेच्चामरणाल्लिङ्गे विरक्तः परमेश्वरम्  ॥ २,११.९२ ॥  
येऽर्चयन्ति सदा लिङ्गं त्यक्त्वा भोगानशेषतः  ।  
एकेन जन्मना तेषां ददामि परमैश्वरम्  ॥ २,११.९३ ॥  
परानन्दात्मकं लिङ्गं केवलं सन्निरञ्जनम्  ।  
ज्ञानात्मकं सर्वगतं योगिनां हृदि संस्थितम्  ॥ २,११.९४ ॥  
ये चान्ये नियता भक्ता भावयित्वा विधानतः  ।  
यत्र क्वचन तल्लिङ्गमर्चयन्ति महेश्वरम्  ॥ २,११.९५ ॥  
जले वा वह्निमध्ये वाव्योम्नि सूर्येऽथवान्यतः  ।  
रत्नादौ भावयित्वेशमर्चयेल्लिङ्गमैश्वरम्  ॥ २,११.९६ ॥  
सर्वं लिङ्गमयं ह्येतत्सर्वं लिङ्गे प्रतिष्ठितम्  ।  
तस्माल्लिङ्गेऽर्चयेदीशं यत्र क्वचन शाश्वतम्  ॥ २,११.९७ ॥  
अग्नौ क्रियावतामप्सु व्योम्नि सूर्ये मनीषिणाम्  ।  
काष्ठादिष्वेव मूर्खाणां हृदि लिङ्गन्तुयोगिनाम्  ॥ २,११.९८ ॥  
यद्यनुत्पन्नविज्ञानो विरक्तः प्रीतिसंयुतः  ।  
यावज्जीवं जपेद्युक्तः प्रणवं ब्रह्मणो वपुः  ॥ २,११.९९ ॥  
अथवा शतरुद्रीयं जपेदामरणाद्द्विजः  ।  
एकाकी यतचित्तात्मा स याति परमं पदम्  ॥ २,११.१०० ॥  
वसेद्वामरणाद्विप्रो वाराणस्यां समाहितः  ।  
सोऽपीश्वरप्रसादेन याति तत्परमं पदम्  ॥ २,११.१०१ ॥  
तत्रोत्क्रमणकाले हि सर्वेषामेव देहिनाम्  ।  
ददाति तत्परं ज्ञानं येन मुच्येत बन्धनात् ॥ २,११.१०२ ॥  
वर्णाश्रमविधिं कृत्स्नं कुर्वाणो मत्परायणः  ।  
तेनैव जन्मना ज्ञानं लब्ध्वा याति शिवं पदम्  ॥ २,११.१०३ ॥  
येऽपि तत्र वसन्तीह नीचा वा पापयोनयः  ।  
सर्वे तरन्ति संसारमीश्वरानुग्रहाद्द्विजाः  ॥ २,११.१०४ ॥  
किन्तु विघ्ना भविष्यन्ति पापोपहतचेतसाम्  ।  
धर्मं समाश्रयेत्तस्मान्मुक्तये नियतं द्विजाः  ॥ २,११.१०५ ॥  
एतद्रहस्यं वेदानां न देयं यस्य कस्य चित् ।  
धार्मिकायैव दातव्यं भक्ताय ब्रह्मचारिणे  ॥ २,११.१०६ ॥  
इत्येतदुक्त्वा भगवानात्मयोगमनुत्तमम्  ।  
व्याजहार समासीनं नारायणमनामयम्  ॥ २,११.१०७ ॥  
मयैतद्भाषितं ज्ञानं हितार्थं ब्रह्मवादिनाम्  ।  
दातव्यं शान्तचित्तेभ्यः शिष्येभ्यो भवता शिवम्  ॥ २,११.१०८ ॥  
उक्त्वैवमथ योगीन्द्रानब्रवीद्भगवानजः  ।  
हिताय सर्वभक्तानां द्विजातीनां द्विजोत्तमाः  ॥ २,११.१०९ ॥  
भवन्तोऽपि हि मज्ज्ञानं शिष्याणां विधिपूर्वकम्  ।  
उपदेक्ष्यन्ति भक्तानां सर्वेषां वचनान्मम  ॥ २,११.११० ॥  
अयं नारायणो योऽहमीश्वरो नात्र संशयः  ।  
नान्तरं ये प्रपश्यन्ति तेषां देयमिदं परम्  ॥ २,११.१११ ॥  
ममैषा परमा मूर्तिर्नारायणसमाह्वया  ।  
सर्वभूतात्मभूतस्था शान्ता चाक्षरसञ्ज्ञिता  ॥ २,११.११२ ॥  
ये त्वन्यथा प्रपश्यन्ति लोके भेददृशो जनाः  ।  
न ते मां सम्प्रपश्यन्ति जायन्ते च पुनः पुनः  ॥ २,११.११३ ॥  
ये त्विमं विष्णुमव्यक्तं मां वा देवं महेश्वरम्  ।  
एकीभावेन पश्यन्ति न तेषां पुनरुद्भवः  ॥ २,११.११४ ॥  
तस्मादनादिनिधनं विष्णुमात्मानमव्ययम्  ।  
मामेव सम्प्रपश्यध्वं पूजयध्वं तथैव हि  ॥ २,११.११५ ॥  
येऽन्यथा मां प्रपश्यन्ति मत्वेमं देवतान्तरम्  ।  
ते यान्ति नरकान् घोरान्नाहं तेषुव्यवस्थितः  ॥ २,११.११६ ॥  
मूर्खं वा पण्डितं वापि ब्राह्मणं वा मदाश्रयम्  ।  
मोचयामि श्वपाकं वा न नारायणनिन्दकम्  ॥ २,११.११७ ॥  
तस्मादेष महायोगी मद्भक्तैः पुरुषोत्तमः  ।  
अर्चनीयो नमस्कार्यो मत्प्रीतिजननाय हि  ॥ २,११.११८ ॥  
एवमुक्त्वा समालिङ्ग्य वासुदेवं पिनाकधृक् ।  
अन्तर्हितोऽभवत्तेषां सर्वेषामेव पश्यताम्  ॥ २,११.११९ ॥  
नारायणोऽपि भगवांस्तापसं वेषमुत्तमम्  ।  
जग्राह योगिनः सर्वांस्त्यक्त्वा वै परमं वपुः  ॥ २,११.१२० ॥  
ज्ञातं भवद्भिरमलं प्रसादात्परमेष्ठिनः  ।  
साक्षादेव महेशस्य ज्ञानं संसारनाशनम्  ॥ २,११.१२१ ॥  
गच्छध्वं विज्वराः सर्वे विज्ञानं परमेष्ठिनः  ।  
प्रवर्तयध्वं शिष्येभ्यो धार्मिकेभ्यो मुनीश्वराः  ॥ २,११.१२२ ॥  
इदं भक्ताय शान्ताय धार्मिकायाहिताग्नये  ।  
विज्ञानमैश्वरं देयं ब्राह्मणाय विशेषतः  ॥ २,११.१२३ ॥  
एवमुक्त्वा स विश्वात्मा योगिनां योगवित्तमः  ।  
नारायणो महायोगी जगामादर्शनं स्वयम्  ॥ २,११.१२४ ॥  
तेऽपि देवादिदेवेशं नमस्कृत्य महेश्वरम्  ।  
नारायणं च भूतादिं स्वानि स्थानानि भेजिरे  ॥ २,११.१२५ ॥  
सनत्कुमारो भगवान् संवर्ताय महामुनिः  ।  
दत्तवानैश्वरं ज्ञानं सोऽपि सत्यव्रताय तु  ॥ २,११.१२६ ॥  
सनन्दनोऽपि योगीन्द्रः पुलहाय महर्षये  ।  
प्रददौ गौतमायाथ पुलहोऽपि प्रजापतिः  ॥ २,११.१२७ ॥  
अङ्गिरा वेदविदुषे भरद्वाजाय दत्तवान्  ।  
जैगीषव्याय कपिलस्तथा पञ्चशिखाय च  ॥ २,११.१२८ ॥  
पराशरोऽपि सनकात्पिता मे सर्वतत्त्वदृक् ।  
लेभेतत्परमं ज्ञानं तस्माद्वाल्मीकिराप्तवान्  ॥ २,११.१२९ ॥  
ममोवाच पुरा देवः सतीदेहभवाङ्गजः  ।  
वामदेवो महायोगी रुद्रः किल पिनाकधृक् ॥ २,११.१३० ॥  
नारायणोऽपि भगवान् देवकीतनयो हरिः  ।  
अर्जुनाय स्वयं साक्षात्दत्तवानिदमुत्तमम्  ॥ २,११.१३१ ॥  
यदहं लब्धवान् रुद्राद्वामदेवादनुत्तमम्  ।  
विशेषाद्गिरिशे भक्तिस्तस्मादारभ्य मेऽभवत् ॥ २,११.१३२ ॥  
शरण्यं शरणं रुद्रं प्रपन्नोऽहं विशेषतः  ।  
भूतेशं गिरशं स्थाणुं देवदेवं त्रिशूलिनम्  ॥ २,११.१३३ ॥  
भवन्तोऽपि हि तं देवं शम्भुं गोवृषवाहनम्  ।  
प्रपद्यध्वं सपत्नीकाः सपुत्राः शरणं शिवम्  ॥ २,११.१३४ ॥  
वर्तध्वं तत्प्रसादेन कर्मयोगेन शङ्करम्  ।  
पूजयध्वं महादेवं गोपतिं भूतिभूषणम्  ॥ २,११.१३५ ॥  
एवमुक्तेऽथ मुनयः शौनकाद्या महेश्वरम्  ।  
प्रणेमुः शाश्वतं स्थाणुं व्यासं सत्यवतीसुतम्  ॥ २,११.१३६ ॥  
अब्रुवन् हृष्टमनसः कृष्णद्वैपायनं प्रभुम्  ।  
साक्षादेव हृषीकेशं सर्वलोकमहेश्वरम्  ॥ २,११.१३७ ॥  
भवत्प्रसादादचला शरण्ये गोवृषध्वजे  ।  
इदानीं जायते भक्तिर्या देवैरपि दुर्लभा  ॥ २,११.१३८ ॥  
कथयस्व मुनिश्रेष्ठ कर्मयोगमनुत्तमम्  ।  
येनासौ भगवानीशः समाराध्यो मुमुक्षुभिः  ॥ २,११.१३९ ॥  
त्वत्सन्निधावेष सूतः शृणोतु भगवद्वचः  ।  
तद्वदाखिललोकानां रक्षणं धर्मसङ्ग्रहम्  ॥ २,११.१४० ॥  
यदुक्तं देवदेवेन विष्णुना कूर्मरूपिणा  ।  
पृष्टेन मुनिभिः पूर्वं शक्रेणामृतमन्थने  ॥ २,११.१४१ ॥  
श्रुत्वा सत्यवतीसूनुः कर्मयोगं सनातनम्  ।  
मुनीनां भाषितं कृष्णः प्रोवाच सुसमाहितः  ॥ २,११.१४२ ॥  
य इमं पठते नित्यं संवादं कृत्तिवाससः  ।  
सनत्कुमारप्रमुखैः सर्वपापैः प्रमुच्यते  ॥ २,११.१४३ ॥  
श्रावयेद्वा द्विजान् शुद्धान् ब्रह्मचर्यपरायणान्  ।  
यो वा विचारयेदर्थं स याति परमां गतिम्  ॥ २,११.१४४ ॥  
यश्चैतच्छृणुयान्नित्यं भक्तियुक्तो दृढव्रतः  ।  
सर्वपापविनिर्मुक्तो ब्रह्मलोके महीयते  ॥ २,११.१४५ ॥  
तस्मात्सर्वप्रयत्नेन पठितव्यो मनीषिभिः  ।  
श्रोतव्यश्चाथ मन्तव्यो विशेषाद्ब्राह्मणैः सदा  ॥ २,११.१४६ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) एकादशोऽध्यायः  
शृणुध्वमृषयः सर्वे वक्ष्यमाणं सनातनम्  ।  
कर्मयोगं ब्राह्मणानामात्यन्तिकफलप्रदम्  ॥ २,१२.१ ॥  
आम्नायसिद्धमखिलं ब्रिह्मणानुप्रदर्शितम्  ।  
ऋषीणां शृण्वतां पूर्वं मनुराह प्रजापतिः  ॥ २,१२.२ ॥  
सर्वपापहरं पुण्यमृषिसङ्घैर्निषेवितम्  ।  
समाहितधियो यूयं शृणुध्वं गदतो मम  ॥ २,१२.३ ॥  
कृतोपनयनो वेदानधीयीत द्विजोत्तमाः  ।  
गर्भाष्टमेऽष्टमे वाब्दे स्वसूत्रोक्तविधानतः  ॥ २,१२.४ ॥  
दण्डी च मेखली सूत्री कृष्णाजिनधरो मुनिः  ।  
भिक्षाहारो गुरुहितो वीक्षमाणो गुरुर्मुखम्  ॥ २,१२.५ ॥  
कार्पासमुपवीतार्थं निर्मितं ब्रह्मणा पुरा  ।  
ब्राह्मणानां त्रिवित्सूत्रं कौशं वा वस्त्रमेव वा  ॥ २,१२.६ ॥  
सदोपवीती चैव स्यात्सदा बद्धशिखो द्विजः  ।  
अन्यथा यत्कृतं कर्म तद्भवत्ययथाकृतम्  ॥ २,१२.७ ॥  
वसेदविकृतं वासः कार्पासं वा कषायकम्  ।  
तदेव परिधानीयं शुक्लमच्छिद्रमुत्तमम्  ॥ २,१२.८ ॥  
उत्तरं तु समाख्यातं वासः कृष्णाजिनं शुभम्  ।  
अभावे गव्यमजिनं रौरवं वा विधीयते  ॥ २,१२.९ ॥  
उद्धृत्य दक्षिणं बाहुं सव्ये बाहौ समर्पितम्  ।  
उपवीतं भवेन्नित्यं निवीतं कण्ठसज्जने  ॥ २,१२.१० ॥  
सव्यं बाहुं समुद्धृत्य दक्षिणे तु धृतं द्विजाः  ।  
प्राचीनावीतमित्युक्तं पित्र्ये कर्मणि योजयेत् ॥ २,१२.११ ॥  
अग्न्यगारे गवां गोष्ठे होमे जप्ये तथैव च  ।  
स्वाध्याये भोजने नित्यं ब्राह्मणानां च सन्निधौ  ॥ २,१२.१२ ॥  
उपासने गुरूणां च सन्ध्ययोः साधुसङ्गमे  ।  
उपवीती भवेन्नित्यं विधिरेष सनातनः  ॥ २,१२.१३ ॥  
मौञ्जी त्रिवृत्समा श्लक्षणा कार्या विप्रस्य मेखला  ।  
मुञ्जाभावे कुशेनाहुर्ग्रन्थिनैकेन वा त्रिभिः  ॥ २,१२.१४ ॥  
धारयेद्बैल्वपालाशौ दण्डौ केशान्तकौ द्विजः  ।  
यज्ञार्हवृक्षजं वाथ सौम्यमव्रणमेव च  ॥ २,१२.१५ ॥  
सायं प्रातर्द्विजः सन्ध्यामुपासीत समाहितः  ।  
कामाल्लोभाद्भयान्मोहात्त्यक्तेन पतितो भवेत् ॥ २,१२.१६ ॥  
अग्निकार्यं ततः कुर्यात्सायं प्रातः प्रसन्नधीः  ।  
स्नात्वा सन्तर्पयेद्देवानृषीन् पितृगणांस्तथा  ॥ २,१२.१७ ॥  
देवताभ्यर्चनं कुर्यात्पुष्पैः पत्रेण वाम्बुभिः  ।  
अभिवादनशीलः स्यान्नित्यं वृद्धेषु धर्मतः  ॥ २,१२.१८ ॥  
असावहं भो नामेति सम्यक्प्रणतिपूर्वकम्  ।  
आयुरारोग्यसिद्ध्यर्थं तन्द्रादिपरिवर्जितः  ॥ २,१२.१९ ॥  
आयुष्णान् भव सौम्येति वाच्यो विप्रोऽभिवादने  ।  
अकारश्चास्य नाम्नोऽन्ते वाच्यः पूर्वाक्षरः प्लुतः  ॥ २,१२.२० ॥  
न कुर्याद्योऽभिवादस्य द्विजः प्रत्यभिवादनम्  ।  
नाभिवाद्यः स विदुषा यथा शूद्रस्तथैव सः  ॥ २,१२.२१ ॥  
व्यत्यस्तपाणिना कार्यमुपसङ्ग्रहणं गुरोः  ।  
सव्येन सव्यः स्प्रष्टव्यो दक्षिणेन तु दक्षिणः  ॥ २,१२.२२ ॥  
लौकिकं वैदिकं चापि तथाध्यात्मिकमेव वा  ।  
आददीत यतो ज्ञानं तं पूर्वमभिवादयेत् ॥ २,१२.२३ ॥  
नोदकं धारयेद्भैक्षं पुष्पाणि समिधस्तथा  ।  
एवंविधानि चान्यानि न दैवाद्येषु कर्मसु  ॥ २,१२.२४ ॥  
ब्राह्मणं कुशलं पृच्छेत्क्षत्रबन्धुमनामयम्  ।  
वैश्यं क्षेमं समागम्य शूद्रमारोग्यमेव तु  ॥ २,१२.२५ ॥  
उपाध्यायः पिता ज्येष्ठो भ्राता चैव महीपतिः  ।  
मातुलः श्वशुरस्त्राता मातामहपितामहौ  ।  
वर्णज्येष्ठः पितृव्यश्च पुंसोऽत्र गुरवः स्मृताः  ॥ २,१२.२६ ॥  
माता मातामही गुर्वो पितुर्मातुश्च सोदराः  ।  
श्वश्रूः पितामहीज्येष्ठा धात्री च गुरवः स्त्रियः  ॥ २,१२.२७ ॥  
इत्युक्तो गुरुवर्गोऽयं मातृतः पितृतो द्विजाः  ।  
अनुवर्तनमेतेषां मनोवाक्कायकर्मभिः  ॥ २,१२.२८ ॥  
गुरुं दृष्ट्वा समुत्तिष्ठेदभिवाद्य कृताञ्जलिः  ।  
नैतैरुपविशेत्सार्धं विवदेन्नात्मकारणात् ॥ २,१२.२९ ॥  
जीवितार्थमपि द्वेषाद्गुरुभिर्नैव भाषणम्  ।  
उदितोऽपि गुणैरन्यैर्गुरुद्वेषी पतत्यधः  ॥ २,१२.३० ॥  
गुरूणामपि सर्वेषां पूज्याः पञ्च विशेषतः  ।  
तेषामाद्यास्त्रयः श्रेष्ठास्तेषां माता सुपूजिता  ॥ २,१२.३१ ॥  
यो भावयति या सूते येन विद्योपदिश्यते  ।  
ज्येष्ठो भ्राता च भर्ता च पञ्चैते गुरवः स्मृताः  ॥ २,१२.३२ ॥  
आत्मनः सर्वयत्नेन प्राणत्यागेन वा पुनः  ।  
पूजनीया विशेषेण पञ्चैते भूतिमिच्छता  ॥ २,१२.३३ ॥  
यावत्पिता च माता च द्वावेतौ निर्विकारिणौ  ।  
तावत्सर्वं परित्यज्य पुत्रः स्यात्तत्परायणः  ॥ २,१२.३४ ॥  
पिता माता च सुप्रीतौ स्यातां पुत्रगुणैर्यदि  ।  
स पुत्रः सकलं धर्ममाप्नुयात्तेन कर्मणा  ॥ २,१२.३५ ॥  
नास्ति मातृसमं दैवं नास्ति पितृसमो गुरुः  ।  
तयोः प्रत्युपकारोऽपि न कथञ्चन विद्यते  ॥ २,१२.३६ ॥  
तयोर्नित्यं प्रियं कुर्यात्कर्मणा मनसा गिरा  ।  
न ताभ्यामननुज्ञातो धर्ममन्यं समाचरेत् ॥ २,१२.३७ ॥  
वर्जयित्वा मुक्तिफलं नित्यं नैमित्तिकं तथा  ।  
धर्मसारः समुद्दिष्टः प्रेत्यानन्तफलप्रदः  ॥ २,१२.३८ ॥  
सम्यगाराध्य वक्तारं विसृष्टस्तदनुज्ञया  ।  
शिष्यो विद्याफलं भुङ्क्ते प्रेत्य चापद्यते दिवि  ॥ २,१२.३९ ॥  
यो भ्रातरं पितृसमं ज्येष्ठं मूर्खोऽवमन्यते  ।  
तेन दोषेण स प्रेत्य निरयं घोरमृच्छति  ॥ २,१२.४० ॥  
पुंसा वर्त्मनिविष्टेन पूज्यो भर्ता तु सर्वदा  ।  
याति दातरि लोकेऽस्मिनुपकाराद्धि गौरवम्  ॥ २,१२.४१ ॥  
येनरा भर्तृपिण्डार्थं स्वान् प्राणान् सन्त्यजन्ति हि  ।  
तेषामथाक्षयांल्लोकान् प्रोवाच भगवान्मनुः  ॥ २,१२.४२ ॥  
मातुलांश्च पितृव्यांश्च श्वशुरानृत्विजो गुरून्  ।  
असावहमिति ब्रूयुः प्रत्युत्थाय यवीयसः  ॥ २,१२.४३ ॥  
अवाच्यो दीक्षितो नाम्ना यवीयानपि यो भवेत् ।  
भोभवत्पूर्वकं त्वेनमभिभाषेत धर्मवित् ॥ २,१२.४४ ॥  
अभिवाद्याश्च पूज्यश्च शिरसा वन्द्य एव च  ।  
ब्राह्मणः क्षत्रियाद्यैश्च श्रीकामैः सादरं सदा  ॥ २,१२.४५ ॥  
नाभिवाद्यास्तु विप्रेण क्षत्रियाद्याः कथञ्चन  ।  
ज्ञानकर्मगुणोपेता यद्यप्येते बहुश्रुताः  ॥ २,१२.४६ ॥  
ब्राह्मणः सर्ववर्णानां स्वस्ति कुर्यादिति स्थितिः  ।  
सवर्णेषु सवर्णानां कार्यमेवाभिवादनम्  ॥ २,१२.४७ ॥  
गुरुरग्निर्द्विजातीनां वर्णानां ब्राह्मणो गुरुः  ।  
पतिरेको गुरुः स्त्रीणां सर्वत्राभ्यागतो गुरुः  ॥ २,१२.४८ ॥  
विद्या कर्म वयो बन्धुर्वित्तं भवति पञ्चमम्  ।  
मान्यस्थानानि पञ्चाहुः पूर्वं पूर्वं गुरूत्तरात् ॥ २,१२.४९ ॥  
पञ्चानां त्रिषु वर्णेषु भूयांसि बलवन्ति च  ।  
यत्र स्युः सोऽत्र मानार्हः शूद्रोऽपि दशमीं गतः  ॥ २,१२.५० ॥  
पन्था देयो ब्राह्मणाय स्त्रियै राज्ञे ह्यचक्षुषे  ।  
वृद्धाय भारबुग्नाय रोगिणे दुर्बलाय च  ॥ २,१२.५१ ॥  
भिक्षामाहृत्य शिष्टानां गृहेभ्यः प्रयतोऽन्वहम्  ।  
निवेद्य गुरवेऽश्नीयाद्वाग्यतस्तदनुज्ञया  ॥ २,१२.५२ ॥  
भवत्पूर्वं चरेद्भैक्ष्यमुपनीतो द्विजोत्तमः  ।  
भवन्मध्यं तु राजन्यो वैश्यस्तु भवदुत्तरम्  ॥ २,१२.५३ ॥  
मातरं वा स्वसारं वा मातुर्वा भगिनीं निजाम्  ।  
भिक्षेत भिक्षां प्रथमं या चैनं न विमानयेत् ॥ २,१२.५४ ॥  
सजातीयगृहेष्वेव सार्ववर्णिकमेव वा  ।  
भैक्ष्यस्य चरणं प्रोक्तं पतितादिषु वर्जितम्  ॥ २,१२.५५ ॥  
वेदयज्ञैरहीनानां प्रशस्तानां स्वकर्मसु  ।  
ब्रह्मचर्याहरेद्भैक्षं गृहेभ्यः प्रयतोऽन्वहम्  ॥ २,१२.५६ ॥  
गुरोः कुले न भिक्षेत न ज्ञातिकुलबन्धुषु  ।  
अलाभे त्वन्यगेहानां पूर्वं पूर्वं विवर्जयेत् ॥ २,१२.५७ ॥  
सर्वं वा विचरेद्ग्रामं पूर्वोक्तानामसम्भवे  ।  
नियम्य प्रयतो वाचं दिशस्त्वनवलोकयन्  ॥ २,१२.५८ ॥  
समाहृत्य तु तद्भैक्षं यावदर्थममायया  ।  
भुञ्जीत प्रयतो नित्यं वाग्यतोऽनन्यमानसः  ॥ २,१२.५९ ॥  
भैक्ष्येण वर्तयेन्नित्यं नैकान्नादी भवेद्व्रती  ।  
भैक्ष्येण व्रतिनो वृत्तिरुपवाससमा स्मृता  ॥ २,१२.६० ॥  
पूजयेदशनं नित्यमद्याच्चैतदकुत्सयन्  ।  
दृष्ट्वा हृष्येत्प्रसीदेच्च प्रतिनन्देच्च सर्वशः  ॥ २,१२.६१ ॥  
अनारोग्यमनायुष्यमस्वर्ग्यं चातिभोजनम्  ।  
अपुण्यं लोकविद्विष्टं तस्मात्तत्परिवर्जयेत् ॥ २,१२.६२ ॥  
प्राङ्मुखोऽन्नानि भुञ्जीत सूर्याभिमुख एव वा  ।  
नाद्यादुदङ्मुखो नित्यं विधिरेष सनातनः  ॥ २,१२.६३ ॥  
प्रक्षाल्य पाणिपादौ च भुञ्जानो द्विरुपस्पृशेत् ।  
शुचौ देशे समासीनो भुक्त्वा च द्विरुपस्पृशेत् ॥ २,१२.६४ ॥  
इती श्रीकूर्मपुराणे षट्साहस्त्र्यां संहितायामुपरिविभागे द्वादशोऽध्यायः  
भुक्त्वा पीत्वा च सुप्त्वा च स्नात्वा रथ्योपसर्पणे  ।  
ओष्ठावलमोकौ स्पृष्ट्वा वासो विपरिधाय च  ॥ २,१३.१ ॥  
रेतोमूत्रपुरीषाणामुत्सर्गेऽयुक्तभाषणे  ।  
ष्ठीवित्वाध्ययनारम्भे कासश्वासागमे तथा  ॥ २,१३.२ ॥  
चत्वरं वा श्मशानं वा समाक्रम्य द्विजोत्तमः  ।  
सन्ध्ययोरुभयोस्तद्वदाचान्तोऽप्याचमेत्पुनः  ॥ २,१३.३ ॥  
चण्डालम्लेच्छसम्भाषे स्त्रीशूद्रोच्छिष्टभाषणे  ।  
उच्छिष्टं पुरुषं स्पृष्ट्वा भोज्यं चापि तथाविधम्  ।  
आचामेदश्रुपाते वा लोहितस्य तथैव च  ॥ २,१३.४ ॥  
भोजने सन्ध्ययोः स्नात्वा पीत्वा मूत्रपुरीषयोः  ।  
आचान्तोऽप्याचमेत्सुप्त्वा सकृत्सकृदथान्यतः  ॥ २,१३.५ ॥  
अग्नेर्गवामथालम्भे स्पृष्ट्वा प्रयतमेव वा  ।  
स्त्रीणामथात्मनः स्पर्शे नीवीं वा परिधाय च  ॥ २,१३.६ ॥  
उपस्पृशेज्जलं वार्द्रं तृणं वा भूमिमेव वा  ।  
केशानां चात्मनः स्पर्शे वाससोऽक्षालितस्य च  ॥ २,१३.७ ॥  
अनुष्णाभिरफेनाबिरदुष्टाभिश्च धर्मतः  ।  
शौचेप्सुः सर्वदाचामेदासीनः प्रागुदङ्मुखः  ॥ २,१३.८ ॥  
शिरः प्रावृत्य कण्ठं वा मुक्तकच्छसिखोऽपि वा  ।  
अकृत्वा पादयोः शौचमाचान्तोऽप्यशुचिर्भवेत् ॥ २,१३.९ ॥  
सोपानत्को जलस्थो वा नोष्णीषी वाचमेद्बुधः  ।  
न चैव वर्षधाराभिर्न तिष्ठन्नोद्धृतोदकैः  ॥ २,१३.१० ॥  
नैकहस्तार्पितजलैर्विना सूत्रेण वा पुनः  ।  
न पादुकासनस्थो वा बहिर्जानुरथापि वा  ॥ २,१३.११ ॥  
न जल्पन्न हसन् प्रेक्षन् शयानः प्रह्व एव च  ।  
नावीक्षिताभिः फेनाद्यैरुपेताभिरथापि वा  ॥ २,१३.१२ ॥  
शूद्राशुचिकरोन्मुक्तैर्न क्षाराभिस्तथैव च  ।  
न चैवाङ्गुलिभिः शब्दं न कुर्वन्नान्यमानसः  ॥ २,१३.१३ ॥  
न वर्णरसदुष्टाभिर्न चैव प्रदरोदकैः  ।  
न पाणिक्षुभिताभिर्वा न बहिष्कक्ष एव वा  ॥ २,१३.१४ ॥  
हृद्गाभिः पूयते विप्रः कण्ठ्याभिः क्षत्रियः शुचिः  ।  
प्राशिताभिस्तथावैश्यः स्त्रीशूद्रौ स्पर्शतोऽन्ततः  ॥ २,१३.१५ ॥  
अङ्गुष्ठमूलान्तरतो रेखायां ब्राह्ममुच्यते  ।  
अन्तराङ्गुष्ठदेशिन्यो पितॄणां तीर्थमुत्तमम्  ॥ २,१३.१६ ॥  
कनिष्ठामूलतः पश्चात्प्राजापत्यं प्रचक्षते  ।  
अङ्गुल्यग्रे स्मृतं दैवं तदेवार्षं प्रकीर्तितम्  ॥ २,१३.१७ ॥  
मूले वा दैवमार्षं स्यादाग्नेयं मध्यतः स्मृतं  ।  
तदेव सौमिकं तीर्थमेतज्ज्ञात्वा न मुह्यति  ॥ २,१३.१८ ॥  
ब्राह्मेणैव तु तीर्थेन द्विजो नित्यमुपस्पृशेत् ।  
कायेन वाथ दैवेन तु पित्र्येण वै द्विजाः  ॥ २,१३.१९ ॥  
त्रिः प्राश्नीयादपः पूर्वं ब्राह्मणः प्रयतस्ततः  ।  
सम्मृज्याङ्गुष्ठमूलेन मुखं वै समुपस्पृशेत् ॥ २,१३.२० ॥  
अङ्गुष्ठानामिकाभ्यां तु स्पृशेन्नेत्रद्वयं ततः  ।  
तर्जन्यङ्गुष्ठयोगेन स्पृशेन्नासापृटद्वयम्  ॥ २,१३.२१ ॥  
कनिष्ठाङ्गुष्ठयोगेन श्रवणे समुपस्पृशेत् ।  
सर्वासामथ योगेन हृदयं तु तलेन वा  ।  
संस्पृशेद्वा शिरस्तद्वदङ्गुष्ठेनाथवा द्वयम्  ॥ २,१३.२२ ॥  
त्रिः प्राश्नीयाद्यदम्भस्तु सुप्रीतास्तेन देवताः  ।  
ब्रह्मा विष्णुर्महेशश्च भवन्तीत्यनुशुश्रुमः  ॥ २,१३.२३ ॥  
गङ्गा च यमुना चैव प्रीयेते परिमार्जनात् ।  
संस्पृष्टयोर्लोचनयोः प्रीयेते शशिभास्करौ  ॥ २,१३.२४ ॥  
नासत्यदस्त्रौ प्रीयेते स्पृष्टे नासापुटद्वये  ।  
कर्णयोः स्पृष्टयोस्तद्वत्प्रीयेते चानिलानलौ  ॥ २,१३.२५ ॥  
संस्पृष्टे हृदये चास्य प्रीयन्ते सर्वदेवताः  ।  
मूर्ध्नि संस्पर्शनादेकः प्रीतः स पुरुषो भवेत् ॥ २,१३.२६ ॥  
नोच्छिष्टं कुर्वते मुख्या विप्रुषोऽङ्गं नयन्ति याः  ।  
दन्तवद्दन्तलग्नेषु जिह्वास्पर्शेऽशुचिर्भवेत् ॥ २,१३.२७ ॥  
स्पृशान्ति बिन्दवः पादौ य आचामयतः परान्  ।  
भूमिगैस्ते समा ज्ञेया न तैरप्रयतो भवेत् ॥ २,१३.२८ ॥  
मदुपर्के च सोमे च ताम्बूलस्य च भक्षणे  ।  
फलमूले चेक्षुदण्डे न दोषं प्राह वे मनुः  ॥ २,१३.२९ ॥  
प्रचरंश्चान्नपानेषु द्रव्यहस्तो भवेन्नरः  ।  
भूमौ निक्षिप्य तद्द्रव्यमाचम्याभ्युक्षयेत्तु तत् ॥ २,१३.३० ॥  
तैजसं वै समादाय यद्युच्छिष्टो भवेद्द्विजः  ।  
भूमौ निक्षिप्य तद्द्रव्यमाचम्याभ्युक्षयेत्तु तत् ॥ २,१३.३१ ॥  
यद्यमत्रं समादाय भवेदुच्छेषणान्वितः  ।  
अनिधायैव तद्द्रव्यमाचान्तः शुचितामियात् ।  
वस्त्रादिषु विकल्पः स्यात्तत्संस्पृष्ट्वाचमेदिह  ॥ २,१३.३२ ॥  
अरण्येऽनुदके रात्रौ चौरव्याघ्राकुले पथि  ।  
कृत्वा मूत्रं पुरीषं वा द्रव्यहस्तो न दुष्यति  ॥ २,१३.३३ ॥  
निधाय दक्षिणे कर्णे ब्रह्मसूत्रमुदङ्मुखः  ।  
अह्नि कुर्याच्छकृन्मूत्रं रात्रौ चेद्दक्षिणामुखः  ॥ २,१३.३४ ॥  
अन्तर्धाय महीं काष्ठैः पत्रैर्लोष्ठतृणेन वा  ।  
प्रावृत्य च शिरः कुर्याद्विण्मूत्रस्य विसर्जनम्  ॥ २,१३.३५ ॥  
छायाकूपनदीगोष्ठचैत्याम्भः पथि भस्मसु  ।  
अग्नौ चैव श्मशाने च विण्मूत्रे न समाचरेत् ॥ २,१३.३६ ॥  
न गोमये न कृष्टे वा महावृक्षे न शाड्वले  ।  
न तिष्ठन् वा न निर्वासा न च पर्वतमस्तके  ॥ २,१३.३७ ॥  
न जीर्णदेवायतने न वल्मीके कदाचन  ।  
न ससत्त्वेषु गर्तेषु न गच्छन् वा समाचरेत् ॥ २,१३.३८ ॥  
तुषाङ्गारकपालेषु राजमार्गे तथैव च  ।  
न क्षेत्रे न विले वापि न तीर्थे न चतुष्पथे  ॥ २,१३.३९ ॥  
नोद्यानोदसमीपे वा नोषरे न पराशुचौ  ।  
न सोपानत्पादुको वा छत्री वा नान्तरिक्षके  ॥ २,१३.४० ॥  
न चैवाभिमुखे स्त्रीणां गुरुब्राह्मणयोर्गवाम्  ।  
न देवदेवालययोरपामपि कदाचन  ॥ २,१३.४१ ॥  
न ज्योतींषि निरीक्षन्वानसन्ध्याभिमुखोऽपिवा  ।  
प्रत्यादित्यं प्रत्यनलं प्रतिसोमं तथैव च  ॥ २,१३.४२ ॥  
आहृत्य मृत्तिकां कूलाल्लेपगन्धापकर्षणम्  ।  
कुर्यादतन्द्रितः शौचं विशुद्धैरुद्धृतोदकैः  ॥ २,१३.४३ ॥  
नाहरेन्मृत्तिकां विप्रः पांशुलान्न च कर्दमात् ।  
न मार्गान्नोषराद्देशाच्छौचशिष्टां परस्य च  ॥ २,१३.४४ ॥  
न देवायतनात्कूपाद्ग्रामान्न च जलात्तथा  ।  
उपस्पृशेत्ततो नित्यं पूर्वोक्तेन विधानतः  ॥ २,१३.४५ ॥  
इति श्रीकूर्मपुराणे षट्साहस्त्र्यां संहितायामुपरिविभागे त्रयोदशोऽध्यायः  
एवं दण्डादिभिर्युक्तः शौचाचारसमन्वितः  ।  
आहूतोऽध्ययनं कुर्याद्वीक्षमाणो गुरोर्मुखम्  ॥ २,१४.१ ॥  
नित्यमुद्यतपाणिः स्यात्साध्वाचारः सुसंयतः  ।  
आस्यतामिति चोक्तः सन्नासीताभिमुखं गुरोः  ॥ २,१४.२ ॥  
प्रतिश्रवणसम्भाषे शयानो न समाचरेत् ।  
नासीनो न च भुञ्जानो न तिष्ठन्न पराङ्मुखः  ॥ २,१४.३ ॥  
नीचं शय्यासनं चास्य सर्वदा गुरुसन्निधौ  ।  
गुरोस्तु चक्षुर्विषये न यथेष्टासनो भवेत् ॥ २,१४.४ ॥  
नोदाहरेदस्य नाम परोक्षमपि केवलम्  ।  
न चैवास्यानुकुर्वोत गतिभाषणचेष्टितम्  ॥ २,१४.५ ॥  
गुरोर्यत्र परीवादो निन्दा चापि प्रवर्तते  ।  
कर्णैं तत्र पिधातव्यौ गन्तव्यं वा ततोऽन्यतः  ॥ २,१४.६ ॥  
दूरस्थो नार्चयेदेनं न क्रुद्धो नान्तिके स्त्रियाः  ।  
न चैवास्योत्तरं ब्रूयात्स्थितो नासीत सन्निधौ  ॥ २,१४.७ ॥  
उदकुम्भं कुशान् पुष्पं समिधोऽस्याहरेत्सदा  ।  
मार्जनं लेपनं नित्यमङ्गानां वै समाचरेत् ॥ २,१४.८ ॥  
नास्य निर्माल्यशयनं पादुकोपानहावपि  ।  
आक्रमेदासनं चास्य छायादीन् वा कदाचन  ॥ २,१४.९ ॥  
साधयेद्दन्तकाष्ठादीन् लब्धं चास्मै निवेदयेत् ।  
अनापृच्छ्य न गन्तव्यं भवेत्प्रियहिते रतः  ॥ २,१४.१० ॥  
न पादौ सारयेदस्य सन्निधाने कदाचन  ।  
जृम्भितं हसितं चैव कण्ठप्रावरणं तथा  ।  
वर्जयेत्सन्निधौ नित्यमवस्फोचनमेव च  ॥ २,१४.११ ॥  
यथाकालमधीयीत यावन्न विमना गुरुः  ।  
आसीताधो गुरोः कूर्चे फलके वा समाहितः  ॥ २,१४.१२ ॥  
आसने शयने याने नैव तिष्ठेत्कदाचन  ।  
धावन्तमनुधावेत गच्छन्तमनुगच्छति  ॥ २,१४.१३ ॥  
गोऽश्वोष्ट्रयानप्रासादप्रस्तरेषु कटेषु च  ।  
आसीत गुरुणा सार्धं शिलाफलकनौषु च  ॥ २,१४.१४ ॥  
जितेन्द्रियः स्यात्सततं वश्यात्माक्रोधनः शुचिः  ।  
प्रयुञ्जीत सदा वाचं मधुरां हितभाषिणीम्  ॥ २,१४.१५ ॥  
गन्धमाल्यं रसं कल्यां शुक्तं प्राणिविहिंसनम्  ।  
अभ्यङ्गं चाञ्चनोपानच्छत्रधारणमेव च  ॥ २,१४.१६ ॥  
कामं लोभं भयं निद्रां गीतवादित्रनर्तनम्  ।  
आतर्जनं परीवादं स्त्रीप्रेक्षालम्भनं तथा  ।  
परोपघातं पैशुन्यं प्रयत्नेन विवर्जयेत् ॥ २,१४.१७ ॥  
उदकुम्भं सुमनसो गोशकृन्मृत्तिकां कुशान्  ।  
आहरेद्यावदर्थानि भैक्ष्यं चाहरहश्चरेत् ॥ २,१४.१८ ॥  
कृतं च लवणं सर्वं वर्ज्यं पर्युषितं च यत् ।  
अनृत्यदर्शो सततं भवेद्गीतादिनिः स्पृहः  ॥ २,१४.१९ ॥  
नादित्यं वै समीक्षेत न चरेद्दन्तधावनम्  ।  
एकान्तमशुचिस्त्रीभिः शूद्रान्त्यैरभिभाषणम्  ॥ २,१४.२० ॥  
गुरूच्छिष्टं भेषजार्थं प्रयुञ्जीत न कामतः  ।  
कलापकर्षणस्नानं नाचरेद्धि कदाचन  ॥ २,१४.२१ ॥  
न कुर्यान्मानसं विप्रो गुरोस्त्यागे कदाचन  ।  
मोहाद्वा यदि वा लोभात्त्यक्तेन पतितो भवेत् ॥ २,१४.२२ ॥  
लौकिकं वैदिकं चापि तथाध्यात्मिकमेव च  ।  
आददीत यतो ज्ञानं न तं द्रुह्येत्कदाचन  ॥ २,१४.२३ ॥  
गुरोरप्यवलिप्तस्य कार्याकार्यमजानतः  ।  
उत्पथप्रतिपन्नस्य मनुस्त्यागं समब्रवीत् ॥ २,१४.२४ ॥  
गुरोर्गुरौ सन्निहिते गुरुवद्भक्तिमाचरेत् ।  
न चातिसृष्टो गुरुणा स्वान् गुरूनबिवादयेत् ॥ २,१४.२५ ॥  
विद्यागुरुष्वेतदेव नित्या वृत्तिः स्वयोनिषु  ।  
प्रतिषेधत्सु चाधर्माद्धितं चोपदिशत्स्वपि  ॥ २,१४.२६ ॥  
श्रेयःसु गुरुवद्वृत्तिं नित्यमेव समाचरेत् ।  
गुरुपुत्रेषु दारेषु गुरोश्चैव स्वबन्धुषु  ॥ २,१४.२७ ॥  
बालः समानजन्मा वा शिष्यो वा यज्ञकर्मणि  ।  
अध्यापयन् गुरुसुतो गुरुवन्मानमर्हति  ॥ २,१४.२८ ॥  
उत्सादनं वै गात्राणां स्नापनोच्छिष्टभोजने  ।  
न कुर्याद्गुरुपुत्रस्य पादयोः शौचमेव च  ॥ २,१४.२९ ॥  
गुरुवत्परिपूज्यास्तु सवर्णा गुरुयोषितः  ।  
असवर्णास्तु सम्पूज्याः प्रत्युत्थानाभिवादनैः  ॥ २,१४.३० ॥  
अभ्यञ्जनं स्नापनं च गात्रोत्सादनमेव च  ।  
गुरुपत्न्या न कार्याणि केशानां च प्रसाधनम्  ॥ २,१४.३१ ॥  
गुरुपत्नी तु युवती नाभिवाद्येह पादयोः  ।  
कुर्वोत वन्दनं भूम्यामसावहमिति ब्रुवन्  ॥ २,१४.३२ ॥  
विप्रोष्य पादग्रहणमन्वहं चाभिवादनम्  ।  
गुरुदारेषु कुर्वोत सतां धर्ममनुस्मरन्  ॥ २,१४.३३ ॥  
मातृष्वसा मातुलानी श्वश्रूश्चाथ पितृष्वसा  ।  
सम्पूज्या गुरुपत्नीव समास्ता गुरुभार्यया  ॥ २,१४.३४ ॥  
भ्रातुर्भार्योपसङ्ग्राह्या सवर्णाहन्यहन्यपि  ।  
विप्रोष्य तूपसङ्ग्राह्या ज्ञातिसम्बन्धियोषितः  ॥ २,१४.३५ ॥  
पितुर्भगिन्यां मातुश्च ज्यायस्यां च स्वसर्यपि  ।  
मातृवद्वृत्तिमातिष्ठेन्मात्ताभ्यो गरीयसी  ॥ २,१४.३६ ॥  
एवमाचारसम्पन्नमात्मवन्तमदाम्भिकम्  ।  
वेदमध्यापयेद्धर्मं पुराणाङ्गानि नित्यशः  ॥ २,१४.३७ ॥  
संवत्सरोषिते शिष्ये गुरुर्ज्ञानमनिर्दिशन्  ।  
हरते दुष्कृतं तस्य शिष्यस्य वसतो गुरुः  ॥ २,१४.३८ ॥  
आचार्यपुत्रः शुश्रूषुर्ज्ञानदो धार्मिकः शुचिः  ।  
शक्तोऽन्नदोर्ऽथो स्वःसाधुरध्याप्या दश धर्मतः  ॥ २,१४.३९ ॥  
कृतज्ञश्च तथाद्रोही मेधावी शुभकृन्नरः  ।  
आप्तः प्रियोऽथ विधिवत्षडध्याप्या द्विजातयः  ।  
एतेषु ब्रह्मणो दानमन्यत्र तु यथोदितान्  ॥ २,१४.४० ॥  
आचम्य संयतो नित्यमधीयीत उदङ्मुखः  ।  
उपसङ्गृह्य तत्पादौ वीक्षमाणो गुरोर्मुखम्  ।  
अधीष्व भो इति ब्रूयाद्विरामोऽस्त्विति चारमेत् ॥ २,१४.४१ ॥  
प्राक्कूलान् पर्युपासीनः पवित्रैश्चैव पावितः  ।  
प्राणायामैस्त्रिभिः पूतस्तत ओङ्कारमर्हति  ॥ २,१४.४२ ॥  
ब्राह्मणः प्रणवं कुर्यादन्ते च विधिवद्द्विजः  ।  
कुर्यादध्ययनं नित्यं स ब्रह्माञ्जलिपूर्वतः  ॥ २,१४.४३ ॥  
सर्वेषामेव भूतानां वेदश्चक्षुः सनातनम्  ।  
अधीयीताप्ययं नित्यं ब्राह्मण्याच्च्यवतेऽन्यथा  ॥ २,१४.४४ ॥  
योऽधीयीत ऋचो नित्यं क्षीराहुत्या स देवताः  ।  
प्रीणाति तर्पयन्त्येनं कामैस्तृप्ताः सदैव हि  ॥ २,१४.४५ ॥  
यजूंष्यधीते नियतं दध्ना प्रीणाति देवताः  ।  
सामान्यधीते प्रीणाति घृताहुतिभिरन्वहम्  ॥ २,१४.४६ ॥  
अथर्वाङ्गिरसो नित्यं मध्वा प्रीणाति देवताः  ।  
धर्माङ्गानि पुराणानि मांसैस्तर्पयते सुरान्  ॥ २,१४.४७ ॥  
अपां समीपे नियतो नैत्यकं विधिमाश्रितः  ।  
गायत्रीमप्यधीयीत गत्वारण्यं समाहितः  ॥ २,१४.४८ ॥  
सहस्रपरमां देवीं शतमध्यां दशावराम्  ।  
गायत्रीं वै जपेन्नित्यं जपयज्ञः प्रकीर्तितः  ॥ २,१४.४९ ॥  
गायत्रीं चैव वेदांश्च तुलयातोलयत्प्रभुः  ।  
एकतश्चतुरो वेदान् गायत्रीं च तथैकतः  ॥ २,१४.५० ॥  
ओङ्कारमादितः कृत्वा व्याहृतीस्तदनन्तरम्  ।  
ततोऽधीयीत सावित्रीमेकाग्रः श्रद्धयान्वितः  ॥ २,१४.५१ ॥  
पुराकल्पे समुत्पन्ना भूर्भुवःस्वः सनातनाः  ।  
महाव्याहृतयस्तिस्त्रः सर्वाशुभनिबर्हणाः  ॥ २,१४.५२ ॥  
प्रधानं पुरुषः कालो विष्णुर्ब्रह्मा महेश्वरः  ।  
सत्त्वं रजस्तमस्तिस्त्रः क्रमाद्व्याहृतयः स्मृताः  ॥ २,१४.५३ ॥  
ओङ्कारस्तत्परं ब्रह्म सावित्री स्यात्तदक्षरम्  ।  
एष मन्त्रो महायोगः सारात्सार उदाहृतः  ॥ २,१४.५४ ॥  
योऽधीतेऽहन्यहन्येतां गायत्रीं वेदमातरम्  ।  
विज्ञायार्थं ब्रह्मचारी स याति परमां गतिम्  ॥ २,१४.५५ ॥  
गायत्री वेदजननी गायत्री लोकपावनी  ।  
न गायत्र्याः परं जप्यमेतद्विज्ञाय मुच्यते  ॥ २,१४.५६ ॥  
श्रावणस्य तु मासस्य पौर्णमास्यां द्विजोत्तमाः  ।  
आषाढ्यां प्रोष्ठपद्यां वा वेदोपाकरणं स्मृतम्  ॥ २,१४.५७ ॥  
उत्सृज्य ग्रामनगरं मासान् विप्रोर्ऽद्धपञ्चमान्  ।  
अधीयीत शुचौ देशे ब्रह्मचारी समाहितः  ॥ २,१४.५८ ॥  
पुष्ये तु छन्दसां कुर्याद्बहिरुत्सर्जनं द्विजः  ।  
माघशुक्लस्य वा प्राप्ते पूर्वाह्ने प्रथमेऽहनि  ॥ २,१४.५९ ॥  
छन्दांस्यूर्ध्वमथोभ्यस्येच्छुक्लपक्षेषु वै द्विजः  ।  
वेदाङ्गानि पुराणानि कृष्णपक्षे च मानवम्  ॥ २,१४.६० ॥  
इमान्नित्यमनध्यायानदीयानो विवर्जयेत् ।  
अध्यापनं च कुर्वाणो ह्यभ्यस्यन्नपि यत्नतः  ॥ २,१४.६१ ॥  
कर्णश्रवेऽनिले रात्रौ दिवा पांशुसमूहने  ।  
विद्युत्स्तनितवर्षेषु महोल्कानां च सम्प्लवे  ।  
आकालिकमनध्यायमेतेष्वाह प्रजापतिः  ॥ २,१४.६२ ॥  
एतानभ्युदितान् विद्याद्यदा प्रादुष्कृताग्निषु  ।  
तदा विद्यादनध्यायमनृतौ चाभ्रदर्शने  ॥ २,१४.६३ ॥  
निर्घाते भूमिचलने ज्योतिषां चोपसर्जने  ।  
एतानाकालिकान् विद्यादनध्यायानृतावपि  ॥ २,१४.६४ ॥  
प्रादुष्कृतेष्वग्निषु तु विद्युत्स्तनितनिस्वने  ।  
सज्योतिः स्यादनध्यायः शेषरात्रौ यथा दिवा  ॥ २,१४.६५ ॥  
नित्यानध्याय एव स्याद्ग्रामेषु नगरेषु च  ।  
धर्मनैपुण्यकामानां पूतिगन्धे च नित्यशः  ॥ २,१४.६६ ॥  
अन्तः शवगते ग्रामे वृषलस्य च सन्निधौ  ।  
अनध्यायो रुद्यमाने समवाये जनस्य च  ॥ २,१४.६७ ॥  
उदके मध्यरात्रे च विण्मूत्रे च विसर्जने  ।  
उच्छिष्टः श्राद्धबुक्चैव मनसापि न चिन्तयेत् ॥ २,१४.६८ ॥  
प्रतिगृह्य द्विजो विद्वानेकोदिष्टस्य केतनम्  ।  
त्र्यहं न कीर्तयेद्ब्रह्म राज्ञो राहोश्च सूतके  ॥ २,१४.६९ ॥  
यावदेकोऽनुदिष्टस्य स्नेहो गन्धश्च तिष्ठति  ।  
विप्रस्य विदुषो देहे तावद्ब्रह्म न कीर्तयेत् ॥ २,१४.७० ॥  
शयानः प्रौढपादश्च कृत्वा चैवावसक्थिकाम्  ।  
नाधीयीतामिषं जग्ध्वा सूतकान्नाद्यमेव च  ॥ २,१४.७१ ॥  
नीहारे बाणशब्दे च सन्ध्ययोरुभयोरपि  ।  
अमावास्यां चतुर्दश्यां पौर्णमास्यष्टमीषु च  ॥ २,१४.७२ ॥  
उपाकर्मणि चोत्सर्गे त्रिरात्रं क्षपणं स्मृतम्  ।  
अष्टकासु त्वहोरात्रं ऋत्वन्त्यासु च रात्रिषु  ॥ २,१४.७३ ॥  
मार्गशीर्षे तथा पौषे माघमासे तथैव च  ।  
तिस्त्रोऽष्टकाः समाख्याता कृष्णपक्षेतु सूरिभिः  ॥ २,१४.७४ ॥  
श्लेष्मातकस्य छायायां शाल्मलेर्मधुकस्य च  ।  
कदाचिदपि नाध्येयं कोविदारकपित्थयोः  ॥ २,१४.७५ ॥  
समानविद्ये च मृते तथा सब्रह्मचारिणि  ।  
आचार्ये संस्थिते वापि त्रिरात्रं क्षपणं स्मृतम्  ॥ २,१४.७६ ॥  
छिद्राण्येतानि विप्राणांयेऽनध्यायः प्रकीर्तिताः  ।  
हिंसन्ति राक्षसास्तेषु तस्मादेतान् विवर्जयेत् ॥ २,१४.७७ ॥  
नैत्यके नास्त्यनध्यायः सन्ध्योपासन एव च  ।  
उपाकर्मणि कर्मान्ते होममन्त्रेषु चैव हि  ॥ २,१४.७८ ॥  
एकामृचमथैकं वा यजुः सामाथवा पुनः  ।  
अष्टकाद्यास्वधीयीत मारुते चातिवायति  ॥ २,१४.७९ ॥  
अनध्यायस्तु नाङ्गेषु नेतिहासपुराणयोः  ।  
न धर्मशास्त्रेष्वन्येषु पर्वण्येतानि वर्जयेत् ॥ २,१४.८० ॥  
एष धर्मः समासेन कीर्तितो ब्रह्मचारिणाम्  ।  
ब्रह्मणाभिहितः पूर्वमृषीणां भावितात्मनाम्  ॥ २,१४.८१ ॥  
योऽन्यत्र कुरुते यत्नमनधीत्य श्रुतिं द्विजः  ।  
स सम्मूढो न सम्भाष्यो वेदबाह्यो द्विजातिभिः  ॥ २,१४.८२ ॥  
न वेदपाठमात्रेण सन्तुष्टो वै भवेद्द्विजः  ।  
पाठमात्रावसन्नस्तु पङ्के गौरिव सीदति  ॥ २,१४.८३ ॥  
योऽधीत्य विधिवद्वेदं वेदार्थं न विचारयेत् ।  
ससान्वयः शूद्रकल्पः पात्रतां न प्रपद्यते  ॥ २,१४.८४ ॥  
यदि त्वात्यन्तिकं वासं कर्तुमिच्छति वै गुरौ  ।  
युक्तः परिचरेदेनमाशरीरविमोक्षणात् ॥ २,१४.८५ ॥  
गत्वा वनं वा विधिवज्जुहुयाज्जातवेदसम्  ।  
अधीयीत सदा नित्यं ब्रह्मनिष्ठः समाहितः  ॥ २,१४.८६ ॥  
सावित्रीं शतरुद्रीयं वेदान्तांश्च विशेषतः  ।  
अभ्यसेत्सततं युक्ते भस्मस्नानपरायणः  ॥ २,१४.८७ ॥  
एतद्विधानं परमं पुराणं  
वेदागमे सम्यगिहेरितं वः  ।  
पुरा महर्षिप्रवराभिपृष्टः  
स्वायम्भुवो यन्मनुराह देवः  ॥ २,१४.८८ ॥  
एवमीश्वरसमर्पितान्तरो  
योऽनुतिष्ठति विधिं विधानवित् ।  
मोहजालमपहाय सोऽमृतो  
याति तत्पदमनामयं शिवम्  ॥ २,१४.८९ ॥  
इति श्रीकूर्मपुराणे षट्साहस्त्र्यां संहितायामुपरिविभागे चतुर्दशोऽध्यायः  
वेदं वेदौ तथा वेदान् वेदान् वा चतुरो द्विजाः  ।  
अधीत्य चाधिगम्यार्थं ततः स्नायाद्द्विजोत्तमः  ॥ २,१५.१ ॥  
गुरवे तु वरं दत्त्वा स्नायीत तदनुज्ञया  ।  
चीर्णव्रतोऽथ युक्तात्मा सशक्तः स्नातुमर्हति  ॥ २,१५.२ ॥  
वैणवीं धारयेद्यष्टिमन्तर्वासस्तथोत्तरम्  ।  
यज्ञोपवीतद्वितयं सोदकं च कमण्डलुम्  ॥ २,१५.३ ॥  
छत्रं चोष्णीषममलं पादुके चाप्युपानहौ  ।  
रौक्मे च कुण्डले वेदं कृत्तकेशनखः शुचिः  ॥ २,१५.४ ॥  
स्वाध्याये नित्ययुक्तः स्याद्बहिर्माल्यं न धारयेत् ।  
अन्यत्रकाञ्चनाद्विप्रोनरक्तां बिभृयात्स्त्रजम्  ॥ २,१५.५ ॥  
शुक्लाम्बरधरो नित्यं सुगन्धः प्रियदर्शनः  ।  
न जीर्णमलवद्वासा भवेद्वै विभवे सति  ॥ २,१५.६ ॥  
न रक्तमुल्बणं चान्यधृतं वासो न कुण्डिकाम्  ।  
नोपानहौ स्त्रजं चाथ पादुके च प्रयोजयेत् ॥ २,१५.७ ॥  
उपवीतमलङ्कारं दर्भान् कृष्णाजिनानि च  ।  
नापसव्यं परीदध्याद्वासो न विकृतं वसेत् ॥ २,१५.८ ॥  
आहरेद्विधिवद्दारान् सदृशानात्मनः शुभान्  ।  
रूपलक्षणसंयुक्तान् योनिदोषविवर्जितान्  ॥ २,१५.९ ॥  
अमातृगोत्रप्रभवामसमानर्षिगोत्रजाम्  ।  
आहरेद्ब्राह्मणो भार्यां शीलशौचसमन्विताम्  ॥ २,१५.१० ॥  
ऋतुकालाभिगामी स्याद्यावत्पुत्रोऽभिजायते  ।  
वर्जयेत्प्रतिषिद्धानि प्रयत्नेन दिनानि तु  ॥ २,१५.११ ॥  
षष्ठ्यष्टमीं पञ्चदशीं द्वादशीं च चतुर्दशीम्  ।  
ब्रह्मचारी भवेन्नित्यं तद्वज्जन्मत्रयाहनि  ॥ २,१५.१२ ॥  
आदधीतावसथ्याग्निं जुहुयाज्जातवेदसम्  ।  
व्रतानि स्नातको नित्यं पावनानि च पालयेत् ॥ २,१५.१३ ॥  
वेदोदितं स्वकं कर्म नित्यं कुर्यादतन्द्रितः  ।  
अकुर्वाणः पतत्याशु नरकानतिभीषणान्  ॥ २,१५.१४ ॥  
अब्यसेत्प्रयतो वेदं महायज्ञान्न हापयेत् ।  
कुर्याद्गृह्याणि कर्माणि सन्ध्योपासनमेव च  ॥ २,१५.१५ ॥  
सख्यं समाधैकैः कुर्यादुपेयादीश्वरं सदा  ।  
दैवतान्यपि गच्छेत कुर्याद्भार्याभिपोषणम्  ॥ २,१५.१६ ॥  
न धर्मं ख्यापयेद्विद्वान्न पापं गूहयेदपि  ।  
कुर्वोतात्महितं नित्यं सर्वभूतानिकम्पकः  ॥ २,१५.१७ ॥  
वयसः कर्मणोर्ऽथस्य श्रुतस्याभिजनस्य च  ।  
वेषवाग्बुद्धिसारूप्यमाचरन् विचरेत्सदा  ॥ २,१५.१८ ॥  
श्रुतिस्मृत्युदितः सम्यक्साधुभिर्यश्च सेवितः  ।  
तमाचारं निषेवेत नेहेतान्यत्र कर्हिचित् ॥ २,१५.१९ ॥  
येनास्य पितरो याता येन याताः पितामहाः  ।  
तेन यायात्सतां मार्गं तेन गच्छन्न रिष्यति  ॥ २,१५.२० ॥  
नित्यं स्वाध्यायशीलः स्यान्नित्यं यज्ञोपवीतवान्  ।  
सत्यवादी जितक्रोधो ब्रह्मभूयाय कल्पते  ॥ २,१५.२१ ॥  
सन्ध्यास्नानपरो नित्यं ब्रह्मयज्ञुपरायणः  ।  
अनसूयी मृदुर्दान्तो गृहस्थः प्रेत्य वर्धते  ॥ २,१५.२२ ॥  
वीतरागभयक्रोधो लोभमोहविवर्जितः  ।  
सावित्रीजाप्यनिरतः श्राद्धकृन्मुच्यते गृही  ॥ २,१५.२३ ॥  
मातापित्रोर्हिते युक्तो गोब्राह्मणहिते रतः  ।  
दान्तो यज्वा देवभक्तो ब्रह्मलोके महीयते  ॥ २,१५.२४ ॥  
त्रिवर्गसेवी सततं देवतानां च पूजनम्  ।  
कुर्यादहरहर्नित्यं नमस्येत्प्रयतः सुरान्  ॥ २,१५.२५ ॥  
विभागशीलः सततं क्षमायुक्तो दयालुकः  ।  
गृहस्थस्तु समाख्यातो न गृहेण गृही भवेत् ॥ २,१५.२६ ॥  
क्षमा दया च विज्ञानं सत्यं चैव दमः शमः  ।  
अध्यात्मनिरतं ज्ञानमेतद्ब्राह्मणलक्षणम्  ॥ २,१५.२७ ॥  
एतस्मान्न प्रमाद्येत विशेषेण द्विजोत्तमः  ।  
यथाशक्तिं चरन् कर्म निन्दितानि विवर्जयेत् ॥ २,१५.२८ ॥  
विधूय मोहकलिलं लब्ध्वा योगमनुत्तमम्  ।  
गृहस्थो मुच्यते बन्धात्नात्र कार्या विचारणा  ॥ २,१५.२९ ॥  
विगर्हातिक्रमाक्षेपहिंसाबन्धवधात्मनाम्  ।  
अन्यमन्युसमुत्थानां दोषाणां मर्षणं क्षमा  ॥ २,१५.३० ॥  
स्वदुः खेष्विव कारुण्यं परदुः खेषु सौहृदात् ।  
दयेति मुनयः प्राहुः साक्षाद्धर्मस्य साधनम्  ॥ २,१५.३१ ॥  
चतुर्दशानां विद्यानां धारणं हि यतार्थतः  ।  
विज्ञानमिति तद्विद्याद्येन धर्मो विवर्धते  ॥ २,१५.३२ ॥  
अधीत्य विधिवद्विद्यामर्थं चैवोपलभ्य तु  ।  
धर्मकार्यान्निवृत्तश्चेन्न तद्विज्ञानमिष्यते  ॥ २,१५.३३ ॥  
सत्येन लोकाञ्जयति सत्यं तत्परमं पदम्  ।  
यथाभूतप्रवाद्तु सत्यमाहुर्मनीषिणः  ॥ २,१५.३४ ॥  
दमः शरीरोपरमः शमः प्रज्ञाप्रिसादजः  ।  
अध्यात्ममक्षरं विद्याद्यत्र गत्वा न शोचति  ॥ २,१५.३५ ॥  
यया स देवो भगवान् विद्यया वेद्यते परः  ।  
साक्षाद्देवो महादेवस्तज्ज्ञानमिति कीर्तितम्  ॥ २,१५.३६ ॥  
तन्निष्ठस्तत्परो विद्वान्नित्यमक्रोधनः शुचिः  ।  
महायज्ञपरो विप्रो लभते तदनुत्तमम्  ॥ २,१५.३७ ॥  
धर्मस्यायतनं यत्नाच्छरीरं परिपालयेत् ।  
न हि देहं विना रुद्रः पुरुषैर्विद्यते परः  ॥ २,१५.३८ ॥  
नित्यधर्मार्थकामेषु युज्येत नियतो द्विजः  ।  
न धर्मवर्जितं काममर्थं वा मनसा स्मरेत् ॥ २,१५.३९ ॥  
सीदन्नपि हि धर्मेण न त्वधर्मं समाचरेत् ।  
धर्मो हि भगवान् देवो गतिः सर्वेषु जन्तुषु  ॥ २,१५.४० ॥  
भूतानां प्रियकारी स्यात्न परद्रोहकर्मधीः  ।  
न वेददेवतानिन्दां कुर्यात्तैश्च न संवसेत् ॥ २,१५.४१ ॥  
यस्त्विमं नियतं विप्रो धर्माध्यायं पठेच्छुचिः  ।  
अध्यापयेत्श्रावयेद्वा ब्रह्मलोके महीयते  ॥ २,१५.४२ ॥  
इति श्रीकूर्मपुराणे षट्साहस्त्र्यां संहितायामुपरिविभागे पञ्चदशोऽध्यायः  
न हिंस्यात्सर्वभूतानिनानृतं वावदेत्क्वचित् ।  
नाहितं नाप्रियं वाक्यं न स्तेनः स्याद्कदाचन  ॥ २,१६.१ ॥  
तृणं वा यदि वा शाकं मृदं वा जलमेव वा  ।  
परस्यापहरञ्जन्तुर्नरकं प्रतिपद्यते  ॥ २,१६.२ ॥  
न राज्ञः प्रतिगृह्णीयान्न शूद्रपतितादपि  ।  
न चान्यस्मादशक्तश्च निन्दितान् वर्जयेद्बुधः  ॥ २,१६.३ ॥  
नित्यं याचनको न स्यात्पुनस्तं नैव याचयेत् ।  
प्राणानपहरत्येवं याचकस्तस्य दुर्मतिः  ॥ २,१६.४ ॥  
न देवद्रव्यहारी स्याद्विशेषेण द्विजोत्तमः  ।  
ब्रह्मस्वं वा नापहरेदापद्यपि कदाचन  ॥ २,१६.५ ॥  
न विषं विषमित्याहुर्ब्रह्मस्वं विषमुच्यते  ।  
देवस्वं चापि यत्नेन सदा परिहरेत्ततः  ॥ २,१६.६ ॥  
पुष्पे शाक्रोदके काष्ठे तथा मूले फले तृणे  ।  
अदत्तादानमस्तेयं मनुः प्राह प्रजापतिः  ॥ २,१६.७ ॥  
ग्रहीतव्यानि पुष्पाणि देवार्चनविधौ द्विजाः  ।  
नैकस्मादेव नियतमननुज्ञाय केवलम्  ॥ २,१६.८ ॥  
तृणं काष्ठं फलं पुष्पं प्रकाशं वै हरेद्बुधः  ।  
धर्मार्थं केवलं विप्रा ह्यन्यथा पतितो भवेत् ॥ २,१६.९ ॥  
तिलमुद्गयवादीनां मुष्टिर्ग्राह्या पथि स्थितैः  ।  
क्षुधार्तैर्नान्यथा विप्रा धर्मविद्भिरिति स्थितिः  ॥ २,१६.१० ॥  
न धर्मस्यापदेशेन पापं कृत्वा व्रतं चरेत् ।  
व्रतेन पापं प्रच्छाद्य कुर्वन् स्त्रीशूद्रदम्भनम्  ॥ २,१६.११ ॥  
प्रेत्येह चेदृशो विप्रो गर्ह्यते ब्रह्मवादिभिः  ।  
छद्मनाचरितं यच्च व्रतं रक्षांसि गच्छति  ॥ २,१६.१२ ॥  
अलिङ्गी लिङ्गिवेषेण यो वृत्तिमुपजीवति  ।  
स लिङ्गिनां हरेदेनस्तिर्यग्योनौ च जायते  ॥ २,१६.१३ ॥  
बैडालव्रतिनः पापा लोके धर्मविनाशकाः  ।  
सद्यः पतन्ति पापेषु कर्मणस्तस्य तत्फलम्  ॥ २,१६.१४ ॥  
पाषण्डिनो विकर्मस्थान् वामाचारांस्तथैव च  ।  
पञ्चरात्रान् पाशुपतान् वाङ्मात्रेणापि नार्चयेत् ॥ २,१६.१५ ॥  
वेदनिन्दारतान्मर्त्यान् देवनिन्दारतांस्तथा  ।  
द्विजनिन्दारतांश्चैव मनसापि न चिन्तयेत् ॥ २,१६.१६ ॥  
याजनं योनिसम्बन्धं सहवासं च भाषणम्  ।  
कुर्वाणः पतते जन्तुस्तस्माद्यत्नेन वर्जयेत् ॥ २,१६.१७ ॥  
देवद्रोहाद्गुरुद्रोहः कोटिकोटिगुणाधिकः  ।  
ज्ञानापवादो नास्तिक्यं तस्मात्कोटिगुणाधिकम्  ॥ २,१६.१८ ॥  
गोभिश्च दैवतैर्विप्रैः कृष्या राजोपसेवया  ।  
कुलान्यकुलतां यान्ति यानि हीनानि धर्मतः  ॥ २,१६.१९ ॥  
कुविवाहैः क्रियालोपैर्वेदानध्ययनेन च  ।  
कुलान्यकुलतां यान्ति ब्राह्मणातिक्रमेण च  ॥ २,१६.२० ॥  
अनृतात्पारदार्याच्च तथाभक्ष्यस्य भक्षणात् ।  
अश्रौतधर्माचरणात्क्षिप्रं नश्यति वै कुलम्  ॥ २,१६.२१ ॥  
अश्रोत्रियेषु वै दानाद्वृषलेषु तथैव च  ।  
विहिताचारहीनेषु क्षिप्रं नश्यति वै कुलम्  ॥ २,१६.२२ ॥  
नाधार्मिकैर्वृते ग्रामे न व्याधिबहुले भृशम्  ।  
न शूद्रराज्ये निवसेन्न पाषण्डजनैर्वृते  ॥ २,१६.२३ ॥  
हिमवद्विन्ध्ययोर्मध्ये पूर्वपश्चिमयोः शुभम्  ।  
मुक्त्वा समुद्रयोर्देशं नान्यत्र निवसेद्द्विजः  ॥ २,१६.२४ ॥  
कृष्णो वा यत्र चरति मृगो नित्यं स्वभावतः  ।  
पुण्याश्च विश्रुता नद्यस्तत्र वा निवसेद्द्विजः  ॥ २,१६.२५ ॥  
अर्धक्रोशान्नदीकूलं वर्जयित्वा द्विजोत्तमः  ।  
नान्यत्र निवसेत्पुण्यं नान्त्यजग्रामसन्निधौ  ॥ २,१६.२६ ॥  
न संवसेच्च पतितैर्न चण्डालैर्न पुक्कसैः  ।  
न मूर्खैर्नावलिप्तैश्च नान्त्यैर्नान्त्यावसायिभिः  ॥ २,१६.२७ ॥  
एकशय्यासनं पङ्क्तिर्भाण्डपक्वान्नमिश्रणम्  ।  
याजनाध्यापने योनिस्तथैव सहभोजनम्  ॥ २,१६.२८ ॥  
सहाध्यायस्तु दशमः सहयाजनमेव च  ।  
एकादश समुद्दिष्टा दोषाः साङ्कर्यसञ्ज्ञिताः  ॥ २,१६.२९ ॥  
समीपे वा व्यवस्थानात्पापं सङ्क्रमते नृणाम्  ।  
तस्मात्सर्वप्रयत्नेन साङ्कर्यं परिवर्जयेत् ॥ २,१६.३० ॥  
एकपङ्क्त्युपविष्टा ये न स्पृशन्ति परस्परम्  ।  
भस्मना कृतमर्यादा न तेषां सङ्करो भवेत् ॥ २,१६.३१ ॥  
अग्निना भस्मना चैव सलिलेनावसेकतः  ।  
द्वारेण स्तम्भमार्गेण षड्भिः पङ्क्तिर्विभिद्यते  ॥ २,१६.३२ ॥  
न कुर्याच्छुष्कवैराणि विवादं च न पैशुनम्  ।  
परक्षेत्रे गां धयन्तीं न चाचक्षीत कस्यचित् ।  
न संवदेत्सूतके च न कञ्चिन्मर्मणि स्पृशेत् ॥ २,१६.३३ ॥  
न सूर्यपरिवेषं वा नेन्द्रचापं शवाग्निकम्  ।  
परस्मै कथयेद्विद्वान् शशिनं वा कदाचन  ॥ २,१६.३४ ॥  
न कुर्याद्बहुभिः सार्धं विरोधं बन्धुभिस्तथा  ।  
आत्मनः प्रतिकूलानि परेषां न समाचरेत् ॥ २,१६.३५ ॥  
तिथिं पक्षस्य न ब्रूयात्न नक्षत्राणि निर्दिशेत् ।  
नोदक्यामभिभाषेत नाशुचिं वा द्विजोत्तमः  ॥ २,१६.३६ ॥  
न देवगुरुविप्राणां दीयमानं तु वारयेत् ।  
न चात्मानं प्रशंसेद्वा परनिन्दां च वर्जयेत् ।  
वेदनिन्दां देवनिन्दां प्रयत्नेन विवर्जयेत् ॥ २,१६.३७ ॥  
यस्तु देवानृषीन् विप्रान्वेदान् वा निन्दति द्विजः  ।  
न तस्य निष्कृतिर्दृष्टा शास्त्रेष्विह मुनीश्वराः  ॥ २,१६.३८ ॥  
निन्दयेद्वै गुरुं देवं वेदं वा सोपबृंहणम्  ।  
कल्पकोटिशतं साग्रं रौरवे पच्यते नरः  ॥ २,१६.३९ ॥  
तूष्णीमासीत निन्दायां न ब्रूयात्किञ्चिदुत्तरम्  ।  
कर्णौ पिधाय गन्तव्यं न चैतानवलोकयेत् ॥ २,१६.४० ॥  
वर्जयेद्वै रहस्यानि परेषां गूहयेद्बुधः  ।  
विवादं स्वजनैः सार्धं न कुर्याद्वै कदाचन  ॥ २,१६.४१ ॥  
न पापं पापिनां ब्रूयादपापं वा द्विजात्तमाः  ।  
सतेनतुल्यदोषः स्यान्मिथ्या द्विर्देषवान् भवेत् ॥ २,१६.४२ ॥  
यानि मिथ्याभिशस्तानां पतन्त्यश्रूणि रोदनात् ।  
तानिपुत्रान् पशून्घ्निन्ति तेषां मिथ्याभिशंसिनाम्  ॥ २,१६.४३ ॥  
ब्रिह्महत्यासुरापाने स्तेयगुर्वङ्गनागमे  ।  
दृष्टं विशोधनं वृद्धैर्नास्ति मिथ्याभिशंसने  ॥ २,१६.४४ ॥  
नेक्षेतोद्यन्तमादित्यं शशिनं चानिमित्ततः  ।  
नास्तं यान्तं न वारिस्थं नोपसृष्टं न मघ्यगम्  ।  
तिरोहितं वाससा वा नादर्शान्तरगामिनम्  ॥ २,१६.४५ ॥  
न नग्नां स्त्रियमीक्षेत पुरुषं वा कदाचन  ।  
न च मूत्रं पुरीषं वा न च संस्पृष्टमैथुनम्  ।  
नाशुचिः सूर्यसोमादीन् ग्रहानालोकयेद्बुधः  ॥ २,१६.४६ ॥  
पतितव्यङ्गचण्डालानुच्छिष्टान्नावलोकयेत् ।  
नाभिभाषेत च परमुच्छिष्टो वावगुण्ठितः  ॥ २,१६.४७ ॥  
न पश्येत्प्रेतसंस्पर्शं न क्रुद्धस्य गुरोर्मुखम्  ।  
न तैलोदकयोश्छायां न पत्नीं भोजने सति  ।  
नामुक्तबन्धनाङ्गां वा नोन्मत्तं मत्तमेव वा  ॥ २,१६.४८ ॥  
नाश्नीयात्भार्यया सार्धन्नैनामीक्षेत चाश्नतीम्  ।  
क्षुवन्तीं जृम्भमाणां वा नासनस्थां यथासुखम्  ॥ २,१६.४९ ॥  
नोदके चात्मनो रूपं न कूलं श्वभ्रमेव वा  ।  
न लङ्घयेच्च मूत्रं वा नाधितिष्ठेत्कदाचन  ॥ २,१६.५० ॥  
न शूद्राय मतिं दद्यात्कृशरं पायसं दधि  ।  
नोच्छिष्टं वा मधु घृतं न च कृष्णाजिनं हविः  ॥ २,१६.५१ ॥  
न चैवास्मै व्रतं दद्यान्न च धर्मं वदेद्बुधः  ।  
न च क्रोधवशं गच्छेद्द्वेषं रागं च वर्जयेत् ॥ २,१६.५२ ॥  
लोभं दम्भं तथा यत्नादसूयां ज्ञानकुत्सनम्  ।  
ईर्ष्यां मदं तथा शोकं मोहं च परिवर्जयेत् ॥ २,१६.५३ ॥  
न कुर्यात्कस्यचित्पीडां सुतं शिष्यं च ताडयेत् ।  
न हीनानुपसेवेत न च तीक्ष्णमतीन् क्वचित् ॥ २,१६.५४ ॥  
नात्मानं चावमन्येत दैन्यं यत्नेन वर्जयेत् ।  
न विशिष्टानसत्कुर्यात्नात्मानं वा शपेद्बुधः  ॥ २,१६.५५ ॥  
न नखैर्विलिखेद्भूमिं गां च संवेशयेन्न हि  ।  
न नदीषु नदीं ब्रूयात्पर्वतेषु च पर्वतान्  ॥ २,१६.५६ ॥  
आवासे भोजने वापि न त्यजेथसयायिनम्  ।  
नावगाहेदपो नग्नो वह्निं नातिव्रजेत्पदा  ॥ २,१६.५७ ॥  
शिरोऽभ्यङ्गावशिष्टेन तैलेनाङ्गं न लेपयेत् ।  
न सर्पशस्त्रैः क्रीडेत स्वानि खानि न संस्पृशेत् ।  
रोमाणि च रहस्यानि नाशिष्टेन सह व्रजेत् ॥ २,१६.५८ ॥  
न पाणिपादवाङ्नेत्रचापल्यं समुपाश्रयेत् ।  
न शिश्नोदरचापल्यं न च श्रवणयोः क्वचित् ॥ २,१६.५९ ॥  
न चाङ्गनखवादं वै कुर्यान्नाञ्जलिना पिबेत् ।  
नाभिहन्याज्जलं पद्भ्यां पाणिना वा कदाचन  ॥ २,१६.६० ॥  
न शातयेदिष्टकाभिः फलानि न फलेन च  ।  
न म्लेच्छभाषां शिक्षेत नाकर्षेच्च पदासनम्  ॥ २,१६.६१ ॥  
न भेदनमवस्फोटं छेदनं वा विलेखनम्  ।  
कुर्याद्विमर्दनं धीमान्नाकस्मादेव निष्फलम्  ॥ २,१६.६२ ॥  
नोत्सङ्गेभक्षयेद्भक्ष्यं वृथा चेष्टां च नाचरेत् ।  
न नृत्येदथवा गायेन्न वादित्राणि वादयेत् ॥ २,१६.६३ ॥  
न संहताभ्यां पाणिभ्यां कण्डूयेदात्मनः शिरः  ।  
न लौकिकैः स्तवैर्देवांस्तोषयेद्बाह्यजैरपि  ॥ २,१६.६४ ॥  
नाक्षैः क्रीडेन्न धावेत नाप्सु विण्मूत्रमाचरेत् ।  
नोच्छिष्टः संविशेन्नित्यं न नग्नः स्नानमाचरेत् ॥ २,१६.६५ ॥  
न गच्छेन्न पठेद्वापि न चैव स्वशिरः स्पृशेत् ।  
न दन्तैर्नखरोमाणि छिन्द्यात्सुप्तं न बोधयेत् ॥ २,१६.६६ ॥  
न बालातपमासेवेत्प्रेतधूमं विवर्जयेत् ।  
नैकः सुप्याच्छून्यगृहे स्वयं नोपानहौ हरेत् ॥ २,१६.६७ ॥  
नाकारणाद्वा निष्ठीवेन्न बाहुभ्यां नदीं तरेत् ।  
न पादक्षालनं कुर्यात्पादेनैव कदाचन  ॥ २,१६.६८ ॥  
नाग्नौ प्रतापयेत्पादौ न कांस्ये धावयेद्बुधः  ।  
नाभिप्रासरयेद्देवं ब्राह्मणान् गामथापि वा  ।  
वाय्वग्निगुरुविप्रान् वा सूर्यं वा शशिनं प्रति  ॥ २,१६.६९ ॥  
अशुद्धः शयनं यानं स्वाध्यायं स्नानवाहनम्  ।  
बहिर्निष्क्रमणं चैव न कुर्वोत कथञ्चन  ॥ २,१६.७० ॥  
स्वप्नमध्ययनं स्नानमुद्वर्तं भोजनं गतिम्  ।  
उभयोः सन्ध्ययोर्नित्यं मध्याह्ने चैव वर्जयेत् ॥ २,१६.७१ ॥  
न स्पृशेत्पाणिनोच्छिष्टो विप्रोगोब्राह्मणानलान्  ।  
न चासनं पदा वापि न देवप्रतिमां स्पृशेत् ॥ २,१६.७२ ॥  
नाशुद्धोऽग्निं परिचरेन्न देवान् कीर्तयेदृषीन्  ।  
नावगाहेदगाधाम्बु धारयेन्नानिमित्ततः  ॥ २,१६.७३ ॥  
न वामहस्तेनोद्धत्य पिबेद्वक्त्रेण वा जलम्  ।  
नोत्तरेदनुपस्पृश्य नाप्सु रेतः समुत्सृजेत् ॥ २,१६.७४ ॥  
अमेध्यलिप्तमन्यद्वा लोहितं वा विषाणि वा  ।  
व्यतिक्रमेन्न स्त्रवन्तीं नाप्सु मैथुनमाचरेत् ।  
चैत्यं वृक्षं न वै छिन्द्यान्नाप्सु ष्ठीवनमाचरेत् ॥ २,१६.७५ ॥  
नास्थिभस्मकपालानि न केशान्न च कण्टकान्  ।  
तुषाङ्गारकरीषं वा नाधितिष्ठेत्कदाचन  ॥ २,१६.७६ ॥  
न चाग्निं लङ्घयेद्धीमान्नोपदध्यादधः क्वचित् ।  
न चैनं पादतः कुर्यान्मुखेन न धमेद्बुधः  ॥ २,१६.७७ ॥  
न कूपमवरोहेत नावेक्षेताशुचिः क्वचित् ।  
अग्नौ न च क्षिपेदग्निं नाद्भिः प्रशमयेत्तथा  ॥ २,१६.७८ ॥  
सुहृन्मरणमार्तिं वा न स्वयं श्रावयेत्परान्  ।  
अपण्यं कूटपण्यं वा विक्रये न प्रयोजयेत् ॥ २,१६.७९ ॥  
न वह्निं मुखनिश्वासैर्ज्वालयेन्नाशुचिर्बुधः  ।  
पुण्यस्थानोदकस्थाने सीमान्तं वा कृषेन्न तु  ॥ २,१६.८० ॥  
न भिन्द्यात्पूर्वसमयमभ्युपेतं कदाचन  ।  
परस्परं पशून् व्यालान् पक्षिणो नावबोधयेत् ॥ २,१६.८१ ॥  
परबाधं न कुर्वोत जलवातातपादिभिः  ।  
कारयित्वा स्वकर्माणि कारून् पश्चान्न वञ्चयेत् ।  
सायम्प्रातर्गृहद्वारान् भिक्षार्थं नावघट्टयेत् ॥ २,१६.८२ ॥  
बहिर्माल्यं बहिर्गन्धं भार्यया सह भोजनम्  ।  
विगृह्य वादं कुद्वारप्रवेशं च विवर्जयेत् ॥ २,१६.८३ ॥  
न खादन्ब्राह्मणस्तिष्ठेन्न जल्पेद्वा हसन् बुधः  ।  
स्वमग्निं नैव हस्तेन स्पृशेन्नाप्सु चिरं वसेत् ॥ २,१६.८४ ॥  
न पक्षकेणोपधमेन्न शूर्पेण न पाणिना  ।  
मुखे नैव धमेदग्निं मुखादग्निरजायत  ॥ २,१६.८५ ॥  
परस्त्रियं न भाषेत नायाज्यं याजयेद्द्विजः  ।  
नैकश्चरेत्सभां विप्रः समवायं च वर्जयेत् ॥ २,१६.८६ ॥  
न देवायतनं गच्छेत्कदाचिद्वाप्रदक्षिणम्  ।  
न वीजयेद्वा वस्त्रेण न देवायतने स्वपेत् ॥ २,१६.८७ ॥  
नैकोऽध्वानं प्रपद्येत नाधार्मिकजनैः सह  ।  
न व्याधिदूषितैर्वापि न शूद्रैः पतितेन वा  ॥ २,१६.८८ ॥  
नोपानद्वर्जितो वाथ जलादिरहितस्तथा  ।  
न रात्रौ नारिणा सार्धं न विना च कमण्डलुम्  ।  
नाग्निगोब्राह्मणादीनामन्तरेण व्रजेत्क्वचित् ॥ २,१६.८९ ॥  
न वत्सतन्त्रीं विततामतिक्रामेत्क्वचिद्द्विजः  ।  
न निन्देद्योगिनः सिद्धान् व्रतिनो वायतींस्तथा  ॥ २,१६.९० ॥  
देवतायतनं प्राज्ञो देवानां चैव सत्रिणाम्  ।  
नाक्रामेत्कामतश्छायां ब्राह्मणानां च गोरपि  ॥ २,१६.९१ ॥  
स्वां तु नाक्रमयेच्छायां पतिताद्यैर्न रोगिभिः  ।  
नाङ्गारभस्मकेशादिष्वधितिष्ठेत्कदाचन  ॥ २,१६.९२ ॥  
वर्जयेन्मार्जनीरेणुं स्नानवस्त्रघचोदकम्  ।  
न भक्षयेदभक्ष्याणि नापेयं च पिबेद्द्विजः  ॥ २,१६.९३ ॥  
इति श्रीकूर्मपुराणे षट्साहस्त्र्यां संहितायामुपरिविभागे षोडशोऽध्यायः  
नाद्याच्छूद्रस्य विप्रोऽन्नं मोहाद्वा यदि वान्यतः  ।  
स शूद्रयोनिं व्रजति यस्तु भुङ्क्ते ह्यनापदि  ॥ २,१७.१ ॥  
षण्मासान् यो द्विजो भुङ्क्ते शूद्रस्यान्नं विगर्हितम्  ।  
जीवन्नेव भवेच्छूद्रो मृतः श्वा चाभिजायते  ॥ २,१७.२ ॥  
ब्राह्मणक्षत्रियविशां शूद्रस्य च मुनीश्वराः  ।  
यस्यान्नेनोदरस्थेन मृतस्तद्योनिमाप्नुयात् ॥ २,१७.३ ॥  
राजान्नं नर्तकान्नं च तक्ष्णोऽन्नं चर्मकारिणः  ।  
गणान्नं गणिकान्नं च षण्ढान्नं चैव वर्जयेत् ॥ २,१७.४ ॥  
चक्रोपजीविरजकतस्करध्वजिनां तथा  ।  
गान्धर्वलोहकारान्नं सूतकान्नं च वर्जयेत् ॥ २,१७.५ ॥  
कुलालचित्रकर्मान्नं वार्धुषेः पतितस्य च  ।  
पौनर्भवच्छत्रिकयोरभिशस्तस्य चैव हि  ॥ २,१७.६ ॥  
सुवर्णकारशैलूषव्याधबद्धातुरस्य च  ।  
चिकित्सकस्य चैवान्नं पुंश्चल्या दण्डिकस्य च  ॥ २,१७.७ ॥  
स्तेननास्तिकयोरन्नं देवतानिन्दकस्य च  ।  
सोमविक्रयिणश्चान्नं श्वपाकस्य विशेषतः  ॥ २,१७.८ ॥  
भार्याजितस्य चैवान्नं यस्य चोपपतिर्गृहे  ।  
उत्सृष्टस्य कदर्यस्य तथैवोच्छिष्टभोजिनः  ॥ २,१७.९ ॥  
अपाङ्क्त्यान्नं च सङ्घान्नं शस्त्राजीवस्य चैव हि  ।  
क्लीबसन्न्यासिनोश्चान्नं मत्तोन्मत्तस्य चैव हि  ।  
भीतस्य रुदितस्यान्नमवक्रुष्टं परिक्षुतम्  ॥ २,१७.१० ॥  
ब्रह्मद्विषः पापरुचेः श्राद्धान्नं सूतकस्य च  ।  
वृथापाकस्य चैवान्नं शावान्नं श्वशुरस्य च  ॥ २,१७.११ ॥  
अप्रजानां तु नारीणां भृतकस्य तथैव च  ।  
कारुकान्नं विशेषेण शस्त्रविक्रयिणस्तथा  ॥ २,१७.१२ ॥  
शौण्डान्नं घाटिकान्नं च भिषजामन्नमेव च  ।  
विद्धप्रजननस्यान्नं परिवित्त्यन्नमेव च  ॥ २,१७.१३ ॥  
पुनर्भुवो विशेषेण तथैव दिधिषूपतेः  ।  
अवज्ञातं चावधूतं सरोषं विस्मयान्वितम्  ।  
गुरोरपि न भोक्तव्यमन्नं संस्कारवर्जितम्  ॥ २,१७.१४ ॥  
दुष्कृतं हि मनुष्यस्य सर्वमन्ने व्यवस्थितम्  ।  
यो यस्यान्नं समश्नाति स तस्याश्नानि किल्बिषम्  ॥ २,१७.१५ ॥  
आर्धिकः कुलमित्रश्च स्वगोपालश्च नापितः  ।  
एते शूद्रेषु भोज्यान्ना यश्चात्मानं निवेदयेत् ॥ २,१७.१६ ॥  
कुशीलवः कुम्भकारः क्षेत्रकर्मक एव च  ।  
एते शूद्रेषु भोज्यान्ना दत्त्वा स्वल्पं पणं बुधैः  ॥ २,१७.१७ ॥  
पायसं स्नेहपक्वं यद्गोरसं चैव सक्तवः  ।  
पिण्याकं चैव तैलं च शूद्राद्ग्राह्यं द्विजातिभिः  ॥ २,१७.१८ ॥  
वृन्ताकं नालिकाशाकं कुसुम्भाश्मन्तकं तथा  ।  
पलाण्डुं लशुनं शुक्तं निर्यासं चैव वर्जयेत् ॥ २,१७.१९ ॥  
छत्राकं विड्वराहं च शेलं पेयूषमेव च  ।  
विलयं सुमुखं चैव कवकानि च वर्जयेत् ॥ २,१७.२० ॥  
गृञ्जनं किंशुकं चैव ककुभाण्डं तथैव च  ।  
उदुम्बरमलाबुं च जग्ध्वा पतति वै द्विजः  ॥ २,१७.२१ ॥  
वृथा कृशरसंयावं पायसापूपमेव च  ।  
अनुपाकृतमांसं च देवान्नानि हवींषि च  ॥ २,१७.२२ ॥  
यवागूं मातुलिङ्गं च मत्स्यानप्यनुपाकृतान्  ।  
नीपं कपित्थं प्लक्षं च प्रयत्नेन विवर्जयेत् ॥ २,१७.२३ ॥  
पिण्याकं चोद्धृतस्नेहं देवधान्य तथैव च  ।  
रात्रौ च तिलसम्बद्धं प्रयत्नेन दधि त्यजेत् ॥ २,१७.२४ ॥  
नाश्नीयात्पयसा तक्रं न बीजान्युपजीवयेत् ।  
क्रियादुष्टं भावदुष्टमसत्संसर्गि वर्जयेत् ॥ २,१७.२५ ॥  
केशकीटावपन्नं च सहृल्लेखं च नित्यशः  ।  
श्वाघ्रातं च पुनः सिद्धं चण्डालावेक्षितं तथा  ॥ २,१७.२६ ॥  
उदक्यया च पतितैर्गवा चाघ्रातमेव च  ।  
अनर्चितं पुर्युं षितं पर्यायान्नं च नित्यशः  ॥ २,१७.२७ ॥  
काककुक्कुटसंस्पृष्टं कृमिभिश्चैव संयुतम्  ।  
मनुष्यैरप्यवघ्रातं कुष्ठिना स्पृष्टमेव च  ॥ २,१७.२८ ॥  
न रजस्वलया दत्तं न पुंश्चाल्या सरोषया  ।  
मलबद्वाससा वापि परवासोऽथ वर्जयेत् ॥ २,१७.२९ ॥  
विवत्सायाश्च गोः क्षीरमौष्ट्रं वानिर्दशं तथा  ।  
आविकं सन्धिनीक्षीरमपेयं मनुरब्रवीत् ॥ २,१७.३० ॥  
बलाकं हंसदात्यूहं कलविङ्कं शुकं तथा  ।  
कुररं च चकोरं च जालपादं च कोकिलम्  ॥ २,१७.३१ ॥  
वायसं खञ्जरीटं च श्येनं गृध्रं तथैव च  ।  
उलूकं चक्रवाकं च भासं पारावतानपि  ।  
कपोतं टिट्टिभं चैव ग्रामकुक्कुटमेव च  ॥ २,१७.३२ ॥  
सिंहव्याघ्रं च मार्जारं श्वानं शूकरमेव च  ।  
शृगालं मर्कटं चैव गर्दभं च न भक्षयेत् ॥ २,१७.३३ ॥  
न भक्षयेत्सर्वमृगान् पक्षिणोऽन्यान् वनेचरान्  ।  
जलेचरान् स्थलचरान् प्राणिनश्चेति धारणा  ॥ २,१७.३४ ॥  
गोधा कूर्मः शशः श्वाविच्छल्यकश्चेति सत्तमाः  ।  
भक्ष्याः पञ्चनखा नित्यं मनुराह प्रिजापतिः  ॥ २,१७.३५ ॥  
मत्स्यान् सशल्कान् भुञ्जीयान्मांसं रौरवमेवच  ।  
निवेद्य देवताभ्यस्तु ब्राह्मणेभ्यस्तु नान्यथा  ॥ २,१७.३६ ॥  
मयूरं तित्तिरं चैव कपोतं च कपिञ्जलम्  ।  
वाध्रीणसं बकं भक्ष्यं मीनहंसपराजिताः  ॥ २,१७.३७ ॥  
शफरं सिंहतुण्डं च तथा पाठीनरोहितौ  ।  
मत्स्याश्चैते समुद्दिष्टा भक्षणाय द्विजोत्तमाः  ॥ २,१७.३८ ॥  
प्रोक्षितं भक्षयेदेषां मांसं च द्विजकाम्यया  ।  
यथाविधि नियुक्तं च प्राणानामपि चात्यये  ॥ २,१७.३९ ॥  
भक्षयेन्नैव मांसानि शेषभोजी न लिप्यते  ।  
औषधार्थमशक्तौ वा नियोगाद्यज्ञकारणात् ॥ २,१७.४० ॥  
आमन्त्रितस्तु यः श्राद्धे दैवे वा मांसमुत्सृजेत् ।  
यावन्ति पशुरोमाणि तावतो नरकान् व्रजेत् ॥ २,१७.४१ ॥  
अदेयं चाप्यपेयं च तथैवास्पृश्यमेव च  ।  
द्विजातीनामनालोक्यं नित्यं मद्यमिति स्थितिः  ॥ २,१७.४२ ॥  
तस्मात्सर्वप्रकारेण मद्यं नित्यं विवर्जयेत् ।  
पीत्वा पतति कर्मभ्यस्त्वसम्भाष्यो भवेद्द्विजः  ॥ २,१७.४३ ॥  
भक्षयित्वा ह्यभक्ष्याणि पीत्वापेयान्यपि द्विजः  ।  
नाधिकारी भवेत्तावद्यावद्तन्न जहात्यधः  ॥ २,१७.४४ ॥  
तस्मात्परिहरेन्नित्यमभक्ष्याणि प्रयत्नतः  ।  
अपेयानि च विप्रो वै तथा चेद्याति रौरवम्  ॥ २,१७.४५ ॥  
इति श्रीकूर्मपुराणे षट्साहस्त्र्यां संहितायामुपरिविभागे सप्तदशोऽध्यायः  
अहन्यहनि कर्तव्यं ब्राह्मणानां महामुने  ।  
तदाचक्ष्वाखिलं कर्म येन मुच्येत बन्धनात् ॥ २,१८.१ ॥  
वक्ष्ये समाहिता यूयं शृणुध्वं गदतो मम  ।  
अहन्यहनि कर्तव्यं ब्राह्मणानां क्रमाद्विधिम्  ॥ २,१८.२ ॥  
ब्राह्मे मुहूर्ते तूत्थाय धर्ममर्थं च चिन्तयेत् ।  
कायक्लेशं तदुद्भूतं ध्यायीत मनसेश्वरम्  ॥ २,१८.३ ॥  
उषः कालेऽथ सम्प्राप्ते कृत्वा चावश्यकं बुधः  ।  
स्नायान्नदीषु सुद्धासु शौचं कृत्वा यथाविधि  ॥ २,१८.४ ॥  
प्रातः स्नानेन पूयन्ते येऽपि पापकृतो जनाः  ।  
तस्मात्सर्वप्रयत्नेन प्रातः स्नानं समाचरेत् ॥ २,१८.५ ॥  
प्रातः स्नानं प्रशंसन्ति दृष्टादृष्टकरं शुभम्  ।  
ऋषीणामृषिता नित्यं प्रातः स्नानान्न संशयः  ॥ २,१८.६ ॥  
मुखे सुप्तस्य सततं लाला याः संस्त्रवन्ति हि  ।  
ततो नैवाचरेत्कर्म अकृत्वा स्नानमादितः  ॥ २,१८.७ ॥  
अलक्ष्मीः कालकर्णो च दुः स्वप्नं दुर्विचिन्तितम्  ।  
प्रातः स्नानेन पापानि पूयन्ते नात्र संशयः  ॥ २,१८.८ ॥  
न च स्नानं विना पुंसां पावनं कर्म सुस्मृतम्  ।  
होमे जप्ये विशेषेण तस्मात्स्नानं समाचरेत् ॥ २,१८.९ ॥  
अशक्तावशिरस्कं वा स्नानमस्य विधीयते  ।  
आर्द्रेण वाससा वाथ मार्जनं कापिलं स्मृतम्  ॥ २,१८.१० ॥  
असामर्थ्ये समुत्पन्ने स्नानमेवं समाचरेत् ।  
ब्राह्मादीनि यथाशक्तौ स्नानान्याहुर्मनीषिणः  ॥ २,१८.११ ॥  
ब्राह्ममाग्नेयमुद्दिष्टं वायव्यं दिव्यमेव च  ।  
वारुणं यौगिकं तद्वत्षोढा स्नानं प्रकीर्तितम्  ॥ २,१८.१२ ॥  
ब्राह्मं तु मार्जनं मन्त्रैः कुशैः सोदकबिन्दुभिः  ।  
आग्नेयं भस्मना पादमस्तकाद्देहधूलनम्  ॥ २,१८.१३ ॥  
गवां हि रजसा प्रोक्तं वायव्यं स्नानमुत्तमम्  ।  
यत्तु सातपवर्षेण स्नानं तद्दिव्यमुच्यते  ॥ २,१८.१४ ॥  
वारुणं चावगाहस्तु मानसं त्वात्मवेदनम्  ।  
यौगिकं स्नानमाख्यातं योगो विष्णुविचिन्तनम्  ॥ २,१८.१५ ॥  
आत्मतीर्थमिति ख्यातं सेवितं ब्रह्मवादिभिः  ।  
मनः शुचिकरं पुंसां नित्यं तत्स्नानमाचरेत् ॥ २,१८.१६ ॥  
शक्तश्चेद्वारुणं विद्वान् प्राजापत्यं तथैव च  ।  
प्रक्षाल्य दन्तकाष्ठं वै भक्षयित्वा विधानतः  ॥ २,१८.१७ ॥  
आचम्य प्रयतो नित्यं स्नानं प्रातः समाचरेत् ।  
मध्याङ्गुलिसमस्थौल्यं द्वादशाङ्गुलसम्मितम्  ॥ २,१८.१८ ॥  
सत्वचं दन्तकाष्ठं स्यात्तदग्रेण तु धावयेत् ।  
क्षीरवृक्षसमुद्भूतं मालतीसम्भवं शुभम्  ।  
अपामार्गं च बिल्वं च करवीरं विशेषतः  ॥ २,१८.१९ ॥  
वर्जयित्वा निन्दितानि गृहीत्वैकं यथोदितम्  ।  
परिहृत्य दिनं पापं भक्षयेद्वै विधानवित् ॥ २,१८.२० ॥  
नोत्पाटयेद्दन्तकाष्टन्नाङ्गुल्या धावयेत्क्वचित् ।  
प्रक्षाल्य भङ्क्त्वा तज्जह्याच्छुचौदेशे समाहितः  ॥ २,१८.२१ ॥  
स्नात्वा सन्तर्पयेद्देवानृषीन् पितृगणांस्तथा  ।  
आचम्य मन्त्रवन्नित्यं पुनराचम्य वाग्यतः  ॥ २,१८.२२ ॥  
सम्मार्ज्य मन्त्रैरात्मानं कुशैः सोदकबिन्दुभिः  ।  
आपो हिष्ठा व्याहृतिभिः सावित्र्या वारुणैः शुभैः  ॥ २,१८.२३ ॥  
ओङ्कारव्याहृतियुतां गायत्रीं वेदमातरम्  ।  
जप्त्वा जलाञ्जलिं दद्याद्भास्करं प्रति तन्मनाः  ॥ २,१८.२४ ॥  
प्राक्कूलेषु समासीनो दर्भेषु सुसमाहितः  ।  
प्राणायामत्रयं कृत्वा ध्यायेत्सन्ध्यामिति श्रुतिः  ॥ २,१८.२५ ॥  
या सन्ध्या सा जगत्सूतिर्मायातीता हि निष्कला  ।  
ऐश्वरी तु पराशक्तिस्तत्त्वत्रयसमुद्भवा  ॥ २,१८.२६ ॥  
ध्यात्वार्ऽकमण्डलगतां सावित्रीं वै जपन् बुधः  ।  
प्राङ्मुखः सततं विप्रः सन्ध्योपासनमाचरेत् ॥ २,१८.२७ ॥  
सन्ध्याहीनोऽशुचिर्नित्यमनर्हः सर्वकर्मसु  ।  
यदन्यत्कुरुते किञ्चिन्न तस्य फलमाप्नुयात् ॥ २,१८.२८ ॥  
अनन्यचेतसः शान्ता ब्राह्मणा वेदपारगाः  ।  
उपास्य विधिवत्सन्ध्यां प्राप्ताः पूर्वं परां गतिम्  ॥ २,१८.२९ ॥  
योऽन्यत्र कुरुते यत्नं धर्मकार्ये द्विजोत्तमः  ।  
विहाय सन्ध्याप्रणतिं स याति नरकायुतम्  ॥ २,१८.३० ॥  
तस्मात्सर्वप्रयत्नेन सन्ध्योपासनमाचरेत् ।  
उपासितो भवेत्तेन देवो योगतनुः परः  ॥ २,१८.३१ ॥  
सहस्रपरमां नित्यं शतमध्यां दशावराम्  ।  
सावित्ररिं वै जपेद्विद्वान् प्राङ्मुखः प्रयतः स्थितः  ॥ २,१८.३२ ॥  
अथोपतिष्ठेदादित्यमुदयन्तं समाहितः  ।  
मन्त्रैस्तु विविधैः सौरेरृग्यजुः सामसम्भवैः  ॥ २,१८.३३ ॥  
उपस्थाय महायोगं देवदेवं दिवाकरम्  ।  
कुर्वोत प्रणतिं भूमौ मूर्ध्ना तेनैव मन्त्रतः  ॥ २,१८.३४ ॥  
ओं खखोल्काय शान्ताय कारणत्रयहेतवे  ।  
निवेदयामि चात्मानं नमस्ते ज्ञानरूपिणे  ।  
नमस्ते घृणिने तुभ्यं सूर्याय ब्रह्मरूपिणे  ॥ २,१८.३५ ॥  
त्वमेव ब्रह्म परममापो ज्योती रसोऽमृतम्  ।  
भूर्भुवः स्वस्त्वमोङ्कारः सर्वे रुद्राः सनातनाः  ।  
पुरुषः सन्महोऽतस्त्वां प्रणमामि कपर्दिनम्  ॥ २,१८.३६ ॥  
त्वमेव विश्वं बहुधा सदसत्सूयते च यत् ।  
नमो रुद्राय सूर्याय त्वामहं शरणं गतः  ॥ २,१८.३७ ॥  
प्रचेतसे नमस्तुभ्यं नमो मीढुष्टमाय ते  ।  
नमो नमस्ते रुद्राय त्वामहं शरणं गतः  ॥ २,१८.३८ ॥  
हिरण्यबाहवे तुभ्यं हिरण्यपतये नमः  ।  
अम्बिकापतये तुभ्यमुमायाः पतये नमः  ॥ २,१८.३९ ॥  
नमोऽस्तु नीलग्रीवाय नमस्तुभ्यं पिनाकिने  ।  
विलोहिताय भर्गाय सहस्राक्षाय ते नमः  ॥ २,१८.४० ॥  
नमो हंसाय ते नित्यमादित्याय नमोऽस्तु ते  ।  
नमस्ते वज्रहस्ताय त्र्यम्बकाय नमोऽस्तु ते  ॥ २,१८.४१ ॥  
प्रपद्ये त्वां विरूपाक्षं महान्तं परमेश्वरम्  ।  
हिरण्मयं गृहे गुप्तमात्मानं सर्वदेहिनाम्  ॥ २,१८.४२ ॥  
नमस्यामि परं ज्योतिर्ब्रह्माणं त्वां परां गतिम्  ।  
विश्वं पशुपतिं भीमं नरनारीशरीरिणम्  ॥ २,१८.४३ ॥  
नमः सूर्याय रुद्राय भास्वते परमेष्ठिने  ।  
उग्राय सर्वभक्ताय त्वां प्रपद्ये सदैव हि  ॥ २,१८.४४ ॥  
एतद्वै सूर्यहृदयं जप्त्वा स्तवमनुत्तमम्  ।  
प्रातः कालेऽथ मध्याह्ने नमस्कुर्याद्दिवाकरम्  ॥ २,१८.४५ ॥  
इदं पुत्राय शिष्याय धार्मिकाय द्विजातये  ।  
प्रदेयं सूर्यहृदयं ब्रह्मणा तु प्रदर्शितम्  ॥ २,१८.४६ ॥  
सर्वपापप्रशमनं वेदसारसमुद्भवम्  ।  
ब्राह्मणानां हितं पुण्यमृषिसङ्घैर्निषेवितम्  ॥ २,१८.४७ ॥  
अथागम्य गृहं विप्रः समाचम्य यथाविधि  ।  
प्रज्वाल्य विह्निं विधिवज्जुहुयाज्जातवेदसम्  ॥ २,१८.४८ ॥  
ऋत्विक्पुत्रोऽथ पत्नी वा शिष्यो वापि सहोदरः  ।  
प्राप्यानुज्ञां विशेषेण जुहुयुर्वा यताविधि  ॥ २,१८.४९ ॥  
पवित्रपाणिः पूतात्मा शुक्लाम्बरधरोत्तरः  ।  
अनन्यमानसो वह्निं जुहुयात्संयतेन्द्रियः  ॥ २,१८.५० ॥  
विना दर्भेण यत्कर्म विना सूत्रेण वा पुनः  ।  
राक्षसं तद्भवेत्सर्वं नामुत्रेह फलप्रदम्  ॥ २,१८.५१ ॥  
दैवतानि नमस्कुर्याद्देयसारान्निवेदयेत् ।  
दद्यात्पुष्पादिकं तेषां वृद्धांश्चैवाभिवादयेत् ॥ २,१८.५२ ॥  
गुरुं चैवाप्युपासीत हितं चास्य समाचरेत् ।  
वेदाभ्यासं ततः कुर्यात्प्रयत्नाच्छक्तितो द्विजः  ॥ २,१८.५३ ॥  
जपेदध्यापयेच्छिष्यान् धारयेच्च विचारयेत् ।  
अवेक्षेत च शास्त्राणि धर्मादीनि द्विजोत्तमः  ।  
वैदिकांश्चैव निगमान् वेदाङ्गानि वेशिषतः  ॥ २,१८.५४ ॥  
उपेयादीश्वरं चाथ योगक्षेमप्रसिद्धये  ।  
साधयेद्विविधानर्थान् कुटुम्बार्थे ततो द्विजः  ॥ २,१८.५५ ॥  
ततो मध्याह्नसमये स्नानार्थं मृदमाहरेत् ।  
पुष्पाक्षतान् कुशतिलान् गोमयं शुद्धमेव च  ॥ २,१८.५६ ॥  
नदीषु देवखातेषु तडागेषु सरःसु च  ।  
स्नानं समाचरेन्नित्यं गर्तप्रस्त्रवणेषु च  ॥ २,१८.५७ ॥  
परकीयनिपानेषु न स्नायाद्वै कदाचन  ।  
पञ्चपिण्डान् समुद्धृत्य स्नायाद्वासम्भवे पुनः  ॥ २,१८.५८ ॥  
मृदैकया शिरः क्षाल्यं द्वाभ्यां नाभेस्तथोपरि  ।  
अधश्च तिसृभिः कायं पादौ षड्भिस्तथैव च  ॥ २,१८.५९ ॥  
मृत्तिका च समुद्दिष्टा त्वार्द्रामलकमात्रिका  ।  
गोमयस्य प्रमाणं तत्तेनाङ्गं लेपयेत्ततः  ॥ २,१८.६० ॥  
लेपयित्वा तु तीरस्थस्तल्लिङ्गैरेव मन्त्रतः  ।  
प्रक्षाल्याचम्य विधिवत्ततः स्नायात्समाहितः  ॥ २,१८.६१ ॥  
अभिमन्त्र्य जलं मन्त्रैस्तल्लिङ्गैर्वारुणैः शुभैः  ।  
भावपूतस्तदव्यक्तं ध्यायन् वै विष्णुमव्ययम्  ॥ २,१८.६२ ॥  
आपो नारायणोद्भूतास्ता एवास्यायनं पुनः  ।  
तस्मान्नारायणं देवं स्नानकाले स्मरेद्बुधः  ॥ २,१८.६३ ॥  
प्रोच्य सोङ्कारमादित्यं त्रिर्निमज्जेज्जलाशये  ।  
आचान्तः पुनराचामेन्मन्त्रेणानेन मन्त्रवित् ॥ २,१८.६४ ॥  
अन्तश्चरसि भूतेषु गुहायां विश्वतो मुखः  ।  
त्वं यज्ञस्त्वं वषट्कार आपो ज्योती रसोऽमृतम्  ॥ २,१८.६५ ॥  
द्रुपदां वा त्रिरभ्यस्येद्व्याहृतिप्रणवान्विताम्  ।  
सावित्रीं वा जपेद्विद्वान् तथा चैवाघमर्षणम्  ॥ २,१८.६६ ॥  
ततः सम्मार्जनं कुर्यादापो हि ष्ठा मयोभुवः  ।  
इदमापः प्रवहत व्याहृतिभिस्तथैव च  ॥ २,१८.६७ ॥  
ततोऽभिमन्त्र्य तत्तीर्थमापो हिष्ठादिमन्त्रकैः  ।  
अन्तर्जलगतो मग्नो जपेत्त्रिरघमर्षणम्  ॥ २,१८.६८ ॥  
त्रिपदां वाथ सावित्रीं तद्विष्णोः परमं पदम्  ।  
आवर्तयेद्वा प्रणवं देवं वा संस्मरेद्धरिम्  ॥ २,१८.६९ ॥  
द्रुपदादिव यो मन्त्रो यजुर्वेदे प्रतिष्ठितः  ।  
अन्तर्जले त्रिरावर्त्य सर्वपापैः प्रमुच्यते  ॥ २,१८.७० ॥  
अपः पाणौ समादाय जप्त्वा वै मार्जने कृते  ।  
विन्यस्य मूर्ध्नि तत्तोयं मुच्यते सर्वपातकैः  ॥ २,१८.७१ ॥  
यथाश्वमेधः क्रतुराट्सर्वपापापनोदनः  ।  
तथाघमर्षणं सूक्तं सर्वपापापनोदनम्  ॥ २,१८.७२ ॥  
अथोपतिष्ठेदादित्यं मूर्ध्नि पुष्पान्विताञ्जलिम्  ।  
प्रक्षिप्यालोकयेद्देवमुद्वयं तमसस्परि  ॥ २,१८.७३ ॥  
उदुत्यं चित्रमित्येते तच्चक्षुरिति मन्त्रतः  ।  
हंसः शुचिषदेतेन सावित्र्या च विशेषतः  ॥ २,१८.७४ ॥  
अन्यैश्च वैदिकैर्मन्त्रैः सौरैः पापप्रणाशनैः  ।  
सावित्रीं वै जपेत्पश्चाज्जपयज्ञः स वै स्मृतः  ॥ २,१८.७५ ॥  
विविधानि पवित्राणि गुह्यविद्यास्तथैव च  ।  
शतरुद्रीयमथर्वशिरः सौरांश्च शक्तितः  ॥ २,१८.७६ ॥  
प्राक्कूलेषु समासीनः कुशेषु प्राङ्मुखः शुचिः  ।  
तिष्ठंश्चेदीक्षमाणोर्ऽकं जप्यं कुर्यात्समाहितः  ॥ २,१८.७७ ॥  
स्फाटिकेन्द्राक्षरुद्राक्षैः पुत्रजीवसमुद्भवः  ।  
कर्तव्या त्वक्षमाला स्यादुत्तरादुत्तमा स्मृता  ॥ २,१८.७८ ॥  
जपकाले न भाषेत नान्यानि प्रेक्षयेद्बुधः  ।  
न कम्पयेच्छिरोग्रीवां दन्तान्नैव प्रकाशयेत् ॥ २,१८.७९ ॥  
गुह्यका राक्षसा सिद्धा हरन्ति प्रसभं यतः  ।  
एकान्ते सुशुभे देशे तस्माज्जप्यं समाचरेत् ॥ २,१८.८० ॥  
चण्डालाशौचपतितान् दृष्ट्वाचम्य पुनर्जपेत् ।  
तैरेव भाषणं कृत्वा स्नात्वा चैव जपेत्पुनः  ॥ २,१८.८१ ॥  
आचम्य प्रयतो नित्यं जपेदशुचिदर्शने  ।  
सौरान्मन्त्रान् शक्तितो वै पावमानीस्तु कामतः  ॥ २,१८.८२ ॥  
यदि स्यात्क्लिन्नवासा वै वारिमध्यगतो जपेत् ।  
अन्यथा तु शुचौ भूम्यां दर्भेषु सुसमाहितः  ॥ २,१८.८३ ॥  
प्रदक्षिणं समावृत्य नमस्कृत्वा ततः क्षितौ  ।  
आचम्य च यथाशास्त्रं शक्त्या स्वाध्यायमाचरेत् ॥ २,१८.८४ ॥  
ततः सन्तर्पयेद्देवानृषीन् पितृगणांस्तथा  ।  
अदावोङ्कारमुच्चार्य नमोऽन्ते तर्पयामि वः  ॥ २,१८.८५ ॥  
देवान् ब्रह्मःृषींश्चैव तर्पयेदक्षतोदकैः  ।  
तिलोदकैः पितॄन् भक्त्या स्वसूत्रोक्तविधानतः  ॥ २,१८.८६ ॥  
अन्वारब्धेन सव्येन पाणिना दक्षिणेन तु  ।  
देवर्षोस्तर्पयेद्धीमानुदकाञ्जलिभिः पितन्  ॥ २,१८.८७ ॥  
यज्ञोपवीती देवानां निवीती ऋषीतर्पणे  ।  
प्राचीनावीती पित्र्ये तु स्वेन तीर्थेन भावतः  ॥ २,१८.८८ ॥  
निष्पीड्य स्नानवस्त्रं तु समाचम्य च वाग्यतः  ।  
स्वैर्मन्त्रैरर्चयेद्देवान् पुष्पैः पत्रैरथाम्बुभिः  ॥ २,१८.८९ ॥  
ब्रह्माणं शङ्करं सूर्यं तथैव मधुसूदनम्  ।  
अन्यांश्चाभिमतान् देवान् भक्त्या चाक्रोधनोऽत्वरः  ॥ २,१८.९० ॥  
प्रदद्याद्वाथ पुष्पाणि सूक्तेन पौरुषेण तु  ।  
आपो वा देवताः सर्वास्तेन सम्यक्समर्चिताः  ॥ २,१८.९१ ॥  
ध्यात्वा प्रणवपूर्वं वै दैवतानि समाहितः  ।  
नमस्कारेण पुष्पाणि विन्यसेद्वै पृथक्पृथक् ॥ २,१८.९२ ॥  
न विष्ण्वाराधनात्पुण्यं विद्यते कर्म वैदिकम्  ।  
तस्मादनादिमध्यान्तं नित्यमाराधयेद्धरिम्  ॥ २,१८.९३ ॥  
तद्विष्णोरिति मन्त्रेण सूक्तेन पुरुषेण तु  ।  
नैताभ्यां सदृशो मन्त्रो सूक्तेन पुरुषेण तु  ।  
नैताभ्यां सदृशो मन्त्रो वेदेषूक्तश्चतुर्ष्वपि  ॥ २,१८.९४ ॥  
निवेदयेत स्वात्मानं विष्णावमलतेजसि  ।  
तदात्मा तन्मनाः शान्तस्तद्विष्णोरिति मन्त्रतः  ॥ २,१८.९५ ॥  
अथवा देवमीशानं भगवन्तं सनातनम्  ।  
आराधयेन्महादेवं भावपूतो महेश्वरम्  ॥ २,१८.९६ ॥  
मन्त्रेण रुद्रागायत्र्या प्रणवेनाथ वा पुनः  ।  
ईशानेनाथ वा रुद्रैस्त्र्यम्बकेन समाहितः  ॥ २,१८.९७ ॥  
पुष्पैः पत्रैरथाद्भिर्वा चन्दनाद्यैर्महेश्वरम्  ।  
उक्त्वा नमः शिवायेति मन्त्रेणानेन योजयेत् ॥ २,१८.९८ ॥  
नमस्कुर्यान्महादेवं ऋतं सत्यमितिश्वरम्  ।  
निवेदयीत स्वात्मानं यो ब्रह्माणमितीश्वरम्  ॥ २,१८.९९ ॥  
प्रदक्षिणं द्विजः कुर्यात्पञ्च ब्रह्माणि वै जपन्  ।  
ध्यायीत देवमीशानं व्योममध्यगतं शिवम्  ॥ २,१८.१०० ॥  
अथावलोकयेदर्कं हंसः सुचिषदित्यृचा  ।  
कुर्यात्पञ्च महायज्ञान् गृहं गत्वा समाहितः  ॥ २,१८.१०१ ॥  
देवयज्ञं पितृयज्ञं भूतयज्ञं तथैव च  ।  
मानुष्यं ब्रह्मयज्ञं च पञ्च यज्ञान् प्रचक्षते  ॥ २,१८.१०२ ॥  
यदि स्यात्तर्पणादर्वाक्ब्रह्मयज्ञः कृतो न हि  ।  
कृत्वा मनुष्ययज्ञं वै ततः स्वाध्यायमाचरेत् ॥ २,१८.१०३ ॥  
अग्नेः पश्चिमतो देशे भूतयज्ञान्त एव वा  ।  
कुशपुञ्जे समासीनः कुशपाणिः समाहितः  ॥ २,१८.१०४ ॥  
शालाग्नौ लौकिके वाग्नौ जले भूभ्यामथापिवा  ।  
वैश्वदेवं ततः कुर्याद्देवयज्ञः स वै स्मृतः  ॥ २,१८.१०५ ॥  
यदि स्याल्लौकिके पक्वं ततोऽन्नं तत्र हूयते  ।  
शालाग्नौ तत्र देवान्नं विधिरेष सनातनः  ॥ २,१८.१०६ ॥  
देवेभ्यस्तु हुतादन्नाच्छेषाद्भूतबलिं हरेत् ।  
भूतयज्ञः स वै ज्ञेयो भूतिदः सर्वदेहिनाम्  ॥ २,१८.१०७ ॥  
श्वभ्यश्च श्वपचेभ्यश्च पतितादिभ्य एव च  ।  
दद्याद्भूमौ बलिं त्वन्नं पक्षिभ्योऽथ द्विजोत्तमः  ॥ २,१८.१०८ ॥  
सायं चान्नस्य सिद्धस्य पत्न्यमन्त्रं बलिं हरेत् ।  
भूतयज्ञस्त्वयं नित्यं सायं प्रातर्विधीयते  ॥ २,१८.१०९ ॥  
एकं तु भोजयेद्विप्रं पितॄनुद्दिश्य सत्तमम्  ।  
नित्यश्राद्धं तदुद्दिष्टं पितृयज्ञो गतिप्रदः  ॥ २,१८.११० ॥  
उद्धृत्य वा यथाशक्ति किञ्चिदन्नं समाहितः  ।  
वेदतत्त्वार्थविदुषे द्विजायैवोपपादयेत् ॥ २,१८.१११ ॥  
पूजयेदतिथिं नित्यं नमस्येदर्चयेद्द्विजम्  ।  
मनोवाक्कर्मभिः शान्तमागतं स्वगृह ततः  ॥ २,१८.११२ ॥  
हन्तकारमथाग्रं वा भिक्षां वा शक्तितो द्विजः  ।  
दद्यादतिथये नित्यं बुध्येत परमेश्वरम्  ॥ २,१८.११३ ॥  
भिक्षामाहुर्ग्रासमात्रमग्रं तस्याश्चतुर्गुणम्  ।  
पुष्कलं हन्तकारं तु तच्चतुर्गुणमुच्यते  ॥ २,१८.११४ ॥  
गोदोहमात्रं कालं वै प्रतीक्ष्यो ह्यतिथिः स्वयम्  ।  
अभ्यागतान् यथाशक्ति पूजयेदतिथिं यथा  ॥ २,१८.११५ ॥  
भिक्षां वै भिक्षवे दद्याद्विधिवद्ब्रह्मचारिणे  ।  
दद्यादन्नं यथाशक्ति त्वर्थिभ्यो लोभवर्जितः  ॥ २,१८.११६ ॥  
सर्वेषामप्यलाभे तु अन्नं गोभ्यो निवेदयेत् ।  
भुञ्जीत बन्धुभिः सार्धं वाग्यतोऽन्नमकुत्सयन्  ॥ २,१८.११७ ॥  
अकृत्वा तु द्विजः पञ्च महायज्ञान् द्विजोत्तमाः  ।  
भृञ्जीत चेत्स मूढात्मा तिर्यग्योनिं सगच्छति  ॥ २,१८.११८ ॥  
वेदाभ्यासोऽन्वहं शक्त्या महायज्ञक्रिया क्षमा  ।  
नाशयत्याशु पापानि देवानामर्चनं तथा  ॥ २,१८.११९ ॥  
यो मोहादथवालस्यादकृत्वा देवतार्चनम्  ।  
भुङ्क्ते स याति नरकान् शूकरेष्वभिजायते  ॥ २,१८.१२० ॥  
तस्मात्सर्वप्रयत्नेन कृत्वा कर्माणि वै द्विजाः  ।  
भुञ्जीत स्वजनैः सार्धं सयाति परमां गतिम्  ॥ २,१८.१२१ ॥  
इति श्रीकूर्मपुराणे षट्साहस्त्र्यां संहितायामुपरिविभागे अष्टादशोऽध्यायः  
आसीनस्त्वासने शुद्धे भूम्यां पादौ निधाय तु  ॥ २,१९.१ ॥  
आयुष्यं प्राङ्मुखो भुङ्क्ते यशस्यं दक्षिणामुखः  ।  
श्रियं प्रत्यङ्मुखो भुङ्क्ते ऋतं भुङ्क्ते उदङ्मुखाः  ॥ २,१९.२ ॥  
पञ्चार्द्रे भोजनं कुर्याद्भूमौ पात्रं निधाय तु  ।  
उपवासेन तत्तुल्यं मनुराह प्रजापतिः  ॥ २,१९.३ ॥  
उपलिप्ते शुचौ देशे पादौ प्रक्षाल्य वै करौ  ।  
आचम्यार्द्राननोऽक्रोधः पञ्चार्द्रे भोजनं चरेत् ॥ २,१९.४ ॥  
महाव्यहृतिभिस्त्वन्नं परिधायोदकेन तु  ।  
अमृतोपस्तरणमसीत्यापोशानक्रियां चरेत् ॥ २,१९.५ ॥  
स्वाहाप्रणवसंयुक्तां प्राणायाद्याहुतिं ततः  ।  
अपानाय ततो हुत्वा व्यानाय तदनन्तरम्  ॥ २,१९.६ ॥  
उदानाय ततः कुर्यात्समानायेति पञ्चमीम्  ।  
विज्ञाय तत्त्वमेतेषां जुहुयादात्मनि द्विजः  ॥ २,१९.७ ॥  
शेषमन्नं यथाकामं भुञ्जीतव्यं जनैर्युतम्  ।  
ध्यात्वा तन्मनसा देवमात्मानं वै प्रजापतिम्  ॥ २,१९.८ ॥  
अमृतापिधानमसीत्युपरिष्टादपः पिबेत् ।  
आचान्तः पुनराचामेदायं गौरिति मन्त्रतः  ॥ २,१९.९ ॥  
द्रुपदां वा त्रिरावर्त्य सर्वपापप्रणाशनीम्  ।  
प्राणानां ग्रन्थिरसीत्यालभेधृदयं ततः  ॥ २,१९.१० ॥  
आचम्याङ्गुष्ठमात्रेति पादाङ्गुष्ठेऽथ दक्षिणे  ।  
निः स्त्रवयेधस्तजलमूर्ध्वहस्तः समाहितः  ॥ २,१९.११ ॥  
हुतानुमन्त्रणं कुर्यात्श्रद्धायामिति मन्त्रतः  ।  
अथाक्षरेण स्वात्मानं योजयेद्ब्रह्मणेति हि  ॥ २,१९.१२ ॥  
सर्वेषामेव यागानामात्मयागः परः स्मृतः  ।  
योऽनेन विधिना कुर्यात्स याति ब्रह्मणः क्षयम्  ॥ २,१९.१३ ॥  
यज्ञोपवीती भुञ्जीत स्त्रग्गन्धालङ्कृतः शुचिः  ।  
सायम्प्रापर्नान्तरा वै सन्ध्यायां तु विशेषतः  ॥ २,१९.१४ ॥  
नाद्यात्सूर्यग्रहात्पूर्वमह्नि सायं शशिग्रहात् ।  
ग्रहकाले च नाश्नीयात्स्नात्वाश्नीयात्तु मुक्तयोः  ॥ २,१९.१५ ॥  
मुक्ते शशिनि भुञ्जीत यदि न स्यान्महानिशा  ।  
अमुक्तयोरस्तङ्गतयोरद्याद्दृष्ट्वा परेऽहनि  ॥ २,१९.१६ ॥  
नाश्नीयात्प्रेक्षमाणानामप्रदायैव दुर्मतिः  ।  
न यज्ञशिष्टादन्द्वा न क्रुद्धो नान्यमानसः  ॥ २,१९.१७ ॥  
आत्मार्थं भोजनं यस्य रत्यर्थं यस्य मैथुनम्  ।  
वृत्यर्थं यस्य चाधीतं निष्फलं तस्य जीवितम्  ॥ २,१९.१८ ॥  
यद्भुङ्क्ते वेष्टितशिरा यच्च भुङ्क्ते उदङ्मुखः  ।  
सोपानत्कश्च यद्भुङ्क्ते सर्वं विद्यात्तदासुरम्  ॥ २,१९.१९ ॥  
नार्धरात्रे न मध्याह्ने नाजीर्णे नार्द्रवस्त्रधृक् ।  
न च भिन्नासनगतो न शयानः स्थितोऽपि वा  ॥ २,१९.२० ॥  
न भिन्नभाजने चैव न भूम्यां न च पाणिषु  ।  
नोच्छिष्टो घृतमादद्यान्न मूर्धानं स्पृशेदपि  ॥ २,१९.२१ ॥  
न ब्रह्म कीर्तयन् वापि न निः शेषं न भार्यया  ।  
नान्धकारे न चाकाशे न च देवालयादिषु  ॥ २,१९.२२ ॥  
नैकवस्त्रस्तु भुञ्जीत न यानशयनस्थितः  ।  
न पादुकानिर्गतोऽथ न हसन् विलपन्नपि  ॥ २,१९.२३ ॥  
भुक्त्वैवं सुखमास्थाय तदन्नं परिणामयेत् ।  
इतिहासपुराणाभ्यां वेदार्थानुपबृंहयेत् ॥ २,१९.२४ ॥  
ततः सन्ध्यामुपासीत पूर्वोक्तविधिना द्विजः  ।  
आसीनस्तु जपेद्देवीं गायत्रीं पश्चिमां प्रति  ॥ २,१९.२५ ॥  
न तिष्ठति तु यः पुर्वां नास्ते सन्ध्यां तु पश्चिमाम्  ।  
स शूद्रेण समो लोके सर्वधर्मविवर्जितः  ॥ २,१९.२६ ॥  
हुत्वाग्निं विधिवन्मन्त्रैर्भुक्त्वा यज्ञावशिष्टकम्  ।  
सभृत्यबान्धवजनः स्वपेच्छुष्कपदो निशि  ॥ २,१९.२७ ॥  
नोत्तराभिमुखः स्वप्यात्पश्चिमाभिमुखो न च  ।  
न चाकाशे न नग्नो वा नाशुचिर्नासने क्वचित् ॥ २,१९.२८ ॥  
न शीर्णायां तु खट्वायां शून्यागारे न चैव हि  ।  
नानुवंशं न पालाशे शयने वा कदाचन  ॥ २,१९.२९ ॥  
इत्येतदखिलेनोक्तमहन्यहनि वै मया  ।  
ब्राह्मणानां कृत्यजातमपवर्गफलप्रदम्  ॥ २,१९.३० ॥  
नास्तिक्यादथवालस्यात्ब्राह्मणो न करोति यः  ।  
स याति नरकान् घोरान् काकयोनौ च जायते  ॥ २,१९.३१ ॥  
नान्यो विमुक्तये पन्था मुक्त्वाश्रमविधिं स्वकम्  ।  
तस्मात्कर्माणि कुर्वोत तुष्टये परमेष्ठिनः  ॥ २,१९.३२ ॥  
इति श्रीकूर्मपुराणे षट्साहस्त्र्यां संहितायामुपरिविभागे एकोनविंशोऽध्यायः  
अथ श्राद्धममावास्यां प्राप्य कार्यं द्विजोत्तमैः  ।  
पिण्डान्वाहार्यकं भक्त्या भुक्तिमुक्तिफलप्रदम्  ॥ २,२०.१ ॥  
पिण्डान्वाहार्यकं श्राद्धं क्षीणे राजनि शस्यते  ।  
अपराह्ने द्विजातीनां प्रशस्तेनामिषेण च  ॥ २,२०.२ ॥  
प्रतिपत्प्रभृति ह्यन्यास्तिथयः कृष्णपक्षके  ।  
चतुर्दशीं वर्जयित्वा प्रशस्ता ह्युत्तरोत्तराः  ॥ २,२०.३ ॥  
अमावास्याष्टकास्तिस्त्रः पौषमासादिषु त्रिषु  ।  
तिस्त्रश्चान्वष्टकाः पुण्या माघी पञ्चदशी तथा  ॥ २,२०.४ ॥  
त्रयोदशी मघायुक्ता वर्षासु तु विशेषतः  ।  
शस्यापाकश्राद्धकाला नित्याः प्रोक्ता दिने दिने  ॥ २,२०.५ ॥  
नैमित्तिकं तु कर्तव्यं ग्रहणे चन्द्रसूर्ययोः  ।  
बान्धवानां च मरणे नारकी स्यादतोऽन्यथा  ॥ २,२०.६ ॥  
काम्यानि चैव श्राद्धानि शस्यान्ते ग्रहणादिषु  ।  
अयने विषुवे चैव व्यतीपातेऽप्यनन्तकम्  ॥ २,२०.७ ॥  
सङ्क्रान्त्यमक्षयं श्राद्धं तथा जन्मदिनेष्वपि  ।  
नक्षत्रेषु च सर्वेषु कार्यं काम्यं विशेषतः  ॥ २,२०.८ ॥  
स्वर्गं च लभते कृत्वा कृत्तिकासु द्विजोत्तमः  ।  
अपत्यमथ रोहिण्यां सौम्ये तु ब्रह्मवर्चसम्  ॥ २,२०.९ ॥  
रौद्राणां कर्मणां सिद्धिमार्द्रायां शौर्यमेव च  ।  
पुनर्वसौ तथा भूमिं श्रियं पुष्ये तथैव च  ॥ २,२०.१० ॥  
सर्वान् कामांस्तथा सार्पे पित्र्ये सौभाग्यमेव च  ।  
अर्यम्णे तु धनं विन्द्यात्फाल्गुन्यां पापनाशनम्  ॥ २,२०.११ ॥  
ज्ञातिश्रैष्ठ्यं तथा हस्ते चित्रायां च बहून् सुतान्  ।  
वाणिज्यसिद्धिं स्वातौ तु विशाखासु सुवर्णकम्  ॥ २,२०.१२ ॥  
मैत्रे बहूनि मित्राणि राज्यं शाक्रे तथैव च  ।  
मूले कृषिं लभेद्यानसिद्धिमाप्ये समुद्रतः  ॥ २,२०.१३ ॥  
सर्वान् कामान् वैश्वदेवे श्रैष्ठ्यं तु श्रवणे पुनः  ।  
श्रविष्ठायां तथा कामान् वारुणे च परं बलम्  ॥ २,२०.१४ ॥  
अजैकपादे कुप्यं स्यादहिर्बुध्ने गृहं शुभम्  ।  
रेवत्यां बहवो गावो ह्यश्विन्यां तुरगांस्तथा  ।  
याम्येऽथ जीवनं तत्स्याद्यदि श्राद्धं प्रयच्छति  ॥ २,२०.१५ ॥  
आदित्यवारे त्वारोग्यं चन्द्रे सौभाग्यमेव च  ।  
कौजे सर्वत्र विजयं सर्वान् कामान् बुधस्य तु  ॥ २,२०.१६ ॥  
विद्यामभीष्टा जीवे तु धनं वै भार्गवे पुनः  ।  
शमैश्वरे लभेदायुः प्रतिपत्सु सुतान् शुभान्  ॥ २,२०.१७ ॥  
कन्यकां वै द्वितीयायां तृतीयायां तु वन्दिनः  ।  
पशून्क्षुद्रांश्चतुर्थ्यां तु पञ्चम्यांशोभनान् सुतान्  ॥ २,२०.१८ ॥  
षष्ट्यां द्यूतं कृषिं चापि सप्तम्यां लभते नरः  ।  
अष्टम्यामपि वाणिज्यं लभते श्राद्धदः सदा  ॥ २,२०.१९ ॥  
स्यान्नवम्यामेकखुरं दशम्यां द्विखुरं बहु  ।  
एकादश्यां तथा रूप्यं ब्रह्मवर्चस्विनः सुतान्  ॥ २,२०.२० ॥  
द्वादश्यां जातरूपं च रजतं कुप्यमेव च  ।  
ज्ञातिश्रैष्ठ्यं त्रयोदश्यां चतुर्दश्यां तु क्रुप्रजाः  ।  
पञ्चदश्यां सर्वकामानाप्नोति श्राद्धदः सदा  ॥ २,२०.२१ ॥  
तस्माच्छ्राद्धं न कर्तव्यं चतुर्दश्यां द्विजातिभिः  ।  
शस्त्रेण तु हतानां वै तत्र श्राद्धं प्रकल्पयेत् ॥ २,२०.२२ ॥  
द्रव्यब्राह्मणसम्पत्तौ न कालनियमः कृतः  ।  
तस्माद्भोगापवर्गार्थं श्राद्धं कुर्युर्द्विजातयः  ॥ २,२०.२३ ॥  
कर्मारम्भेषु सर्वेषु कुर्यादाभ्युदयं पुनः  ।  
पुत्रजन्मादिषु श्राद्धं पार्वणं पर्वणि स्मृतम्  ॥ २,२०.२४ ॥  
अहन्यहनि नित्यं स्यात्काम्यं नैमित्तिकं पुनः  ।  
एकोद्दिष्टादि विज्ञेयं वृद्धिश्राद्धं तु पार्वणम्  ॥ २,२०.२५ ॥  
एतत्पञ्चविधं श्राद्धं मनुना परिकीर्तितम्  ।  
यात्रायां षष्ठमाख्यातं तत्प्रयत्नेन पालयेत् ॥ २,२०.२६ ॥  
शुद्धये सप्तमं श्राद्धं ब्रह्मणा परिभाषितम्  ।  
दैविकं चाष्टमं श्राद्धं यत्कृत्वा मुच्यते भयात् ॥ २,२०.२७ ॥  
सन्ध्यारात्र्योर्न कर्तव्यं राहोरन्यत्र दर्शनात् ।  
देशानां च विशेषेण भवेत्पुण्यमनन्तकम्  ॥ २,२०.२८ ॥  
गङ्गायामक्षयं श्राद्धं प्रयागेऽमरकण्टके  ।  
गायन्ति पितरो गाथां कीर्तयन्ति मनीषिणः  ॥ २,२०.२९ ॥  
एष्टव्या बहवः पुत्राः शीलवन्तो गुणान्विताः  ।  
तेषां तु समवेतानां यद्येकोऽपि गायां व्रजेत् ॥ २,२०.३० ॥  
गयां प्राप्यानुषङ्गेण यदि श्राद्धं समाचरेत् ।  
तारिताः पितरस्तेन स याति परमां गतिम्  ॥ २,२०.३१ ॥  
वराहपर्वते चैव गङ्गायां वै विशेषतः  ।  
वाराणस्यां विशेषेण यत्र देवः स्वयं हरः  ॥ २,२०.३२ ॥  
गङ्गाद्वारे प्रभासे च बिल्वके नीलपर्वते  ।  
कुरुक्षेत्रे च कुब्जाम्रे भृगुतुङ्गे महालये  ॥ २,२०.३३ ॥  
केदारे फल्गुतीर्थे च नैमिषारण्य एव च  ।  
सरस्वत्यां विशेषेण पुष्करेषु विशेषतः  ॥ २,२०.३४ ॥  
नर्मदायां कुशावर्ते श्रीशैले भद्रकर्णके  ।  
वेत्रवत्यां विपाशायां गोदावर्यां विशेषतः  ॥ २,२०.३५ ॥  
एवमादिषु चान्येषु तीर्थेषु पुलिनेषु च  ।  
नदीनां चैव तीरेषु तुष्यन्ति पितरः सदा  ॥ २,२०.३६ ॥  
व्रीहिभिश्च यवैर्माषैरद्भिर्मूलफलेन वा  ।  
श्यामाकैश्च यवैः शाकैर्नोवारैश्च प्रियङ्गुभिः  ।  
गौधूमैश्च तिलैर्मुद्गैर्मासं प्रीणयते पितॄन्  ॥ २,२०.३७ ॥  
आम्रान् पाने रतानिक्षून्मृद्वीकांश्च सदाडिमान्  ।  
विदार्याश्च भरण्डाश्च श्राद्धकाले प्रादपयेत् ॥ २,२०.३८ ॥  
लाजान्मधुयुतान् दद्यात्सक्तून् शर्करया सह  ।  
दद्याच्छ्राद्धे प्रयत्नेन शृङ्गाटककशेरुकान्  ॥ २,२०.३९ ॥  
द्वौ मासौ मत्स्यमांसेन त्रीन्मासान् हारिणेनतु  ।  
औरभ्रेणाथ चतुरः शाकुनेनेह पञ्च तु  ॥ २,२०.४० ॥  
षण्मासांश्छागमांसेन पार्षतेनाथ सप्त वै  ।  
अष्टावेणस्य मांसेन रौरवेण नवैव तु  ॥ २,२०.४१ ॥  
दशमासांस्तु तृप्यन्ति वराहमहिषामिषैः  ।  
शशकूर्मर्योर्मांसेन मासानेकादशैव तु  ॥ २,२०.४२ ॥  
संवत्सरं तु गव्येन पयसा पायसेन तु  ।  
वार्ध्रोणसस्य मांसेन तृप्तिर्द्वादशवार्षिकी  ॥ २,२०.४३ ॥  
कालशाकं महाशल्कं खङ्गलोहामिषं मधु  ।  
आनन्त्यायैव कल्पन्ते मुन्यन्नानि च सर्वशः  ॥ २,२०.४४ ॥  
क्रीत्वा लब्ध्वा स्वयं वाथ मृतानाहृत्य वा द्विजः  ।  
दद्याच्छ्राद्धे प्रयत्नेन तदस्याक्षयमुच्यते  ॥ २,२०.४५ ॥  
पिप्पलीं क्रमुकं चैव तथा चैव मसूरकम्  ।  
कूष्माण्डालाबुवार्ताकान् भूस्तृणं सुरसं तथा  ॥ २,२०.४६ ॥  
कुसुम्भपिण्डमूलं वै तन्दुलीयकमेव च  ।  
राजमाषांस्तथा क्षीरं माहिषं च विवर्जयेत् ॥ २,२०.४७ ॥  
कोद्रवान् कोविदारांश्चपालक्यान्मरिचांस्तथा  ।  
वर्जयेत्सर्वयत्नेन श्राद्धकाले द्विजोत्तमः  ॥ २,२०.४८ ॥  
इति श्रीकूर्मपुराणे षट्साहस्त्र्यां संहितायामुपरिविभागे विशोऽध्यायः  
स्नात्वा यथोक्तं सन्तर्प्य पितॄंश्चन्द्रक्षये द्विजः  ।  
पिण्डान्वाहार्यकं श्राद्धं कुर्यात्सौम्यमनाः शुचिः  ॥ २,२१.१ ॥  
पूर्वमेव परीक्षेत ब्राह्मणं वेदपारगम्  ।  
तीर्थं तधव्यकव्यानां प्रदाने चातिथिः स्मृतः  ॥ २,२१.२ ॥  
ये सोमपा विरजसो धर्मज्ञाः शान्तचेतसः  ।  
व्रतिनो नियमस्थाश्च ऋतुकालाभिगामिनः  ॥ २,२१.३ ॥  
पञ्चाग्निरप्यधीयानो यजुर्वेदविदेव च  ।  
बह्वृचश्च त्रिसौपर्णस्त्रिमधुर्वाथ यो भवेत् ॥ २,२१.४ ॥  
त्रिणाचिकेतच्छन्दोगो ज्येष्ठसामग एव च  ।  
अथर्वशिरसोऽध्येता रुद्राध्यायी विशेषतः  ॥ २,२१.५ ॥  
अग्निहोत्रपरो विद्वान्न्यायविच्च षडङ्गवित् ।  
मन्त्रब्राह्मणविच्चैव यश्च स्याद्धर्मपाठकः  ॥ २,२१.६ ॥  
ऋषिव्रती ऋषीकश्च तथा द्वादशवार्षिकः  ।  
ब्रह्मदेयानुसन्तानो गर्भशुद्धः सहस्रदः  ॥ २,२१.७ ॥  
चान्द्रायणव्रतचरः सत्यवादी पुराणवित् ।  
गुरुदेवाग्निपूजासु प्रसक्तो ज्ञानतत्परः  ॥ २,२१.८ ॥  
विमुक्तः सर्वतो धीरो ब्रह्मभूतो द्विजोत्तमः  ।  
महादेवार्चनरतो वैष्णवः पङ्क्तिपावनः  ॥ २,२१.९ ॥  
अहिंसानिरतो नित्यमप्रतिग्रहणस्तथा  ।  
सत्रिणो दाननिरता विज्ञेयाः पङ्क्तिपावनाः  ॥ २,२१.१० ॥  
युवानः श्रोत्रियाः स्वस्था महायज्ञपरायणाः  ।  
सावित्रीजापनिरता ब्राह्मणाः पङ्क्तिपावनाः  ॥ २,२१.११ ॥  
कुलीनाः श्रुतवन्तश्च शीलवन्तस्तपस्विनः  ।  
अग्निचित्स्नातका विप्रा विज्ञेयाः पङ्क्तिपावनाः  ॥ २,२१.१२ ॥  
मातापित्रोर्हिते युक्तः प्रातः स्नायी तथा द्विजः  ।  
अध्यात्मविन्मुनिर्दान्तो विज्ञेयः पङ्क्तिपावनः  ॥ २,२१.१३ ॥  
ज्ञाननिष्ठो महायोगी वेदान्तार्थविचिन्तकः  ।  
श्रद्धालुः श्राद्धनिरतो ब्राह्मणः पङ्क्तिपावनः  ॥ २,२१.१४ ॥  
वेदविद्यारतः स्नातो ब्रह्मचर्यपरः सदा  ।  
अथर्वणो मुमुक्षुश्च ब्राह्मणः पङ्क्तिपावनः  ॥ २,२१.१५ ॥  
असमानप्रवरको ह्यसगोत्रस्तथैव च  ।  
असम्बन्धी च विज्ञेयो ब्राह्मणः पङ्क्तिपावनः  ॥ २,२१.१६ ॥  
भोजयेद्योगिनं पूर्वं तत्त्वज्ञानरतं यतिम्  ।  
अलाभे नैष्ठिकं दान्तमुपकुर्वाणकं तथा  ॥ २,२१.१७ ॥  
तदलाभे गृहस्थं तु मुमुक्षुं सङ्गवर्जितम्  ।  
सर्वालाभे साधकं वा गृहस्थमपि भोजयेत् ॥ २,२१.१८ ॥  
प्रकृतेर्गुणतत्त्वज्ञो यस्याश्नाति यतिर्हविः  ।  
फलं वेदविदां तस्य सहस्रादतिरिच्यते  ॥ २,२१.१९ ॥  
तस्माद्यत्नेन योगीन्द्रमीश्वरज्ञानतत्परम्  ।  
भोजयेधव्यकव्येषु अलाभादितरान् द्विजान्  ॥ २,२१.२० ॥  
एष वै प्रथमः कल्पः प्रिदाने हव्यकव्ययोः  ।  
अनुकल्पस्त्वयं ज्ञेयः सदा सद्भिरनुष्ठितः  ॥ २,२१.२१ ॥  
मातामहं मातुलं च स्वस्त्रीयं श्वशुरं गुरुम्  ।  
दौहित्रं विट्पतिं बन्धुमृत्विग्याज्यौ च भोजयेत् ॥ २,२१.२२ ॥  
न श्राद्धे भोजयेन्मित्रं धनैः कार्योऽस्य सङ्ग्रहः  ।  
पैशाची दक्षिणा सा हि नैवामुत्र फलप्रदा  ॥ २,२१.२३ ॥  
काम श्राद्धेऽर्चयेन्मित्रं नाभिरूपमपि त्वरिम्  ।  
द्विषता हि हविर्भुक्तं भवति प्रेत्य निष्फलम्  ॥ २,२१.२४ ॥  
ब्राह्मणो ह्यनधीयानस्तृणाग्निरिव शाम्यति  ।  
तस्मै हव्यं न दातव्यं न हि भस्मनि हूयते  ॥ २,२१.२५ ॥  
यथेरिणे बीजमुप्त्वा न वप्ता लभते फलम्  ।  
तथानृचे हविर्दत्त्वा न दाता लभते फलम्  ॥ २,२१.२६ ॥  
यावतो ग्रसते पिण्डान् हव्यकव्येष्वमन्त्रवित् ।  
तावतो ग्रसते प्रेत्य दीप्तान् स्थूलांस्त्वयोगुडान्  ॥ २,२१.२७ ॥  
अपि विद्याकुलैर्युक्ता हीनवृत्ता नराधमाः  ।  
यत्रैते भुञ्जते हव्यं तद्भवेदासुर द्विजाः  ॥ २,२१.२८ ॥  
यस्य वेदश्च वेदी च विच्छिद्येते त्रिपूरुषम्  ।  
स वै दुर्ब्राह्मणो नार्हः श्राद्धादिषु कदाचन  ॥ २,२१.२९ ॥  
शूद्रप्रेष्यो भृतो राज्ञो वृषलो ग्रामयाजकः  ।  
बधबन्धोपजीवी च षडेते ब्रह्मबन्धवः  ॥ २,२१.३० ॥  
दत्तानुयोगान् वृत्यर्थं पतितान्मनुरब्रवीत् ।  
वेदविक्रायिणो ह्येते श्राद्धादिषु विगर्हिताः  ॥ २,२१.३१ ॥  
श्रुतिविक्रयिणो ये तु परपूर्वासमुद्भवाः  ।  
असमानान् याजयन्ति पतितास्ते प्रकीर्तिताः  ॥ २,२१.३२ ॥  
असंस्कृताध्यापका ये भृत्या वाध्यापयन्ति ये  ।  
अधीयते तथा वेदान् पतितास्ते प्रकीर्तिताः  ॥ २,२१.३३ ॥  
वृद्धश्रावकनिर्ग्रन्थाः पञ्चरात्रविदो जनाः  ।  
कापालिकाः पाशुपताः पाषण्डा ये च तद्विधाः  ॥ २,२१.३४ ॥  
यस्याश्नन्ति हवींष्येते दुरात्मानस्तु तामसाः  ।  
न तस्य तद्भवेच्छ्राद्धं प्रेत्य चेह फलप्रदम्  ॥ २,२१.३५ ॥  
अनाश्रमो यो द्विजः स्यादाश्रमी वा निरर्थकः  ।  
मिथ्याश्रमी च ते विप्रा विज्ञेयाः पङ्क्तिदूषकाः  ॥ २,२१.३६ ॥  
दुश्चर्मा कुनखी कुष्ठी श्वित्री च श्यावदन्तकः  ।  
विद्धप्रजननश्चैव स्तेनः क्लीबोऽथ नास्तिकः  ॥ २,२१.३७ ॥  
मद्यपो वृषलीसक्तो वीरहा दिधिषूपतिः  ।  
आगारदाही कुण्डाशी सोमविक्रयिणो द्विजाः  ॥ २,२१.३८ ॥  
परिवेत्ता तथा हिंस्त्रः परिवित्तिर्निराकृतिः  ।  
पौनर्भवः कुसीदी च तथा नक्षत्रदर्शकः  ॥ २,२१.३९ ॥  
गीतवादित्रनिरतो व्याधितः काण एव च  ।  
हीनाङ्गश्चातिरिक्ताङ्गो ह्यवकीर्णिस्तथैव च  ॥ २,२१.४० ॥  
कन्यादूषी कुण्डगोलौ अभिशस्तोऽथ देवलः  ।  
मित्रध्रुक्पिशुनश्चैव नित्यं भार्यानुवर्तकः  ॥ २,२१.४१ ॥  
मातापित्रोर्गुरोस्त्यागी दारत्यागी तथैव च  ।  
गोत्रभिद्भ्रष्टशौचश्च काण्डस्पृष्टस्तथैव च  ॥ २,२१.४२ ॥  
अनपत्यः कूटसाक्षी याचको रङ्गजीवकः  ।  
समुद्रयायी कृतहा तथा समयभेदकः  ॥ २,२१.४३ ॥  
देवनिन्दापरश्चैव वेदनिन्दारतस्तथा  ।  
द्विजनिन्दारतश्चैते वर्ज्याः श्राद्धादिकर्मसु  ॥ २,२१.४४ ॥  
कृतघ्नः पिशुनः क्रूरो नास्तिको वेदनिन्दकः  ।  
मित्रध्रुक्कुहकश्चैव विशेषात्पङ्क्तिदूषकाः  ॥ २,२१.४५ ॥  
सर्वे पुनरभोज्यान्नास्त्वदानार्हाश्च कर्मसु  ।  
ब्रह्मभावनिरस्ताश्च वर्जनीयाः प्रयत्नतः  ॥ २,२१.४६ ॥  
शूद्रान्नरसपुष्टाङ्गः सन्ध्योपासनवर्जितः  ।  
महायज्ञविहीनश्च ब्राह्मणः पङ्क्तिदूषकः  ॥ २,२१.४७ ॥  
अधीतनाशनश्चैव स्नानहोमविवर्जितः  ।  
तामसो राजसश्चैव ब्राह्मणः पङ्क्तिदूषकः  ॥ २,२१.४८ ॥  
बहुनात्र किमुक्तेन विहितान् ये न कुर्वते  ।  
निन्दितानाचरन्त्येते वर्जनीयाः प्रयत्नतः  ॥ २,२१.४९ ॥  
इति श्रीकूर्मपुराणे षट्साहस्त्र्यां संहितायामुपरिविभागे एकविशोऽध्याय  
ईणृEE णीCःट्Zऊळ्ष्षीङ्E ZEईCःEण्॒  
गोमयेनोदकैर्भूमिं शोधयित्वा समाहितः  ।  
सन्निपात्य द्विजान् सर्वान् साधुभिः सन्निमन्त्रयेत् ॥ २,२२.१ ॥  
श्वो भविष्यति मे श्राद्धं पूर्वेद्युरभिपूज्य च  ।  
असम्भवे परेद्युर्वा यथोक्तैर्लक्षणैर्युतान्  ॥ २,२२.२ ॥  
तस्य ते पितरः श्रुत्वा श्राद्धकालमुपस्थितम्  ।  
अन्योन्यं मनसा ध्यात्वा सम्पतन्ति मनोजवाः  ॥ २,२२.३ ॥  
ब्राह्मणैस्ते सहाश्नन्ति पितरो ह्यन्तरिक्षगाः  ।  
वायुभूतास्तु तिष्ठन्ति भुक्त्वा यान्ति परां गतिम्  ॥ २,२२.४ ॥  
आमन्त्रिताश्च ते विप्राः श्राद्धकाल उपस्थिते  ।  
वसेयुर्नियताः सर्वे ब्रह्मचर्यपरायणाः  ॥ २,२२.५ ॥  
अक्रोधनोऽत्वरोऽमत्तः सत्यवादी समाहितः  ।  
भारं मैथुनमध्वानं श्राद्धकृद्वर्जयेज्जपम्  ॥ २,२२.६ ॥  
आमन्त्रितो ब्राह्मणो वा योऽन्यस्मै कुरुते क्षणम्  ।  
स याति नरकं घोरं सूकरत्वां प्रायाति च  ॥ २,२२.७ ॥  
आमन्त्रयित्वा यो मोहादन्यं चामन्त्रयेद्द्विजम्  ।  
स तस्मादधिकः पापी विष्ठाकीटोऽभिजायते  ॥ २,२२.८ ॥  
श्राद्धे निमन्त्रितो विप्रो मैथुनं योऽधिगच्छति  ।  
ब्रह्महत्यामवाप्नोति तिर्यग्योनौ च जायते  ॥ २,२२.९ ॥  
निमन्त्रितस्तु यो विप्रो ह्यध्वानं याति दुर्मतिः  ।  
भवन्ति पितरस्तस्य तं मासं पांशुभोजनाः  ॥ २,२२.१० ॥  
निमन्त्रितस्तु यः श्राद्धे प्रकुर्यात्कलहं द्विजः  ।  
भवन्ति तस्य तन्मासं पितरो मलभोजनाः  ॥ २,२२.११ ॥  
तस्मान्निमन्त्रितः श्राद्धे नियतात्मा भवेद्द्विजः  ।  
अक्रोधनः शौचपरः कर्ता चैव जितेन्द्रियः  ॥ २,२२.१२ ॥  
श्वोभूते दक्षिणां गत्वा दिशं दर्भान् समाहितः  ।  
समूलानाहरेद्वारि दक्षिणाग्रान् सुनिर्मलान्  ॥ २,२२.१३ ॥  
दक्षिणाप्रवणं स्निग्धं विभक्तं शुभलक्षणम्  ।  
शुचिं देशं विविक्तं च गोमयेनोपलेपयेत् ॥ २,२२.१४ ॥  
नदीतीरेषु तीर्थेषु स्वभूमौ चैव सानुषु  ।  
विविक्तेषु च तुष्यन्ति दत्तेन पितरः सदा  ॥ २,२२.१५ ॥  
पारक्ये भूमिभागे तु पितॄणां नैव निर्वपेत् ।  
स्वामिभिस्तद्विहन्येत मोहाद्यत्क्रियते नरैः  ॥ २,२२.१६ ॥  
अटव्यः पर्वताः पुण्यास्तीर्थान्यायतनानि च  ।  
सर्वाण्यस्वामिकान्याहुर्न हि तेषु परिग्रहः  ॥ २,२२.१७ ॥  
तिलान् प्रविकिरेत्तत्र सर्वतो बन्धयेदजान्  ।  
असुरोपहतं सर्वं तिलैः शुद्ध्यत्यजेन वा  ॥ २,२२.१८ ॥  
ततोऽन्नं बहुसंस्कारं नैकव्यञ्जनमच्युतम्  ।  
चोष्यपेयसमृद्धं च यथाशक्त्या प्रकल्पयेत् ॥ २,२२.१९ ॥  
ततो निवृत्ते मध्याह्ने लुप्तलोमनखान् द्विजान्  ।  
अभिगम्य यथामार्गं प्रयच्छेद्दन्तधावनम्  ॥ २,२२.२० ॥  
तैलमभ्यञ्जनं स्नानं स्नानीयं च पृथग्विधम्  ।  
पात्रैरौदुम्बरैर्दद्याद्वैश्वदैवत्यपूर्वकम्  ॥ २,२२.२१ ॥  
ततः स्नात्वा निवृत्तेभ्यः प्रत्युत्थायकृताञ्जलिः  ।  
पाद्यमाचमनीयं च सम्प्रयच्छेद्यथाक्रमम्  ॥ २,२२.२२ ॥  
ये चात्र विश्वेदेवानां विप्राः पूर्वं निमन्त्रिताः  ।  
प्राङ्मुखान्यासनान्येषां त्रिदर्भोपहितानि च  ॥ २,२२.२३ ॥  
दक्षिणामुखयुक्तानि पितॄणामासनानि च  ।  
दक्षिणाग्रैकदर्भाणि प्रोक्षितानि तिलोदकैः  ॥ २,२२.२४ ॥  
तेषूपवेशयेदेतानासनं स्पृश्य स द्विजम्  ।  
आसध्वमिति सञ्जल्पनासनास्ते पृथक्पृथक् ॥ २,२२.२५ ॥  
द्वौ दैवे प्राङ्मुखौ पित्र्ये त्रयश्चोदङ्मुखास्तथा  ।  
एकैकं वा भवेत्तत्र देवमातामहेष्वपि  ॥ २,२२.२६ ॥  
सत्क्रियां देशकालौ च शौचं ब्राह्मणसम्पदम्  ।  
पञ्चैतान् विस्तरो हन्ति तस्मान्नेहेत विस्तरम्  ॥ २,२२.२७ ॥  
अपि वा भोजयेदेकं ब्राह्मणं वेदपारगम्  ।  
श्रुतशीलादिसम्पन्नमलक्षणविवर्जितम्  ॥ २,२२.२८ ॥  
उद्धृत्य पात्रे चान्नं तत्सर्वस्मात्प्रकृतात्पुनः  ।  
देवतायतने चास्मै निवेद्यान्यत्प्रवर्तयेत् ॥ २,२२.२९ ॥  
प्रास्येदग्नौ तदन्नं तु दद्याद्वा ब्रह्मचारिणे  ।  
तस्मादेकमपि श्रेष्ठं विद्वांसं भोजयेद्द्विजम्  ॥ २,२२.३० ॥  
भिक्षुको ब्रह्मचारी वा भोजनार्थमुपस्थितः  ।  
उपविष्टेषु यः श्राद्धे कामं तमपि भोजयेत् ॥ २,२२.३१ ॥  
अतिथिर्यस्य नाश्नाति न तच्छ्राद्धं प्रशस्यते  ।  
तस्मात्प्रयत्नाच्छ्राद्धेषु पूज्या ह्यतिथयो द्विजैः  ॥ २,२२.३२ ॥  
आतिथ्यरहिते श्राद्धे भुञ्जते ये द्विजातयः  ।  
काकयोनिं व्रजन्त्येते दाता चैव न संशयः  ॥ २,२२.३३ ॥  
हीनाङ्गः पतितः कुष्ठी व्रणी पुक्कसनास्तिकौ  ।  
कुक्कुटाः शूकराः श्वानो वर्ज्याः श्राद्धेषु दूरतः  ॥ २,२२.३४ ॥  
बीभत्सुमशुचिं नग्नं मत्तं धूर्तं रजस्वलाम्  ।  
नीलकाषायवसनं पाषण्डांश्च विवर्जयेत् ॥ २,२२.३५ ॥  
यत्तत्र क्रियते कर्म पैतृकं ब्राह्मणान् प्रति  ।  
तत्सर्वमेव कर्तव्यं वैश्वदैवत्यपूर्वकम्  ॥ २,२२.३६ ॥  
यथोपविष्टान् सर्वांस्तानलङ्कुर्याद्विभूषणः  ।  
स्त्रग्दामभिः शिरोवेष्टैर्धूपवासोऽनुलेपनैः  ॥ २,२२.३७ ॥  
ततस्त्वावाहयेद्देवान् ब्राह्मणानामनुज्ञया  ।  
उदङ्मुखो यथान्यायं विश्वे देवास इत्यृचा  ॥ २,२२.३८ ॥  
द्वे पवित्रे गृहीत्वाथ भाजने क्षालिते पुनः  ।  
शं नो देव्या जलं क्षिप्त्वा यवोऽसीति यवांस्तथा  ॥ २,२२.३९ ॥  
या दिव्या इति मन्त्रण हस्ते त्वर्घं विनिक्षिपेत् ।  
प्रदद्याद्गन्धमाल्यानि धूपादीनि च शक्तितः  ॥ २,२२.४० ॥  
अपसव्यं ततः कृत्वा पितॄणां दक्षिणामुखः  ।  
आवाहनं ततः कुर्यादुशन्तस्त्वेत्यृचा बुधः  ॥ २,२२.४१ ॥  
आवाह्य तदनुज्ञातो जपेदायन्तु नस्ततः  ।  
शं नो देव्योदकं पात्रे तिलोऽसीति तिलांस्तथा  ॥ २,२२.४२ ॥  
क्षिप्त्वा चार्घं यथापूर्वं दत्त्वा हस्तेषु वै पुनः  ।  
संस्त्रवांश्च ततः सर्वान् पात्रे कुर्यात्समाहितः  ।  
पितृभ्यः स्थानमेतेन न्युब्जं पात्रं निधापयेत् ॥ २,२२.४३ ॥  
अग्नौ करिष्येत्यादाय पृच्छत्यन्नं घृतप्लुतम्  ।  
कुरुष्वेत्यभ्यनुज्ञातो जुहुयादुपवीतवान्  ॥ २,२२.४४ ॥  
यज्ञोपवीतिना होमः कर्तव्यः कुशपाणिना  ।  
प्राचीनावीतिना पित्र्यं वैश्वदेवं तु होमवत् ॥ २,२२.४५ ॥  
दक्षिणं पातयेज्जानुं देवान् परिचरन् पुमान्  ।  
पितृणां परिचर्यासु पातयेदितरं तथा  ॥ २,२२.४६ ॥  
सोमाय वै पितृमते स्वधा नम इति ब्रुवन्  ।  
अग्नये कव्यवाहनाय स्वधेति जुहुयात्ततः  ॥ २,२२.४७ ॥  
अग्न्यभावे तु विप्रस्य पाणावेवोपपादयेत् ।  
महादेवान्तिके वाथ गोष्ठे वा सुसमाहितः  ॥ २,२२.४८ ॥  
ततस्तैरभ्यनुज्ञातो गत्वा वै दक्षिणां दिशम्  ।  
गोमयेनोपतिप्योर्वों स्थानं कृत्वा तु सैकतम्  ॥ २,२२.४९ ॥  
मण्डलं चतुरस्त्रं वा दक्षिणावनतं शुभम्  ।  
त्रिरुल्लिखेत्तस्य मध्यं दर्भेणैकेन चैव हि  ॥ २,२२.५० ॥  
ततः संस्तीर्य तत्स्थाने दर्भान् वैदक्षिणाग्रकान्  ।  
त्रीन् पिण्डान्निर्वपेत्तत्र हविः शेषात्समाहितः  ॥ २,२२.५१ ॥  
न्युप्य पिण्डांस्तु तं हस्तं निमृज्याल्लेपभागिनाम्  ।  
तेषु दर्भेष्वथाचम्य त्रिरायम्य शनैरसून्  ।  
तदन्नं तु नमस्कुर्यात्पितॄनेव च मन्त्रवित् ॥ २,२२.५२ ॥  
उदकं निनयेच्छेषं शनैः पिण्डान्तिके पुनः  ।  
अवजिघ्रेच्च तान् पिण्डान् यथान्युप्तान् समाहितः  ॥ २,२२.५३ ॥  
अथ पिण्डावशिष्टान्नं विधिना भोजयेद्द्विजान्  ।  
मांसान्यपूपान् विविधान् दद्यात्कृसरपायसम्  ॥ २,२२.५४ ॥  
सूपशाकफलानीक्षून् पयो दधि घृतं मधु  ।  
अन्नं चैव यथाकामं विविधं भक्ष्यपेयकम्  ॥ २,२२.५५ ॥  
यद्यदिष्टं द्विजेन्द्राणां तत्सर्वं विनिवेदयेत् ।  
धान्यांस्तिलांश्च विविधान् शर्करा विविधास्तथा  ॥ २,२२.५६ ॥  
उष्णमन्नं द्विजातिभ्यो दातव्यं श्रेय इच्छता  ।  
अन्यत्र फलमूलेभ्यः पानकेभ्यस्तथैव च  ॥ २,२२.५७ ॥  
नाश्रूणि पातयेज्जातु न कुप्येन्नानृतं वदेत् ।  
न पादेन स्पृशेदन्नं न चैतदवधूनयेत् ॥ २,२२.५८ ॥  
क्रोधेन चैव यत्दत्तं यद्भुक्तं त्वरया पुनः  ।  
यातुधाना विलुम्पन्ति जल्पता चोपपादितम्  ॥ २,२२.५९ ॥  
स्विन्नगात्रो न तिष्ठेत सन्निधौ तु द्विजन्मनाम्  ।  
न चात्र श्येनकाकादीन् पक्षिणः प्रतिषेधयेत् ।  
तद्रूपाः पितरस्तत्र समायान्ति बुभुक्षवः  ॥ २,२२.६० ॥  
न दद्यात्तत्र हस्तेन प्रत्यक्षलवणं तथा  ।  
न चायसेन पात्रेण न चैवाश्रद्धया पुनः  ॥ २,२२.६१ ॥  
काञ्चनेन तु पात्रेण राजतौदुम्बरेण वा  ।  
दत्तमक्षयतां याति खड्गेन च विशेषतः  ॥ २,२२.६२ ॥  
पात्रे तु मृण्मये यो वै श्राद्धे भोजयते पितन्  ।  
स याति नरकं घोरं भोक्ता चैव पुरोधसः  ॥ २,२२.६३ ॥  
न पङ्क्त्यां विषमं दद्यान्न याचेन्न च दापयेत् ।  
याचिता दापिता दाता नरकान् यान्ति दारुणान्  ॥ २,२२.६४ ॥  
भुञ्जीरन् वाग्यताः शिष्टा न ब्रूयुः प्राकृतान् गुणान्  ।  
तावद्धि पितरोऽश्नन्ति यावन्नोक्ता हविर्गुणाः  ॥ २,२२.६५ ॥  
नाग्रासनोपविष्टस्तु भुञ्जोत प्रथमं द्विजः  ।  
बहूनां पश्यतां सोऽज्ञः पङ्क्त्या हरति किल्बिषम्  ॥ २,२२.६६ ॥  
न किञ्चिद्वर्जयेच्छ्राद्धे नियुक्तस्तु द्विजोत्तमः  ।  
न मांसं प्रतिषेधेत न चान्यस्यान्नमीक्षयेत् ॥ २,२२.६७ ॥  
यो नाश्नाति द्विजो मांसं नियुक्तः पितृकर्मणि  ।  
स प्रेत्य पशुतां याति सम्भवानेकविंशतिम्  ॥ २,२२.६८ ॥  
स्वाध्यायं श्रावयेदेषां धर्मशास्त्राणि चैव हि  ।  
इतिहासपुराणानि श्राद्धकल्पांश्च शोभनान्  ॥ २,२२.६९ ॥  
ततोऽन्नमुत्सृजेद्भुक्ते अग्रतो विकिरन् भुवि  ।  
पृष्ट्वा तृप्ताः स्थ इत्येवं तृप्तानाचामयेत्ततः  ॥ २,२२.७० ॥  
आचान्ताननुजानीयादभितो रम्यतामिति  ।  
स्वधास्त्विति च तं ब्रूयुर्ब्राह्मणास्तदनन्तरम्  ॥ २,२२.७१ ॥  
ततो भुक्तवतां तेषामन्नशेषं निवेदयेत् ।  
यथा ब्रूयुस्तथा कुर्यादनुज्ञातस्तु वै द्विजैः  ॥ २,२२.७२ ॥  
पित्र्ये स्वदित इत्येव वाक्यं गोष्ठेषु सूनृतम्  ।  
सम्पन्नमित्यभ्युदये दैवे रोचत इत्यपि  ॥ २,२२.७३ ॥  
विसृज्य ब्राह्मणांस्तान् वै दैवपूर्वं तु वाग्यतः  ।  
दक्षिणां दिशमाकाङ्क्षन्याचेतेमान् वरान् पितॄन्  ॥ २,२२.७४ ॥  
दातारो नोऽभिवर्धन्तां वेदाः सन्ततिरेव च  ।  
श्रद्धा च नो मा व्यगमद्बहुदेयं च नोस्त्त्विति  ॥ २,२२.७५ ॥  
पिण्डांस्तु गोऽजविप्रेभ्यो दद्यादग्नौ जलेऽपि वा  ।  
मध्यमं तु ततः पिण्डमद्यात्पत्नी सुतार्थिनी  ॥ २,२२.७६ ॥  
प्रक्षाल्य हस्तावाचम्य ज्ञातीन् शेषेण तोषयेत् ।  
ज्ञातिष्वपि चतुष्टेषु स्वान् भृत्यान् भोजयोत्ततः  ।  
पश्चात्स्वयं च पत्नीभिः शेषमन्नं समाचरेत् ॥ २,२२.७७ ॥  
नोद्वासयेत्तदुच्छिष्टं यावन्नास्तङ्गतो रविः  ।  
ब्रह्मचारी भवेतां तु दम्पती रजनीं तु ताम्  ॥ २,२२.७८ ॥  
दत्त्वा श्राद्धं तथा भुक्त्वा सेवते यस्तु मैथुनम्  ।  
महारौरवमासाद्य कीटयोनिं व्रजेत्पुनः  ॥ २,२२.७९ ॥  
शुचिरक्रोधनः शान्तः सत्यवादी समाहितः  ।  
स्वाध्यायं च तथाध्वानं कर्ता भोक्ता च वर्जयेत् ॥ २,२२.८० ॥  
श्राद्धं भुक्त्वा परश्राद्धं भुञ्जते ये द्विजातयः  ।  
महापातिकिभिस्तुल्या यान्ति ते नरकान् बहून्  ॥ २,२२.८१ ॥  
एष वो विहितः सम्यक्श्राद्धकल्पः सनातनः  ।  
आमेन वर्तयेन्नित्यमुदासीनोऽथ तत्त्ववित् ॥ २,२२.८२ ॥  
अनग्निरध्वगो वापि तथैव व्यसनान्वितः  ।  
आमश्राद्धं द्विजः कुर्याद्विधिज्ञः श्रद्धयान्वितः  ।  
तेनाग्नौ करणं कुर्यात्पिण्डांस्तेनैव निर्वपेत् ॥ २,२२.८३ ॥  
योऽनेन विधिना श्राद्धं कुर्यात्संयतमानसः  ।  
व्यपेतकल्पषो नित्यं योगिनां वर्तते पदम्  ॥ २,२२.८४ ॥  
तस्मात्सर्वप्रयत्नेन श्राद्धं कुर्याद्द्विजोत्तमः  ।  
आराधितो भवेदीशस्तेन सम्यक्सनातनः  ॥ २,२२.८५ ॥  
अपि मूलैर्फलैर्वापि प्रकुर्यान्निर्धनो द्विजः  ।  
तिलोदकैस्तर्पयेद्वा पितॄन् स्नात्वा समाहितः  ॥ २,२२.८६ ॥  
न जीवत्पितृको दद्याद्धोमान्तं चाभिधीयते  ।  
येषां वापि पिता दद्यात्तेषां चैके प्रचक्षते  ॥ २,२२.८७ ॥  
पिता पितामहश्चैव तथैव प्रपितामहः  ।  
यो यस्य म्रियते तस्मै देयं नान्यस्य तेन तु  ॥ २,२२.८८ ॥  
भोजयेद्वापि जीवन्तं यथाकामं तु भक्तितः  ।  
न जीवन्तमतिक्रम्य ददाति श्रूयते श्रुतिः  ॥ २,२२.८९ ॥  
द्व्यामुष्यायणिको दद्याद्बीजिक्षेत्रिकयोः समम्  ।  
ऋक्यादर्धं समादद्यान्नियोगोत्पादितो यदि  ॥ २,२२.९० ॥  
अनियुक्तः सुतो यश्च शुल्कतो जायते त्विह  ।  
प्रदद्याद्बीजिने पिण्डं क्षेत्रिणे तु ततोऽन्यथा  ॥ २,२२.९१ ॥  
द्वौ पिण्डौ निर्वपेत्ताभ्यां क्षेत्रिणे बीजिने तथा  ।  
कीर्तयेदथ चैकस्मिन् बीजिनं क्षेत्रिणं ततः  ॥ २,२२.९२ ॥  
मृताहनि तु कर्तव्यमेकोदिष्टं विधानतः  ।  
अशौचे स्वे परिक्षीणे काम्यं वै कामतः पुनः  ॥ २,२२.९३ ॥  
पूर्वाह्ने चैव कर्तव्यं श्राद्धमभ्युदयार्थिना  ।  
देववत्सर्वमेव स्याद्यवैः कार्या तिलक्रिया  ॥ २,२२.९४ ॥  
दर्भाश्च ऋजवः कार्या युग्मान् वै भोजयेद्द्विजान्  ।  
नान्दीमुखास्तु पितरः प्रीयन्तामिति वाचयेत् ॥ २,२२.९५ ॥  
मातृश्राद्धं तु पूर्वं स्यात्पितॄणां स्यादनन्तरम्  ।  
ततो मातामहानां तु वृद्धौ श्राद्धत्रयं स्मृतम्  ॥ २,२२.९६ ॥  
दवपूर्वं प्रदद्याद्वै न कुर्यादप्रदक्षिणम्  ।  
प्राङ्मुखो निर्वपेत्पिण्डानुपवीती समाहितः  ॥ २,२२.९७ ॥  
पूर्वं तु मातरः पूज्या भक्त्या वै सगणेश्वराः  ।  
स्थण्डिलेषु विचित्रेषु प्रतिमासु द्विजातिषु  ॥ २,२२.९८ ॥  
पुष्पेर्धूपैश्च नैवेद्यैर्गन्धाद्यैर्भूषणैरपि  ।  
पूजयित्वा मातृगणं कूर्याच्छ्राद्धत्रयं बुधः  ॥ २,२२.९९ ॥  
अकृत्वा मातृयागं तु यः श्राद्धं परिवेषयेत् ।  
तस्य क्रोधसमाविष्टा हिंसामिच्छन्ति मातरः  ॥ २,२२.१०० ॥  
इति श्रीकूर्मपुराणे षट्साहस्त्र्यां संहितायामुपरिविभागे द्वाविशोऽध्यायः  
दशाहं प्राहुराशौचं सपिण्डेषु विपश्चितः  ।  
मृतेषु वाथ जातेषु ब्राह्मणानां द्विजोत्तमाः  ॥ २,२३.१ ॥  
नित्यानि चैव कर्माणि काम्यानि च विशेषतः  ।  
नकुर्याद्विहितं किञ्चित्स्वाध्यायं मनसापिच  ॥ २,२३.२ ॥  
शुचीनक्रोधनान् भूम्यान् शालाग्नौ भावयेद्द्विजान्  ।  
शुष्कान्नेन फलैर्वापि वैतानं जुहुयात्तथा  ॥ २,२३.३ ॥  
न स्पृशेयुरिमानन्ये न च तेभ्यः समाहरेत् ।  
चतुर्थे पञ्चमे वाह्नि संस्पर्शः कथितो बुधैः  ॥ २,२३.४ ॥  
सूतके तु सपिण्डानां संस्पर्शो न प्रदुष्यति  ।  
सूतकं सूतिकां चैव वर्जयित्वा नृणां पुनः  ॥ २,२३.५ ॥  
अधीयानस्तथा यज्वा वेदविच्च पिता भवेत् ।  
संस्पृश्याः सर्व एवैते स्नानान्माता दशाहतः  ॥ २,२३.६ ॥  
दशाहं निर्गुणे प्रोक्तमशौचं चातिनिर्गुणे  ।  
एकद्वित्रिगुणैर्युक्तं चतुस्त्र्येकदिनैः शुचिः  ॥ २,२३.७ ॥  
दशाहात्तु परं सम्यगधीयीत जुहोति च  ।  
चतुर्थे तस्य संस्पर्शं मनुराह प्रजापतिः  ॥ २,२३.८ ॥  
क्रियाहीनस्य मूर्खस्य महारोगिण एव च  ।  
यथेष्टाचरणस्याहुर्मरणान्तमशौवकम्  ॥ २,२३.९ ॥  
त्रिरात्रं दशरात्रं वा ब्राह्मणानामशौचकम्  ।  
प्राक्संस्कारात्त्रिरात्रं स्यात्तस्मादूर्ध्वं दशाहकम्  ॥ २,२३.१० ॥  
ऊनद्विवार्षिके प्रेते मातापित्रोस्तदिष्यते  ।  
त्रिरात्रेण शुचिस्त्वन्यो यदि ह्यत्यन्तनिर्गुणः  ॥ २,२३.११ ॥  
अदन्तजातमरणे पित्रोरेकाहमिष्यते  ।  
जातदन्ते त्रिरात्रं स्याद्यदि स्यातां तु निर्गुणौ  ॥ २,२३.१२ ॥  
आदन्तजननात्सद्य आचौलादेकरात्रकम्  ।  
त्रिरात्रमौपनयनात्सपिण्डानामुदाहृतम्  ॥ २,२३.१३ ॥  
जातमात्रस्य बालस्य यदि स्यान्मरणं पितुः  ।  
मातुश्च सूतकं तत्स्यात्पिता स्यात्स्पृश्य एव च  ॥ २,२३.१४ ॥  
सद्यः शौचं सपिण्डानां कर्तव्यं सोदरस्य च  ।  
ऊर्ध्वं दशाहादेकाहं सोदरो यदि निर्गुणः  ॥ २,२३.१५ ॥  
अथोर्ध्वं दन्तजननात्सपिण्डानामशौचकम्  ।  
एकरात्रं निर्गुणानां चैलादूर्ध्वं त्रिरात्रकम्  ॥ २,२३.१६ ॥  
अदन्तजातमरणं सम्भवेद्यदि सत्तमाः  ।  
एकरात्रं सपिण्डानां यदि तेऽत्यन्तनिर्गुणाः  ॥ २,२३.१७ ॥  
व्रतादेशात्सपिण्डानामर्वाक्स्नानं विधीयते  ।  
सर्वेषामेव गुणिनामूर्ध्वं तु विषमं पुनः  ॥ २,२३.१८ ॥  
अर्वाक्षण्मासतः स्त्रीणां यदि स्याद्गर्भसंस्त्रवः  ।  
तदा माससमैस्तासामशौचं दिवसैः स्मृतम्  ॥ २,२३.१९ ॥  
तत ऊर्ध्वं तु पतने स्त्रीणां द्वादशरात्रिकम्  ।  
सद्यः शौचं सपिण्डानां गर्भस्त्रावाच्च वा ततः  ॥ २,२३.२० ॥  
गर्भच्युतावहोरात्रं सपिण्डेऽत्यन्तनिर्गुणे  ।  
यथेष्टाचरणे ज्ञातौ त्रिरात्रमिति निश्चयः  ॥ २,२३.२१ ॥  
यदि स्यात्सूतके सूतिर्मरणे वा मृतिर्भवेत् ।  
शेषेणैव भवेच्छुद्धिरहः शेषे त्रिरात्रकम्  ॥ २,२३.२२ ॥  
मरणोत्पत्तियोगे तु मरणाच्छुद्धिरिष्यते  ।  
अघवृद्धिमदाशौचमूर्घ्वं चेत्तेन शुध्यति  ॥ २,२३.२३ ॥  
अथ चेत्पञ्चमीरात्रिमतीत्य परतो भवेत् ।  
अघवृद्धिमदाशौचं तदा पूर्वेण शुध्यति  ॥ २,२३.२४ ॥  
देशान्तरगतं श्रुत्वा सूतकं शावमेव तु  ।  
तावदप्रयतो मर्त्यो यावच्छेषः समाप्यते  ॥ २,२३.२५ ॥  
अतीते सूतके प्रोक्तं सपिण्डानां त्रिरात्रकम्  ।  
तथैव मरणे स्नानमूर्ध्वं संवत्सराद्यदि  ॥ २,२३.२६ ॥  
वेदान्तविच्चाधीयानो योऽग्निमान् वृत्तिकर्षितः  ।  
सद्यः शौचं भवेत्तस्य सर्वावस्थासु सर्वदा  ॥ २,२३.२७ ॥  
स्त्रीणामसंस्कृतानां तु प्रदानात्पूर्वतः सदा  ।  
सपिण्डानां त्रिरात्रं स्यात्संस्कारे भर्तुरेव हि  ॥ २,२३.२८ ॥  
अहस्त्वदत्तकन्यानामशौचं मरणे स्मृतम्  ।  
ऊनद्विवर्षान्मरणे सद्यः शौचमुदाहृतम्  ॥ २,२३.२९ ॥  
आदन्तात्सोदरे सद्य आचौलादेकरात्रकम्  ।  
आप्रदानात्त्रिरात्रं स्याद्दशरात्रमतः परम्  ॥ २,२३.३० ॥  
मातामहानां मरणे त्रिरात्रं स्यादशौचकम्  ।  
एकोदकानां मरणे सूतके चैतदेव हि  ॥ २,२३.३१ ॥  
पक्षिणी योनिसम्बन्धे बान्धवेषु तथैव च  ।  
एकरात्रं समुद्दिष्टं गुरौ सब्रह्मचारिणि  ॥ २,२३.३२ ॥  
प्रेते राजनि सज्योतिर्यस्य स्याद्विषये स्थितिः  ।  
गृहे मृतासु दत्तासु कन्यकासु त्र्यहं पितुः  ॥ २,२३.३३ ॥  
परपूर्वासु भार्यासु पुत्रेषु कृतकेषु च  ।  
त्रिरात्रं स्यात्तथाचार्ये स्वभार्यास्वन्यगासु च  ॥ २,२३.३४ ॥  
आचार्यपुत्रे पत्न्यां च अहोरात्रमुदाहृतम्  ।  
एकाहं स्यादुपाध्याये स्वग्रामे श्रोत्रियेऽपि च  ॥ २,२३.३५ ॥  
त्रिरात्रमसपिण्डेषु स्वगृहे संस्थितेषु च  ।  
एकाहं चास्ववर्ये स्यादेकरात्रं तदिष्यते  ॥ २,२३.३६ ॥  
त्रिरात्रं श्वश्रूमरणे श्वशुरे वै तदेव हि  ।  
सद्यः शौचं समुद्दिष्टं सगोत्रे संस्थिते सति  ॥ २,२३.३७ ॥  
शुद्ध्येद्विप्रो दशाहेन द्वादशाहेन भूमिपः  ।  
वैश्यः पञ्चदशाहेन शूद्रो मासेन शुद्यति  ॥ २,२३.३८ ॥  
क्षत्रविट्शूद्रदायादा ये स्युर्विप्रस्य बान्धवाः  ।  
तेषामशौचे विप्रस्य दशाहाच्छुद्धिरिष्यते  ॥ २,२३.३९ ॥  
राजन्यवैश्यावप्येवं हीनवर्णासु योनिषु  ।  
स्वमेव शौचं कुर्यातां विशुद्ध्यर्थमसंशयम्  ॥ २,२३.४० ॥  
सर्वे तूत्तरवर्णानामशौचं कुर्युरादृताः  ।  
तद्वर्णविधिदृष्टेन स्वं तु शौचं स्वयोनिषु  ॥ २,२३.४१ ॥  
षड्रात्रं वा त्रिरात्रं स्यादेकरात्रं क्रमेण हि  ।  
वैश्यक्षत्रियविप्राणां शूद्रेष्वाशौचमेव तु  ॥ २,२३.४२ ॥  
अर्धमासोऽथ षड्रात्रं त्रिरात्रं द्विजपुङ्गवाः  ।  
शूद्रक्षत्रियविप्राणां वैश्येष्वाशौचमिष्यते  ॥ २,२३.४३ ॥  
षड्रात्रं वै दशाहं च विप्राणां वैश्यशूद्रयोः  ।  
अशौचं क्षत्रिये प्रोक्तं क्रमेण द्विजपुङ्गवाः  ॥ २,२३.४४ ॥  
शूद्रविट्क्षत्रियाणां तु ब्राह्मणे संस्थिते सति  ।  
दशरात्रेण शुद्धिः स्यादित्याह कमलोद्भवः  ॥ २,२३.४५ ॥  
असपिण्डं द्विजं प्रेतं विप्रो निर्हृत्य बन्धुवत् ।  
अशित्वा च सहोषित्वा दशरात्रेण शुध्यति  ॥ २,२३.४६ ॥  
यद्यन्नमत्ति तेषां तु त्रिरात्रेण ततः शुचिः  ।  
अनदन्नन्नमह्नैव न च तस्मिन् गृहे वसेत् ॥ २,२३.४७ ॥  
सोदकेष्वेतदेव स्यान्मातुराप्तेषु बन्धुषु  ।  
दशाहेन शवस्पर्शे सपिण्डश्चैव शुध्यति  ॥ २,२३.४८ ॥  
यदि निर्हरति प्रेतं प्रोलभाक्रान्तमानसः  ।  
दशाहेन द्विजः शुध्येद्द्वादशाहेन भूमिपः  ॥ २,२३.४९ ॥  
अर्धमासेन वैश्यस्तु शूद्रो मासेन शुध्यति  ।  
षड्रात्रेणाथवा सर्वे त्रिरात्रेणाथवा पुनः  ॥ २,२३.५० ॥  
अनाथं चैव निर्हृत्य ब्राह्मणं धनवर्जितम्  ।  
स्नात्वा सम्प्राश्य तु घृतं शुध्यन्ति ब्राह्मणादयः  ॥ २,२३.५१ ॥  
अवरश्चेद्वरं वर्णमवरं वा वरो यदि  ।  
अशौचे संस्पृशेत्स्नेहात्तदाशौचेन शुध्यति  ॥ २,२३.५२ ॥  
प्रेतीभूतं द्विजं विप्रो योऽनुगच्छत कामतः  ।  
स्नात्वा सचैलं स्पृष्ट्वाग्निं घृतं प्राश्य विशुध्यति  ॥ २,२३.५३ ॥  
एकाहात्क्षत्रिये शुद्धिर्वैश्ये स्याच्च द्व्यहेन तु  ।  
शूद्रे दिनत्रयं प्रोक्तं प्राणायामशतं पुनः  ॥ २,२३.५४ ॥  
अनस्थिसञ्चिते शूद्रे रौति चेद्ब्राह्मणः स्वकैः  ।  
त्रिरात्रं स्यात्तथाशौचमेकाहं त्वन्यथा स्मृतम्  ॥ २,२३.५५ ॥  
अस्थिसञ्चयनादर्वागेकाहं क्षत्रवैश्ययोः  ।  
अन्यथा चैव सज्योतिर्ब्राह्मणे स्नानमेव तु  ॥ २,२३.५६ ॥  
अनस्थिसञ्चित्विप्रे ब्राह्मणो रौति चेत्तदा  ।  
स्नानेनैव भवेच्छुद्धिः सचैलेन न संशयः  ॥ २,२३.५७ ॥  
यस्तैः सहाशनं कुर्याच्छयनादीनि चैव हि  ।  
बान्धवो वापरो वापि स दशाहेन शुध्यति  ॥ २,२३.५८ ॥  
यस्तेषामन्नमश्नाति सकृदेवापि कामतः  ।  
तदाशौचे निवृत्तेऽसौ स्नानं कृत्वा विशुध्यति  ॥ २,२३.५९ ॥  
यावत्तदन्नमश्नाति दुर्भिक्षोपहतो नरः  ।  
तावन्त्यहान्यशौचं स्यात्प्रायश्चित्तं ततश्चरेत् ॥ २,२३.६० ॥  
दाहाद्यशौचं कर्तव्यं द्विजानामग्निहोत्रिणाम्  ।  
सपिण्डानां तु मरणे मरणादितरेषु च  ॥ २,२३.६१ ॥  
सपिण्डता च पुरुषे सप्तमे विनिवर्तते  ।  
समानोदकभावस्तु जन्मनाम्नोरवेदने  ॥ २,२३.६२ ॥  
लेपभाजस्त्रयश्चात्मा सापिण्ड्यं साप्तपौरुषण् ॥ २,२३.६३ ॥  
अप्रत्तानां तथा स्त्रीणां सापिण्ड्यं साप्तपौरुषम्  ।  
ऊढानां भर्तुसापिण्ड्यं प्राह देवः पितामहः  ॥ २,२३.६४ ॥  
ये चैकजाता बहवो भिन्नयोनय एव च  ।  
भिन्नवर्णास्तु सापिण्ड्यं भवेत्तेषां त्रिपूरुषम्  ॥ २,२३.६५ ॥  
कारवः शिल्पिनो वैद्या दासीदासास्तथैव च  ।  
दातारो नियमी चैव ब्रह्मविद्ब्रह्मचारिणौ  ॥ २,२३.६६ ॥  
सत्रिणो व्रतिनस्तावत्सद्यः शौचा उदाहृताः  ।  
राजा चैवाभिषिक्तश्च प्राणसत्रिण एव च  ॥ २,२३.६७ ॥  
यज्ञे विवाहकाले च देवयागे तथैव च  ।  
सद्यः शौचं समाख्यातं दुर्भिक्षे चाप्युपद्रवे  ॥ २,२३.६८ ॥  
डिम्बाहवहतानां च विद्युता पार्थिवैर्द्विजैः  ।  
सद्यः शौचं समाख्यातं सर्पादिमरणे तथा  ॥ २,२३.६९ ॥  
अग्नौ मरुप्रपतने वीराध्वन्यप्यनाशके  ।  
ब्राह्मणार्थे च सन्न्यस्ते सद्यः शौचं विधीयते  ॥ २,२३.७० ॥  
नैष्ठिकानां वनस्थानां यतीनां ब्रह्मचारिणाम्  ।  
नाशौचं कीर्त्यते सद्भिः पतिते च तथा मृते  ॥ २,२३.७१ ॥  
पतितानां न दाहः स्यान्नान्त्येष्टिर्नास्थिसञ्चयः  ।  
न चाश्रुपातपिण्डौ वा कार्यं श्राद्धादि कङ्क्वचित् ॥ २,२३.७२ ॥  
व्यापादयेत्तथात्मानं स्वयं योऽग्निविषादिभिः  ।  
विहितं तस्य नाशौचं नाग्निर्नाप्युदकादिकम्  ॥ २,२३.७३ ॥  
अथ कश्चित्प्रमादेन म्रियतेऽग्निविषादिभिः  ।  
तस्याशौचं विधातव्यं कार्यं चैवोदकादिकम्  ॥ २,२३.७४ ॥  
जाते कुमारे तदहः कामं कुर्यात्प्रतिग्रहम्  ।  
हिरण्यधान्यगोवासस्तिलान्नगुडसर्पिषाम्  ॥ २,२३.७५ ॥  
फलानि पुष्पं शाकं च लवणं काष्ठमेव च  ।  
तोयं दधि घृतं तैलमौषधं क्षीरमेव च  ।  
आशौचिनां गृहाद्ग्राह्यं शुष्कान्नं चैव नित्यशः  ॥ २,२३.७६ ॥  
आहिताग्निर्यथान्यायं दग्धव्यस्त्रिभिरग्निभिः  ।  
अनाहिताग्निर्गृह्येण लौकिकेनेतरो जनः  ॥ २,२३.७७ ॥  
देहाभावात्पलाशैस्तु कृत्वा प्रतिकृतिं पुनः  ।  
दाहः कार्यो यथान्यायं सपिण्डैः श्रद्धयान्वितैः  ॥ २,२३.७८ ॥  
सकृत्प्रसिञ्चन्त्युदकं नामगोत्रेण वाग्यताः  ।  
दशाहं बान्धवैः सार्धं सर्वे चैवार्द्रवाससः  ॥ २,२३.७९ ॥  
पिण्डं प्रतिदिनं दद्युः सायं प्रातर्यथाविधि  ।  
प्रेताय च गृहद्वारि चतुर्थे भोजयेद्द्विजान्  ॥ २,२३.८० ॥  
द्वितीयेऽहनि कर्तव्यं क्षुरकर्म सबान्धवैः  ।  
चतुर्थे बान्धवैः सर्वैरस्थनां सञ्चयनं भवेत् ।  
पूर्वं तु भोजयेद्विप्रानयुग्मान् श्रद्धया शुचीन्  ॥ २,२३.८१ ॥  
पञ्चमे नवमे चैव तथैवैकादशेऽहनि  ।  
अयुग्मान् भोजयेद्विप्रान्नवश्राद्धं तु तद्विदुः  ॥ २,२३.८२ ॥  
एकादशेऽह्नि कुर्वोत प्रेतमुद्दिश्य भावतः  ।  
द्वादशे वाथ कर्तव्यमनिन्द्ये त्वथवाहनि  ।  
एकं पवित्रमेकोर्ऽघः पिण्डपात्रं तथैव च  ॥ २,२३.८३ ॥  
एवं मृताह्नि कर्तव्यं प्रतिमासं तु वत्सरम्  ।  
सपिण्डीकरणं प्रोक्तं पूर्णे संवत्सरे पुनः  ॥ २,२३.८४ ॥  
कुर्याच्चत्वारि पात्राणि प्रेतादीनां द्विजोत्तमाः  ।  
प्रेतार्थं पितृपात्रेषु पात्रमासेचयेत्ततः  ॥ २,२३.८५ ॥  
ये समाना इति द्वाभ्यां पिण्डानप्येवमेव हि  ।  
सपिण्डीकरणं श्राद्धं देवपूर्वं विधीयते  ॥ २,२३.८६ ॥  
पितॄनावाहयेत्तत्र पुनः प्रेतं च निर्दिशेत् ।  
ये सपिण्डीकृताः प्रेतान तेषां स्यात्पृथक्क्रियाः  ।  
यस्तु कुर्यात्पृथक्पिण्डं पितृहा सोऽभिजायते  ॥ २,२३.८७ ॥  
मृते पितरि वै पुत्रः पिण्डमब्दं समाचरेत् ।  
दद्याच्चान्नं सोदकुम्भं प्रत्यहं प्रेतधर्मतः  ॥ २,२३.८८ ॥  
पार्वणेन विधानेन संवत्सरिकमिष्यते  ।  
प्रतिसंवत्सरं कार्यं विधिरेष सनातनः  ॥ २,२३.८९ ॥  
मातापित्रोः सुतैः कार्यं पिण्डदानादिकं च यत् ।  
पत्नी कुर्यात्सुताभावे पत्न्य भावे सहोदहः  ॥ २,२३.९० ॥  
अनेनैव विधाने जीवन् वा श्राद्धमाचरेत् ।  
कृत्वा दानादिकं सर्वं श्रद्धायुक्तः समाहितः  ॥ २,२३.९१ ॥  
एष वः कथितः सम्यग्गृहस्थानां क्रियाविधिः  ।  
स्त्रीणां तु भर्तृशुश्रूषा धर्मो नान्य इहेष्यते  ॥ २,२३.९२ ॥  
स्वधर्मपरमो नित्यमीश्विरार्पितमानसः  ।  
प्राप्नोति तत्परं स्थानं यदुक्तं वेदवादिभिः  ॥ २,२३.९३ ॥  
इति श्रीकूर्मपुराणे षट्साहस्त्र्यां संहितायामुपरिविभागे त्रयोविंशोऽध्यायः  
अग्निहोत्रं तु जुहुयादाद्यन्तेऽहर्निशोः सदा  ।  
दर्शेन चैव पक्षान्ते पौर्णमासेन चैव हि  ॥ २,२४.१ ॥  
शस्यान्ते नवशस्येष्ट्या तथर्त्वन्ते द्विजोऽध्वरैः  ।  
पशुना त्वयनस्यान्ते समान्ते सौमिकैर्मखैः  ॥ २,२४.२ ॥  
नानिष्ट्वा नवशस्येष्ट्या पशुना वाग्निमान् द्विजः  ।  
नवान्नमद्यान्मांसं वा दीर्घमायुर्जिजीविषुः  ॥ २,२४.३ ॥  
नवेनान्नेन चानिष्ट्वा पशुहव्येन चागन्यः  ।  
प्राणानेवात्तुमिच्छन्ति नवान्नामिषगृद्धिनः  ॥ २,२४.४ ॥  
सावित्रान् शान्तिहोमांश्च कुर्यात्पर्वसु नित्यशः  ।  
पितॄंश्चैवाष्टकास्वर्चन्नित्यमन्वष्टकासु च  ॥ २,२४.५ ॥  
एष धर्मः परो नित्यमपधर्मोऽन्य उच्यते  ।  
त्रयाणामिह वर्णानां गृहस्थाश्रमवासिनाम्  ॥ २,२४.६ ॥  
नास्तिक्यादथवालस्याद्योऽग्नीन्नाधातुमिच्छति  ।  
यजेत वा न यज्ञेन स याति नरकान् बहून्  ॥ २,२४.७ ॥  
तामिस्त्रमन्धतामिस्त्रं महारौरवरौरवौ  ।  
कुम्भीपाकं वैतरणीमसिपत्रवनं तथा  ॥ २,२४.८ ॥  
अन्यांश्च नरकान् घोरान् सम्प्राप्यान्ते सुदुर्मतिः  ।  
अन्त्यजानां कुले विप्राः शूद्रयोनौ च जायते  ॥ २,२४.९ ॥  
तस्मात्सर्वप्रयत्नेन ब्राह्मणो हि विशेषतः  ।  
आधायाग्निं विशुद्धात्मा यजेत परमेश्वरम्  ॥ २,२४.१० ॥  
अग्निहोत्रात्परो धर्मो द्विजानां नेह विद्यते  ।  
तस्मादाराधयेन्नित्यमग्निहोत्रेण शाश्वतम्  ॥ २,२४.११ ॥  
यश्चाधायाग्निमालस्यान्न यष्टुं देवमिच्छति  ।  
सोऽसौ मूढो न सम्भाष्यः किं पुनर्नास्तिको जनः  ॥ २,२४.१२ ॥  
यस्य त्रैवार्षिकं भक्तं पर्याप्तं भृत्यवृत्तये  ।  
अधिकं चापि विद्येत स सोमं पातुमर्हति  ॥ २,२४.१३ ॥  
एष वै सर्वयज्ञानां सोमः प्रथम इष्यते  ।  
सोमेनाराधयेद्देवं सोमलोकमहेश्वरम्  ॥ २,२४.१४ ॥  
न सोमयागादधिको महेशाराधने क्रतुः  ।  
समो वा विद्यते तस्मात्सोमेनाभ्यर्चयेत्परम्  ॥ २,२४.१५ ॥  
पितामहेन विप्राणामादावभिहितः शुभः  ।  
धर्मो विमुक्तये साक्षाच्छ्रौतः स्मार्तो द्विधा पुनः  ॥ २,२४.१६ ॥  
श्रौतस्त्रेताग्निसम्बन्धात्स्मार्तः पूर्वं मयोदितः  ।  
श्रेयस्करतमः श्रौतस्तस्माच्छ्रौतं समाचरेत् ॥ २,२४.१७ ॥  
उभावभिहितौ धर्मौ वेदादेव विनिः सृतौ  ।  
शिष्टाचारस्तृतीयः स्याच्छ्रतिस्मृत्योरलाभतः  ॥ २,२४.१८ ॥  
धर्मेणाभिगतो यैस्तु वेदः सपरिबृंहणः  ।  
ते शिष्टा ब्राह्मणाः प्रोक्ता नित्यमात्मगुणान्विताः  ॥ २,२४.१९ ॥  
तेषामभिमतो यः स्याच्चेतसा नित्यमेव हि  ।  
स धर्मः कथितः सद्भिर्नान्येषामिति धारणा  ॥ २,२४.२० ॥  
पुराणं धर्मशास्त्रं च वेदानामुपबृंहणम्  ।  
एकस्माद्ब्रह्मविज्ञानं धर्मज्ञानं तथैकतः  ॥ २,२४.२१ ॥  
धर्मं जिज्ञासमानानां तत्प्रमाणतरं स्मृतम्  ।  
धर्मशास्त्रं पुराणं तद्ब्रह्मज्ञाने परा प्रमा  ॥ २,२४.२२ ॥  
नान्यतो जायते धर्मो ब्रह्मविद्या च वैदिकी  ।  
तस्माद्धर्मं पुराणं च श्रद्धातव्यं द्विजातिभिः  ॥ २,२४.२३ ॥  
इति श्रीकूर्मपुराणे षट्साहस्त्र्यां संहितायामुपरिविभागे चतुर्विशोऽध्यायः  
एष वोऽभिहितः कृत्स्नो गृहस्थाश्रमवासिनः  ।  
द्विजातेः परमो धर्मो वर्तनानि निबोधत  ॥ २,२५.१ ॥  
द्विविधस्तु गृही ज्ञेयः साधकश्चाप्यसाधकः  ।  
अध्यापनं याजनं च पूर्वस्याहुः प्रतिग्रहम्  ।  
कुसीदकृषिवाणिज्यं प्रकुर्वोतास्वयङ्कृतम्  ॥ २,२५.२ ॥  
कृषेरभावाद्वाणिज्यं तदभावात्कुसीदकम्  ।  
आपत्कल्पो ह्यं ज्ञेयः पूर्वोक्तो मुख्य इष्यते  ॥ २,२५.३ ॥  
स्वयं वा कर्षणं कुर्याद्वाणिज्यं वा कुसीदकम्  ।  
कष्टा पापीयसी वृत्तिः कुसीदं तद्विवर्जयेत् ॥ २,२५.४ ॥  
क्षात्रवृत्तिं परां प्रहुर्न स्वयं कर्षणं द्विजैः  ।  
तस्मात्क्षात्रेण वर्तेत वर्तनेनापदि द्विजः  ॥ २,२५.५ ॥  
तेन चावाप्यजीवंस्तु वैश्यवृत्तिं कृषिं व्रजेत् ।  
न कथञ्चन कुर्वोत ब्राह्मणः कर्म कर्षणम्  ॥ २,२५.६ ॥  
लब्धलाभः पितॄन् देवान् ब्राह्मणांश्चापि पूजयेत् ।  
ते तृप्तास्तस्य तं दोषं शमयन्ति न संशयः  ॥ २,२५.७ ॥  
देवेभ्यश्च पितृभ्यश्च दद्याद्भागं तु विंशकम्  ।  
त्रिंशद्भागं ब्राह्मणानां कृषिं कुर्वन्न दुष्यति  ॥ २,२५.८ ॥  
वणिक्प्रदद्याद्द्विगुणं कुसीदी त्रिगुणं पुनः  ।  
कृषीवलो न दोषेण युज्यते नात्र संशयः  ॥ २,२५.९ ॥  
शिलोञ्छं वाप्याददीत गृहस्थः साधकः पुनः  ।  
विद्याशिल्पादयस्त्वन्ये बहवो वृत्तिहेतवः  ॥ २,२५.१० ॥  
असाधकस्तु यः प्रोक्तो गृहस्थाश्रमसंस्थितः  ।  
शिलोञ्छे तस्य कथिते द्वे वृत्ती परमर्षिभिः  ॥ २,२५.११ ॥  
अमृतेनाथवा जीवेन्मृतेनाप्यथवा यदि  ।  
अयाचितं स्यादमृतं मृतं भेक्षं तु याचितम्  ॥ २,२५.१२ ॥  
कुशूलधान्यको वा स्यात्कुम्भीधान्यक एव वा  ।  
त्र्यहैहिको वापि भवेदश्वस्तनिक एव च  ॥ २,२५.१३ ॥  
चतुर्णामपि चैतेषां द्विजानां गृहमेधिनाम्  ।  
श्रेयान् परः परो ज्ञेयो धर्मतो लोकजित्तमः  ॥ २,२५.१४ ॥  
षट्कर्मैको भवत्येषां त्रिभिरन्यः प्रवर्तते  ।  
द्वाभ्यामेकश्चतुर्थस्तु ब्रह्मसत्रेण जीवति  ॥ २,२५.१५ ॥  
वर्तयंस्तु शिलोञ्छाभ्यामग्निहोत्रपरायणः  ।  
इष्टीः पार्वायणान्तीयाः केवला निर्वपेत्सदा  ॥ २,२५.१६ ॥  
न लोकवृतिं वर्तेत वृत्तिहेतोः कथञ्चन  ।  
अजिह्मामशठां शुद्धां जीवेद्ब्राह्मणजीविकाम्  ॥ २,२५.१७ ॥  
याचित्वा वापि सद्भ्योऽन्नं पितॄन्देवांस्तु तोषयेत् ।  
याचयेद्वा शुचिं दान्तं न तृप्येत स्वयं ततः  ॥ २,२५.१८ ॥  
यस्तु द्रव्यार्जनं कृत्वा गृहस्थस्तोषयेन्न तु  ।  
देवान् पितृंश्च विधिना शुनां योनिं व्रजत्यसौ  ॥ २,२५.१९ ॥  
धर्मश्चार्थश्च कामश्च श्रेयो मोक्षश्चतुष्टयम्  ।  
धर्माविरुद्धः कामः स्याद्ब्राह्मणानां तु नेतरः  ॥ २,२५.२० ॥  
योर्ऽथो धर्माय नात्मार्थः सोर्ऽथोऽनर्थस्तथेतरः  ।  
तस्मादर्थं समासाद्य दद्याद्वै जुहुयाद्यजेत् ॥ २,२५.२१ ॥  
इति श्रीकूर्मपुराणे षट्साहस्त्र्यां संहितायामुपरिविभागे पञ्चविंशोऽध्यायः  
अथातः सम्प्रवक्ष्यामि दानधर्ममनुत्तमम्  ।  
ब्रह्मणाभिहितं पूर्वमृषीणां ब्रह्मवादिनाम्  ॥ २,२६.१ ॥  
अर्थानामुदिते पात्रे श्रद्धया प्रतिपादनम्  ।  
दानमित्यभिनिर्दिष्टं भुक्तिमुक्तिफलप्रदम्  ॥ २,२६.२ ॥  
यद्ददाति विशिष्टेभ्यः श्रद्धया परया युतः  ।  
तद्वै वित्तमहं मन्ये शेषं कस्यापि रक्षति  ॥ २,२६.३ ॥  
नित्यं नैमित्तिकं काम्यं त्रिविधं दानमुच्यते  ।  
चतुर्थं विमलं प्रोक्तं सर्वदानोत्तमोत्तमम्  ॥ २,२६.४ ॥  
अहन्यहनि यत्किञ्चिद्दीयतेऽनुपकारिणे  ।  
अनुद्दिश्य फलं तस्माद्ब्राह्मणाय तु नित्यकम्  ॥ २,२६.५ ॥  
यत्तु पापोपशान्त्यर्थं दीयते विदुषां करे  ।  
नैमित्तिकं तदुद्दिष्टं दानं सद्भिरनुष्ठितम्  ॥ २,२६.६ ॥  
अपत्यविजयैश्वर्यस्वर्गार्थं यत्प्रदीयते  ।  
दानं तत्काम्यमाख्यातमृषिभिर्धर्मचिन्तकैः  ॥ २,२६.७ ॥  
यदीश्वरप्रीणनार्थं ब्रह्मवित्सु प्रदीयते  ।  
चेतसा धर्मयुक्तेन दानं तद्विमलं शिवम्  ॥ २,२६.८ ॥  
दानधर्मं निषेवेत पात्रमासाद्य शक्तितः  ।  
उत्पत्स्यते हि तत्पात्रं यत्तारयति सर्वतः  ॥ २,२६.९ ॥  
कुटुम्बभक्तवसनाद्देयं यदतिरिच्यते  ।  
अन्यथा दीयते यद्धि न तद्दानं फलप्रदम्  ॥ २,२६.१० ॥  
श्रोत्रियाय कुलीनाय विनीताय तपस्विने  ।  
वृत्तस्थाय दरिद्राय प्रदेयं भक्तिपूर्वकम्  ॥ २,२६.११ ॥  
यस्तु दद्यान्महीं भक्त्या ब्राह्मणायाहिताग्नये  ।  
स याति परमं स्थानं यत्र गत्वा न शोचति  ॥ २,२६.१२ ॥  
इक्षुभिः सन्ततां भुमिं यवगोधूमशलिनीम्  ।  
ददाति वेदविदुषे यः स भूयो न जायते  ॥ २,२६.१३ ॥  
गोचर्ममात्रामपि वा यो भूमिं सम्प्रयच्छति  ।  
ब्राह्मणाय दरिद्राय सर्वपापैः प्रमुच्यते  ॥ २,२६.१४ ॥  
भूमिदानात्परं दानं विद्यते नेह किञ्चन  ।  
अन्नदानं तेन तुल्यं विद्यादानं ततोऽधिकम्  ॥ २,२६.१५ ॥  
यो ब्राह्मणाय शान्ताय शुचये धर्मशालिने  ।  
ददाति विद्यां विधिना ब्रह्मलोके महीयते  ॥ २,२६.१६ ॥  
दद्यादहरहस्त्वन्नं श्रद्धया ब्रह्मचारिणे  ।  
सर्वपापविनिर्मुक्तो ब्रह्मणः स्थानमाप्नुयात् ॥ २,२६.१७ ॥  
गृहस्थायान्नदानेन फलं प्राप्नोति मानवः  ।  
आममेवास्य दातव्यं दत्त्वाप्नोति परां गतिम्  ॥ २,२६.१८ ॥  
वैशाख्यां पौर्णमास्यां तु ब्राह्मणान् सप्त पञ्च वा  ।  
उपोष्य विधिना शान्तः शुचिः प्रयतमानसः  ॥ २,२६.१९ ॥  
पूजयित्वा तिलैः कृष्णैर्मधुना न विशेषतः  ।  
गन्धादिभिः समभ्यर्च्य वाचयेद्वा स्व्यं वदेत् ॥ २,२६.२० ॥  
प्रीयतां धर्मराजेति यद्वा मनसि वर्तते  ।  
यावज्जीवकृतं पापं तत्क्षणादेव नश्यति  ॥ २,२६.२१ ॥  
कृष्णाजिने तिलान् कृत्त्वा हिरण्यं मधुसर्पिषी  ।  
ददाति यस्तु विप्राय सर्वं तरति दुष्कृतम्  ॥ २,२६.२२ ॥  
कृतान्नमुदकुम्भं च वैशाख्यां च विशेषतः  ।  
निर्दिश्य धर्मराजाय विप्रेभ्यो मुच्यते भयात् ॥ २,२६.२३ ॥  
सुवर्णतिलयुक्तैस्तु ब्राह्मणान् सप्त पञ्च वा  ।  
तर्पयेदुदपात्रैस्तु ब्रह्महत्यां व्यपोहति  ॥ २,२६.२४ ॥  
माघमासे तु विप्रस्तु द्वादश्यां समुपोषितः  ।  
शुक्लाम्वरधरः कृष्णैस्तिलैर्हुत्वा हुताशनम्  ॥ २,२६.२५ ॥  
प्रदद्याद्ब्राह्मणेभ्यस्तु तिलानेव समाहितः  ।  
जन्मप्रभृति यत्पापं सर्वं तरति वै द्विजः  ॥ २,२६.२६ ॥  
अमावस्यामनुप्राप्य ब्राह्मणाय तपस्विने  ।  
यत्किचिद्देवदेवेशं दद्याच्चोद्दिश्य शङ्करम्  ॥ २,२६.२७ ॥  
प्रीयतामीश्वरः सोमो महादेवः सनातनः  ।  
सप्तजन्मकृतं पापं तत्क्षणादेव नश्यति  ॥ २,२६.२८ ॥  
यस्तु कृष्णचतुर्दश्यां स्नात्वा देवं पिनाकिनम्  ।  
आराधयेद्द्विजमुखे न तस्यास्ति पुनर्भवः  ॥ २,२६.२९ ॥  
कृष्णाष्टम्यां विशेषेण धार्मिकाय द्विजातये  ।  
स्नात्वाभ्यर्च्य यथान्यायं पादप्रक्षालनादिभिः  ॥ २,२६.३० ॥  
प्रीयतां मे महादेवो दद्याद्द्रव्यं स्वकीयकम्  ।  
सर्वपापविनिर्मुक्तः प्राप्नोति परमां गतिम्  ॥ २,२६.३१ ॥  
द्विजैः कृष्णचतुर्दश्यां कृष्णाष्टम्यां विशेषतः  ।  
अमावास्यायां भक्तैस्तु पूजनीयस्त्रिलोचनः  ॥ २,२६.३२ ॥  
एकादश्यां निराहारो द्वादश्यां पुरुषोत्तमम्  ।  
अर्चयेद्बाह्मणमुखे स गच्छेत्परमं पदम्  ॥ २,२६.३३ ॥  
एषा तिथिर्वैष्णवीं स्याद्द्वादशी शुक्लपक्षके  ।  
तस्यामाराधयेद्देवं प्रयत्नेन जनार्दनम्  ॥ २,२६.३४ ॥  
यत्किञ्चिद्देवमीशानमुद्दिश्य ब्राह्मणे शुचौ  ।  
दीयते विष्णवे वापि तदनन्तफलप्रदम्  ॥ २,२६.३५ ॥  
यो हि यां देवतामिच्छेत्समाराधयितुं नरः  ।  
ब्राह्मणान् पूजयेद्यत्नात्सतस्यां तोषयेत्ततः  ॥ २,२६.३६ ॥  
द्विजानां वपुरास्थाय नित्यं तिष्ठन्ति देवताः  ।  
पूज्यन्ते ब्राह्मणालाभे प्रतिमादिष्वपि क्वचित् ॥ २,२६.३७ ॥  
तस्मात्सर्वप्रयत्नेन तत्तत्फलमभीप्सता  ।  
द्विजेषु देवता नित्यं पूजनीया विशेषतः  ॥ २,२६.३८ ॥  
विभूतिकामः सततं पूजयेद्वै पुरन्दरम्  ।  
ब्रह्मवर्चसकामस्तु ब्रह्माणं ब्रह्मकामुकः  ॥ २,२६.३९ ॥  
आरोग्यकामोऽथ रविं धनकामो हुताशनम्  ।  
कर्मणां सिद्धिकामस्तु पूजयेद्वै विनायकम्  ॥ २,२६.४० ॥  
भोगकामस्तु शशिनं बलकामः समीरणम्  ।  
मुमुक्षुः सर्वसंसारात्प्रयत्नेनार्चयेद्धरिम्  ॥ २,२६.४१ ॥  
यस्तु योगं तथा मोक्षमन्विच्छेज्ज्ञानमैश्वरम्  ।  
सोर्ऽचयेद्वै विरूपाक्षं प्रयत्नेनेश्वरेश्वरम्  ॥ २,२६.४२ ॥  
ये वाञ्छन्ति महायोगान् ज्ञानानि च महेश्वरम्  ।  
ते पूजयन्ति भूतेशं केशवं चापि भोगिनः  ॥ २,२६.४३ ॥  
वारिदस्तृप्तिमाप्नोति सुखमक्षय्यमन्नदः  ।  
तिलप्रदः प्रजामिष्टां दीपदश्चक्षुरुत्तमम्  ॥ २,२६.४४ ॥  
भूमिदः सर्वमाप्नोति दीर्घमायुर्हिरण्यदः  ।  
गृहदोऽग्र्याणि वेश्मानि रूप्यदो रूपमुत्तमम्  ॥ २,२६.४५ ॥  
वासोदश्चन्द्रसालोक्यमश्विसालोक्यमश्वदः  ।  
अनडुदः श्रियं पुष्टां गोदो व्रध्नस्य विष्टपम्  ॥ २,२६.४६ ॥  
यानशय्याप्रदो भार्यामैश्वर्यमभयप्रदः  ।  
धान्यदः शाश्वतं सौख्यं ब्रह्मदो ब्रह्मसात्म्यताम्  ॥ २,२६.४७ ॥  
धान्यान्यपि यथाशक्ति विप्रेषु प्रतिपादयेत् ।  
वेदवित्सु विशिष्टेषु प्रेत्य स्वर्गं समश्नुते  ॥ २,२६.४८ ॥  
गवां घासप्रदानेन सर्वपापैः प्रमुच्यते  ।  
इन्धनानां प्रदानेन दीप्ताग्निर्जायते नरः  ॥ २,२६.४९ ॥  
फलमूलानि शाकानि भोज्यानि विविधानि च  ।  
प्रदद्याद्ब्राह्मणेभ्यस्तु मुदा युक्तः सदा भवेत् ॥ २,२६.५० ॥  
औषधं स्नेहमाहारं रोगिणे रोगशान्तये  ।  
ददानो रोगरहितः सुखी दीर्घायुरेव च  ॥ २,२६.५१ ॥  
असिपत्रवनं मार्गं क्षुरधारासमन्वितम्  ।  
तीव्रितापं च तरति छत्रोपानत्प्रदो नरः  ॥ २,२६.५२ ॥  
यद्यदिष्टतमं लोके यच्चापि दयितं गृहे  ।  
तत्तद्गुणवते देयं तदेवाक्ष्यमिच्छता  ॥ २,२६.५३ ॥  
अपने विषुवे चैव ग्रहणे चन्द्रसूर्ययोः  ।  
सङ्क्रान्त्यादिषु कालेषु दत्तं भवति चाक्षयम्  ॥ २,२६.५४ ॥  
प्रयागादिषु तीर्थेषु पुण्येष्वायतनेषु च  ।  
दत्त्वा चाक्षयमाप्नोति नदीषु च वनेषु च  ॥ २,२६.५५ ॥  
दानधर्मात्परो धर्मो भूतानां नेह विद्यते  ।  
तस्माद्विप्राय दातव्यं श्रोत्रियाय द्विजातिभिः  ॥ २,२६.५६ ॥  
स्वगायुर्भूतिकामेन तथा पापोपशान्तये  ।  
मुमुक्षुणा च दातव्यं ब्राह्मणेभ्यस्तथान्वहम्  ॥ २,२६.५७ ॥  
दीयमानं तु यो मोहाद्गोविप्राग्निसुरेषु च  ।  
निवारयति पापात्मा तिर्यग्योनिं व्रजेत्तु सः  ॥ २,२६.५८ ॥  
यस्तु द्रव्यार्जनं कृत्वा नार्चयेद्ब्राह्मणान् सुरान्  ।  
सर्वस्वमपहृत्यैनं राजा राष्ट्रात्प्रवासयेत् ॥ २,२६.५९ ॥  
यस्तु दुर्भिक्षवेलायामन्नाद्यं न प्रयच्छति  ।  
म्रियमाणेषु विप्रेषु ब्राह्मणः स तु गर्हितः  ॥ २,२६.६० ॥  
न तस्मात्प्रतिगृह्णीयुर्न विशेयुश्च तेन हि  ।  
अङ्कयित्वा स्वकाद्राष्ट्रात्तं राजा विप्रवासयेत् ॥ २,२६.६१ ॥  
यस्त्वसद्भ्यो ददातीह स्वद्रव्यं धर्मसाधनम्  ।  
स पूर्वाभ्यधिकः पापी नरके पच्यते नरः  ॥ २,२६.६२ ॥  
स्वाध्यायवन्तो ये विप्रा विद्यावन्तो जितेन्द्रियाः  ।  
सत्यसंयमसंयुक्तास्तेभ्यो दद्याद्द्विजोत्तमाः  ॥ २,२६.६३ ॥  
सुभुक्तमपि विद्वांसं धार्मिकं भोजयेद्द्विजम्  ।  
न तु मूर्खमवृत्तस्थं दशरात्रमुपोषितम्  ॥ २,२६.६४ ॥  
सन्निकृष्टमतिक्रम्य श्रोत्रियं यः प्रयच्छति  ।  
स तेन कर्मणा पापी दहत्यासप्तमं कुलम्  ॥ २,२६.६५ ॥  
यदिस्यादधिको विप्रः शीलविद्यादिभिः स्वयम्  ।  
तस्मै यत्नेन दातव्यं अतिक्रम्यापि सन्निधिम्  ॥ २,२६.६६ ॥  
योऽर्चितं प्रतिगृह्णीयाद्दद्यादर्चितमेव च  ।  
तावुभौ गच्छतः स्वर्गं नरकं तु विपर्यये  ॥ २,२६.६७ ॥  
न वार्यपि प्रयच्छेत नास्तिके हैतुकेऽपि च  ।  
पाषण्डेषु च सर्वेषु नावेदविदि धर्मवित् ॥ २,२६.६८ ॥  
अपूपं च हिरण्यं च गामश्वं पृथिवीं तिलान्  ।  
अविद्वान् प्रतिगृह्णानो भस्मी भवति काष्ठवत् ॥ २,२६.६९ ॥  
द्विजातिभ्यो धनं लिप्सेत्प्रशस्तेभ्यो द्विजोत्तमः  ।  
अपि वा जातिमात्रेभ्यो न तु शूद्रात्कथञ्चन  ॥ २,२६.७० ॥  
वृत्तिसङ्कोचमन्विच्छेन्नेहेत धनविस्तरम्  ।  
धनलोभे प्रसक्तस्तु ब्राह्मण्यादेव हीयते  ॥ २,२६.७१ ॥  
वेदानधीत्य सकलान् यज्ञांश्चावाप्य सर्वशः  ।  
न तां गतिमवाप्नोति सङ्कोचाद्यामवाप्नुयात् ॥ २,२६.७२ ॥  
प्रतिग्रहरुचिर्न स्यात्यात्रार्थं तु समाहरेत् ।  
स्थित्यर्थादधिकं गृह्णन् ब्राह्मणो यात्यधोगतिम्  ॥ २,२६.७३ ॥  
यस्तु याचनको नित्यं न स स्वर्गस्य भाजनम्  ।  
उद्वेजयति भूतानि यथा चौरस्तथैव सः  ॥ २,२६.७४ ॥  
गुरून् भृत्यांश्चोज्जिहीर्षुरर्चिष्यन् देवतातिथीन्  ।  
सर्वतः प्रतिगृह्णीयान्न तु तृप्येत्स्वयं ततः  ॥ २,२६.७५ ॥  
एवं गृहस्थो युक्तात्मा देवतातिथिपूजकः  ।  
वर्तमानः संयातात्मा याति तत्परमं पदम्  ॥ २,२६.७६ ॥  
पुत्रे निधाय वा सर्वं गत्वारण्यं तु तत्त्ववित् ।  
एकाकी विचरेन्नित्यमुदासीनः समाहितः  ॥ २,२६.७७ ॥  
एष वः कथितो धर्मो गृहस्थानां द्विजोत्तमाः  ।  
ज्ञात्वानुतिष्ठेन्नियतं तथानुष्ठापयेद्द्विजान्  ॥ २,२६.७८ ॥  
इति देवमनादिमेकमीशं  
गृहधर्मेण समर्चयेदजस्त्रम्  ।  
समतीत्य स सर्वभूतयोनिं  
प्रकृतिं याति परं न याति जन्म  ॥ २,२६.७९ ॥  
इति श्रीकूर्मपुराणे षट्साहस्त्र्यां संहितायामुपरिविभागे षड्विंशोऽध्यायः  
एवं गृहाश्रमे स्थित्वा द्वितीयं भागमायुषः  ।  
वानप्रस्थाश्रमं गच्छेत्सदारः साग्निरेव च  ॥ २,२७.२ ॥  
निक्षिप्य भार्यां पुत्रेषु गच्छेद्वनमथापि वा  ।  
दृष्ट्वापत्यस्य चापत्यं जर्जरीकृतविग्रहः  ॥ २,२७.२ ॥  
शुक्लपक्षस्य पूर्वाह्ने प्रशस्ते चोत्तरायणे  ।  
गत्वारण्यं नियमवांस्तपः कुर्यात्समाहितः  ॥ २,२७.३ ॥  
फलमूलानि पूतानि नित्यमाहारमाहरेत् ।  
यताहारो भवेत्तेन पूजयेत्पितृदेवताः  ॥ २,२७.४ ॥  
पूजयित्वातिथिं नित्यं स्नात्वा चाभ्यर्चयेत्सुरान्  ।  
गृहादाहृत्य चाश्नीयादष्टौ ग्रासान् समाहितः  ॥ २,२७.५ ॥  
जटाश्च बिभृयान्नित्यं नखरोमाणि नोत्सृजेत् ।  
स्वाध्यायं सर्वदा कुर्यान्नियच्छेद्वाचमन्यतः  ॥ २,२७.६ ॥  
अग्निहोत्रं च जुहुयात्पञ्चयज्ञान् समाचरेत् ।  
मुन्यन्नैंर्विविधैर्मेध्यैः शाकमूलफलेन वा  ॥ २,२७.७ ॥  
चीरवासा भवेन्नित्यं स्नायात्त्रिषवणं शुचिः  ।  
सर्वभूतानुकम्पी स्यात्प्रतिग्रहविवर्जितः  ॥ २,२७.८ ॥  
दर्शेन पौर्णमासेन यजेत्नियतं द्विजः  ।  
ऋक्षेष्वाग्रयणे चैव चातुर्मास्यानि चाहरेत् ।  
उत्तरायणं च क्रमशो दक्षस्यायनमेव च  ॥ २,२७.९ ॥  
वासन्तैः शारदैर्मेध्यैर्मुन्यन्नैः स्वयमाहृतैः  ।  
पुरोडाशांश्चरूंश्चैव विधिवन्निर्वपेत्पृथक् ॥ २,२७.१० ॥  
देवताभ्यश्च तधुत्वा वन्यं मेध्यतरं हविः  ।  
शेषं समुपभुञ्जीत लवणं च स्वयं कृतम्  ॥ २,२७.११ ॥  
वर्जयेन्मधुमांसानि भौमानि कवकानि च  ।  
भूस्तृणं शिग्रुकं चैव श्लेष्मातकफलानि च  ॥ २,२७.१२ ॥  
न फालकृष्टमश्नीयादुत्सृष्टमपि केनचित् ।  
न ग्रामजातान्यार्तोऽपि पुष्पाणि च फलानि च  ॥ २,२७.१३ ॥  
श्रावणेनैव विधिना वह्निं परिचरेत्सदा  ।  
न द्रुह्येत्सर्वभूतानि निर्द्वन्द्वो निर्भयो भवेत् ॥ २,२७.१४ ॥  
न नक्तं किञ्चिदश्नीयाद्रात्रौ ध्यानपरो भवेत् ।  
जितेन्द्रियो जितक्रोधस्तत्त्वज्ञानविचिन्तकः  ।  
ब्रह्मचारी भवेन्नित्यं न पत्नीमपि संश्रयेत् ॥ २,२७.१५ ॥  
यस्तु पत्न्या वनं गत्वा मैथुनं कामतश्चरेत् ।  
तद्व्रतं तस्य लुप्येत प्रायश्चित्तीयते द्विजः  ॥ २,२७.१६ ॥  
तत्र यो जायते गर्भो न संस्पृश्यो द्विजातिभिः  ।  
न हि वेदेऽधिकारोऽस्य तद्वंशेप्येवमेव हि  ॥ २,२७.१७ ॥  
अधः शयीत सततं सावित्रीजाप्यतत्परः  ।  
शरण्यः सर्वभूतानां संविभागपरः सदा  ॥ २,२७.१८ ॥  
परिवादं मृषावादं निद्रालस्यं विवर्जयेत् ।  
एकाग्निरनिकेतः स्यात्प्रोक्षितां भूमिमाश्रयेत् ॥ २,२७.१९ ॥  
मृगैः सह चरेद्वासं तैः सहैव च संवसेत् ।  
शिलायां शर्करायां वा शयीत सुसमाहितः  ॥ २,२७.२० ॥  
सद्यः प्रक्षालको वा स्यान्माससञ्चयिकोऽपि वा  ।  
षण्मासनिचयो वा स्यात्समानिचय एव वा  ॥ २,२७.२१ ॥  
त्यजेदाश्वयुजे मासि सम्पन्नं पूर्वसञ्चितम्  ।  
जीर्णानि चैव वासांसि शाकमूलफलानि च  ॥ २,२७.२२ ॥  
दन्तोलूखलिको वास्यात्कापोतीं वृत्तिमाश्रयेत् ।  
अश्मकुट्टो भवेद्वापि कालपक्वभुगेव वा  ॥ २,२७.२३ ॥  
नक्तं चान्न समश्नीयाद्दिवा चाहृत्य शक्तितः  ।  
चतुर्थकालिको वा स्यात्स्याद्वाप्यष्टमकालिकः  ॥ २,२७.२४ ॥  
चान्द्रायणविधानैर्वा शुक्ले कृष्णे च वर्तयेत् ।  
पक्षे पक्षे समश्नीयाद्यवागूं क्वथितां सकृत् ॥ २,२७.२५ ॥  
पुष्पमूलफलैर्वापि केवलैर्वर्तयेत्सदा  ।  
स्वाभाविकैः स्वयं शीर्णैर्वैखानसमते स्थितः  ॥ २,२७.२६ ॥  
भूमौ वा परिवर्तेत तिष्ठेद्वा प्रपदैर्दिनम्  ।  
स्थानासनाभ्यां विहरेन्न क्वचिद्धैर्यमुत्सृजेत् ॥ २,२७.२७ ॥  
ग्रीष्मे पञ्चतपाश्च स्याद्वर्षास्वभ्रावकाशकः  ।  
आर्द्रवासास्तु हेमन्ते क्रमशो वर्धयंस्तपः  ॥ २,२७.२८ ॥  
उपस्पृश्य त्रिषवणं पितृदेवांश्च तर्पयेत् ।  
एकपादेन तिष्ठेत मरीचीन् वा पिबेत्तदा  ॥ २,२७.२९ ॥  
पञ्चाग्निर्धूमपो वा स्यादुष्मपः सोमपोऽपि वा  ।  
पयः पिबेच्छुक्लपक्षे कृष्णापक्षे तु गोमयम्  ।  
शीर्णपर्णाशनो वा स्यात्कृच्छ्रैर्वा वर्तयेत्सदा  ॥ २,२७.३० ॥  
योगाभ्यासरतश्च स्याद्रुद्राध्यायी भवेत्सदा  ।  
अथर्वशिरसोऽध्येता वेदान्ताभ्यासतत्परः  ॥ २,२७.३१ ॥  
यमान् सेवेत सततं नियमांश्चाप्यतन्द्रितः  ।  
कृष्णाजिनी सोत्तरीयः शुक्लयज्ञोपवीतवान्  ॥ २,२७.३२ ॥  
अथ चाग्नीन् समारोप्य स्वात्मनि ध्यानतत्परः  ।  
अनग्निरनिकेतः स्यान्मुनिर्मोक्षपरो भवेत् ॥ २,२७.३३ ॥  
तापसेष्वेव विप्रेषु यात्रिकं भैक्षमाहरेत् ।  
गृहमेधिषु चान्येषु द्विजेषु वनवासिषु  ॥ २,२७.३४ ॥  
ग्रामादाहृत्य वाश्नीयादष्टौ ग्रासान् वने वसन्  ।  
प्रतिगृह्य पुटेनैव पाणिना शकलेन वा  ॥ २,२७.३५ ॥  
विविधाश्चोपनिषद आत्मसंसिद्धये जपेत् ।  
विद्याविशेषान् सावित्रीं रुद्राध्यायं तथैव च  ॥ २,२७.३६ ॥  
महाप्रास्थानिकं चासौ कुर्यादनशनं तु वा  ।  
अग्निप्रवेशमन्यद्वा ब्रर्ह्मार्पणविधौ स्थितः  ॥ २,२७.३७ ॥  
यस्तु सम्यगिममाश्रमं शिवं  
संश्रयेदशिवपुञ्जनाशनम्  ।  
तापसः स परमैश्वरं पदं  
याति यत्र जगतोऽस्य संस्थितिः  ॥ २,२७.३८ ॥  
इति श्रीकूर्मपुराणे षट्साहस्त्र्यां संहितायामुपरिविभागे सप्तविशोऽध्याय  
एवं वनाश्रमे स्थित्वा तृतीयं भागमायुषः  ।  
चतुर्थमायुषो भागं सन्न्यासेन नयेत्क्रमात् ॥ २,२८.१ ॥  
अग्नीनात्मनी संस्थाप्य द्विजः प्रव्रजितो भवेत् ।  
योगाभ्यासरतः शान्तो ब्रह्मविद्यापरायणः  ॥ २,२८.२ ॥  
यदा मनसि सञ्जातं वैतृष्ण्यं सर्ववस्तुषु  ।  
तदा सन्न्यासमिच्छेच्च पतितः स्याद्विपर्यये  ॥ २,२८.३ ॥  
प्राजापत्यां निरूप्येष्टिमाग्नेयीमथवा पुनः  ।  
दान्तः पक्वकषायोऽसौ ब्रह्माश्रममुपाश्रयेत् ॥ २,२८.४ ॥  
ज्ञानसन्न्यासिनः केचिद्वेदसन्न्यासिनः परे  ।  
कर्मसन्न्यासिनस्त्वन्ये त्रिविधाः परिकीर्तिताः  ॥ २,२८.५ ॥  
यः सर्वसङ्गनिर्मुक्तो निर्द्वन्द्वश्चैव निर्भयः  ।  
प्रोच्यते ज्ञानसन्न्यासी स्वात्मन्येव व्यवस्थितः  ॥ २,२८.६ ॥  
वेदमेवाभ्यसेन्नित्यं निराशी निष्परिग्रहः  ।  
प्रोच्यते वेदसन्न्यासी मुमुक्षुर्विजितेन्द्रियः  ॥ २,२८.७ ॥  
यस्त्वग्नीनात्मसात्कृत्वा ब्रह्मार्पणपरो द्विजः  ।  
ज्ञेयः स कर्मसन्न्यासी महायज्ञपरायणः  ॥ २,२८.८ ॥  
त्रयाणामपि चैतेषां ज्ञानी त्वभ्यधिको मतः  ।  
न तस्य विद्यते कार्यं न लिङ्गं वा विपश्चितः  ॥ २,२८.९ ॥  
निर्ममो निर्भयः शान्तो निर्द्वन्द्वः पर्णभोजनः  ।  
जीर्णकौपीनवासाः स्यान्नग्नो वा ध्यानतत्परः  ॥ २,२८.१० ॥  
ब्रह्मचारी मिताहारो ग्रामादन्नं समाहरेत् ।  
अध्यात्ममतिरासीत निरपेक्षो निरामिषः  ॥ २,२८.११ ॥  
आत्मनैव सहायेन सुखार्थं विचरेदिह  ।  
नाभिनन्देत मरणं नाभिनन्देत जीवितम्  ॥ २,२८.१२ ॥  
कालमेव प्रतीक्षेत निदेशं भृतको यथा  ।  
नाध्येतव्यं न वक्तव्यं श्रोतव्यं न कदाचन  ।  
एवं ज्ञात्वा परो योगी ब्रह्मभूयाय कल्पते  ॥ २,२८.१३ ॥  
एकवासाथवा विद्वान् कौपीनाच्छादनस्तथा  ।  
मुण्डी शिखी वाथ भवेत्त्रिदण्डी निष्परिग्रहः  ।  
काषायवासाः सततं ध्यानयोगपरायणः  ॥ २,२८.१४ ॥  
ग्रामान्ते वृक्षमूले वा वसेद्देवालयेऽपि वा  ।  
समः शत्रौ च मित्रे च तथा मानापमानयोः  ।  
भैक्ष्येण वर्तयेन्नित्यं नैकान्नादी भवेत्क्वचित् ॥ २,२८.१५ ॥  
यस्तु मोहेन वालस्यादेकान्नादी भवेद्यतिः  ।  
न तस्य निष्कृतिः काचिद्धर्मशास्त्रेषु कथ्यते  ॥ २,२८.१६ ॥  
रागद्वेषविमुक्तात्मा समलोष्टाश्मकाञ्चनः  ।  
प्राणिहंसानिवृत्तश्च मौनी स्यात्सर्वनिस्पृहः  ॥ २,२८.१७ ॥  
दृष्टिपूतं न्यसेत्पादं वस्त्रपूतं जलं पिबेत् ।  
सत्यपूतां वदेद्वाणीं मनः पूतं समाचरेत् ॥ २,२८.१८ ॥  
नैकत्र निवसेद्देशे वर्षाभ्योऽन्यत्र भिक्षुकः  ।  
स्नानशौचरतो नित्यं कमण्डलुकरः शुचिः  ॥ २,२८.१९ ॥  
ब्रह्मचर्यरतो नित्यं वनवासरतो भवेत् ।  
मोक्षशास्त्रेषु निरतो ब्रह्मसूत्री जितेन्द्रियः  ॥ २,२८.२० ॥  
दम्भाहङ्कारनिर्मुक्तो निन्दापैशुन्यवर्जितः  ।  
आत्मज्ञानगुणोपेतो यतिर्मोक्षमवाप्नुयात् ॥ २,२८.२१ ॥  
अभ्यसेत्सततं वेदं प्रणवाख्यं सनातनम्  ।  
स्नात्वाचम्य विधानेन शुचिर्देवालयादिषु  ॥ २,२८.२२ ॥  
यज्ञोपवीती शान्तात्मा कुशपाणिः समाहितः  ।  
धौतकाषायवसनो भस्मच्छन्नतनूरहः  ॥ २,२८.२३ ॥  
अधियज्ञं ब्रह्म जपेदाधिदैविकमेव च  ।  
आध्यात्मिकं च सततं वेदान्ताभिहितं च यत् ॥ २,२८.२४ ॥  
पुत्रेषु वाथ निवसन् ब्रह्मचारी यतिर्मुनिः  ।  
वेदमेवाभ्यसेन्नित्यं स याति परमां गतिम्  ॥ २,२८.२५ ॥  
अहिंसा सत्यमस्तेयं ब्रह्मचर्यं तपः परम्  ।  
क्षमा दया च सतोषो व्रतान्यस्य विशेषतः  ॥ २,२८.२६ ॥  
वेदान्तज्ञाननिष्ठो वा पञ्च यज्ञान् समाहितः  ।  
कुर्यादहरहः स्नात्वा भिक्षान्नेनैव तेन हि  ॥ २,२८.२७ ॥  
होममन्त्राञ्जपेन्नित्यं काले काले समाहितः  ।  
स्वाध्यायं चान्वहं कुर्यात्सावित्रीं सन्ध्ययोर्जपेत् ॥ २,२८.२८ ॥  
ध्यायीत सततं देवमेकान्ते परमेश्वरम्  ।  
एकान्नं वर्जयेन्नित्यं कामं क्रोधं परिग्रहम्  ॥ २,२८.२९ ॥  
एकवासा द्विवासा वा शिखी यज्ञोपवीतवान्  ।  
कमण्डलुकरो विद्वान् त्रिदण्डी याति तत्परम्  ॥ २,२८.३० ॥  
इति श्रीकूर्मपुराणे षट्साहस्त्र्यां संहितायामुपरिविभागेऽष्टाविंशोऽध्यायः  
एवं स्वाश्रमनिष्ठानां यतीनां नियतात्मनाम्  ।  
भैक्षेण वर्तनं प्रोक्तं फलमूलैरथापि वा  ॥ २,२९.१ ॥  
एककालं चरेद्भैक्षं न प्रसज्येत विस्तरे  ।  
भैक्षे प्रसक्तो हि यतिर्विषयेष्वपि सज्जति  ॥ २,२९.२ ॥  
सप्तागारं चरेद्भैक्षमलाभात्तु पुनश्चरेत् ।  
प्रक्षाल्य पात्रे भुञ्जीयादद्भिः प्रक्षालयेत्तु तत् ॥ २,२९.३ ॥  
अथवान्यदुपादाय पात्रे भुञ्जीत नित्यशः  ।  
भुक्त्वा तत्सन्त्यजेत्पात्रं यात्रामात्रमलोलुपः  ॥ २,२९.४ ॥  
विधूमे सन्नमुसले व्यङ्गारे भुक्तवज्जने  ।  
वृत्ते शरावसम्पाते भिक्षां नित्यं यतिश्चरेत् ॥ २,२९.५ ॥  
गोदोहमात्रं तिष्ठेत कालं भिक्षुरधोमुखः  ।  
भिक्षेत्युक्त्वा सकृत्तूष्णीमश्नीयाद्वाग्यतः शुचिः  ॥ २,२९.६ ॥  
प्रक्षाल्य पाणिपादौ च समाचम्य यथाविधि  ।  
आदित्ये दर्शयित्वान्नं भुञ्जीत प्राङ्मुखोत्तरः  ॥ २,२९.७ ॥  
हुत्वा प्राणाहुतीः पञ्च ग्रासानष्टौ समाहितः  ।  
आचम्य देवं ब्रह्माणं ध्यायीत परमेश्वरम्  ॥ २,२९.८ ॥  
अलाबुं दारुपात्रं च मृण्मयं वैणवं ततः  ।  
चत्वारि यतिपात्राणि मनुराह प्रजापतिः  ॥ २,२९.९ ॥  
प्राग्रात्रे पररात्रे च मध्यरात्रे तथैव च  ।  
सन्ध्यास्वह्नि विशेषेण चिन्तयेन्नित्यमीश्वरम्  ॥ २,२९.१० ॥  
कृत्वा हृत्पद्मनिलये विश्वाख्यं विश्वसम्भवम्  ।  
आत्मानं सर्वभूतानां परस्तात्तमसः स्थितम्  ॥ २,२९.११ ॥  
सर्वस्याधारभूतानामानन्दं ज्योतिरव्ययम्  ।  
प्रधानपुरुषातीतमाकाशं दहनं शिवम्  ॥ २,२९.१२ ॥  
तदन्तः सर्वभावानामीश्वरं ब्रह्मरूपिणम्  ।  
ध्यायेदनादिमद्वैतमानन्दादिगुणालयम्  ॥ २,२९.१३ ॥  
महान्तं परमं ब्रह्म पुरुषं सत्यमव्ययम्  ।  
सितेतरारुणाकारं महेशं विश्वरूपिणम्  ॥ २,२९.१४ ॥  
ओङ्कारान्तेऽथ चात्मानं संस्थाप्य परमात्मनि  ।  
आकाशे देवमीशानं ध्यायीताकाशमध्यगम्  ॥ २,२९.१५ ॥  
कारणं सर्वभावानामानन्दैकसमाश्रयम्  ।  
पुराणं पुरुषं शम्भुं ध्यायन्मुच्येत बन्धनात् ॥ २,२९.१६ ॥  
यद्वा गुहायां प्रकृतौ जगत्सम्मोहनालये  ।  
विचिन्त्य परमं व्योम सर्वभूतैककारणम्  ॥ २,२९.१७ ॥  
जीवनं सर्वभूतानां यत्र लोकः प्रलीयते  ।  
आनन्दं ब्रह्मणः सूक्ष्मं यत्पश्यन्ति मुमुक्षवः  ॥ २,२९.१८ ॥  
तन्मध्ये निहितं ब्रह्म केवलं ज्ञानलक्षणम्  ।  
अनन्तं सत्यमीशानं विचिन्त्यासीत संयतः  ॥ २,२९.१९ ॥  
गुह्याद्गुह्यतमं ज्ञानं यतीनामेतदीरितम्  ।  
योऽनुतिष्ठेन्महेशेन सोऽश्नुते योगमैश्वरम्  ॥ २,२९.२० ॥  
तस्माद्ध्यानरतो नित्यमात्मविद्यापरायणः  ।  
ज्ञानं समभ्यसेद्ब्राह्मं येन मुच्येत बन्धनात् ॥ २,२९.२१ ॥  
मत्वा पृथक्स्वमात्मानं सर्वस्मादेव केवलम्  ।  
आनन्दमजरं ज्ञानं ध्यायीत च पुनः परम्  ॥ २,२९.२२ ॥  
यस्मात्भवन्ति भूतानि यद्गत्वा नेह जायते  ।  
स तस्मादीश्वरो देवः परस्माद्योऽधितिष्ठति  ॥ २,२९.२३ ॥  
यदन्तरे तद्गगनं शाश्वतं शिवमव्ययम्  ।  
यदंशस्तत्परो यस्तु स देवः स्यान्महेश्वरः  ॥ २,२९.२४ ॥  
व्रतानि यानि भिक्षूणां तथैवोपव्रतानि च  ।  
एकैकातिक्रमे तेषां प्रायश्चित्तं विधीयते  ॥ २,२९.२५ ॥  
उपेत्य च स्त्रियं कामात्प्रायश्चित्तं समाहितः  ।  
प्राणायामसमायुक्तं कुर्यात्सान्तपनं शुचिः  ॥ २,२९.२६ ॥  
ततश्चरेत नियमात्कृच्छ्रं संयतमानसः  ।  
पुनराश्रममागम्य चरेद्भिश्रुरतन्द्रितः  ॥ २,२९.२७ ॥  
न धर्मयुक्तमनृतं हिनस्तीति मनीषिणः  ।  
तथापि च न कर्तव्यं प्रसङ्गो ह्येष दारुणः  ॥ २,२९.२८ ॥  
एकरात्रोपवासश्च प्राणायामशतं तथा  ।  
उक्त्वानृतं प्रकर्तव्यं यतिना धर्मलिप्सुना  ॥ २,२९.२९ ॥  
परमापद्गतेनापि न कार्यं स्तेयमन्यतः  ।  
स्तेयादभ्यधिकः कश्चिन्नास्त्यधर्म इति स्मृतिः  ।  
हिंसा चैषापरा दिष्टा या चात्मज्ञाननाशिका  ॥ २,२९.३० ॥  
यदेतद्द्रविणं नाम प्राण ह्येते बहिश्वराः  ।  
स तस्य हरति प्राणान् यो यस्य हरते धनम्  ॥ २,२९.३१ ॥  
एवं कृत्वा स दुष्टात्मा भिन्नवृत्तो व्रताच्च्युतः  ।  
भूयो निर्वेदमापन्नश्चरेच्चान्द्रायणव्रतम्  ॥ २,२९.३२ ॥  
विधिना शास्त्रदृष्टेन संवत्सरमिति श्रुतिः  ।  
भूयो निर्वेदमापन्नश्चरेद्भिक्षुरतन्द्रितः  ॥ २,२९.३३ ॥  
अकस्मादेव हिंसां तु यदि भिक्षुः समाचरेत् ।  
कुर्यात्कृछ्रातिकृच्छ्रं तु चान्द्रायणमथापि वा  ॥ २,२९.३४ ॥  
स्कन्देदिन्द्रियदौर्बल्यात्स्त्रियं दृष्ट्वा यतिर्यदि  ।  
तेन धारयितव्या वै प्राणायामास्तु षोडश  ।  
दिवास्कन्दे त्रिरात्रं स्यात्प्राणायामशतं तथा  ॥ २,२९.३५ ॥  
एकान्ने मधुमांसे च नवश्राद्धे तथैव च  ।  
प्रत्यक्षलवणे चोक्तं प्राजापत्यं विशोधनम्  ॥ २,२९.३६ ॥  
ध्याननिष्ठस्य सततं नश्यते सर्वपातकम्  ।  
तस्मान्महेश्वरं ज्ञात्वा तस्य ध्यानपरो भवेत् ॥ २,२९.३७ ॥  
यद्ब्रह्म परमं ज्योतिः प्रतिष्ठाक्षरमद्वयम्  ।  
योऽन्तरात्र परं ब्रह्म स विज्ञेयो महेश्वरः  ॥ २,२९.३८ ॥  
एष देवो महादेवः केवलः परमः शिवः  ।  
तदेवाक्षरमद्वैतं तदादित्यान्तरं परम्  ॥ २,२९.३९ ॥  
यस्मान्महीयते देवः स्वधाम्नि ज्ञानसञ्ज्ञिते  ।  
आत्मयोगाह्वये तत्त्वे महादेवस्ततः स्मृतः  ॥ २,२९.४० ॥  
नान्यद्देवान्महादेवाद्व्यतिरिक्तं प्रपश्यति  ।  
तमेवात्मानमन्वेति यः स याति परं पदम्  ॥ २,२९.४१ ॥  
मन्यते ये स्वमात्मानं विभिन्नं परमेश्वरात् ।  
न ते पश्यन्ति तं देवं वृथा तेषां परिश्रमः  ॥ २,२९.४२ ॥  
एकमेव परं ब्रह्म विज्ञेयं तत्त्वमव्ययम्  ।  
स देवस्तु महादेवो नैतद्विज्ञाय बध्यते  ॥ २,२९.४३ ॥  
तस्माद्यतेत नियतं यतिः संयतमानसः  ।  
ज्ञानयोगरतः शान्तो महादेवपरायणः  ॥ २,२९.४४ ॥  
एष वः कथितो विप्रो यतीनामाश्रमः शुभः  ।  
पितामहेन विभुना मुनीनां पूर्वमीरितम्  ॥ २,२९.४५ ॥  
नापुत्रशिष्ययोगिभ्यो दद्यादिदमनुत्तमम्  ।  
ज्ञानं स्वयम्भुवा प्रोक्तं यतिधर्माश्रयं शिवम्  ॥ २,२९.४६ ॥  
इति यतिनियमानामेतदुक्तं विधानं  
पशुपतिपरितोषे यद्भवेदेकहेतुः  ।  
न भवति पुनरेषामुद्भवो वा विनाशः  
प्रणिहितमनसो ये नित्यमेवाचरन्ति  ॥ २,२९.४७ ॥  
इति श्रीकूर्मपुराणे षट्साहस्त्र्यां संहितायामुपरिविभागे एकोनत्रिंशोऽध्यायः  
अतः परं प्रवलक्ष्यामि प्रायश्चित्तविधिं शुभम्  ।  
हिताय सर्वविप्राणां दोषाणामपनुत्तये  ॥ २,३०.१ ॥  
अकृत्वा विहितं कर्म कृत्वा निन्दितमेव च  ।  
दोषमाप्नोति पुरुषः प्रायश्चित्तं विशोधनम्  ॥ २,३०.२ ॥  
प्रायश्चित्तमकृत्वा तु न तिष्ठेद्ब्राह्मणः क्वचित् ।  
यद्ब्रूयुर्ब्राह्मणाः शान्ता विद्वांसस्तत्समाचरेत् ॥ २,३०.३ ॥  
वेदार्थवित्तमः शान्तो धर्मकामोऽग्निमान् द्विजः  ।  
स एव स्यात्परो धर्मो यमेकोऽपि व्यवस्यति  ॥ २,३०.४ ॥  
अनाहिताग्नयो विप्रास्त्रयो वेदार्थपारगाः  ।  
यद्ब्रूयुर्धर्मकामास्ते तज्ज्ञेयं धर्मसाधनम्  ॥ २,३०.५ ॥  
अनेकधर्मशास्त्रज्ञा ऊहापोहविशारदाः  ।  
वेदाध्ययनसम्पन्नाः सप्तैते परिकीर्तिताः  ॥ २,३०.६ ॥  
मीमांसाज्ञानतत्त्वज्ञा वेदान्तकुशला द्विजाः  ।  
एकविंशतिसङ्ख्याताः प्रयाश्चित्तं वदन्ति वै  ॥ २,३०.७ ॥  
ब्रह्महा मद्यपः स्तेनो गुरुतल्पग एव च  ।  
महापातकिनस्त्वेते यश्चैतैः सह संवसेत् ॥ २,३०.८ ॥  
संवत्सरं तु पतितैः संसर्गं कुरुते तु यः  ।  
यानशय्यासनैर्नित्यं जानन् वै पतितो भवेत् ॥ २,३०.९ ॥  
याजनं योनिसम्बन्धं तथैवाध्यापनं द्विजः  ।  
कृत्वा सद्यः पतेज्ज्ञानात्सह भोजनमेव च  ॥ २,३०.१० ॥  
अविज्ञायाथ यो मोहात्कुर्यादध्यापनं द्विजः  ।  
संवत्सरेण पतति सहाध्ययनमेव च  ॥ २,३०.११ ॥  
ब्रह्माहा द्वादशाब्दानि कुटिं कृत्वा वने वसेत् ।  
भैक्षमात्मविशुद्ध्यर्थं कृत्वा शवशिरोध्वजम्  ॥ २,३०.१२ ॥  
ब्राह्मणावसथान् सर्वान् देवागाराणि वर्जयेत् ।  
विनिन्दन् स्वयमात्मानं ब्राह्मणं तं च संस्मरन्  ॥ २,३०.१३ ॥  
असङ्कल्पितयोग्यानि सप्तागाराणि संविशेत् ।  
विधूमे शनकैर्नित्यं व्यङ्गारे भुक्तवज्जने  ॥ २,३०.१४ ॥  
एककालं चरेद्भैक्षं दोषं विख्यापयन्नृणाम्  ।  
वन्यमूलफलैर्वापि वर्तयेद्धैर्यमाक्षितः  ॥ २,३०.१५ ॥  
कपालपाणिः खट्वाङ्गी ब्रह्मचर्यपरायणः  ।  
पूर्णे तु द्वादशे वर्षे ब्रह्महत्यां व्यपोहति  ॥ २,३०.१६ ॥  
अकामतः कृते पापे प्रायश्चित्तमिदं शुभम्  ।  
कामतो मरणाच्छुद्धिर्ज्ञेया नान्येन केनचित् ॥ २,३०.१७ ॥  
कुर्यादनशनं वाथ भृगोः पतनमेव वा  ।  
ज्वलन्तं वा विशेदग्निं जलं वा प्रविशेत्स्वयम्  ॥ २,३०.१८ ॥  
ब्राह्मणार्थे गवार्थे वा सम्यक्प्राणान् परित्यजेत् ।  
ब्रह्महत्यापनोदार्थमन्तरा वा मृतस्य तु  ॥ २,३०.१९ ॥  
दीर्घामयान्वितं विप्रं कृत्वानामयमेव तु  ।  
दत्त्वा चान्नं स दुर्भिक्षे ब्रह्महत्यां व्यपोहति  ॥ २,३०.२० ॥  
अश्वमेधावभृथके स्नात्वा वा शुध्यते द्विजः  ।  
सर्वस्वं वा वेदविदे ब्राह्मणाय प्रदाय तु  ॥ २,३०.२१ ॥  
सरस्वत्यास्त्वरुणया सङ्गमे लोकविश्रुते  ।  
शुध्येत्त्रिषवणस्नानात्त्रिरात्रोपोषितो द्विजः  ॥ २,३०.२२ ॥  
गत्वा रामेश्वरं पुण्यं स्नात्वा चैव महोदधौ  ।  
ब्रह्मचर्यादिभिर्युक्तो दृष्ट्वा रुद्रं विमुच्यते  ॥ २,३०.२३ ॥  
कपालमोचनं नाम तीर्थं देवस्य शूलिनः  ।  
स्नात्वाभ्यर्च्य पितॄन् भक्त्या ब्रह्महत्यां व्यपोहति  ॥ २,३०.२४ ॥  
यत्र देवादिदेवेन भरवेणामितौजसा  ।  
कपालं स्थापितं पूर्वं ब्रह्मणः परमेष्ठिनः  ॥ २,३०.२५ ॥  
समभ्यर्च्य महादेवं तत्र भैरवरूपिणम्  ।  
तर्पपित्वा पितॄन् स्नात्वा मुच्यते ब्रह्महत्यया  ॥ २,३०.२६ ॥  
इति श्रीकूर्मपुराणे षट्साहस्त्र्यां संहितायामुपरिविभागे त्रिशोऽध्यायः  
कथं देवेन रुद्रेण शङ्करेणामितौजसा  ।  
कपालं ब्रह्मणः पूर्वं स्थापितं देहजं भुवि  ॥ २,३१.१ ॥  
शृणुध्वमृषयः पुण्यां कथां पापप्रणाशनीम्  ।  
माहात्म्यं देवदेवस्य महादेवस्य धीमतः  ॥ २,३१.२ ॥  
पुरा पितामहं देवं मेरुशृङ्गे महर्षयः  ।  
प्रोचुः प्रणम्य लोकादिं किमेकं तत्त्वमव्ययम्  ॥ २,३१.३ ॥  
स मायया महेशस्य मोहितो लोकसम्भवः  ।  
अविज्ञाय परं भावं स्वात्मानं प्राह धर्षिणम्  ॥ २,३१.४ ॥  
अहं धाता जगद्योनिः स्वयम्भूरेक ईश्वरः  ।  
अनादिमत्परं ब्रह्म मामभ्यर्च्य विमुच्यते  ॥ २,३१.५ ॥  
अहं हि सर्वदेवानां प्रवर्तकनिवर्तकः  ।  
न विद्यते चाभ्यधिको मत्तो लोकेषु कश्चन  ॥ २,३१.६ ॥  
तस्यैवं मन्यमानस्य जज्ञे नारायणांशजः  ।  
प्रोवाच प्रहसन् वाक्यं रोषताम्रविलोचनः  ॥ २,३१.७ ॥  
किं कारणमिदं ब्रह्मन् वर्तते तव साम्प्रतम्  ।  
अज्ञानयोगयुक्तस्य न त्वेतदुचितं तव  ॥ २,३१.८ ॥  
अहं धाता हि लोकानां यज्ञो नारायणः प्रभुः  ।  
न मामृतेऽस्य जगतो जीवनं सर्वदा क्वचित् ॥ २,३१.९ ॥  
अहमेव परं ज्योतिरहमेव परा गतिः  ।  
मत्प्रेरितेन भवता सृष्टं भुवनमण्डलम्  ॥ २,३१.१० ॥  
एवं विवदतोर्मोहात्परस्परजयैषिणोः  ।  
आजग्मुर्यत्र तौ देवौ वेदाश्चत्वार एव हि  ॥ २,३१.११ ॥  
अन्वीक्ष्य देवं ब्रह्माणं यज्ञात्मानं च संस्थितम्  ।  
प्रोचुः संविग्नहृदया याथात्म्यं परमेष्ठिनः  ॥ २,३१.१२ ॥  
ऋग्वेद उवाच  
यस्यान्तः स्थानि भूतानि यस्मात्सर्वं प्रवर्तते  ।  
यदाहुस्तत्परं तत्त्वं स देवः स्यान्महेश्वरः  ॥ २,३१.१३ ॥  
यजुर्वेद उवाच  
यो यज्ञैरखिलैरीशो योगेन च समर्च्यते  ।  
यमाहुरीश्वरं देवं स देवः स्यात्पिनाकधृक् ॥ २,३१.१४ ॥  
सामवेद उवाच  
येनेदं भ्राम्यते चक्रं यदाकाशान्तरं शिवम्  ।  
योगिभिर्विद्यते तत्त्वं महादेवः स शङ्करः  ॥ २,३१.१५ ॥  
अथर्ववेद उवाच  
यं प्रपश्यन्ति योगेशं यतन्तो यतयः परम्  ।  
महेशं पुरुषं रुद्रं स देवो भगवान् भवः  ॥ २,३१.१६ ॥  
एवं स भगवान् ब्रह्मा वेदानामीरितं शुभम्  ।  
श्रुत्वाह प्रहसन् वाक्यं विश्वात्मापि विमोहितः  ॥ २,३१.१७ ॥  
कथं तत्परमं ब्रह्म सर्वसङ्गविवर्जितम्  ।  
रमते भार्यया सार्धं प्रमथैश्चातिगर्वितैः  ॥ २,३१.१८ ॥  
इतिरितेऽथ भगवान् प्रणवात्मा सनातनः  ।  
अमूर्तो मूर्तिमान् भूत्वा वचः प्राह पितामहम्  ॥ २,३१.१९ ॥  
प्रणव उवाच  
न ह्येष भगवान् पत्न्या स्वात्मनो व्यतिरिक्तया  ।  
कदाचिद्रमते रुद्रस्तादृशो हि महेश्वरः  ॥ २,३१.२० ॥  
अयं स भगवानीशः स्वयञ्ज्योतिः सनातनः  ।  
स्वानन्दभूता कथिता देवी नागन्तुका शिवा  ॥ २,३१.२१ ॥  
इत्येवमुक्तेऽपि तदा यज्ञमूर्तेरजस्य च  ।  
नाज्ञानमगमन्नाशमीश्वरस्यैव मायया  ॥ २,३१.२२ ॥  
तदन्तरे महाज्योतिर्विरिञ्चो विश्वभावनः  ।  
प्रापश्यदद्भुतं दिव्यं पूरयन् गगनान्तरम्  ॥ २,३१.२३ ॥  
तन्मध्यसंस्थं विमलं मण्डलं तेजसोज्ज्वलम्  ।  
व्योममध्यगतं दिव्यं प्रादुरासीद्द्विजोत्तमाः  ॥ २,३१.२४ ॥  
स दृष्ट्वा वदनं दिव्यं मूर्ध्नि लोकपितामहः  ।  
तेन तन्मण्जलं घोरमालोकयदनिन्दितम्  ॥ २,३१.२५ ॥  
प्रजज्वालातिकोपेन ब्रह्मणः पञ्चमं शिरः  ।  
क्षणाददृश्यत महान् पुरुषो नीललोहितः  ॥ २,३१.२६ ॥  
त्रिशूलपिङ्गलो देवो नागयज्ञोपवीतवान्  ।  
तं प्राह भगवान् ब्रह्मा शङ्करं नीललोहितम्  ॥ २,३१.२७ ॥  
जानामि भवतः पूर्वं ललाटादेव शङ्कर  ।  
प्रादुर्भावं महेशान्मामेव शरणं व्रज  ॥ २,३१.२८ ॥  
श्रुत्वा सगर्ववचनं पद्मयोनेरथेश्वरः  ।  
प्राहिणोत्पुरुषं कालं भैरवं लोकदाहकम्  ॥ २,३१.२९ ॥  
स कृत्वा सुमहद्युद्धं ब्रह्मणा कालभैरवः  ।  
चकर्त तस्य वदनं विरिञ्चस्याथ पञ्चमम्  ॥ २,३१.३० ॥  
निकृत्तवदनो देवो ब्रह्मा देवेन शम्भुना  ।  
ममार चेशयोगेन जीवितं प्राप विश्वसृक् ॥ २,३१.३१ ॥  
अथानुपश्यद्गिरिशं मण्डलान्तरसंस्थितम्  ।  
समासीनं महादेव्या महादेवं सनातनम्  ॥ २,३१.३२ ॥  
भुजङ्गराजवलयं चन्द्रावयवभूषणम्  ।  
कोटिसूर्यप्रतीकाशं जटाजूटविराजितम्  ॥ २,३१.३३ ॥  
शार्दूलचर्मवसनं दिव्यमालासमन्वितम्  ।  
त्रिशूलपाणिं दुष्प्रेक्ष्यं योगिनं भूतिभूषणम्  ॥ २,३१.३४ ॥  
यमन्तरा योगनिष्ठाः प्रपश्यन्ति हृदीश्वरम्  ।  
तमादिदेवं ब्रह्माणं महादेवं ददर्श ह  ॥ २,३१.३५ ॥  
यस्य सा परमा देवी शक्तिराकाशसंस्थिता  ।  
सोऽनन्तैश्वर्ययोगात्मा महेशो दृश्यते किल  ॥ २,३१.३६ ॥  
यस्याशेषजगद्बीजं विलयं याति मोहनम्  ।  
सकृत्प्रणाममात्रेण स रुद्रः खलु दृश्यते  ॥ २,३१.३७ ॥  
योऽथ नाचारनिरतान् स्वभक्तानेव केवलम्  ।  
विमोचयति लोकानां नायको दृश्यते किल  ॥ २,३१.३८ ॥  
यस्य वेदविदः शान्ता निर्द्वन्द्वा ब्रह्मचारिणः  ।  
विदन्ति विमलं रूपं स शम्भुर्दृश्यते किल  ॥ २,३१.३९ ॥  
यस्य ब्रह्मादयो देवा ऋषयो ब्रह्मवादिनः  ।  
अर्चयन्ति सदा लिङ्गं विश्वेशः खलु दृश्यते  ॥ २,३१.४० ॥  
सकृत्प्रणाममात्रेण स रुद्रः खलु दृश्यते  ॥ २,३१.४१ ॥  
विद्यासहायो भगवान् यस्यासौ मण्डलान्तरम्  ।  
हिरण्यगर्भपुत्रोऽसावीश्वरो दृश्यते किल  ॥ २,३१.४२ ॥  
यस्याशेषजगत्सूतिर्विज्ञानतनुरीश्वरी  ।  
न मुञ्चति सदा पार्श्वं शङ्करोऽसावदृश्यत  ॥ २,३१.४३ ॥  
पुष्पं वा यदि वा पत्रं यत्पादयुगले जलम्  ।  
दत्त्वा तरति संसारं रुद्रोऽसौ दृश्यते किल  ॥ २,३१.४४ ॥  
तत्सन्निधाने सकलं नियच्छति सनातनः  ।  
कालः किल स योगात्मा कालकालो हि दृश्यते  ॥ २,३१.४५ ॥  
जीवनं सर्वलोकानां त्रिलोकस्यैव भूषणम्  ।  
सोमः स दृश्यते देवः सोमो यस्य विभूषणम्  ॥ २,३१.४६ ॥  
देव्या सह सदा साक्षाद्यस्य योगः स्वभावतः  ।  
गीयते परमा मुक्तिः स योगी दृश्यते किल  ॥ २,३१.४७ ॥  
योगिनो योगतत्त्वज्ञा वियोगाभिमुखानिशम्  ।  
योगं ध्यायन्ति देव्यासौ स योगी दृश्यते किल  ॥ २,३१.४८ ॥  
सोऽनुवीक्ष्य महादेवं महादेव्या सनातनम्  ।  
वरासने समासीनमवाप परमां स्मृतिम्  ॥ २,३१.४९ ॥  
लब्ध्वा माहेश्वरीं दिव्यां संस्मृतिं भगवानजः  ।  
तोषयामास वरदं सोमं सोमविभूषणम्  ॥ २,३१.५० ॥  
नमो देवाय महते महादेव्यै नमो नमः  ।  
नमः शिवाय शान्ताय शिवायै शान्तये नमः  ॥ २,३१.५१ ॥  
ओं नमो ब्रह्मणे तुभ्यं विद्यायै ते नमो नमः  ।  
नमो मूलप्रकृतये महेशाय नमो नमः  ॥ २,३१.५२ ॥  
नमो विज्ञानदेहाय चिन्तायै ते नमो नमः  ।  
नमस्ते कालकालाय ईश्वरायै नमो नमः  ॥ २,३१.५३ ॥  
नमो नमोऽस्तु रुद्राय रुद्राण्यै ते नमो नमः  ।  
नमो नमस्ते कामाय मायायै च नमो नमः  ॥ २,३१.५४ ॥  
नियन्त्रे सर्वकार्याणां क्षोभिकायै नमो नमः  ।  
नमोऽस्तु ते प्रकृतये नमो नारायणाय च  ॥ २,३१.५५ ॥  
योगादायै नमस्तुभ्यं योगिनां गुरवे नमः  ।  
नमः संसारनाशाय संसारोत्पत्तये नमः  ॥ २,३१.५६ ॥  
नित्यानन्दाय विभवे नमोऽस्त्वानन्दमूर्तये  ।  
नमः कार्यविहीनाय विश्वप्रकृतये नमः  ॥ २,३१.५७ ॥  
ओङ्कारमूर्तये तुभ्यं तदन्तः संस्थिताय च  ।  
नमस्ते व्योमसंस्थाय व्योमशक्त्यै नमो नमः  ॥ २,३१.५८ ॥  
इति सोमाष्टकेनेशं प्रणनाम पितामहः  ।  
पपात दण्डवद्भूमौ गृणन् वै शतरुद्रियम्  ॥ २,३१.५९ ॥  
अथ देवो महादेवः प्रणतार्तिहरो हरः  ।  
प्रोवाचोत्थाप्य हस्ताभ्यां प्रतोऽस्मि तव साम्प्रतम्  ॥ २,३१.६० ॥  
दत्त्वासौ परमं योगमैश्वर्यमतुलं महत् ।  
प्रोवाचाग्रे स्थितं देवं नीललोहितमीश्वरम्  ॥ २,३१.६१ ॥  
एष ब्रह्मास्य जगतः सम्पूज्यः प्रथमः सुतः  ।  
आत्मनो रक्षणीयस्ते गुरुर्ज्येष्ठः पिता तव  ॥ २,३१.६२ ॥  
अयं पुराणपुरुषो न हन्तव्यस्त्वयानघ  ।  
स्वयोगैश्वर्यमाहात्म्यान्मामेव शरणं गतः  ॥ २,३१.६३ ॥  
अयं च यज्ञो भगवान् सगर्वो भवतानघ  ।  
शासितव्यो विरिञ्चस्य धारणीयं शिरस्त्वया  ॥ २,३१.६४ ॥  
ब्रह्महत्यापनोदार्थं व्रतं लोकाय दर्शयन्  ।  
चरस्व सततं भिक्षां संस्थापय सुरद्विजान्  ॥ २,३१.६५ ॥  
इत्येतदुक्त्वा वचनं भगवान् परमेश्वरः  ।  
स्थानं स्वाभाविकं दिव्यं ययौ तत्परमं पदम्  ॥ २,३१.६६ ॥  
ततः स भगवानीशः कपर्दे नीललोहितः  ।  
ग्राहयामास वदनं ब्रह्मणः कालभैरवम्  ॥ २,३१.६७ ॥  
चर त्वं पापनाशार्थं व्रतं लोकहितावहम्  ।  
कपालहस्तो भगवान् भिक्षां गृह्णातु सर्वतः  ॥ २,३१.६८ ॥  
उक्त्वैवं प्राहिणोत्कन्यां ब्रह्महत्यामिति श्रुताम्  ।  
दंष्ट्राकरालवदनां ज्वालामालाविभूषणाम्  ॥ २,३१.६९ ॥  
यावद्वाराणसीं दिव्यां पुरीमेष गमिष्यति  ।  
तावत्त्वं भीषणे कालमनुगच्छ त्रिलोचनम्  ॥ २,३१.७० ॥  
एवमाभाष्य कालाग्निं प्राह देवो महेश्वरः  ।  
अटस्व निखिलं लोकं भिक्षार्थो मन्नियोगतः  ॥ २,३१.७१ ॥  
यदा द्रक्ष्यसि देवेशं नारायणमनामयम्  ।  
तदासौ वक्ष्यति स्पष्टमुपायं पापशोधनम्  ॥ २,३१.७२ ॥  
स देवदेवतावाक्यमाकर्ण्य भगवान् हरः  ।  
कपालपाणिर्विश्वात्मा चचार भुवनत्रयम्  ॥ २,३१.७३ ॥  
आस्थाय विकृतं वेषं दीप्यमानं स्वतेजसा  ।  
श्रीमत्पवित्रमतुलं जटाजूटविराजितम्  ॥ २,३१.७४ ॥  
कोटिसूर्यप्रतीकाशैः प्रमथैश्चातिगर्वितैः  ।  
भाति कालाग्निनयनो महादेवः समावृतः  ॥ २,३१.७५ ॥  
पीत्वा कदमृतं दिव्यमानन्दं परमेष्ठिनः  ।  
लीलाविलासूबहुलो लोकानागच्छतीश्वरः  ॥ २,३१.७६ ॥  
तं दृष्ट्वा कालवदनं शङ्करं कालभैरवम्  ।  
रूपलावण्यसम्पन्नं नारीकुलमगादनु  ॥ २,३१.७७ ॥  
गायन्ति विविधं गीतं नृत्यन्ति पुरतः प्रभोः  ।  
सस्मितं प्रेक्ष्य वदनं चक्रुर्भ्रूभङ्गमेव च  ॥ २,३१.७८ ॥  
स देवदानवादीनां देशानभ्येत्य शूलधृक् ।  
जगाम विष्णोर्भवनं यत्रास्ते मधुसूदनः  ॥ २,३१.७९ ॥  
निरीक्ष्य दिव्यभवनं शङ्करो लोकशङ्करः  ।  
सहैव भूतप्रवरैः प्रवेष्टुमुपचक्रमे  ॥ २,३१.८० ॥  
अविज्ञाय परं भावं दिव्यं तत्पारमेश्वरम्  ।  
न्यवारयत्त्रिशूलाङ्कं द्वारपालो महाबलः  ॥ २,३१.८१ ॥  
शङ्खचक्रगदापाणिः पीतवासा महाभुजः  ।  
विष्वक्सेन इति ख्यातो विष्णोरंशसमुद्भवः  ॥ २,३१.८२ ॥  
अथैनं शङ्करगणो युयुधे विष्णुसम्भवम्  ।  
भीषणो भैरवादेशात्कालवेग इति श्रुतः  ॥ २,३१.८३ ॥  
विजित्य तं कालवेगं क्रोधसंरक्तलोचनः  ।  
रुद्रायाभिमुखं रौद्रं चिक्षेप च सुदर्शनम्  ॥ २,३१.८४ ॥  
अथ देवो महादेवस्त्रिपुरारिस्त्रिशूलभृत् ।  
तमापतन्तं सावज्ञमालोकयदमित्रजित् ॥ २,३१.८५ ॥  
तदन्तरे महद्भूतं युगान्तदहनोपमम्  ।  
शूलेनोरसि निर्भिद्य पातयामास तं भुवि  ॥ २,३१.८६ ॥  
स शूलाभिहतोऽत्यर्थं त्यक्त्वा स्वं परमं बलम्  ।  
तत्याज जीवितं दृष्ट्वा मृत्युं व्याधिहता इव  ॥ २,३१.८७ ॥  
निहत्य विष्णुपुरुषं सार्धं प्रमथपुङ्गवैः  ।  
विवेश चान्तरगृहं समादाय कलेवरम्  ॥ २,३१.८८ ॥  
निरीक्ष्य जगतो हेतुमीश्वरं भगवान् हरिः  ।  
शिरो ललाटात्सम्भिद्य रक्तधारामपातयत् ॥ २,३१.८९ ॥  
गृहाण भगवन् भिक्षां मदीयाममितद्युते  ।  
न विद्यतेऽनाभ्युदिता तव त्रिपुरमर्दन  ॥ २,३१.९० ॥  
न सम्पूर्णं कपालं तद्ब्रह्मणः परमेष्ठिनः  ।  
दिव्यं वर्षसहस्रं तु सा च धारा प्रवाहिता  ॥ २,३१.९१ ॥  
अथाब्रवीत्कालरुद्रं हरिर्नारायणः प्रभुः  ।  
संस्तूय वैदिकैर्मन्त्रैर्बहुमानपुरः सरम्  ॥ २,३१.९२ ॥  
किमर्थमेतद्वदनं ब्रह्मणो भवता धृतम्  ।  
प्रोवाच वृत्तमखिलं भगवान् परमेश्वरः  ॥ २,३१.९३ ॥  
समाहूय हृषीकेशो ब्रह्महत्यामथाच्युतः  ।  
प्रार्थयामास देवेशो विमुञ्चेति त्रिशूलिनम्  ॥ २,३१.९४ ॥  
न तत्याजाथ सा पार्श्वं व्याहृतापि मुरारिणा  ।  
चिरं ध्यात्वा जगद्योनिः शङ्करं प्राह सर्ववित् ॥ २,३१.९५ ॥  
व्रजस्व भगवन् दिव्यां पुरीं वाराणसीं शुभाम्  ।  
यत्राखिलजगद्दोषं क्षिप्रं नाशयताश्वरः  ॥ २,३१.९६ ॥  
ततः शर्वाणि गुह्यानि तीर्थान्यायतनानि च  ।  
जगाम लीलया देवो लोकानां हितकाम्यया  ॥ २,३१.९७ ॥  
संस्तूयमानः प्रमथैर्महायोगैरितस्ततः  ।  
नृत्यमानो महायोगी हस्तन्यस्तकलेवरः  ॥ २,३१.९८ ॥  
तमभ्यधावद्भगवान् हरिर्नारायणः स्वयम्  ।  
अथास्थायापरं रूपं नृत्यदर्शनलालसः  ॥ २,३१.९९ ॥  
निरीक्षमाणो नोविन्दं वृषेन्द्राङ्कितशासनः  ।  
सस्मितोऽनन्तयोगात्मा नृत्यति स्म पुनः पुनः  ॥ २,३१.१०० ॥  
अथ सानुचरो रुद्रः सहरिर्धर्मवाहनः  ।  
भेजे महादेवपुरीं वाराणसीमिति श्रुताम्  ॥ २,३१.१०१ ॥  
प्रविष्टमात्रे देवेशे ब्रह्महत्या कपर्दिनि  ।  
हा हेत्युक्त्वा सनादं सा पातालं प्राप दुः खिता  ॥ २,३१.१०२ ॥  
प्रविश्य परमं स्थानं कपालं ब्रह्मणो हरः  ।  
गणानामग्रतो देवः स्थापयामास शङ्करः  ॥ २,३१.१०३ ॥  
स्थापयित्वा महादेवो ददौ तच्च कलेवरम्  ।  
उक्त्वा सजीवमस्त्वीशो विष्णवे स घृणानिधिः  ॥ २,३१.१०४ ॥  
ये स्मरन्ति ममाजस्त्रं कापालं वेषमुत्तमम्  ।  
तेषां विनश्यति क्षिप्रमिहामुत्र च पातकम्  ॥ २,३१.१०५ ॥  
आगम्य तीर्थप्रवरे स्नानं कृत्वा विधानतः  ।  
तर्पयित्वा पितॄन् देवान्मुच्यते ब्रह्महत्यया  ॥ २,३१.१०६ ॥  
अशाश्वतं जगज्ज्ञात्वा येऽस्मिन् स्थाने वसन्ति वै  ।  
देहान्ते तत्परं ज्ञानं ददामि परमं पदम्  ॥ २,३१.१०७ ॥  
इतीदमुक्त्वा भगवान् समालिङ्ग्य जनार्दनम्  ।  
सहैव प्रमथेशानैः क्षणादन्तरधीयत  ॥ २,३१.१०८ ॥  
स लब्ध्वा भगवान् कृष्णो विष्वक्सेनं त्रिशूलिनः  ।  
स्वं देशमगत्तूर्णं गृहीत्वां परमं वपुः  ॥ २,३१.१०९ ॥  
एतद्वः कथितं पुण्यं महापातकनाशनम्  ।  
कपालमोचनं तीर्थं स्थाणोः प्रियकरं शुभम्  ॥ २,३१.११० ॥  
य इमं पठतेऽध्यायं ब्राह्मणानां समीपतः  ।  
वाचिकैर्मानसैः पापैः कायिकैश्च विमुच्यते  ॥ २,३१.१११ ॥  
इति श्रीकूर्मपाराणे षट्साहस्त्र्यां संहितायामुपरिविभागे एकत्रिशोऽध्यायः  
सुरापस्तु सुरां तप्तामग्निवर्णां स्वयं पिबेत् ।  
तया स काये निर्दग्धे मुच्यते तु द्विजोत्तमः  ॥ २,३२.१ ॥  
गोमूत्रमग्निवर्णं वा गोशकृद्रसमेव वा  ।  
पयो घृतं जलं वाथ मुच्यते पातकात्ततः  ॥ २,३२.२ ॥  
जलार्द्रवासाः प्रयतो ध्यात्वा नारायणं हरिम्  ।  
ब्रह्महत्याव्रतं चाथ चरेत्तत्पापशान्तये  ॥ २,३२.३ ॥  
सुवर्णस्तेयकृद्विप्रो राजानमभिगम्य तु  ।  
स्वकर्म ख्यापयन् ब्रूयान्मां भवाननुशास्त्विति  ॥ २,३२.४ ॥  
गृहीत्वा मुसलं राजा सकृधन्यात्ततः स्वयम्  ।  
वधे तु शुद्ध्यते स्तेनो ब्राह्मणस्तपसैव वा  ॥ २,३२.५ ॥  
स्कन्धेनादाय मुसलं लकुटं वापि खादिरम्  ।  
शक्तिं चोभयतस्तीक्ष्णामायसं दण्डमेव वा  ॥ २,३२.६ ॥  
राजा तेन च गन्तव्यो मुक्तकेशेन धावता  ।  
आचक्षाणेन तत्पापमेवङ्कर्मास्मि शाधि माम्  ॥ २,३२.७ ॥  
शासनाद्वा विमोक्षाद्वा स्तेनः स्तेयाद्विमुच्यते  ।  
अशासित्वा तु तं राजास्तेनस्याप्नोति किल्बिषम्  ॥ २,३२.८ ॥  
तपसापनुनुत्सुस्तु सुवर्णस्तेयजं मलम्  ।  
चीरवासा द्विजोऽरण्ये चरेद्ब्रह्महणो व्रतम्  ॥ २,३२.९ ॥  
स्नात्वाश्वमेधावभृथे पूतः स्यादथवा द्विजः  ।  
प्रदद्याद्वाथ विप्रेभ्यः स्वात्मतुल्यं हिरण्यकम्  ॥ २,३२.१० ॥  
चरेद्वा वत्सरं कृच्छ्रं ब्रह्मचर्यपरायणः  ।  
ब्राह्मणः स्वर्णहारी तु तत्पापस्यापनुत्तये  ॥ २,३२.११ ॥  
गुरोर्भार्यां समारुह्य ब्राह्मणः काममोहितः  ।  
अवगूहेत्स्त्रियं तप्तां दीप्तां कार्ष्णायसीं कृताम्  ॥ २,३२.१२ ॥  
स्वयं वा शिश्नवृषणावुत्कृत्याधाय चाञ्चलौ  ।  
आतिष्ठेद्दक्षिणामाशामानिपातादजिह्मगः  ॥ २,३२.१३ ॥  
गुर्वर्थं वा हतः शुद्ध्येच्चरेद्वा ब्रह्महा व्रतम्  ।  
शाखां वा कण्टकोपेतां परिष्वज्याथ वत्सरम्  ।  
अधः शयीत नियतो मुच्यते गुरुतल्पगः  ॥ २,३२.१४ ॥  
कृच्छ्रं वाब्दं चरेद्विप्रश्चीरवासाः समाहितः  ।  
अश्वमेधावभृथके स्नात्वा वा शुद्ध्यते नरः  ॥ २,३२.१५ ॥  
कालेऽष्टमे वा भुञ्जानो ब्रह्मचारी सदाव्रती  ।  
स्थानासनाभ्यां विहरंस्त्रिरह्नोऽभ्युपयन्नपः  ॥ २,३२.१६ ॥  
अधः शायी त्रिभिर्वर्षैस्तद्व्यपोहति पातकम्  ।  
चान्द्रायणानि वा कुर्यात्पञ्च चत्वारि वा पुनः  ॥ २,३२.१७ ॥  
पतितैः सम्प्रयुक्तानामथ वक्ष्यामि निष्कृतिम्  ।  
पतितेन तु संसर्गं यो येन कुरुते द्विजः  ।  
स तत्पापापनोदार्थं तस्यैव व्रतमाचरेत् ॥ २,३२.१८ ॥  
तप्तकृच्छ्रं चरेद्वाथ संवत्सरमतन्द्रितः  ।  
षाण्मासिके तु संसर्गे प्रायश्चित्तार्धमर्हति  ॥ २,३२.१९ ॥  
एभिर्व्रतैरपोहन्ति महापातकिनो मलम्  ।  
पुण्यतीर्थाभिगमनात्पृथिव्यां वाथ निष्कृतिः  ॥ २,३२.२० ॥  
ब्रह्महत्या सुरापानं स्तेयं गुर्वङ्गनागमः  ।  
कृत्वा तैश्चापि संसर्गं ब्राह्मणः कामकारतः  ॥ २,३२.२१ ॥  
कुर्यादनशनं विप्रः पुण्यतीर्थे समाहितः  ।  
ज्वलन्तं वा विशेदग्निं ध्यात्वा देवं कपर्दिनम्  ॥ २,३२.२२ ॥  
न ह्यन्या निष्कृतिर्दृष्टा मुनिभिर्धर्मवादिभिः  ।  
तस्मात्पुण्येषु तीर्थेषु दहेद्वापि स्वदेहकम्  ॥ २,३२.२३ ॥  
गत्वा दुहितरं विप्रः स्वसारं वा स्नुषामपि  ।  
प्रविशेज्ज्वलनं दीप्तं मतिपूर्वमिति स्थितिः  ॥ २,३२.२४ ॥  
मातृष्वसां मातुलानीं तथैव च पितृष्वसाम्  ।  
भागिनेयीं समारुह्य कुर्यात्कृच्छ्रातिकृच्छ्रकौ  ॥ २,३२.२५ ॥  
चान्द्रायणं च कुर्वोत तस्य पापस्य शान्तये  ।  
ध्यायन् देवं जगद्योनिमनादिनिधनं परम्  ॥ २,३२.२६ ॥  
भ्रातृभार्यां समारुह्य कुर्यात्तत्पापशान्तये  ।  
चान्द्रायणानि चत्वारि पञ्च वा सुसमाहितः  ॥ २,३२.२७ ॥  
पैतृष्वस्त्रेयीं गत्वा तु स्वस्त्रेयां मातुरेव च  ।  
मातुलस्य सुतां वापि गत्वा चान्द्रायणं चरेत् ॥ २,३२.२८ ॥  
सखिभार्यां समारुह्य गत्वा श्यालीं तथैव च  ।  
अहोरात्रोषितो भूत्वा तप्तकृच्छ्रं समाचरेत् ॥ २,३२.२९ ॥  
उदक्यागमने विप्रस्त्रिरात्रेण विशुध्यति  ।  
चाण्डालीगमने चैव तप्तकृच्छ्रत्रयं विदुः  ।  
सह सान्तपनेनास्य नान्यथा निष्कृतिः स्मृता  ॥ २,३२.३० ॥  
मातृगोत्रां समासाद्य समानप्रवरां तथा  ।  
चाद्रायणेन शुध्येत प्रयतात्मा समाहितः  ॥ २,३२.३१ ॥  
ब्राह्मणो ब्राह्मणीं गत्वा गृच्छ्रमेकं समाचरेत् ।  
कन्यकां दूषयित्वा तु चरेच्चान्द्रायणव्रतम्  ॥ २,३२.३२ ॥  
अमानुषीषु पुरुष उदक्यायामयोनिषु  ।  
रेतः सिक्त्वा जले चैव कृच्छ्रं सान्तपनं चरेत् ॥ २,३२.३३ ॥  
बन्धकीगमने विप्रस्त्रिरात्रेण विशुद्ध्यति  ।  
गवि भथुनमासेव्य चरेच्चान्द्रायणव्रतम्  ॥ २,३२.३४ ॥  
अजावी मैथुनं कृत्वा प्राजापत्यं चरेद्द्विजः  ।  
पतितां च स्त्रियं गत्वा त्रिभिः कृच्छ्रै र्विशुद्ध्यति  ॥ २,३२.३५ ॥  
पुल्कसीगमने चैव क्रच्छ्रं चान्द्रायणं चरेत् ।  
नटीं शैलूषकीं चैव रजकीं वेणुजीविनीम्  ।  
गत्वा चान्द्रायणं कुर्यात्तथा चर्मोपजीविनीम्  ॥ २,३२.३६ ॥  
ब्रहामचारी स्त्रियं गच्छेत्कथञ्चित्काममोहितः  ।  
सप्तगारं चरेद्भैक्षं वसित्वा गर्दभाजिनम्  ॥ २,३२.३७ ॥  
उपस्पृशेत्त्रिषवणं स्वपापं परिकीर्तयन्  ।  
संवत्सरेण चैकेन तस्मात्पापात्प्रमुच्यते  ॥ २,३२.३८ ॥  
ब्रह्महत्याव्रतं वापि षण्मासानाचरेद्यमी  ।  
मुच्यते ह्यवकीर्णो तु ब्राह्मणानुमते स्थितः  ॥ २,३२.३९ ॥  
सप्तरात्रमकृत्वा तु भैक्षचर्याग्निपूजनम्  ।  
रेतसश्च समुत्सर्गे प्रायश्चित्तं समाचरेत् ॥ २,३२.४० ॥  
ओङ्कारपूर्विकाभिस्तु महाव्याहृतिभिः सदा  ।  
संवत्सरं तु भुञ्जानो नक्तं भिक्षाशनः शुचिः  ॥ २,३२.४१ ॥  
सावित्रीं च जपेच्चैव नित्यं क्रोधविवर्जितः  ।  
नदीतीरेषु तीर्थेषु तस्मात्पापाद्विमुच्यते  ॥ २,३२.४२ ॥  
हत्वा तु क्षत्रियं विप्रः कुर्याद्ब्रह्महणो व्रतम्  ।  
अकामतो वै षण्मासान् दद्यान् पञ्चशतं गवाम्  ॥ २,३२.४३ ॥  
अब्दं चरेत नियतो वनवासी समाहितः  ।  
प्राजापत्यं सान्तपनं तप्तकृच्छ्रं तु वा स्वयम्  ॥ २,३२.४४ ॥  
प्रमाप्याकामतो वैश्यं कुर्यात्संवत्सरद्वयम्  ।  
गोसहस्रं सपादं च दद्याद्ब्रह्महणो व्रतम्  ।  
कृच्छ्रातिकृच्छ्रौ वा कुर्याच्चान्द्रायणमथावि वा  ॥ २,३२.४५ ॥  
संवत्सरं व्रतं कुर्याच्छूद्रं हत्वा प्रमादतः  ।  
गोसहस्रार्धपादं च दद्यात्तत्पापशान्तये  ॥ २,३२.४६ ॥  
अष्टौ वर्षाणि षट्त्रीणि कुर्याद्ब्रह्महणो व्रतम्  ।  
हत्वा तु क्षत्रियं वैश्यं शूद्रं चैव यथाक्रमम्  ॥ २,३२.४७ ॥  
निहत्य ब्राह्मणीं विप्रस्त्वष्टवर्षं व्रतं चरेत् ।  
राजन्यां वर्षषट्कं तु वैश्यां संवत्सरत्रयम्  ।  
वत्सरेण विशुद्ध्येत शूद्रां हत्वा द्विजोत्तमः  ॥ २,३२.४८ ॥  
वैश्यां हत्वा प्रमादेन किञ्चिद्दद्याद्द्विजातये  ।  
अन्त्यजानां वधे चैव कुर्याच्चान्द्रायणं व्रतम्  ।  
पराकेणाथवा शुद्धिरित्याह भगवानजः  ॥ २,३२.४९ ॥  
मण्डूकं नकुलं काकं दन्दशूकं च मूषिकम्  ।  
श्वानं हत्वा द्विजः कुर्यात्षोडशांशं व्रतं ततः  ॥ २,३२.५० ॥  
पयः पिबेत्त्रिरात्रं तु श्वानं हत्वा सुयन्त्रितः  ।  
मार्जारं वाथ नकुलं योजनं वाध्वनो व्रजेत् ।  
कृच्छ्रं द्वादशरात्रं तु कुर्यादश्ववधे द्विजः  ॥ २,३२.५१ ॥  
अभ्रीं कार्ष्णायसीं दद्यात्सर्पं हत्वा द्विजोत्तमः  ।  
पलालभारं षण्डं च सैसकं चैकमाषकम्  ॥ २,३२.५२ ॥  
धृतकुम्भं वराहं च तिलद्रोणं च तित्तिरिम्  ।  
शुकं द्विहायनं वत्सं क्रौञ्चं हत्वा त्रिहायनम्  ॥ २,३२.५३ ॥  
हत्वा हंसं बलाकां च बकं बर्हिणमेव च  ।  
वानरं श्येनभासौ च स्पर्शयेद्ब्राह्मणाय गाम्  ॥ २,३२.५४ ॥  
क्रव्यादांस्तु मृगान् हत्वा धेनुं दद्यात्पयस्विनीम्  ।  
अक्रव्यादान् वत्सतरीमुष्ट्रं हत्वा तु कृष्णलम्  ॥ २,३२.५५ ॥  
किञ्चिदेव तु विप्राय दद्यादस्थिमतां वधे  ।  
अनस्थ्नां चैव हिंसायां प्राणायामेन शुध्यति  ॥ २,३२.५६ ॥  
फलदानां तु वृक्षाणां छेदने जप्यमृक्शतम्  ।  
गुल्मवल्लीलतानां तु पुष्पितानां च वीरुधाम्  ॥ २,३२.५७ ॥  
अन्येषां चैव वृक्षाणां सरसानां च सर्वशः  ।  
फलपुष्पोद्भवानां च घृतप्राशो विशोधनम्  ॥ २,३२.५८ ॥  
हस्तिनां च वधे दृष्टं तप्तकृच्छ्रं विशोधनम्  ।  
चान्द्रायणं पराकं वा गां हत्वा तु प्रमादतः  ।  
मतिपूर्वं वधे चास्याः प्रायश्चित्तं न विद्यते  ॥ २,३२.५९ ॥  
इति श्रीकूर्मपुराणे षट्साहस्त्र्यां संहितायामुपरिविभागे द्वात्रिशोऽध्यायः  
मनुष्याणां तु हरणं कृत्वा स्त्रीणां गृहस्य च  ।  
वापीकूपजलानां च शुध्येच्चान्द्रायणेन तु  ॥ २,३३.१ ॥  
द्रव्याणामल्पसाराणां स्तेयं कृत्वान्यवेश्मतः  ।  
चरेत्सान्तपनं कृच्छ्रं तन्निर्यात्यात्मशुद्धये  ॥ २,३३.२ ॥  
धान्यान्नधनचौर्यं तु कृत्वा कामाद्द्विजोत्तमः  ।  
स्वजातीयगृहादेव कृच्छ्रार्धेन विशुद्ध्यति  ॥ २,३३.३ ॥  
भक्षभोज्यापहरणे यानशय्यासनस्य च  ।  
पुष्पमूलफलानां च पञ्चगव्यं विशोधनम्  ॥ २,३३.४ ॥  
तृणकाष्ठद्रुमाणां च शुष्कान्नस्य गुडस्य च  ।  
चैलचर्मामिषाणां च त्रिरात्रं स्यादभोजनम्  ॥ २,३३.५ ॥  
मणिमुक्ताप्रवालानां ताम्रस्य रजतस्य च  ।  
अयः कांस्योपलानां च द्वादशाहं कणाशनम्  ॥ २,३३.६ ॥  
कार्पासकीटजोर्णानां द्विशफैकशफस्य च  ।  
पक्षिगन्धौषधीनां च रज्वाश्चैव त्र्यहं पयः  ॥ २,३३.७ ॥  
नरमांसाशनं कृत्वा चान्द्रायणमथाचरेत् ।  
काकं चैव तथा श्वानं जग्ध्वा हस्तिनमेव च  ।  
वराहं कुक्कुटं चाथ तप्तकृच्छ्रेण शुध्यति  ॥ २,३३.८ ॥  
क्रव्यादानां च मांसानि पुरीषं मूत्रमेव च  ।  
गोगोमायुकपीनां च तदेव व्रतमाचरेत् ।  
उपोष्य द्वादशाहं तु कूष्माण्डैर्जुहुयाद्घृतम्  ॥ २,३३.९ ॥  
नकुलोलूकमार्जारं जग्ध्वा सान्तपनं चरेत् ।  
श्वापदोष्ट्रखराञ्जग्ध्वा तप्तकृच्छ्रेण शुद्ध्यति  ।  
व्रतवच्चैव संस्कारं पूर्वेण विधिनैव तु  ॥ २,३३.१० ॥  
बकं चैव बलाकं च हंसं कारण्डवं तथा  ।  
चक्रवाकं प्लवं जग्घ्वा द्वादशाहमभोजनम्  ॥ २,३३.११ ॥  
कपोतं टिट्टिभं चैव शुकं सारसमेव च  ।  
उलूकं जालपादं च जग्ध्वाप्येतद्व्रतं चरेत् ॥ २,३३.१२ ॥  
शिशुमारं तथा चाषं मत्स्यमांसं तथैव च  ।  
जग्ध्वा चैव कटाहारमेतदेव चरेद्व्रतम्  ॥ २,३३.१३ ॥  
कोकिलं चैव मत्स्यांश्च मण्डुकं भुजगं तथा  ।  
गोमूत्रयावकाहारो मासेनैकेन शुद्ध्यति  ॥ २,३३.१४ ॥  
जलेचरांश्च जलजान् प्रत्तुदान्नखविष्किरान्  ।  
रक्तपादांस्तथा जग्ध्वा सप्ताहं चैतदाचरेत् ॥ २,३३.१५ ॥  
शुनो मांसं शुष्कमांसमात्मार्थं च तथा कृतम्  ।  
भुक्त्वा मासं चरेदेतत्तत्पापस्यापनुत्तये  ॥ २,३३.१६ ॥  
वार्ताकं भुस्तृणं शिग्रुं खुखुण्डं करकं तथा  ।  
प्राजापत्यं चरेज्जग्ध्वा शङ्खं कुम्भीकमेव च  ॥ २,३३.१७ ॥  
पलाण्डुं लशुनं चैव भुक्त्वा चान्द्रायणं चरेत् ।  
नालिकां तण्डुलीयं च प्राजापत्येन शुद्ध्यति  ॥ २,३३.१८ ॥  
अश्मान्तकं तथा पोतं तप्तकृच्छ्रेण शुद्ध्यति  ।  
प्राजापत्येन शुद्धिः स्यात्कक्कुभाण्डस्य भक्षणे  ॥ २,३३.१९ ॥  
अलाबुं किंशुकं चैव भुक्त्वा चैतद्व्रतं चरेत् ।  
उदुम्बरं च कामेन तप्तकृच्छ्रेण शुद्ध्यति  ॥ २,३३.२० ॥  
वृथा कृसरसंयावं पायसापूपसङ्कुलम्  ।  
भुक्त्वा चैवं विधं त्वन्नं त्रिरात्रेण विशुद्ध्यति  ॥ २,३३.२१ ॥  
पीत्वा क्षीराण्यपेयानि ब्रह्मचारी समाहितः  ।  
गोमूत्रयावकाहारो मासेनैकेन शुद्ध्यति  ॥ २,३३.२२ ॥  
अनिर्दशाहं गोक्षीरं माहिषं चाजमेव च  ।  
सन्धिन्याश्च विवत्सायाः पिबन् क्षीरमिदं चरेत् ॥ २,३३.२३ ॥  
एतेषां च विकाराणि पीत्वा मोहेन मानवः  ।  
गोमूत्रयावकाहारः सप्तरात्रेण शुद्ध्यति  ॥ २,३३.२४ ॥  
भुक्त्वा चैव नवश्राद्धे मृतके सूतके तथा  ।  
चान्द्रायणेन शुद्ध्येत ब्राह्मणस्तु समाहितः  ॥ २,३३.२५ ॥  
यस्याग्नौ हूयते नित्यं न यस्याग्रं न दीयते  ।  
चान्द्रायणं चरेत्सम्यक्तस्यान्नप्राशने द्विजः  ॥ २,३३.२६ ॥  
अभोज्यानां तु सर्वेषां भुक्त्वा चान्नमुपस्कृतम्  ।  
अन्तावसायिनां चैव तप्तकृच्छ्रेण शुद्ध्यति  ॥ २,३३.२७ ॥  
चाण्डालान्नं द्विजो भुक्त्वा सम्यक्चान्द्रायणं चरेत् ।  
बुद्धिपूर्वं तु कृच्छ्राब्दं पुनः संस्कारमेव च  ॥ २,३३.२८ ॥  
असुरामद्यपानेन कुर्याच्चान्द्रायणव्रतम्  ।  
अभोज्यान्नं तु भुक्त्वा च प्राजापत्येन शुद्ध्यति  ॥ २,३३.२९ ॥  
विण्मूत्रपाशनं कृत्वा रेतसश्चैतदाचरेत् ।  
अनादिष्टेषु चैकाहं सर्वत्र तु यथार्थतः  ॥ २,३३.३० ॥  
विड्वराहखरोष्ट्राणां गोमायोः कपिकाकयोः  ।  
प्राश्य मूत्रपुरीषाणि द्विजश्चान्द्रायणं चरेत् ॥ २,३३.३१ ॥  
अज्ञानात्प्राश्य विण्मूत्रं सुरासंस्पृष्टमेव च  ।  
पुनः संस्कारमर्हन्ति त्रयो वर्णा द्विजातयः  ॥ २,३३.३२ ॥  
क्रव्यादां पक्षिणां चैव प्राश्य मूत्रपुरीषकम्  ।  
महासान्तपनं मोहात्तथा कुर्याद्द्विजोत्तमः  ।  
भासमण्डूककुररे विष्किरे कृच्छ्रमाचरेत् ॥ २,३३.३३ ॥  
प्राजापत्येन शुद्ध्येत ब्राहामणोच्छिष्टभोजने  ।  
क्षत्रिये तप्तकृच्छ्रं स्याद्वैश्ये चैवातिकृच्छ्रकम्  ।  
शूद्रोच्छिष्टं द्विजो भुक्त्वा कुर्याच्चान्द्रायणव्रतम्  ॥ २,३३.३४ ॥  
सुराभाण्डोदरे वारि पीत्वा चान्द्रायणं चरेत् ।  
शुनोच्छिष्टं द्विजो भुक्त्वा त्रिरात्रेण विशुद्ध्यति  ।  
गोमूत्रयावकाहारः पीतशेषं च रागवान्  ॥ २,३३.३५ ॥  
अपो मूत्रपुरीषाद्यैर्दूषिताः प्राशयेद्यदा  ।  
तदा सान्तपनं प्रोक्तं व्रतं पापविशोधनम्  ॥ २,३३.३६ ॥  
चाण्डालकूपभाण्डेषु यदि ज्ञानात्पिबेज्जलम्  ।  
चरेत्सान्तपनं कृच्छ्रं ब्राह्मणः पापशोधनम्  ॥ २,३३.३७ ॥  
चाण्डालेन तु संस्पृष्टं पीत्वा वारि द्विजोत्तमः  ।  
त्रिरात्रेण विशुद्ध्येत पञ्चगव्येन चैव हि  ॥ २,३३.३८ ॥  
महापातकिसंस्पर्शे भुङ्क्तेऽस्नात्वा द्विजो यदि  ।  
बुद्धिपूर्वं तु मूढात्मा तप्तकृच्छ्रं समाचरेत् ॥ २,३३.३९ ॥  
स्पृष्ट्वा महापातकिनं चाण्डालं वा रजस्वलाम्  ।  
प्रमादाद्भोजनं कृत्वा त्रिरात्रेण विशुद्ध्यति  ॥ २,३३.४० ॥  
स्नानार्हे यदि भुञ्जीत अहोरात्रेण शुद्ध्यति  ।  
बुद्धिपूर्वं तु कृच्छ्रेण भगवानाह पद्मजः  ॥ २,३३.४१ ॥  
शुष्कपर्युषितादीनि गवादिप्रतिदूषितम्  ।  
भुक्त्वोपवासं कुर्वोत कृच्छ्रपादमथापि वा  ॥ २,३३.४२ ॥  
संवत्सरान्ते कृच्छ्रं तु चरेद्विप्रः पुनः पुनः  ।  
अज्ञातभुक्तशुद्ध्यर्थं ज्ञातस्य तु विशेषतः  ॥ २,३३.४३ ॥  
व्रात्यानां यजनं कृत्वा परेषामन्त्यकर्म च  ।  
अभिचारमहीनं च त्रिभिः कृच्छ्रैर्विशुद्ध्यति  ॥ २,३३.४४ ॥  
ब्राह्मणादिहतानां तु कृत्वा दाहादिकाः क्रियाः  ।  
गोमूत्रयावकाहारः प्राजापत्येन शुद्ध्यति  ॥ २,३३.४५ ॥  
तैलाभ्यक्तोऽथवा कुर्याद्यदि मूत्रपुरीषके  ।  
अहोरात्रेण शुद्ध्येत श्मश्रुकर्म च मैथुनम्  ॥ २,३३.४६ ॥  
एकाहेन विवाहाग्निं परिहार्य द्विजोत्तमः  ।  
त्रिरात्रेण विशद्ध्येत त्रिरात्रात्षडहं पुनः  ॥ २,३३.४७ ॥  
दशाहं द्वादशाहं वा परिहार्य प्रमादतः  ।  
कृच्छ्रं चान्द्रायणं कुर्यात्तत्पापस्यापनुत्तये  ॥ २,३३.४८ ॥  
पतिताद्द्रव्यमादाय तदुत्सर्गेण शुद्ध्यति  ।  
चरेत्सान्तपनं कृच्छ्रमित्याह भगवान् प्रभुः  ॥ २,३३.४९ ॥  
अनाशकनिवृत्तास्तु प्रव्रज्यावसितास्तथा  ।  
चरेयुस्त्रीणि कृच्छ्राणि त्रीणि चान्द्रायणानि च  ॥ २,३३.५० ॥  
पुनश्च जातकर्मादिसङ्कारैः संस्कृता द्विजाः  ।  
शुद्ध्येयुस्तद्व्रतं सम्यक्चरेयुर्धर्मवर्धनाः  ॥ २,३३.५१ ॥  
अनुपासितसन्ध्यस्तु तदहर्यापको वसेत् ।  
अनश्नन् संयतमना रात्रौ चेद्रात्रिमेव हि  ॥ २,३३.५२ ॥  
अकृत्वा समिदाधानं शुचिः स्नात्वा समाहितः  ।  
गायत्र्यष्टसहस्रस्य जप्यं कुर्याद्विशुद्धये  ॥ २,३३.५३ ॥  
उपासीत न चेत्सन्ध्यां गृहस्थोऽपि प्रमादतः  ।  
स्नात्वा विशुद्ध्यते सद्यः परिश्रान्तस्तु संयमात् ॥ २,३३.५४ ॥  
वेदोदितानि नित्यानि कर्माणि च विलोप्य तु  ।  
स्नातकव्रतलोपं तु कृत्वा चोपवसेद्दिनम्  ॥ २,३३.५५ ॥  
संवत्सरं चरेत्कृच्छ्रमग्न्युत्सादी द्विजोत्तमः  ।  
चान्द्रायणं चरेद्व्रात्यो गोप्रदानेन शुद्ध्यति  ॥ २,३३.५६ ॥  
नास्तिक्यं यदि कुर्वोत प्राजापत्यं चरेद्द्विजः  ।  
देवद्रोहं गुरुद्रोहं तप्तकृच्छ्रेण शुद्ध्यति  ॥ २,३३.५७ ॥  
उष्ट्रयानं समारुह्य खरयानं च कामतः  ।  
त्रिरात्रेण विशुद्ध्येत्तु नग्नो वा प्रविशेज्जलम्  ॥ २,३३.५८ ॥  
षष्ठान्नकालतामासं संहिताजप एव च  ।  
होमाश्च शाकला नित्यमपाङ्क्तानां विशोधनम्  ॥ २,३३.५९ ॥  
नीलं रक्तं वसित्वा च ब्राह्मणो वस्त्रमेव हि  ।  
अहोरात्रोषितः स्नातः पञ्चगव्येन शुद्ध्यति  ॥ २,३३.६० ॥  
वेदधर्मपुराणानां चण्डालस्य तु भाषणे  ।  
चान्द्रायणेन शुद्धिः स्यान्न ह्यन्या तस्य निष्कृतिः  ॥ २,३३.६१ ॥  
उद्बन्धनादिनिहतं संस्पृश्य ब्राह्मणः क्वचित् ।  
चान्द्रायणेन शुद्धिः स्यात्प्राजापत्येन वा पुनः  ॥ २,३३.६२ ॥  
उच्छिष्टो यद्यनाचान्तश्चाण्डालादीन् स्पृशेद्द्विजः  ।  
प्रमादाद्वै जपेत्स्नात्वा गायत्र्यष्टसहस्रकम्  ॥ २,३३.६३ ॥  
द्रुपदानां शतं वापि ब्रह्मचारी समाहितः  ।  
त्रिरात्रोपोषितः सम्यक्पञ्चगव्येन शुद्ध्यति  ॥ २,३३.६४ ॥  
चण्डालपतितादींस्तु कामाद्यः संस्पृशेद्द्विजः  ।  
उच्छिष्टस्तत्र कुर्वोत प्राजापत्यं विशुद्धये  ॥ २,३३.६५ ॥  
चाण्डालसूतकशवांस्तथा नारीं रजस्वलाम्  ।  
स्पृष्ट्वा स्नायाद्विशुद्ध्यर्थं तत्स्पृष्टं पतितिं तथा  ॥ २,३३.६६ ॥  
चाण्डालसूतकशवैः संस्पृष्टं संस्पृशेद्यदि  ।  
प्रमादात्तत आचम्य जपं कुर्यात्समाहितः  ॥ २,३३.६७ ॥  
तत्स्पृष्टस्पर्शिनं स्पृष्ट्वा बुद्धिपूर्वं द्विजोत्तमः  ।  
आचमेत्तद्विशुद्ध्यर्थं प्राह देवः पितामहः  ॥ २,३३.६८ ॥  
भुञ्जानस्य तु विप्रस्य कदाचित्संस्त्रवेद्गुदम्  ।  
कृत्वा शौचं ततः स्नायादुपोष्य जुहुयाद्घृतम्  ॥ २,३३.६९ ॥  
चाण्डालान्त्यशवं स्पृष्ट्वा कृच्छ्रं कुर्याद्विशुद्धये  ।  
स्पृष्ट्वाभ्यक्तस्त्वसंस्पृश्यमहोरात्रेण शुद्ध्यति  ॥ २,३३.७० ॥  
सुरां स्पृष्ट्वा द्विजः कुर्यात्प्राणायामत्रयं शुचिः  ।  
पलाण्डुं लशुनं चैव घृतं प्राश्य ततः शुचिः  ॥ २,३३.७१ ॥  
ब्राह्मणस्तु शुना दष्टस्त्र्यहं सायं पयः पिबेत् ।  
नाभेरूर्ध्वं तु दष्टस्य तदेव द्विगुणं भवेत् ॥ २,३३.७२ ॥  
स्यादेतत्त्रिगुणं बाह्वोर्मूर्ध्नि च स्याच्चतुर्गुणम्  ।  
स्नात्वा जपेद्वा सावित्रीं श्वभिर्दष्टो द्विजोत्तमः  ॥ २,३३.७३ ॥  
अनिर्वर्त्य महायज्ञान् यो भुङ्क्ते तु द्विजोत्तमः  ।  
अनातुरः सति धने कृच्छ्रार्धेन स शुद्ध्यति  ॥ २,३३.७४ ॥  
आहिताग्निरुपस्थानं न कुर्याद्यस्तु पर्वणि  ।  
ऋतौ न गच्छेद्भार्यां वा सोऽपि कृच्छ्रार्धमाचरेत् ॥ २,३३.७५ ॥  
विनाद्भिरप्सु नाप्यार्तः शरीरं सन्निवेश्य च  ।  
सचैलो जलमाप्लुत्य गामालभ्य विशुद्ध्यति  ॥ २,३३.७६ ॥  
बुद्धिपूर्वं त्वभ्युदितो जपेदन्तर्जले द्विजः  ।  
गायत्र्यष्टसहस्रं तु त्र्यहं चोपवसेद्व्रती  ॥ २,३३.७७ ॥  
अनुगम्येच्छया शूद्रं प्रेतीभूतं द्विजोत्तमः  ।  
गायत्र्यष्टसहस्रं च जप्यं कुर्यान्नदीषु च  ॥ २,३३.७८ ॥  
कृत्वा तु शपथं विप्रो विप्रस्य वधसंयुतम्  ।  
मृषैव यावकान्नेन कुर्याच्चान्द्रायणं व्रतम्  ॥ २,३३.७९ ॥  
पङ्क्त्यां विषमदानं तु कृत्वा कृच्छ्रेण शुद्ध्यति  ।  
छायां श्वपाकस्यारुह्य स्नात्वा सम्प्राशयेद्घृतम्  ॥ २,३३.८० ॥  
ईक्षेदादित्यमशुचिर्दृष्ट्वाग्निं चन्द्रमेव वा  ।  
मानुषं चास्थि संस्पृश्य स्नानं कृत्वा विशुद्ध्यति  ॥ २,३३.८१ ॥  
कृत्वा तु मिथ्याध्ययनं चरेद्भैक्षं तु वत्सरम्  ।  
कृतघ्नो ब्राह्मणगृहे पञ्च संवत्सरं व्रती  ॥ २,३३.८२ ॥  
हुङ्कारं ब्राह्मणस्योक्त्वा त्वङ्कारं च गरीयसः  ।  
स्नात्वानश्नन्नहः शेषं प्रणिपत्य प्रसादयेत् ॥ २,३३.८३ ॥  
ताडयित्वा तृणेनापि कण्ठं बद्ध्वापि वाससा  ।  
विवादे वापि निर्जित्य प्रणिपत्य प्रसादयेत् ॥ २,३३.८४ ॥  
अवगूर्य चरेत्कृच्छ्रमतिकृच्छ्रं निपातने  ।  
कृच्छ्रातिकृच्छ्रौ कुर्वोत विप्रस्योत्पाद्य शोणितम्  ॥ २,३३.८५ ॥  
गुरोराक्रोशमनृतं कृत्वा कुर्याद्विशोधनम्  ।  
एकरात्रं त्रिरात्रं वा तत्पापस्यापनुत्तये  ॥ २,३३.८६ ॥  
देवर्षोणामभिमुखं ष्ठीवनाक्रोशने कृते  ।  
उल्मुकेन दहेज्जिह्वां दातव्यं च हिरण्यकम्  ॥ २,३३.८७ ॥  
देवोद्याने तु यः कुर्यान्मूत्रोच्चारं सकृद्द्विजः  ।  
छिन्द्याच्छिश्नं तु शुद्ध्यर्थं चरेच्चान्द्रायणं तु वा  ॥ २,३३.८८ ॥  
देवतायतने मूत्रं कृत्वा मोहाद्द्विजोत्तमः  ।  
शिश्नस्योत्कर्तनं कृत्वा चान्द्रायणमथाचरेत् ॥ २,३३.८९ ॥  
देवतानामृषीणां च देवानां चैव कुत्सनम्  ।  
कृत्वा सम्यक्प्रकुर्वोत प्राजापत्यं द्विजोत्तमः  ॥ २,३३.९० ॥  
तैस्तु सम्भाषणं कृत्वा स्नात्वा देवान् समर्चयेत् ।  
दृष्ट्वा वीक्षेत भास्वन्तं स्म्वत्वा विशेश्वरं स्मरेत् ॥ २,३३.९१ ॥  
यः सर्वभूताधिपतिं विश्वेशानं विनिन्दति  ।  
न तस्य निष्कृतिः शक्या कर्तुं वर्षशतैरपि  ॥ २,३३.९२ ॥  
चान्द्रायणं चरेत्पूर्वं कृच्छ्रं चैवातिकृच्छ्रकम्  ।  
प्रपन्नः शरणं देवं तस्मात्पापाद्विमुच्यते  ॥ २,३३.९३ ॥  
सर्वस्वदानं विधिवत्सर्वपापविशोधनम्  ।  
चान्द्रायणं चविधिना कृच्छ्रं चैवातिकृच्छ्रकम्  ॥ २,३३.९४ ॥  
पुण्यक्षेत्राभिगमनं सर्वपापविनाशनम्  ।  
देवताभ्यर्चनं नॄणामशेषाघविनाशनम्  ॥ २,३३.९५ ॥  
अमावस्यां तिथिं प्राप्य यः समाराधयेच्छिवम्  ।  
ब्राह्मणान् भोजयित्वा तु सर्वपापैः प्रमुच्यते  ॥ २,३३.९६ ॥  
कृष्णाष्टम्यां महादेवं तथा कृष्णचतुर्दशीम्  ।  
सम्पूज्य ब्राह्मणमुखे सर्वपापैः प्रमुच्यते  ॥ २,३३.९७ ॥  
त्रयोदश्यां तथा रात्रौ सोपहारं त्रिलोचनम्  ।  
दृष्ट्वेशं प्रथमे यामे मुच्यते सर्वपातकैः  ॥ २,३३.९८ ॥  
उपोषितश्चतुर्दश्यां कृष्णपक्षे समाहितः  ।  
यमाच धर्मराजाय मृत्यवे चान्तकाय च  ॥ २,३३.९९ ॥  
वैवस्वताय कालाय सर्वभूतक्षयाय च  ।  
प्रत्येकं तिलसंयुक्तान् दद्यात्सप्तोदकाञ्जलीन्  ।  
स्नात्वा नद्यां तु पूर्वाह्ने मुच्यते सर्वपातकैः  ॥ २,३३.१०० ॥  
ब्रह्मचर्यमधः शय्यामुपवासं द्विजार्चनम्  ।  
व्रतेष्वेतेषु कुर्वोत शान्तः संयतमानसः  ॥ २,३३.१०१ ॥  
अमावस्यायां ब्रह्माणं समुद्दिश्य पितामहम्  ।  
ब्राह्मणांस्त्रीन् समभ्यर्च्य मुच्यते सर्वपातकैः  ॥ २,३३.१०२ ॥  
षष्ठ्यामुपोषितो देवं शुक्लपक्षे समाहितः  ।  
सप्तम्यामर्चयेद्भानुं मुच्यते सर्वपातकैः  ॥ २,३३.१०३ ॥  
भरण्यां च चतुर्थ्यां च शनैश्चरदिने यमम्  ।  
पूजयेत्सप्तजन्मोत्थैर्मुच्यते पातकैर्नरः  ॥ २,३३.१०४ ॥  
एकादश्यां निराहारः समभ्यर्च्य जनार्दनम्  ।  
द्वादश्यां शुक्लपक्षस्य महापापैः प्रमुच्यते  ॥ २,३३.१०५ ॥  
तपो जपस्तीर्थसेवा देवब्राह्मणपूजनम्  ।  
ग्रहणादिषु कालेषु महापातकशोधनम्  ॥ २,३३.१०६ ॥  
यः सर्वपापयुक्तोऽपि पुण्यतीर्थेषु मानवः  ।  
नियमेन त्यजेत्प्राणान् स मुच्येत्सर्वपातकैः  ॥ २,३३.१०७ ॥  
ब्रह्मघ्नं वा कृतघ्नं वा महापातकदूषितम्  ।  
भर्तारमुद्धरेन्नारी प्रविष्टा सह पावकम्  ॥ २,३३.१०८ ॥  
एतदेव परं स्त्रीणां प्रायश्चित्तं विदुर्बुधाः  ।  
सर्वपापसमुद्भूतौ नात्र कार्या विचारणा  ॥ २,३३.१०९ ॥  
पतिव्रता तु या नारी भर्तृशुश्रूषणोत्सुका  ।  
न तस्या विद्यते पापमिह लोके परत्र च  ॥ २,३३.११० ॥  
पतिव्रता धर्मरता रुद्राण्येव न संशयः  ।  
नास्याः पराभवं कर्तुं शक्नोतीह जनः क्वचित् ॥ २,३३.१११ ॥  
यथा रामस्य सुभगा सीता त्रैलोक्यविश्रुता  ।  
पत्नी दाशरथेर्देवी विजिग्ये राक्षसेश्वरम्  ॥ २,३३.११२ ॥  
रामस्य भार्यां विमलां रावणो राक्षसेश्वरः  ।  
सीतां विशालनयनां चकमे कालचोदितः  ॥ २,३३.११३ ॥  
गृहीत्वा मायया वेषं चरन्तीं विजने वने  ।  
समाहर्तुं मतिं चक्रे तापसः किल कामिनीम्  ॥ २,३३.११४ ॥  
विज्ञाय सा च तद्भावं स्मृत्वा दाशरथिं पतिम्  ।  
जगाम शरणं वह्निमावसथ्यं शुचिस्मिता  ॥ २,३३.११५ ॥  
उपतस्थे महायोगं सर्वदोषविनाशनम्  ।  
कृताञ्जली रामपत्नी शाक्षात्पतिमिवाच्युतम्  ॥ २,३३.११६ ॥  
नमस्यामि महायोगं कृतान्तं गहनं परम्  ।  
दाहकं सर्वभूतानामीशानं कालरूपिणम्  ॥ २,३३.११७ ॥  
नमस्ये पावकं देवं साक्षिणं विश्वतोमुखम्  ।  
आत्मानं दीप्तवपुषं सर्वभूतहृदी स्थितम्  ॥ २,३३.११८ ॥  
प्रपद्ये शरणं वह्निं ब्रह्मण्यं ब्रह्मरूपिणम्  ।  
भूतेशं कृत्तिवसनं शरण्यं परमं पदम्  ॥ २,३३.११९ ॥  
ओं प्रपद्ये जगन्मूर्तिं प्रभवं सर्वतेजसाम्  ।  
महायोगेश्वरं वह्निमादित्यं परमेष्ठिनम्  ॥ २,३३.१२० ॥  
प्रपद्ये शरणं रुद्रं महाग्रासं त्रिशूलिनम्  ।  
कालाग्निं योगिनामीशं भोगमोक्षफलप्रदम्  ॥ २,३३.१२१ ॥  
प्रपद्ये त्वां विरूपाक्षं भुर्भुवः स्वः स्वरूपिणम्  ।  
हिरण्यमये गृहे गुप्तं महान्तममितौजसम्  ॥ २,३३.१२२ ॥  
वैश्वानरं प्रपद्येऽहं सर्वभूतेष्ववस्थितम्  ।  
हव्यकव्यवहं देवं प्रपद्ये वह्निमीश्वरम्  ॥ २,३३.१२३ ॥  
प्रपद्ये तत्परं तत्त्वं वरेण्यं सवितुः स्वयम्  ।  
भर्गमग्निपरं ज्योती रक्ष मां हव्यवाहन  ॥ २,३३.१२४ ॥  
इति वह्न्यष्टकं जप्त्वा रामपत्नी यशस्विनी  ।  
ध्यायन्ती मनसा तस्थौ राममुन्मीलितेक्षणा  ॥ २,३३.१२५ ॥  
अथावसथ्याद्भगवान् हव्यवाहो महेश्वरः  ।  
आविरासीत्सुदीप्तात्मा तेजसा प्रदहन्निव  ॥ २,३३.१२६ ॥  
स्वष्ट्वा मायामयीं सीतां स रावणवधेप्सया  ।  
सीतामादाय धर्मिष्ठां पावकोऽन्तरधीयत  ॥ २,३३.१२७ ॥  
तां दृष्ट्वा तादृशीं सीतां रावणो राक्षसेश्वरः  ।  
समादाय ययौ लङ्कां सागरान्तरसंस्थिताम्  ॥ २,३३.१२८ ॥  
कृत्वाथ रावणवधं रामो लक्ष्मणसंयुतः  ।  
मसादायाभवत्सीतां शङ्काकुलितमानसः  ॥ २,३३.१२९ ॥  
सा प्रत्ययाय भूतानां सीता मायामीय पुनः  ।  
विवेश पावकं दीप्तं ददाह ज्वलनोऽपि ताम्  ॥ २,३३.१३० ॥  
दग्ध्वा मायामयीं सीतां भगवानुग्रदीधितिः  ।  
रामायादर्शयत्सीतां पावकोऽभूत्सुरप्रियः  ॥ २,३३.१३१ ॥  
प्रगृह्य भर्तुश्चरणौ कराभ्यां सा सुमध्यमा  ।  
चकार प्रणतिं भूमौ रामाय जनकात्मजा  ॥ २,३३.१३२ ॥  
दृष्ट्वा हृष्टमना रामो विस्मयाकुललोचनः  ।  
ननाम वह्निं सिरसा तोषयामास राघवः  ॥ २,३३.१३३ ॥  
उवाच वह्नेर्भगवान् किमेषा वरवर्णिनी  ।  
दग्धा भगवता पूर्वं दृष्टा मत्पार्श्वमागता  ॥ २,३३.१३४ ॥  
तमाह देवो लोकानां दाहको हव्यवाहनः  ।  
यथावृत्तं दाशरथिं भूतानामेव सन्निधौ  ॥ २,३३.१३५ ॥  
इयं सा मिथिलेशेन पार्वतीं रुद्रवल्लभाम्  ।  
आराध्य लब्धा तपसा देव्याश्चात्यन्तवल्लभा  ॥ २,३३.१३६ ॥  
भर्तुः शुश्रूषणोपेता सुशीलेयं पतिव्रता  ।  
भवानीपार्श्वमानीता मया रावणकामिता  ॥ २,३३.१३७ ॥  
या नीता राक्षसेशेन सीता भगवताहृता  ।  
मया मायामयी सृष्टा रावणस्य वधाय सा  ॥ २,३३.१३८ ॥  
तदर्थं भवता दुष्टो रावणो राक्षसेश्वरः  ।  
मयोपसंहृता चैव हतो लोकविनाशनः  ॥ २,३३.१३९ ॥  
गृहाण विमलामेनां जानकीं वचनान्मम  ।  
पश्य नारायणं देवं स्वात्मानं प्रभवाव्ययम्  ॥ २,३३.१४० ॥  
इत्युक्त्वा भगवांश्चण्डो विश्चार्चिर्विश्वतोमुखः  ।  
मानितो राघवेणाग्निर्भूतैश्चान्तरधीयत  ॥ २,३३.१४१ ॥  
एतते पतिव्रतानां वैं माहात्म्यं कथितं मया  ।  
स्त्रीणां सर्वाघशमनं प्रायश्चित्तमिदं स्मृतम्  ॥ २,३३.१४२ ॥  
अशेषपापयुक्तस्तु पुरुषोऽपि सुसंयतः  ।  
स्वदेहं पुण्यतीर्थेषु त्यक्त्वा मुच्येत किल्बिषात् ॥ २,३३.१४३ ॥  
पृथिव्यां सर्वतीर्थेषु स्नात्वा पुण्येषु वा द्विजः  ।  
मुच्यते पातकैः सर्वैः समस्तैरपि पूरुषः  ॥ २,३३.१४४ ॥  
इत्येष मानवो धर्मो युष्माकं कथितो मया  ।  
महेशाराधनार्थाय ज्ञानयोगं च शाश्वतम्  ॥ २,३३.१४५ ॥  
योऽनेन विधिना युक्तं ज्ञानयोगं समाचरेत् ।  
स पश्यति महादेवं नान्यः कल्पशतैरपि  ॥ २,३३.१४६ ॥  
स्थापयेद्यः परं धर्मं ज्ञानं तत्पारमेश्वरम्  ।  
न तस्मादधिको लोके स योगी परमो मतः  ॥ २,३३.१४७ ॥  
य संस्थापयितुं शक्तो न कुर्यान्मोहितो जनः  ।  
स योगयुक्तोऽपि मुनिर्नात्यर्थं भगवत्प्रियः  ॥ २,३३.१४८ ॥  
तस्मात्सदैव दातव्यं ब्राह्मणेषु विशेषतः  ।  
धर्मयुक्तेषु शान्तेषु श्रद्धया चान्वितेषु वै  ॥ २,३३.१४९ ॥  
यः पठेद्भवतां नित्यं संवादं मम चैव हि  ।  
सर्वपापविनिर्मुक्तो गच्छेत परमां गतिम्  ॥ २,३३.१५० ॥  
श्राद्धे वा दैविके कार्ये ब्राह्मणानां च सन्निधौ  ।  
पठेत नित्यं सुमनाः श्रोतव्यं च द्विजातिभिः  ॥ २,३३.१५१ ॥  
योर्ऽथं विचार्य युक्तात्मा श्रावयेद्ब्राह्मणान् शुचीन्  ।  
स दोषकञ्चुकं त्यक्त्वा याति देवं महेश्वरम्  ॥ २,३३.१५२ ॥  
एतावदुक्त्वा भगवान् व्यासः सत्यवतीसुतः  ।  
समाश्वास्य मुनीन् सूतं जगाम च यथागतम्  ॥ २,३३.१५३ ॥  
इती श्रीकूर्मपुराणे षट्साहस्त्र्यां संहितायामुपरिविभागे त्रयस्त्रिशोऽध्यायः  
तीर्थानि यानि लोकेऽस्मिन् विश्रुतानि माहन्ति च  ।  
तानि त्वं कथयास्माकं रोमहर्षण साम्प्रतम्  ॥ २,३४.१ ॥  
शृणुध्वं कथयिष्येऽहं तीर्थानि विविधानि च  ।  
कथितानि पुराणेषु मुनिभिर्ब्रह्मवादिभिः  ॥ २,३४.२ ॥  
यत्र स्नानं जपो होमः श्राद्धदानादिकं कृतम्  ।  
एकैकशो मुनिश्रेष्ठाः पुनात्यासप्तमं कुलम्  ॥ २,३४.३ ॥  
पञ्चयोजनविस्तीर्णं ब्रह्मणः परमेष्ठिनः  ।  
प्रयागं प्रथितं तीर्थं तस्य माहात्म्यमीरितम्  ॥ २,३४.४ ॥  
अन्यच्च तीर्थप्रवरं कुरूणां देववन्दितम्  ।  
ऋषीणामाश्रमैर्जुष्टं सर्वपापविशोधनम्  ॥ २,३४.५ ॥  
तत्र स्नात्वा विशुद्धात्मा दम्भमात्सर्यवर्जितः  ।  
ददाति यत्किञ्चिदपि पुनात्युभयतः कुलम्  ॥ २,३४.६ ॥  
गयातीर्थं परं गुह्यं पितॄणां चाति वल्लभम्  ।  
कृत्वा पिण्डप्रदानं तु न भूयो जायते नरः  ॥ २,३४.७ ॥  
सकृद्गयाभिगमनं कृत्वा पिण्डं ददाति यः  ।  
तारिताः पितरस्तेन यास्यन्ति परमां गतिम्  ॥ २,३४.८ ॥  
तत्र लोकहितार्थाय रुद्रेण परमात्मना  ।  
शिलातले पदं न्यस्तं तत्र पितॄन् प्रसादयेत् ॥ २,३४.९ ॥  
गयाभिगमनं कर्तुं यः शक्तो नाभिगच्छति  ।  
शोचन्ति पितरस्तं वै वृथा तस्य परिश्रमः  ॥ २,३४.१० ॥  
गायन्ति पितरो गाथाः कीर्तयन्ति महर्षयः  ।  
गयांयास्यतियः कश्चित्सोऽस्मान् सन्तारयिष्यति  ॥ २,३४.११ ॥  
यदि स्यात्पातकोपेतः स्वधर्मरतिवर्जितः  ।  
गयां यास्यति वंश्यो यः सोऽस्मान् सन्तारयिष्यति  ॥ २,३४.१२ ॥  
तेषां तु समवेतानां यद्येकोऽपि गयां व्रजेत् ॥ २,३४.१३ ॥  
तस्मात्सर्वप्रयत्नेन ब्राह्मणस्तु विशेषतः  ।  
प्रदद्याद्विधिवत्पिण्डान् गयां गत्वा समाहितः  ॥ २,३४.१४ ॥  
धन्यास्तु खलु ते मर्त्या गयायां पिण्डदायिनः  ।  
कुलान्युभयतः सप्त समुद्धृत्याप्नुयात्परम्  ॥ २,३४.१५ ॥  
अन्यच्च तीर्थप्रवरं सिद्धावासमुदाहृतम्  ।  
प्रभासमिति विख्यातं यत्रास्ते भगवान् भवः  ॥ २,३४.१६ ॥  
तत्र स्नानं तपः श्राद्धं ब्राह्मणानां च पूजनम्  ।  
कृत्वा लोकमवाप्नोति ब्रह्मणोऽक्षय्यमुत्तमम्  ॥ २,३४.१७ ॥  
तीर्थं त्रैयम्बकं नाम सर्वदेवनमस्कृतम्  ।  
पूजयित्वा तत्र रुद्रं ज्योतिष्टोमफलं लभेत् ॥ २,३४.१८ ॥  
सुवर्णाक्षं महादेवं समभ्यर्च्य कपर्दिनम्  ।  
ब्राह्मणान् पूजयित्वा तु गाणपत्यं लभेद्ध्रुवम्  ॥ २,३४.१९ ॥  
सोमेश्वरं तीर्थवरं रुद्रस्य परमेष्ठिनः  ।  
सर्वव्याधिहरं पुण्यं रुद्रसालोक्यकारणम्  ॥ २,३४.२० ॥  
तीर्थानां परमं तीर्थं विजयं नाम शोभनम्  ।  
तत्र लिङ्गं महेशस्य विजयं नाम विश्रुतम्  ॥ २,३४.२१ ॥  
षण्मासान्नियताहारो ब्रह्मचारी समाहितः  ।  
उषित्वा तत्र विप्रेन्द्रा यास्यन्ति परमं पदम्  ॥ २,३४.२२ ॥  
अन्यच्च तीर्थप्रवरं पूर्वदेशे सुशोभनम्  ।  
एकाम्रं देवदेवस्य गाणपत्यफलप्रदम्  ॥ २,३४.२३ ॥  
दत्त्वात्र शिवभक्तानां किञ्चिच्छश्वन्महीं शुभाम्  ।  
सार्वभौमो भवेद्राजा मुमुक्षुर्मोक्षमाप्नुयात् ॥ २,३४.२४ ॥  
महानदीजलं पुण्यं सर्वपापविनाशनम्  ।  
ग्रहणे समुपस्पृश्य मुच्यते सर्वपातकैः  ॥ २,३४.२५ ॥  
अन्या च विरजा नाम नदी त्रैलोक्यविश्रुता  ।  
तस्यां स्नात्वा नरो विप्रा ब्रह्मलोके महीयते  ॥ २,३४.२६ ॥  
तीर्थं नारायणस्यान्यन्नाम्ना तु पुरुषोत्तमम्  ।  
तत्र नारायणः श्रीमानास्ते परमपूरुषः  ॥ २,३४.२७ ॥  
पूजयित्वा परं विष्णुं स्नात्वा तत्र द्विजोत्तमः  ।  
ब्राह्मणान् पूजयित्वा तु विष्णुलोकमवाप्नुयात् ॥ २,३४.२८ ॥  
तीर्थानां परमं तीर्थं गोकर्णं नाम विश्रुतम्  ।  
सर्वपापहरं शम्भोर्निवासः परमेष्ठिनः  ॥ २,३४.२९ ॥  
दृष्ट्वा लिङ्ङ्गं तु देवस्य गोकर्णेश्वरमुत्तमम्  ।  
ईप्सितांल्लभते कामान् रुद्रस्य दयितो भवेत् ॥ २,३४.३० ॥  
उत्तरं चापि गोकर्णं लिङ्गं देवस्य शूलिनः  ।  
महादेवस्यार्चयित्वा शिवसायुज्यमाप्नुयात् ॥ २,३४.३१ ॥  
तत्र देवो महादेवः स्थाणुरित्यभिविश्रुतः  ।  
तं दृष्ट्वा सर्वपापेभ्यो मुच्यते तत्क्षणान्नरः  ॥ २,३४.३२ ॥  
अन्यत्कुब्जाम्रमतुलं स्थानं विष्णोर्महात्मनः  ।  
सम्पूज्य पुरुषं विष्णुं श्वेतद्वीपे महीयते  ॥ २,३४.३३ ॥  
यत्र नारायणो देवो रुद्रेण त्रिपुरारिणा  ।  
कृत्वा यज्ञस्य मथनं दक्षस्य तु विसर्जितः  ॥ २,३४.३४ ॥  
समन्ताद्योजनं क्षेत्रं सिद्धर्षिगणवन्दितम्  ।  
पुण्यमायतनं विष्णोस्तत्रास्ते पुरुषोत्तमः  ॥ २,३४.३५ ॥  
अन्यत्कोकामुखं विष्णोस्तीर्थमद्भुतकर्मणः  ।  
मृतोऽत्र पातकैर्मुक्तो विष्णुसारूप्यमाप्नुयात् ॥ २,३४.३६ ॥  
शालग्रामं महातीर्थं विष्णोः प्रीतिविवर्धनम्  ।  
प्राणांस्तत्र नरस्त्यक्त्वा हृषीकेषं प्रपश्यति  ॥ २,३४.३७ ॥  
अश्वतीर्थमिति ख्यातं सिद्धावासं सुपावनम्  ।  
आस्ते हयशिरा नित्यं तत्र नारायणः स्वयम्  ॥ २,३४.३८ ॥  
तीर्थं त्रैलोक्यविख्यातं ब्रह्मणः परमेष्ठिनः  ।  
पुष्करं सर्वपापघ्नं मृतानां ब्रह्मलोकदम्  ॥ २,३४.३९ ॥  
मनसा संस्मरेद्यस्तु पुष्करं वै द्विजोत्तमः  ।  
पूयते पातकैः सर्वैः शक्रेण सह मोदते  ॥ २,३४.४० ॥  
उपासते सिद्धसङ्घा ब्रह्मणं पद्मसम्भवम्  ॥ २,३४.४१ ॥  
तत्र स्त्रात्वा भवेच्छुद्धो ब्रह्माणं परमेष्ठिनम्  ।  
पूजयित्वा द्विजवरान् ब्रह्माणं सम्प्रपष्यति  ॥ २,३४.४२ ॥  
तत्राभिगम्य देवेशं पुरुहूतमनिन्दितम्  ।  
सुरूपो जायते मर्त्यः सर्वान् कामानवाप्नुयात् ॥ २,३४.४३ ॥  
सप्तसारस्वतं तीर्थं ब्रह्माद्यैः सेवितं परम्  ।  
पूजयित्वा तत्र रुद्रमश्वमेधफलं लभेत् ॥ २,३४.४४ ॥  
यत्र मङ्कणको रुद्रं प्रपन्नः परमेश्वरम्  ।  
आराधयामास हरं पञ्चक्षरपरायणः  ॥ २,३४.४५ ॥  
नमः शिवायेति मुनिः जपन् पञ्चाक्षरं परम्  ।  
आराधयामास शिवं तपसा गोवृषध्वजम्  ॥ २,३४.४६ ॥  
प्रजज्वालाथ तपसा मुनिर्मङ्कणकस्तदा  ।  
ननर्त हर्षवेगेन ज्ञात्वा रुद्रं समागतम्  ॥ २,३४.४७ ॥  
तं प्राह भगवान् रुद्रः किमर्थं नर्तितं त्वया  ।  
दृष्ट्वापि देवमीशानं नृत्यति स्म पुनः पुनः  ॥ २,३४.४८ ॥  
सोऽन्वीक्ष्य भगवानीशः सगर्वं गर्वशान्तये  ।  
स्वकं देहं विदार्यास्मै भस्मराशिमदर्शयत् ॥ २,३४.४९ ॥  
पश्येमं मच्छरीरोत्थं भस्मराशिं द्विजोत्तम  ।  
माहात्म्यमेतत्तपसस्त्वादृशोऽन्योऽपि विद्यते  ॥ २,३४.५० ॥  
यत्सगर्वं हि भवता नर्तितं मुनिपुङ्गव  ।  
न युक्तं तापसस्यैतत्त्वत्तोप्यत्राधिको ह्यहम्  ॥ २,३४.५१ ॥  
इत्याभाष्य मुनिश्रेष्ठं स रुद्रः किल विश्वदृक् ।  
आस्थाय परमं भावं ननर्त जगतो हरः  ॥ २,३४.५२ ॥  
सहस्रशीर्षा भूत्वा सहस्राक्षः सहस्रपात् ।  
दंष्ट्राकरालवदनो ज्वालामाली भयङ्करः  ॥ २,३४.५३ ॥  
सोऽन्वपश्यदशेषस्य पार्श्वे तस्य त्रिशूलिनः  ।  
विशाललोचनमेकां देवीं चारुविलासिनीम्  ।  
सूर्यायुतसमप्रख्यां प्रसन्नवदनां शिवाम्  ॥ २,३४.५४ ॥  
सस्मितं प्रेक्ष्य विश्वेशं तिष्ठन्तीममितद्युतिम्  ।  
दृष्ट्वा सन्त्रस्तहृदयो वेपमानो मुनीश्वरः  ।  
ननाम शिरसा रुद्रं रुद्राध्यायं जपन् वशी  ॥ २,३४.५५ ॥  
प्रसन्नो भगवानीशस्त्र्यम्बको भक्तवत्सलः  ।  
पूर्ववेषं स जग्राह देवी चान्तर्हिताभवत् ॥ २,३४.५६ ॥  
आलिङ्ग्य भक्तं प्रणतं देवदेवः स्वयंशिवः  ।  
न भेतव्यं त्वया वत्स प्राह किं ते ददाम्यहम्  ॥ २,३४.५७ ॥  
प्रणम्य मूर्ध्ना गिरिशं हरं त्रिपुरसूदनम्  ।  
विज्ञापयामास तदा हृष्टः प्रष्टुमना मुनिः  ॥ २,३४.५८ ॥  
नमोऽस्तु ते महादेव महेश्वर नमोऽस्तु ते  ।  
किमेतद्भगवद्रूपं सुघोरं विश्वतोमुखम्  ॥ २,३४.५९ ॥  
का च सा भगवत्पार्श्वे राजमाना व्यवस्थिता  ।  
अन्तर्हितेव सहसा सर्वमिच्छामि वेदितुम्  ॥ २,३४.६० ॥  
इत्युक्ते व्याजहारमं तथा मङ्कणकं हरः  ।  
महेशः स्वात्मनो योगं देवीं च त्रिपुरानलः  ॥ २,३४.६१ ॥  
अहं सहस्रनयनः सर्वात्मा सर्वतोमुखः  ।  
दाहकः सर्वपापानां कालः कालकरो हरः  ॥ २,३४.६२ ॥  
मयैव प्रेर्यते कृत्स्नं चेतनाचेतनात्मकम्  ।  
सोऽन्तर्यामी स पुरुषो ह्यहं वै पुरुषोत्तमः  ॥ २,३४.६३ ॥  
तस्य सा परमा माया प्रकृतिस्त्रिगुणात्मिका  ।  
प्रोच्यते मुनिर्भिशक्तिर्जगद्योनिः सनातनी  ॥ २,३४.६४ ॥  
स एष मायया विश्वं व्यामोहयति विश्ववित् ।  
नारायणः परोऽव्यक्तो मायारूप इति श्रुतिः  ॥ २,३४.६५ ॥  
एवमेतज्जगत्सर्वं सर्वदा स्थापयाम्यहम्  ।  
योजयामि प्रकृत्याहं पुरुषं पञ्चविंशकम्  ॥ २,३४.६६ ॥  
तथा वै सङ्गतो देवः कूटस्थः सर्वगोऽमलः  ।  
सृजत्यशेषमेवेदं स्वमूर्तेः प्रकृतेरजः  ॥ २,३४.६७ ॥  
स देवो भगवान् ब्रह्मा विश्वरूपः पितामहः  ।  
तवैतत्कथितं सम्यक्स्त्रष्ट्वत्वं परमात्मनः  ॥ २,३४.६८ ॥  
एकोऽहं भगवान् कलो ह्यनादिश्चान्तकृद्विभुः  ।  
समास्थाय परं भावं प्रोक्तो रुद्रो मनीषिभिः  ॥ २,३४.६९ ॥  
मम वै सापरा शक्तिर्देवी विद्येति विश्रुता  ।  
दृष्टा हि भवता नूनं विद्यादेहस्त्वहं ततः  ॥ २,३४.७० ॥  
एवमेतानि तत्त्वानि प्रधानपुरुषेश्वराः  ।  
विष्णुर्ब्रह्मा च भगवान् रुद्रः काल इति श्रुतिः  ॥ २,३४.७१ ॥  
त्रयमेतदनाद्यन्तं ब्रह्मण्येव व्यवस्थितम्  ।  
तदात्मकं तदव्यक्तं तदक्षरमिति श्रुतिः  ॥ २,३४.७२ ॥  
आत्मानन्दपरं तत्त्वं चिन्मात्रं परमं पदम्  ।  
आकाशं निष्कलं ब्रह्म तस्मादन्यन्न विद्यते  ॥ २,३४.७३ ॥  
एवं विज्ञाय भवता भक्तियोगाश्रयेण तु  ।  
सम्पूज्यो वन्दनीयोऽहं ततस्तं पश्य शाश्वतम्  ॥ २,३४.७४ ॥  
एतावदुक्त्वा भगवाञ्जगामादर्शनं हरः  ।  
तत्रैव भक्तियोगेन रुद्रामाराधयन्मुनिः  ॥ २,३४.७५ ॥  
एतत्पवित्रमतुलं तीर्थं ब्रह्मर्षिसेवितम्  ।  
संसेव्य ब्राह्मणो विद्वान्मुच्यते सर्वपातकैः  ॥ २,३४.७६ ॥  
इति श्रीकूर्मपुराणे षट्साहस्त्र्यां संहितायामुपरिविभागे चतुस्त्रिंशोऽध्यायः  
अन्यत्पवित्रं विपुलं तीर्थं त्रैलोक्यविश्रुतम्  ।  
रुद्रकोटिरिति ख्यातं रुद्रस्य परमेष्ठिनः  ॥ २,३५.१ ॥  
पुरा पुण्यतमे काले देवदर्शनतत्पराः  ।  
कोटिब्रह्मर्षयो दान्तास्तं देशमगमन् परम्  ॥ २,३५.२ ॥  
अहं द्रक्ष्यामि गिरिशं पूर्वमेव पिनाकिनम्  ।  
अन्योऽन्यं भक्तियुक्तानां व्याघातो जायते किल  ॥ २,३५.३ ॥  
तेषां भक्तिं तदा दृष्ट्वा गिरिशो योगिनां गुरुः  ।  
कोटिरूपोऽभवद्रुद्रो रुद्रकोटिस्ततः स्मृतः  ॥ २,३५.४ ॥  
ते स्म सर्वे महादेवं हरं गिरिगुहाशयम्  ।  
पश्यन्तः पार्वतीनाथं हृष्टपुष्टधियोऽभवन्  ॥ २,३५.५ ॥  
अनाद्यन्तं महादेवं पूर्वमेवाहमीश्वरम्  ।  
दृष्टवानिति भक्त्या ते रुद्रन्यस्तधियोऽभवन्  ॥ २,३५.६ ॥  
अथान्तरिक्षे विमलं पश्यन्ति स्म महत्तरम्  ।  
ज्योतिस्तत्रैव ते सर्वेऽभिलषन्तः परं पदम्  ॥ २,३५.७ ॥  
एतत्सदेशाध्युषितं तीर्थं पुण्यतमं शुभम्  ।  
दृष्ट्वा रुद्रं समभ्यर्च्य रुद्रसामीप्यमाप्नुयात् ॥ २,३५.८ ॥  
अन्यच्च तीर्थप्रवरं नाम्ना मधुवनं स्मृतम्  ।  
तत्र गत्वा नियमवानिन्द्रस्यार्धासनं लभेत् ॥ २,३५.९ ॥  
अथान्यत्पुष्पनगरी देशः पुण्यतमः शुभः  ।  
तत्र गत्वा पितॄन् पूज्य कुलानां तारयेच्छतम्  ॥ २,३५.१० ॥  
कालञ्जरं महातीर्थं लोके रुद्रो महेश्वरः  ।  
कालं जरितवान् देवो यत्र भक्तिप्रियो हरः  ॥ २,३५.११ ॥  
श्वेतो नाम शिवे भक्तो राजर्षिप्रवरः पुरा  ।  
तदाशीस्तन्नमस्कारः पूजयामास शूलिनम्  ॥ २,३५.१२ ॥  
संस्थाप्य विधिना लिङ्गं भक्तियोगपुरः सरः  ।  
जजाप रुद्रमनिशं तत्र सन्न्यस्तमानसः  ॥ २,३५.१३ ॥  
स तं कालोऽथ दीप्तात्मा शूलमादाय भीषणम्  ।  
नेतुमभ्यागतो देशं स राजा यत्र तिष्ठति  ॥ २,३५.१४ ॥  
वीक्ष्य राजा भयाविष्टः शूलहस्तं समागतम्  ।  
कालं कालकरं घोरं भीषणं चण्डदीधितिम्  ॥ २,३५.१५ ॥  
उबाभ्यामथ हस्ताभ्यां स्पृट्वासौ लिङ्गमैश्वरम्  ।  
ननाम शिरसा रुद्रं जजाप शतरुद्रियम्  ॥ २,३५.१६ ॥  
जपन्तमाह राजानं नमन्तमसकृद्भवम्  ।  
एह्येहीति पुरः स्थित्वा कृतान्तः प्रहसन्निव  ॥ २,३५.१७ ॥  
तमुवाच भयाविष्टो राजा रुद्रपरायणः  ।  
एकमीशार्चनरतं विहायान्यं निषूदय  ॥ २,३५.१८ ॥  
इत्युक्तवन्तं भगवानब्रवीद्भीतमानसम्  ।  
रुद्रार्चनरतो वान्यो मद्वशे को न तिष्ठति  ॥ २,३५.१९ ॥  
एवमुक्त्वा स राजानं कालो लोकप्रकालनः  ।  
बबन्ध पाशै राजापि जजाप शतरुद्रियम्  ॥ २,३५.२० ॥  
अथान्तरिक्षे विमलं दीप्यमानं  
तेजोराशिं भूतभर्तुः पुराणम्  ।  
ज्वालामालासंवृतं व्याप्य विश्वं  
प्रादुर्भूतं संस्थितं सन्ददर्श  ॥ २,३५.२१ ॥  
तन्मध्येऽसौ पुरुषं रुक्मवर्णं  
देव्या देवं चन्द्रलेखोज्ज्वलाङ्गम्  ।  
तेजोरूपं पश्यति स्मातिहृष्टो  
मेने चास्मन्नाथ आगच्छतीति  ॥ २,३५.२२ ॥  
आगच्छन्तं नातिदूरेऽथ दृष्ट्वा  
कालो रुद्रं देवदेव्या महेशम्  ।  
व्यपेतभीरखिलेशैकनाथं  
राजर्षिस्तं नेतुमभ्याजगाम  ॥ २,३५.२३ ॥  
आलोक्यासौ भगवानुग्रकर्मा  
देवो रुद्रो भूतभर्ता पुराणः  ।  
एकं भक्तं मत्परं मां स्मरन्तं  
देहीतीमं कालमूचे ममेति  ॥ २,३५.२४ ॥  
श्रुत्वा वाख्यं गोपतेरुग्रभावः  
कालात्मासौ मन्यमानः स्वभावम्  ।  
बद्ध्वा भक्तं पुनरेवाथ पाशैः  
क्रुद्धो रुद्रमभिदुद्राव वेगात् ॥ २,३५.२५ ॥  
प्रेक्ष्यायान्तं शैलपुत्रीमथेशः  
सोऽन्वीक्ष्यान्ते विश्वमायाविधिज्ञः  ।  
सावज्ञं वै वामपादेन मृत्युं  
श्वेतस्यैनं पश्यतो व्याजघान  ॥ २,३५.२६ ॥  
ममार सोऽतिभीषणो महेशपादघातितः  ।  
रराज देवतापतिः सहोमया पिनाकधृक् ॥ २,३५.२७ ॥  
निरीक्ष्य देवमीश्वरं प्रहृष्टमानसो हरम्  ।  
ननाम साम्बमव्ययं स राजपुङ्गवस्तदा  ॥ २,३५.२८ ॥  
नमो भवाय हेतवे हराय विश्वसम्भवे  ।  
नमः शिवाय धीमते नमोऽपवर्गदायिने  ॥ २,३५.२९ ॥  
नमो नमो नमोऽस्तु ते महाविभूतये नमः  ।  
विभागहीनरूपिणे नमो नराधिपाय ते  ॥ २,३५.३० ॥  
नमोऽस्तु ते गणेश्वर प्रपन्नदुः खनाशन  ।  
अनादिनित्यभूतये वराहशृङ्गधारिणे  ॥ २,३५.३१ ॥  
नमो वृषध्वजाय ते कपालमालिने नमः  ।  
नमो महानटाय ते नमो वृषध्वजाय ते  ॥ २,३५.३२ ॥  
अथानुगृह्य शङ्करः प्रणामतत्परं नृपम्  ।  
स्वगाणपत्यमव्ययं सरूपतामथो ददौ  ॥ २,३५.३३ ॥  
सहोमया सपार्षदः सराजपुङ्गवो हरः  ।  
मुनीशसिद्धवन्दितः क्षणाददृश्यतामगात् ॥ २,३५.३४ ॥  
काले महेशाभिहते लोकनाथः पितामहः  ।  
अयाचत वरं रुद्रं सजीवोऽयं भवत्विति  ॥ २,३५.३५ ॥  
नास्ति कश्चिदपीशान दोषलेशो वृषध्वज  ।  
कृतान्तस्यैव भवता तत्कार्ये विनियोजितः  ॥ २,३५.३६ ॥  
स देवदेववचनाद्देवदेवेश्वरो हरः  ।  
तथास्त्वित्याह विश्वात्मा सोऽपि तादृग्विधोऽभवत् ॥ २,३५.३७ ॥  
इत्येतत्परमं तीर्थं कालञ्जरमिति श्रुतम्  ।  
गत्वाभ्यर्च्य महादेवं गाणपत्यं स विन्दति  ॥ २,३५.३८ ॥  
इति श्रीकूर्मपुराणे षट्साहस्त्र्यां संहितायामुपरिविभागे पञ्चत्रिंशोऽध्यायः  
इदनमन्यते परं स्थानं गुह्याद्गुह्यतमं महत् ।  
महादेवस्य देवस्य महालयमिति श्रुतम्  ॥ २,३६.१ ॥  
तत्र देवादिदेवेन रुद्रेण त्रिपुरारिणा  ।  
शिलातले पदं न्यस्तं नास्तिकानां निदर्शनम्  ॥ २,३६.२ ॥  
तत्र पुशुपताः शान्ता भस्मोद्धूलितविग्रहाः  ।  
उपासते महादेवं वेदाध्ययनतत्पराः  ॥ २,३६.३ ॥  
स्नात्वा तत्र पदं शार्वं दृष्ट्वा भक्तिपुरः सरम्  ।  
नमस्कृत्वाथ शिरसा रुद्रसामीप्यमाप्नुयात् ॥ २,३६.४ ॥  
अन्यच्च देवदेवस्य स्थानं शम्भोर्महात्मनः  ।  
केदारमिति विख्यातं सिद्धानामालयं शुभम्  ॥ २,३६.५ ॥  
तत्र स्नात्वा महादेवमभ्यर्च्य वृषकेतनम्  ।  
पीत्वा चैवोदकं शुद्धं गाणपत्यमवाप्नुयात् ॥ २,३६.६ ॥  
श्राद्धदानादिकं कृत्वा ह्यक्ष्यं लभते फलम्  ।  
द्विजातिप्रवरैर्जुष्टं योगिभिर्यतमानसैः  ॥ २,३६.७ ॥  
तीर्थं प्लक्षावतरणं सर्वपापविनाशनम्  ।  
तत्राभ्यर्च्य श्रीनिवासं विष्णुलोके महीयते  ॥ २,३६.८ ॥  
अन्यं मगधराजस्य तीर्थं स्वर्गगतिप्रदम्  ।  
अक्षयं विन्दति स्वर्गं तत्र गत्वा द्विजोत्तमः  ॥ २,३६.९ ॥  
तीर्थं कनखलं पुण्यं महापातकनाशनम्  ।  
यत्र देवेन रुद्रेण यज्ञो दक्षस्य नाशितः  ॥ २,३६.१० ॥  
तत्र गङ्गामुपस्पृश्य शुचिर्भावसमन्वितः  ।  
मुच्यते सर्वपापैस्तु ब्रह्मलोकं लभेन्मृतः  ॥ २,३६.११ ॥  
महातीर्थमिति ख्यातं पुण्यं नारायणप्रियम्  ।  
तत्राभ्यर्च्य हृषीकेशं श्वेतद्वीपं निगच्छति  ॥ २,३६.१२ ॥  
अन्यच्च तीर्थप्रवरं नाम्ना श्रीपर्वतं शुभम्  ।  
तत्र प्राणान् परित्यज्य रुद्रस्य दयितो भवेत् ॥ २,३६.१३ ॥  
तत्र सन्निहितो रुद्रो देव्या सह महेश्वरः  ।  
स्नानपिण्डादिकं तत्र कृतमक्षय्यमुत्तमम्  ॥ २,३६.१४ ॥  
गोदावरी नदी पुण्या सर्वपापविनाशनी  ।  
तत्र स्नात्वा पितॄन् देवांस्तर्पयित्वा यथाविधि  ।  
सर्वपापविसुद्धात्मा गोसहस्रफलं लभेत् ॥ २,३६.१५ ॥  
पवित्रसलिला पुण्या कावेरी विपुला नदी  ।  
तस्यां स्नात्वोदकं कृत्वा मुच्यते सर्वपातकैः  ।  
त्रिरात्रोपोषितेनाथ एकरात्रोषितेन वा  ॥ २,३६.१६ ॥  
द्विजातीनां तु कथितं तीर्थानामिह सेवनम्  ।  
यस्य वाङ्मनसो शुद्धे हस्तपादौ च संस्थितौ  ।  
अलोलुपो ब्रह्मचारो तीर्थानां फलमाप्नुयात् ॥ २,३६.१७ ॥  
स्वामितीर्थं महातीर्थं त्रिषु लोकेषु विश्रुतम्  ।  
तत्र सन्निहितो नित्यं स्कन्दोऽमरनमस्कृतः  ॥ २,३६.१८ ॥  
स्नात्वा कुमारधारायां कृत्वा देवादितर्पणम्  ।  
आराध्य षण्मुखं देवं स्कन्देन सह मोदते  ॥ २,३६.१९ ॥  
नदी त्रैलोक्यविख्याता ताम्रपर्णोति नामतः  ।  
तत्र स्नात्वा पितॄन् भक्त्या तर्पयित्वा यथाविधि  ।  
पापकर्तॄनपि पितॄस्तारयेन्नात्र संशयः  ॥ २,३६.२० ॥  
चन्द्रतीर्थमिति ख्यातं कावेर्याः प्रभवेऽक्षयम्  ।  
तीर्थं तत्र भवेद्वस्तुं मृतानां स्वर्गतिर्ध्रुवा  ॥ २,३६.२१ ॥  
विन्ध्यपादे प्रपश्यन्ति देवदेवं सदाशिवम्  ।  
भक्त्या ये ते न पश्यन्ति यमस्य सदनं द्विजाः  ॥ २,३६.२२ ॥  
देविकायां वृषो नाम तीर्थं सिद्धनिषेवितम्  ।  
तत्र स्नात्वोदकं दत्वा योगसिद्धिं च विन्दति  ॥ २,३६.२३ ॥  
दशाश्वमेधिकं तीर्थं सर्वपापविनाशनम्  ।  
दशानामश्वमेधानां तत्राप्नोति फलं नरः  ॥ २,३६.२४ ॥  
पुण्डरीकं महातीर्थं ब्राह्मणैरुपसेवितम्  ।  
तत्राभिगम्य युक्तात्मा पौण्डरीकफलं लभेत् ॥ २,३६.२५ ॥  
तीर्थेभ्यः परमं तीर्थं ब्रह्मतीर्थमिति श्रुतम्  ।  
ब्रह्माणमर्चयित्वा तु ब्रह्मलोके महीयते  ॥ २,३६.२६ ॥  
सरस्वत्या विनशनं प्लक्षप्रस्त्रवणं शुभम्  ।  
व्यासतीर्थं परं तीर्थं मैनाकं च नगोत्तमम्  ।  
यमुनाप्रभवं चैव सर्वपापविशोधनम्  ॥ २,३६.२७ ॥  
पितॄणां दुहिता देवी गन्धकालीति विश्रुता  ।  
तस्यां स्नात्वा दिवं याति मृतो जातिस्मरो भवेत् ॥ २,३६.२८ ॥  
कुबेरतुङ्गं पापघ्नं सिद्धचारणसेवितम्  ।  
प्राणांस्तत्र परित्यज्य कुबेरानुचरो भवेत् ॥ २,३६.२९ ॥  
उमातुङ्गमिति ख्यातं यत्र सा रुद्रवल्लभा  ।  
तत्राभ्यर्च्य महादेवीं कोसहस्रफलं लभेत् ॥ २,३६.३० ॥  
भृगुतुङ्गे तपस्तप्तं श्राद्धं दानं तथा कृतम्  ।  
कुलान्युभयतः सप्त पुनातीति श्रुतिर्मम  ॥ २,३६.३१ ॥  
काश्यपस्य महातीर्थं कालसर्पिरिति श्रुतम्  ।  
तत्र श्राद्धानि देयानि नित्यं पापक्षयेच्छया  ॥ २,३६.३२ ॥  
दशार्णायां तथा दानं श्राद्धं होमस्तथा जपः  ।  
अक्षयं चाव्ययं चैव कृतं भवति सर्वदा  ॥ २,३६.३३ ॥  
तीर्थं द्विजातिभिर्जुष्टं नाम्ना वै कुरुजाङ्गलम्  ।  
दत्त्वा तु दानं विधिवद्ब्रह्मलोके महीयते  ॥ २,३६.३४ ॥  
वैतरण्यां महातीर्थे स्वर्णवेद्यां तथैव च  ।  
धर्मपृष्ठे च सरसि ब्रह्मणः परमे शुभे  ॥ २,३६.३५ ॥  
भरतस्याश्रमे पुण्ये पुण्ये श्राद्धवटे शुभे  ।  
महाह्रदे च कौशिक्यां दत्तं भवति चाक्षयम्  ॥ २,३६.३६ ॥  
मुञ्जपृष्ठे पदं न्यस्तं महादेवेन धीमता  ।  
हिताय सर्वभूतानां नास्तिकानां निदर्शनम्  ॥ २,३६.३७ ॥  
अल्पेनापि तु कालेन नरो धर्मपरायणः  ।  
पाप्मानमुत्सृजत्याशु जीर्णां त्वचमिवोरगः  ॥ २,३६.३८ ॥  
नाम्ना कनकनन्देति तीर्थं त्रैलोक्यविश्रुतम्  ।  
उदीच्यां मुञ्जपृष्ठस्य ब्रह्मर्षिगणसेवितम्  ॥ २,३६.३९ ॥  
तत्र स्नात्वा दिवं यान्ति सशरीरा द्विजातयः  ।  
दत्तं चापि सदा श्राद्धमक्षयं समुदाहृतम्  ।  
ऋणैस्त्रिभिर्नरः स्नात्वा मुच्यते क्षीणकल्मषः  ॥ २,३६.४० ॥  
मानसे सरसि स्नात्वा शक्रस्यार्धासनं लभेत् ।  
उत्तरं मानसं गत्वा सिद्धिं प्राप्नोत्यनुत्तमाम्  ॥ २,३६.४१ ॥  
तस्मान्निर्वर्तयेच्छ्राद्धं यथाशक्ति यथाबलम्  ।  
कामान् सलभते दिव्यान्मोक्षोपायं च विन्दति  ॥ २,३६.४२ ॥  
पर्वतो हिमवान्नाम नानाधातुविभूषितः  ।  
योजनानां सहस्राणि सोऽशीतिस्त्वायतो गिरिः  ।  
सिद्धचारणसङ्कीर्णो देवर्षिगणसेवितः  ॥ २,३६.४३ ॥  
तत्र पुष्करिणी रम्या सुषुम्ना नाम नामतः  ।  
तत्र गत्वा द्विजो विद्वान् ब्रह्महत्यां विमुञ्चति  ॥ २,३६.४४ ॥  
श्राद्धं भवति चाक्षय्यं तत्र दत्तं महोदयम्  ।  
तारयेच्च पितॄन् सम्यग्दश पूर्वान् दशापरान्  ॥ २,३६.४५ ॥  
सर्वत्र हिमवान् पुण्यो गङ्गा पुण्या समन्ततः  ।  
नद्यः समुद्रगाः पुण्याः समुद्रश्च विशेषतः  ॥ २,३६.४६ ॥  
बदर्याश्रममासाद्य मुच्यते कलिकल्मषात् ।  
तत्र नारायणो देवो नरेणास्ते सनातनः  ॥ २,३६.४७ ॥  
अक्षयं तत्र दानं स्यात्जप्यं वापि तथाविधम्  ।  
महादेवप्रियं तीर्थं पावनं तद्विशेषतः  ।  
तारयेच्च पितॄन् सर्वान् दत्त्वा श्राद्धं समाहितः  ॥ २,३६.४८ ॥  
देवदारुवनं पुण्यं सिद्धगन्धर्वसेवितम्  ।  
महादेवेन देवेन तत्र दत्तं महद्वरं  ॥ २,३६.४९ ॥  
मोहयित्वा मुनीन् सर्वान् पुनस्तैः सम्प्रपूजितः  ।  
प्रसन्नो भगवानीशो मुनीन्द्रान् प्राह भावितान्  ॥ २,३६.५० ॥  
इहाश्रमवरे रम्ये निवसिष्यथ सर्वदा  ।  
मद्भावनासमायुक्तास्ततः सिद्धिमवाप्स्यथ  ॥ २,३६.५१ ॥  
येऽत्र मामर्चयन्तीह लोके धर्मपरा जनाः  ।  
तेषां ददामि परमं गाणपत्यं हि शाश्वतम्  ॥ २,३६.५२ ॥  
अत्र नित्यं वसिष्यामि सह नारायणेन च  ।  
प्राणानिह नरस्त्यक्त्वा न भूयो जन्म विन्दति  ॥ २,३६.५३ ॥  
संस्मरन्ति च ये तीर्थं देशान्तरगता जनाः  ।  
तेषां च सर्वपापानि नाशयामि द्विजोत्तमाः  ॥ २,३६.५४ ॥  
श्राद्धं दानं तपो होमः पिण्डनिर्वपणं तथा  ।  
ध्यानं जपश्च नियमः सर्वमत्राक्षयं कृतम्  ॥ २,३६.५५ ॥  
तस्मात्सर्वप्रयत्नेन द्रष्टव्यं हि द्विजातिभिः  ।  
देवदारुवनं पुण्यं महादेवनिषेवितम्  ॥ २,३६.५६ ॥  
यत्रेस्वरो महादेवो विष्णुर्वा पुरुषोत्तमः  ।  
तत्र सन्निहिता गङ्गातीर्थान्यायतनानि च  ॥ २,३६.५७ ॥  
इती श्रीकूर्मपुराणे षट्साहस्त्र्यां संहितायामुपरिविभागे षट्त्रिशोऽध्यायः  
कथं दारुवनं प्राप्तो भगवान् गोवृषध्वजः  ।  
मोहयामास विप्रेन्द्रान् सूत वक्तुमिहार्हसि  ॥ २,३७.१ ॥  
पुरा दारुवन् रम्ये देवसिद्धनिषेविते  ।  
सपुत्रदारा मुनयस्तपश्चेरुः सहस्रशः  ॥ २,३७.२ ॥  
प्रवृत्तं विविधं कर्म प्रकुर्वाणा यथाविधि  ।  
यजन्ति विविधैर्यज्ञैस्तपन्ति च महर्षयः  ॥ २,३७.३ ॥  
तेषां प्रवृत्तिविन्यस्तचेतसामथ शूलधृक् ।  
ख्यापयन् स महादोषं ययौ दारुवनं हरः  ॥ २,३७.४ ॥  
कृत्वा विश्वगुरुं विष्णुं पार्श्वे देवो महेश्वरः  ।  
ययौ निवृत्तविज्ञानस्थापनार्थं च शङ्करः  ॥ २,३७.५ ॥  
आस्थाय विपुलं वेशमूनविंशतिवत्सरः  ।  
लीलालसो महाबाहुः पीनाङ्गश्चारुलोचनः  ॥ २,३७.६ ॥  
चामीकरवपुः श्रीमान् पूर्णचन्द्रनिभाननः  ।  
मत्तमातङ्गगामनो दिग्वासा जगदीश्वरः  ॥ २,३७.७ ॥  
कुशेशयमयीं मालं सर्वरत्नैरलङ्कृताम्  ।  
दधानो भगवानीशः समागच्छति सस्मितः  ॥ २,३७.८ ॥  
योऽनन्तः पुरुषो योनिर्लोकानामव्ययो हरिः  ।  
स्त्रीवेषं विष्णुरास्थाय सोऽनुगच्छति शूलिनम्  ॥ २,३७.९ ॥  
सम्पूर्णचन्द्रवदनं पीनोन्नतपयोधरम्  ।  
शुचिस्मितं सुप्रसन्नं रणन्नुपुरकद्वयम्  ॥ २,३७.१० ॥  
सुपीतवसनं दिव्यं श्यामलं चारुलोचनम्  ।  
उदारहंसचलनं विलासि सुमनोहरम्  ॥ २,३७.११ ॥  
एवं स भगवानीशो देवदारुवने हरः  ।  
चचार हरिणा भिक्षां मायया मोहयन् जगत् ॥ २,३७.१२ ॥  
दृष्ट्वा चरन्तं विश्वेशं तत्र तत्र पिनाकिनम्  ।  
मायया मोहिता नार्यो देवदेवं समन्वयुः  ॥ २,३७.१३ ॥  
विस्त्रस्तवस्त्राभरणास्त्यक्त्वा लज्जां पतिव्रताः  ।  
सहैव तेन कामार्ता विलासिन्यश्चरन्तिहि  ॥ २,३७.१४ ॥  
ऋषीणां पुत्रका ये स्युर्युवानो जितमानसाः  ।  
अन्वगच्छन् हृषीकेशं सर्वे कामप्रपीडिताः  ॥ २,३७.१५ ॥  
गायन्ति नृत्यन्ति विलासबाह्या  
नारीगणा मायिनमेकमीशम्  ।  
दृष्ट्वा सपत्नीकमतीवकान्त  
मिच्छन्त्यथालिङ्गनमाचरन्ति  ॥ २,३७.१६ ॥  
पदे निपेतुः स्मितमाचरन्ति  
गायन्ति गीतानि मुनीशपुत्राः  ।  
आलोक्य पद्मापतिमादिदेवं  
भ्रूभङ्गमन्ये विचरन्ति तेन  ॥ २,३७.१७ ॥  
आसामथैषामपि वासुदेवो  
मायी मुरारिर्मनसि प्रविष्टः  ।  
करोति भोगान्मनसि प्रवृत्तिं  
मायानुभूयन्त इतिव सम्यक् ॥ २,३७.१८ ॥  
विभाति विश्वामरभूतभर्ता  
स माधवः स्त्रीगणमध्यविष्टः  ।  
अशेषशक्त्यासनसन्निविष्टो  
यथैकशक्त्या सह देवदेवः  ॥ २,३७.१९ ॥  
करोति नृत्यं परमप्रभावं  
तदा विरूढः पुनरेव भूयः  ।  
ययौ समारुह्य हरिः स्वभावं  
तदीशवृत्तामृतमादिदेवः  ॥ २,३७.२० ॥  
दृष्ट्वा नारीकुलं रुद्रं पुत्राणामपि केशवम्  ।  
मोहयन्तं मुनिश्रेष्ठाः कोपं सन्दधिरे भृशम्  ॥ २,३७.२१ ॥  
अतीव परुषं वाक्यं प्रोचुर्देवं कपर्दिनम्  ।  
शेषुश्च शापैर्विविधैर्मायया तस्य मोहिताः  ॥ २,३७.२२ ॥  
तपांसि तेषां सर्वेषां प्रत्याहन्यन्त शङ्करे  ।  
यथादित्यप्रकाशेन तारका नभसि स्थिताः  ॥ २,३७.२३ ॥  
ते भग्नतपसो विप्राः समेत्य वृषभध्वजम्  ।  
को भवानिति देवेशं पृच्छन्ति स्म विमोहिताः  ॥ २,३७.२४ ॥  
सोऽब्रवीद्भगवानीशस्तपश्चर्तुमिहागतः  ।  
इदानीं भार्यया देशे भवद्भिरिह सुव्रताः  ॥ २,३७.२५ ॥  
तस्य ते वाक्यमाकर्ण्य भृग्वाद्या मुनिपुङ्गवाः  ।  
ऊचुर्गृहीत्वा वसनं त्यक्त्वा भार्यां तपश्चर  ॥ २,३७.२६ ॥  
अथोवाच विहस्येशः पिनाकी नीललोहितः  ।  
सम्प्रेक्ष्य जगतो योनिं पार्श्वस्थं च जनार्दनम्  ॥ २,३७.२७ ॥  
कथं भवद्भिरुदितं स्वभार्यापोषणोत्सुकैः  ।  
त्यक्तव्या मम भार्येति धर्मज्ञैः शान्तमानसैः  ॥ २,३७.२८ ॥  
व्यभिचाररता नार्यः सन्त्याज्याः पतिनेरिताः  ।  
अस्माभिरेषा सुभगा तादृशी त्यागमर्हति  ॥ २,३७.२९ ॥  
महादेव उवाच  
न कदाचिदियं विप्रा मनसाप्यन्यमिच्छति  ।  
नाहमेनामपि तथा विमुञ्चामि कदाचन  ॥ २,३७.३० ॥  
दृष्ट्वा व्यभिचरन्तीह ह्यस्माभिः पुरुषाधम  ।  
उक्तं ह्यसत्यं भवता गम्यतां क्षिप्रमेव हि  ॥ २,३७.३१ ॥  
एवमुक्ते महादेवः सत्यमेव मयेरितम्  ।  
भवतां प्रतिभात्येषेत्युक्त्वासौ विचचार ह  ॥ २,३७.३२ ॥  
सोऽगच्छद्धरिणा सार्धं मुनिन्द्रस्य महात्मनः  ।  
वसिष्ठस्याश्रमं पुण्यं भिक्षार्थो परमेश्वरः  ॥ २,३७.३३ ॥  
दृष्ट्वा समागतं देवं भिक्षमाणमरुन्धती  ।  
वसिष्ठस्य प्रिया भार्या प्रत्युद्गम्य ननाम नम्  ॥ २,३७.३४ ॥  
प्रक्षाल्य पादौ विमलं दत्त्वा चासनमुत्तमम्  ।  
सम्प्रेक्ष्य शिथिलं गात्रमभिघातहतं द्विजैः  ।  
सन्धयामास भैषज्यैर्विष्णा वदना सती  ॥ २,३७.३५ ॥  
चकार महतीं पूजां प्रार्थयामास भार्यया  ।  
को भवान् कुत आयातः किमाचारो भवानिति  ।  
उवाच तां महादेवः सिद्धानां प्रवरोऽस्म्यहम्  ॥ २,३७.३६ ॥  
यदेतन्मण्डलं शुद्धं भाति ब्रह्ममयं सदा  ।  
एषैव देवता मह्यं धारयामि सदैव तत् ॥ २,३७.३७ ॥  
हत्युक्त्वा प्रययौ श्रीमाननुगृह्य पतिव्रताम्  ।  
ताडयाञ्चक्रिरे दण्डैर्लोष्टिभिर्मुष्टिभिद्विजाः  ॥ २,३७.३८ ॥  
दृष्ट्वा चरन्तं गिरिशं नग्नं विकृतलक्षणम्  ।  
प्रोचुरेतद्भवांल्लिङ्गमुत्पाटयतु दुर्मते  ॥ २,३७.३९ ॥  
तानब्रवीन्महायोगी करिष्यामीति शङ्करः  ।  
युष्माकं मामके लिङ्गे यदि द्वेषोऽभिजायते  ॥ २,३७.४० ॥  
इत्युक्त्वोत्पाटयामास भगवान् भगनेत्रहा  ।  
नापश्यंस्तत्क्षणेनेशं केशवं लिङ्गमेव च  ॥ २,३७.४१ ॥  
तदोत्पाता बभूवुर्हि लोकानां भयशंसिनः  ।  
न राजते सहस्रांशुश्चचाल पृथिवी पुनः  ।  
निष्प्रभाश्च ग्रहाः सर्वे चुक्षुभे च महोदधिः  ॥ २,३७.४२ ॥  
अपश्यच्चानुसूयात्रेः स्वप्नं भार्या पतिव्रता  ।  
कथयामास विप्राणां भयादाकुलितेक्षणा  ॥ २,३७.४३ ॥  
तेजसा भासयन् कृत्स्नं नारायणसहायवान्  ।  
भिक्षमाणः शिवो नूनं दृष्टोऽस्माकं गृहेष्विति  ॥ २,३७.४४ ॥  
तस्या वचनमाकर्ण्य शङ्कमाना महर्षयः  ।  
सर्वे जग्मुर्महायोगं ब्रह्माणं विश्वसम्भवम्  ॥ २,३७.४५ ॥  
उपास्यमानममलैर्योगिभिर्ब्रह्मवित्तमैः  ।  
चतुर्वेदैर्मूर्तिमद्भिः सावित्र्या सहितं प्रभुम्  ॥ २,३७.४६ ॥  
आसीनमासने रम्ये नानाश्चर्यसमन्विते  ।  
प्रभासहस्रकलिले ज्ञानैश्वर्यादिसंयुते  ॥ २,३७.४७ ॥  
विभ्राजमानं वपुषा सस्तितं शुभ्रलोचनम्  ।  
चतुर्मुखं महाबाहुं छन्दोमयमजं परम्  ॥ २,३७.४८ ॥  
विलोक्य वेदपुरुषं प्रसन्नवदनं शुभम्  ।  
शिरोभिर्धरणीं गत्वा तोषयामासुरीश्वरम्  ॥ २,३७.४९ ॥  
तान् प्रसन्नमना देवश्चतुर्मूर्तिश्चतुर्मुखः  ।  
व्याजहार मुनिश्रेष्ठाः किमागमनकारणम्  ॥ २,३७.५० ॥  
तस्य ते वृत्तमखिलं ब्रह्मणः परमात्मनः  ।  
ज्ञापयाञ्चक्रिरे सर्वे कृत्वा शिरसि चाञ्जलिम्  ॥ २,३७.५१ ॥  
कश्चिद्दारुवनं पुण्यं पुरुषोऽतीवशोभनः  ।  
भार्यया चारुसर्वाङ्ग्या प्रविष्टो नग्न एव हि  ॥ २,३७.५२ ॥  
मोहयामास वपुषा नारीणां कुलमीश्वरः  ।  
कन्यकानां प्रिया चास्य दूषयामास पुत्रकान्  ॥ २,३७.५३ ॥  
अस्माभिर्विविधाः शापाः प्रदत्ताश्च पराहताः  ।  
ताडितोऽस्माभिरत्यर्थं लिङ्गन्तु विनिपातितम्  ॥ २,३७.५४ ॥  
अन्तर्हितश्च भगवान् सभार्यो लिङ्गमेव च  ।  
उत्पाताश्चाभवन् घोराः सर्वभूतभयङ्कराः  ॥ २,३७.५५ ॥  
क एष पुरुषो देव भीताः स्म पुरुषोत्तम  ।  
भवन्तमेव शरणं प्रपन्ना वयमच्युत  ॥ २,३७.५६ ॥  
त्वं हि वेत्सि जगत्यस्मिन् यत्किञ्चिदपि चेष्टितम्  ।  
अनुग्रहेण विश्वेश तदस्माननुपालय  ॥ २,३७.५७ ॥  
विज्ञापितो मुनिगणैर्विश्वात्मा कमलोद्भवः  ।  
ध्यात्वा देवं त्रिशूलाङ्कं कृताञ्जलिरभाषत  ॥ २,३७.५८ ॥  
हा कष्टं भवतामद्य जातं सर्वार्थनाशनम्  ।  
धिग्बलं धिक्तपश्चर्या मिथ्यैव भवतामिह  ॥ २,३७.५९ ॥  
सम्प्राप्य पुण्यसंस्कारान्निधीनां परमं निधिम्  ।  
उपेक्षितं वृथाचारैर्भवद्भिरिह मोहितैः  ॥ २,३७.६० ॥  
काङ्क्षन्ते योगिनो नित्यं यतन्तो यतयो निधिम्  ।  
यमेव तं समासाद्य हा भवद्भिरुपेक्षितम्  ॥ २,३७.६१ ॥  
यजन्ति यज्ञैर्विविधैर्यत्प्राप्त्यैर्वेदवादिनः  ।  
महानिधिं समासाद्य हा भवद्भिरुपेक्षितम्  ॥ २,३७.६२ ॥  
यं समासाद्य देवानैमैश्वर्यमखिलं जगत् ।  
तमासाद्याक्षयनिधिं हा भवद्भिरुपेक्षितम्  ॥ २,३७.६३ ॥  
यत्समापत्तिजनितं विश्वेशत्वमिदं मम  ।  
तदेवोपेक्षितं दृष्ट्वा निधानं भाग्यवर्जितैः  ॥ २,३७.६४ ॥  
यस्मिन् समाहितं दिव्यमैश्वर्यं यत्तदव्ययम्  ।  
तमासाद्य निधिं ब्राह्म हा भवद्भिर्वृथाकृतम्  ॥ २,३७.६५ ॥  
एष देवो महादेवो विज्ञेयस्तु महेश्वरः  ।  
न तस्य परमं किञ्चित्पदं समधिगम्यते  ॥ २,३७.६६ ॥  
देवतानामृषीणां च पितॄणां चापि शाश्वतः  ।  
सहस्रयुगपर्यन्ते प्रलये सर्वदेहिनाम्  ।  
संहरत्येष भगवान् कालो भूत्वा महेश्वरः  ॥ २,३७.६७ ॥  
एष चैव प्रजाः सर्वाः सृजत्येकः स्वतेजसा  ।  
एष चक्री च वज्री च श्रीवत्सकृतलक्षणः  ॥ २,३७.६८ ॥  
योगी कृतयुगे देवस्त्रेतायां यज्ञ उच्यते  ।  
द्वापरे भगवान् कालो धर्मकेतुः कलौ युगे  ॥ २,३७.६९ ॥  
रुद्रस्य मूर्तयस्तिस्त्रो याभिर्विश्वमिदं ततम्  ।  
तमो ह्यग्नी रजो ब्रह्मा सत्त्वं विष्णुरिति प्रभुः  ॥ २,३७.७० ॥  
मूर्तिरन्या स्मृता चास्य दिग्वासा वै शिवा ध्रुवा  ।  
यत्र तिष्ठति तद्ब्रह्म योगेन तु समन्वितम्  ॥ २,३७.७१ ॥  
या चास्य पार्श्वगा भार्या भवद्भिरभिवीक्षिता  ।  
सा हि नारायणो देवः परमात्मा सनातनः  ॥ २,३७.७२ ॥  
तस्मात्सर्वमिदं जातं तत्रैव च लयं व्रजेत् ।  
स एव मोहयेत्कृत्स्नं स एव परमा गतिः  ॥ २,३७.७३ ॥  
सहस्रशीर्षा पुरुषः सहस्राक्षः सहस्रपात् ।  
एकशृङ्गो महानात्मा पुराणोऽष्टाक्षरो हरिः  ॥ २,३७.७४ ॥  
चतुर्वेदश्चतुर्मूर्तिस्त्रिमूर्तिस्त्रिगुणः परः  ।  
एकमूर्तिरमेयात्मा नारायण इति श्रुतिः  ॥ २,३७.७५ ॥  
ऋतस्य गर्भो भगवानापो मायातनुः प्रभुः  ।  
स्तूयते विविधैर्मन्त्रैर्ब्राह्मणैर्धर्ममोक्षिभिः  ॥ २,३७.७६ ॥  
संहृत्य सकलं विश्वं कल्पान्ते पुरुषोत्तमः  ।  
शेते योगामृतं पीत्वा यत्तद्विष्णोः परं पदम्  ॥ २,३७.७७ ॥  
न जायते न म्रियते वर्धते न च विश्वसृक् ।  
मूलप्रकृतिरव्यक्ता गीयते वैदिकैरजः  ॥ २,३७.७८ ॥  
ततो निशायां वृत्तायां सिसृक्षुरखिलञ्जगत् ।  
अजस्य नाभौ तद्बीजं क्षिपत्येष महेश्वरः  ॥ २,३७.७९ ॥  
तं मां वित्त महात्मानं ब्रह्माणं विश्वतो मुखम्  ।  
महान्तं पुरुषं विश्वमपां गर्भमनुत्तमम्  ॥ २,३७.८० ॥  
न तं विदाथ जनकं मोहितास्तस्य मायया  ।  
देवदेवं महादेवं भूतानामीश्वरं हरम्  ॥ २,३७.८१ ॥  
एष देवो महादेवो ह्यनादिर्भगवान् हरः  ।  
विष्णुना सह संयुक्तः करोति विकरोति च  ॥ २,३७.८२ ॥  
न तस्य विद्यते कार्यं न तस्माद्विद्यते परम्  ।  
स वेदान् प्रददौ पूर्वं योगमायातनुर्मम  ॥ २,३७.८३ ॥  
स मायी मायया सर्वं करोति विकरोति च  ।  
तमेव मुक्तये ज्ञात्वा व्रजेत शरणं भवम्  ॥ २,३७.८४ ॥  
इतीरिता भगवता मरीचिप्रमुखा विभुम्  ।  
प्रणम्य देवं ब्रह्माणं पृच्छन्ति स्म सुदुः खिताः  ॥ २,३७.८५ ॥  
कथं पश्येम तं देवं पुनरेव पिनाकिनम्  ।  
ब्रूहि विश्वामरेशान त्राता त्वं शरणैषिणाम्  ॥ २,३७.८६ ॥  
पितामह उवाच  
यद्दृष्टं भवता तस्य लिङ्गं भुवि निपातितम्  ।  
तल्लिङ्गानुकृतीशस्य कृत्वा लिङ्गमनुत्तमम्  ॥ २,३७.८७ ॥  
पूजयध्वं सपत्नीकाः सादरं पुत्रसंयुताः  ।  
वैदिकैरेव नियमैर्विविधैर्ब्रह्मचारिणः  ॥ २,३७.८८ ॥  
संस्थाप्य शाङ्करैर्मन्त्रैरृग्यजुः सामसम्भवैः  ।  
तपः परं समास्थाय गृणन्तः शतरुद्रियम्  ॥ २,३७.८९ ॥  
समाहिताः पूजयध्वं सपुत्राः सह बन्धुभिः  ।  
सर्वे प्राञ्जलयो भूत्वा शूलपाणिं प्रपद्यथ  ॥ २,३७.९० ॥  
ततो द्रक्ष्यथ देवेशं दुर्दर्शमकृतात्मभिः  ।  
यं दृष्ट्वा सर्वमज्ञानमधर्मश्च प्रणश्यति  ॥ २,३७.९१ ॥  
ततः प्रणम्य वरदं ब्रह्माणममितौजसम्  ।  
जग्मुः संहृष्टमनसो देवदारुवनं पुनः  ॥ २,३७.९२ ॥  
आराधयितुमारब्धा ब्रह्मणा कथितं यथा  ।  
अजानन्तः परं देवं वीतरागा विमत्सराः  ॥ २,३७.९३ ॥  
स्थण्डिलेषु विचित्रेषु पर्वतानां गुहासु च  ।  
नदीनां च विविक्तेषु पुलिनेषु शुभेषु च  ॥ २,३७.९४ ॥  
शैवालभोजनाः केचित्केचिदन्तर्जलेशयाः  ।  
केचिदभ्रावकाशास्तु पादाङ्गुष्ठाग्रविष्ठिताः  ॥ २,३७.९५ ॥  
दन्तोऽलूखलिनस्त्वन्ये ह्यश्मकुट्टास्तथा परे  ।  
शाकपर्णाशिनः केचित्सम्प्रक्षाला मरीचिपाः  ॥ २,३७.९६ ॥  
वृक्षमूलनिकेताश्च शिलाशय्यास्तथा परे  ।  
कालं नयन्ति तपसा पूजयन्तो महेश्वरम्  ॥ २,३७.९७ ॥  
ततस्तेषां प्रसादार्थं प्रपन्नार्तिहरो हरः  ।  
चका भगवान् बुद्धिं प्रबोधाय वृषध्वजः  ॥ २,३७.९८ ॥  
देवः कृतयुगे ह्यस्मिन् शृङ्गे हिमवतः शुभे  ।  
देवदारुवनं प्राप्तः प्रसन्नः परमेश्वरः  ॥ २,३७.९९ ॥  
भस्मपाण्डुरदिग्धाङ्गो नग्नो विकृतलक्षणः  ।  
उल्मुकव्यग्रहस्तश्च रक्तपिङ्गललोचनः  ॥ २,३७.१०० ॥  
क्वचिच्च हसते रौद्रं क्वचिद्गायति विस्मितः  ।  
क्वचिन्नृत्यति शृङ्गारी क्वचिद्रौति मुहुर्मुहुः  ॥ २,३७.१०१ ॥  
आश्रमेऽभ्यागतो भिक्षां याचते च पुनः पुनः  ।  
मायां कृत्वात्मनो रूपं देवस्तद्वनमागतः  ॥ २,३७.१०२ ॥  
कृत्वा गिरिसुतां गौरीं पार्श्वेदेवः पिनाकधृक् ।  
सा च पूर्ववद्देवेशी देवदारुवनं गता  ॥ २,३७.१०३ ॥  
दृष्ट्वा समागतं देवं देव्या सह कपर्दिनम्  ।  
प्रणेमुः शिरसा भूमौ तोषयामासुरीश्वरम्  ॥ २,३७.१०४ ॥  
वैदिकैर्विविधैर्मन्त्रैः सूक्तैर्माहेश्वरैः शुभैः  ।  
अथर्वशिरसा चान्ये रुद्राद्यैर्ब्रह्मभिर्भवम्  ॥ २,३७.१०५ ॥  
नमो देवादिदेवाय महादेवाय ते नमः  ।  
त्र्यम्बकाय नमस्तुभ्यं त्रिशूलवरधारिणे  ॥ २,३७.१०६ ॥  
नमो दिग्वाससे तुभ्यं विकृताय पिनाकिने  ।  
सर्वप्रणतदेहाय स्वयमप्रणतात्मने  ॥ २,३७.१०७ ॥  
अन्तकान्तकृते तुभ्यं सर्वसंहरणाय च  ।  
नमोऽस्तु नृत्यशीलाय नमो भैरवरूपिणे  ॥ २,३७.१०८ ॥  
नरनारीशरीराय योगिनां गुरवे नमः  ।  
नमो दान्ताय शान्ताय तापसाय हराय च  ॥ २,३७.१०९ ॥  
विभीषणाय रुद्राय नमस्ते कृत्तिवाससे  ।  
नमस्ते लेलिहानाय शितिकण्ठाय ते नमः  ॥ २,३७.११० ॥  
अघोरघोररूपाय वामदेवाय वै नमः  ।  
नमः कनकमालाय देव्याः प्रियकराय च  ॥ २,३७.१११ ॥  
गङ्गासलिलधाराय शम्भवे परमेष्ठिने  ।  
नमो योगाधिपतये ब्रह्माधिपतये नमः  ॥ २,३७.११२ ॥  
प्राणाय च नमस्तुभ्यं नमो भस्माङ्गरागिने  ।  
नमस्ते घनवाहाय दंष्ट्रिणे वह्निरेतसे  ॥ २,३७.११३ ॥  
ब्रह्मणश्च शिरो हर्त्रे नमस्ते कालरूपिणे  ।  
आगतिं ते न जनीमो गतिं नैव च नैव च  ।  
विश्वेश्वर महादेव योऽसि सोऽसि नमोऽस्तु ते  ॥ २,३७.११४ ॥  
नमः प्रमथनाथाय दात्रे च शुभसम्पदाम्  ।  
कपालपाणये तुभ्यं नमो मीढुष्टमाय ते  ।  
नमः कनकलिङ्गाय वारिलिङ्गाय ते नमः  ॥ २,३७.११५ ॥  
नमो वह्न्यर्कलिङ्गाय ज्ञानलिङ्गाय ते नमः  ।  
नमो भुजङ्गहाराय कर्णिकारप्रियाय च  ।  
किरीटिने कुण्डलिने कालकालाय ते नमः  ॥ २,३७.११६ ॥  
वामदेव महेशान देवदेव त्रिलोचन  ।  
क्षम्यतां यत्कृतं मोहात्त्वमेव शरणं हि नः  ॥ २,३७.११७ ॥  
चरितानि विचित्राणि गुह्यानि गहनानि च  ।  
ब्रह्मादीनां च सर्वेषां दुर्विज्ञेयोऽसि शङ्कर  ॥ २,३७.११८ ॥  
अज्ञानाद्यदि वा ज्ञानाद्यत्किञ्चित्कुरुते नरः  ।  
तत्सर्वं भगवानेन कुरुते योगमायया  ॥ २,३७.११९ ॥  
एवं स्तुत्वा महादेवं प्रहृष्टेनान्तरात्मना  ।  
ऊचुः प्रणम्य गिरिशं पश्यामस्त्वां यथा पुरा  ॥ २,३७.१२० ॥  
तेषां संस्तवमाकर्ण्य सोमः मोमविभूषणः  ।  
स्वमेव परमं रूपं दर्शयामास शङ्करः  ॥ २,३७.१२१ ॥  
तं ते दृष्ट्वाथ गिरिशं देव्या सह पिनाकिनम्  ।  
यथा पूर्वं स्थिता विप्राः प्रणेमुर्हृष्टमानसाः  ॥ २,३७.१२२ ॥  
ततस्ते मुनयः सर्वे संस्तूय च महेश्वरम्  ।  
भृग्वङ्गिरोवसिष्ठास्तु विश्वामित्रस्तथैव च  ॥ २,३७.१२३ ॥  
गौतमोऽत्रिः सुकेशश्च पुलस्त्यः पुलहः क्रतुः  ।  
मरीचिः कश्यपश्चापि संवर्तश्च महातपाः  ।  
प्रणम्य देवदेवेशमिदं वचनमब्रुवन्  ॥ २,३७.१२४ ॥  
कथं त्वां देवदेवेश कर्मयोगेन वा प्रभो  ।  
ज्ञानेन वाथ योगेन पूजयामः सदैव हि  ॥ २,३७.१२५ ॥  
केन वा देवमार्गेण सम्पूज्यो भगवानिह  ।  
किं तत्सेव्यमसेव्यं वा सर्वमेतद्ब्रवीहि नः  ॥ २,३७.१२६ ॥  
देवदेव उवाच  
एतद्वः सम्प्रवक्ष्यामि गूढं गहनमुत्तमम्  ।  
ब्रह्मणे कथितं पूर्वमादावेव महर्षयः  ॥ २,३७.१२७ ॥  
साङ्ख्ययोगो द्विधा ज्ञेयः पुरुषाणां हि साधनम्  ।  
योगेन सहितं साङ्ख्यं पुरुषाणां विमुक्तिदम्  ॥ २,३७.१२८ ॥  
न केवलेन योगेन दृश्यते पुरुषः परः  ।  
ज्ञानं तु केवलं सम्यगपवर्गफलप्रदम्  ॥ २,३७.१२९ ॥  
भवन्तः केवलं योगं समाश्रित्य विमुक्तये  ।  
विहाय साङ्ख्यं विमलमकुर्वन्त परिश्रमम्  ॥ २,३७.१३० ॥  
एतस्मात्कारणाद्विप्रानृणां केवलधर्मिणाम्  ।  
आगतोऽहमिमं देशं ज्ञापयन्मोहसम्भवम्  ॥ २,३७.१३१ ॥  
तस्माद्भवद्भिर्विमलं ज्ञानं कैवल्यसाधनम्  ।  
ज्ञातव्यं हि प्रयत्नेन श्रोतव्यं दृश्यमेव च  ॥ २,३७.१३२ ॥  
एकः सर्वत्रगो ह्यात्मा केवलश्चितिमात्रकः  ।  
आनन्दो निर्मलो नित्यं स्यादेतत्साङ्ख्यदर्शनम्  ॥ २,३७.१३३ ॥  
एतदेव परं ज्ञानमेष मोक्षोऽत्र गीयते  ।  
एतत्कैवल्यममलं ब्रह्मभावश्च वर्णितः  ॥ २,३७.१३४ ॥  
आश्रित्य चैतत्परमं तन्निष्ठास्तत्परायणाः  ।  
पश्यन्ति मां महात्मानो यतयो विश्वमीश्वरम्  ॥ २,३७.१३५ ॥  
एतत्तत्परमं ज्ञानं केवलं सन्निरञ्जनम्  ।  
अहं हि वेद्यो भगवान्मम मूर्तिरियं शिवा  ॥ २,३७.१३६ ॥  
बहूनि साधनानीह सिद्धये कथितानि तु  ।  
तेषामभ्यधिकं ज्ञानं मामकं द्विजपुङ्गवाः  ॥ २,३७.१३७ ॥  
ज्ञानयोगरताः शान्ता मामेव शरणं गताः  ।  
ये हि मां भस्मनिरता ध्यायन्ति सततं हृदि  ॥ २,३७.१३८ ॥  
मद्भक्तिपरमा नित्यं यतयः क्षीणकल्मषाः  ।  
नाशयाम्यचिरात्तेषां घोरं संसारसागरम्  ॥ २,३७.१३९ ॥  
प्रशान्तः संयतमना भस्मोद्धूलितविग्रहः  ।  
ब्रह्मचर्यरतो नग्नो व्रतं पाशुपतं चरेत् ॥ २,३७.१४० ॥  
निर्मितं हि मया पूर्वं व्रतं पाशुपतं परम्  ।  
गुह्याद्गुह्यतमं सूक्ष्मं वेदसारं विमुक्तये  ॥ २,३७.१४१ ॥  
यद्वा कौपीनवसनः स्याद्वैकवसनो मुनिः  ।  
वेदाभ्यासरतो विद्वान् ध्यायेत्पशुपतिं शिवम्  ॥ २,३७.१४२ ॥  
एष पाशुपतो योगः सेवनीयो मुमुक्षुभिः  ।  
भस्मच्छन्नैर्हि सततं निष्कामैरिति विश्रुतिः  ॥ २,३७.१४३ ॥  
बहवोऽनेन योगेन पूता मद्भावमागताः  ॥ २,३७.१४४ ॥  
अन्यानि चैव शास्त्राणि लोकेऽस्मिन्मोहनानितु  ।  
वेदवादविरुद्धानि मयैव कथितानि तु  ॥ २,३७.१४५ ॥  
वामं पाशुपतं सोमं लाकुलं चैव भैरवम्  ।  
असेव्यमेतत्कथितं वेदवाह्यं तथेतरम्  ॥ २,३७.१४६ ॥  
वेदमुर्तिरहं विप्रा नान्यशास्त्रार्थवेदिभिः  ।  
ज्ञायते मत्स्वरूपं तु मुक्त्वा वेदं सनातनम्  ॥ २,३७.१४७ ॥  
स्थापयध्वमिदं मार्गं पूजयध्वं महेश्वरम्  ।  
अचिरादैश्वरं ज्ञानमुत्पत्स्यति न संशयः  ॥ २,३७.१४८ ॥  
मयि भक्तिश्च विपुला भवतामस्तु सत्तमाः  ।  
ध्यातमात्रो हि सान्निध्यं दास्यामि मुनिसत्तमाः  ॥ २,३७.१४९ ॥  
इत्युक्त्वा भगवान् सोमस्तत्रैवान्तरधीयत  ।  
तोऽपि दारुवने तस्मिन् पूजयन्ति स्म शङ्करम्  ।  
ब्रह्मचर्यरताः शान्ता ज्ञानयोगपरायणाः  ॥ २,३७.१५० ॥  
समेत्य ते महात्मानो मुनयो ब्रह्मवादिनः  ।  
वितेनिरे बहून् वादान्नध्यात्मज्ञानसंश्रयान्  ॥ २,३७.१५१ ॥  
किमस्य जगतो मूलमात्मा चास्माकमेव हि  ।  
कोऽपि स्यात्सर्वभावानां हेतुरीश्वर एव च  ॥ २,३७.१५२ ॥  
इत्येवं मन्यमानानां ध्यानमार्गावलम्बिनाम्  ।  
आविरासीन्महादेवी देवी गिरिवरात्मजा  ॥ २,३७.१५३ ॥  
कोटिसूर्यप्रतीकाशा ज्वालामालासमावृता  ।  
स्वभाभिर्विमलाभिस्तु पूरयन्ती नभस्तलम्  ॥ २,३७.१५४ ॥  
तामन्वपश्यन् गिरिजाममेयां  
ज्वालासहस्रान्तरसन्निविष्टाम्  ।  
प्रणेमुरेकामखिलेशपत्नीं  
जानन्ति ते तत्परमस्य बीजम्  ॥ २,३७.१५५ ॥  
असमाकमेषा परमेशपत्नी  
गतिस्तथात्मा गगनाभिधाना  ।  
पश्यन्त्यथात्मानमिदं च कृत्स्नं  
तस्यामथैते मुनयश्च विप्राः  ॥ २,३७.१५६ ॥  
निरीक्षितास्ते परमेशपत्न्या  
तदन्तरे देवमशेषहेतुम्  ।  
पश्यन्ति शम्भुं कविमीशितारं  
रुद्रं बृहन्तं पुरुषं पुराणम्  ॥ २,३७.१५७ ॥  
आलोक्य देवीमथ देवमीशं  
प्रणेमुरानन्दमवापुरग्र्यम्  ।  
ज्ञानं तदैशं भगवत्प्रसादा  
दाविर्बभौ जन्मविनाशहेतु  ॥ २,३७.१५८ ॥  
इयं हि सा जगतो योनिरेका  
सर्वात्मिका सर्वनियामिका च  ।  
माहेश्वरीशक्तिरनादिसिद्धा  
व्योमाभिधाना दिवि राजतीव  ॥ २,३७.१५९ ॥  
अस्या महत्परमेष्ठी परस्ता  
न्महेश्वरः शिव एकोऽथ रुद्रः  ।  
चकार विश्वं परशक्तिनिष्ठां  
मायामथारुह्य स देवदेवः  ॥ २,३७.१६० ॥  
एको देवः सर्वभूतेषु गूढो  
मायी रुद्रः सकलो निष्कलश्च  ।  
स एव देवी न च तद्विभिन्न  
मेतज्ज्ञात्वा ह्यमृतत्वं व्रजन्ति  ॥ २,३७.१६१ ॥  
अन्तर्हितोऽभूद्भगवानथेशो  
देव्या भर्गः सह देवादिदेवः  ।  
आराधयन्ति स्म तमेव देवं  
वनौकसस्ते पुनरेव रुद्रम्  ॥ २,३७.१६२ ॥  
एतद्वः कथितं सर्वं देवदेवविचेष्टितम्  ।  
देवदारुवने पूर्वं पुराणे यन्मया श्रुतम्  ॥ २,३७.१६३ ॥  
यः पठेच्छृणुयान्नित्यं मुच्यते सर्वपातकैः  ।  
श्रावयेद्वा द्विजान् शान्तान् स याति परमां गतिम्  ॥ २,३७.१६४ ॥  
इति श्रीकूर्मपुराणे षट्साहस्त्र्यां संहितायामुपरिविभागे सप्तत्रिंशोऽध्यायः  
एषा पुण्यतमा देवी देवगन्धर्वसेविता  ।  
नर्मदा लोकविख्याता तीर्थानामुत्तमा नदी  ॥ २,३८.१ ॥  
तस्याः शृणुध्वं माहात्म्यं मार्कण्डेयेन भाषितम्  ।  
युधिष्ठिराय तु शुभं सर्वपापप्रणाशनम्  ॥ २,३८.२ ॥  
श्रुतास्तु विविधा धर्मास्त्वत्प्रसादान्महामुने  ।  
माहात्म्यं च प्रयागस्य तीर्थानि विविधानि च  ॥ २,३८.३ ॥  
नर्मदा सर्वतीर्थानां मुख्या हि भवतेरिता  ।  
तस्यास्त्विदानीं माहात्म्यं वक्तुमर्हसि सत्तम  ॥ २,३८.४ ॥  
नर्मदा सरितां श्रेष्ठा रुद्रदेहाद्विनिः सृता  ।  
तारयेत्सर्वभूतानि स्थावराणि चराणि च  ॥ २,३८.५ ॥  
नर्मदायास्तु माहात्म्यं पुराणे यन्मया श्रुतम्  ।  
इदानीं तत्प्रवक्ष्यामि शृणुष्वैकमनाः शुभम्  ॥ २,३८.६ ॥  
पुण्या कनखले गङ्गा कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ २,३८.७ ॥  
त्रिभिः सारस्वतं तोयं सप्ताहेन तु यामुनम्  ।  
सद्यः पुनाति गाङ्गेयं दर्शनादेव नार्मदम्  ॥ २,३८.८ ॥  
कलिङ्गदेशपश्चार्धे पर्वतेऽमरकण्टके  ।  
पुण्या च त्रिषु लोकेषु रमणीया मनोरमा  ॥ २,३८.९ ॥  
सदेवासुरगन्धर्वा ऋषयश्च तपोधनाः  ।  
तपस्तप्त्वा तु राजेन्द्र सिद्धिं तु परमां गताः  ॥ २,३८.१० ॥  
तत्र स्नात्वा नरो राजन्नियमस्थो जितेन्द्रियः  ।  
उपोष्य रजनीमेकां कुलानां तारयेच्छतम्  ॥ २,३८.११ ॥  
योजनानां शतं साग्रं श्रूयते सरिदुत्तमा  ।  
विस्तारेण तु राजेन्द्र योजनद्वयमायता  ॥ २,३८.१२ ॥  
षष्टितीर्थसहस्राणि षष्टिकोट्यस्तथैव च  ।  
पर्वतस्य समन्तात्तु तिष्ठन्त्यमरकण्टके  ॥ २,३८.१३ ॥  
ब्रह्मचारी शुचिर्भूत्वा जितक्रोधो जितेन्द्रियः  ।  
सर्वहिंसानिवृत्तस्तु सर्वभूतहिते रतः  ॥ २,३८.१४ ॥  
एवं सर्वसमाचारो यस्तु प्राणान् समुत्सृजेत् ।  
तस्य पुण्यफलं राजन् शृणुष्वावहितो नृप  ॥ २,३८.१५ ॥  
शतवर्षसहस्राणि स्वर्गे मोदति पाण्डव  ।  
सप्सरोगणसङ्कीर्णो दिव्यस्त्रीपरिवारितः  ॥ २,३८.१६ ॥  
दिव्यगन्धानुलिप्तश्च दिव्यपुष्पोपशोभितः  ।  
क्रीडते देवलोके तु दैवतैः सह मोदते  ॥ २,३८.१७ ॥  
ततः स्वर्गात्परिभ्रष्टो राजा भवति धार्मिकः  ।  
गृहं तु लभतेऽसौ वै नानारत्नसमन्वितम्  ॥ २,३८.१८ ॥  
स्तम्भैर्मणिमयैर्दिव्यैर्वज्रवैदूर्यभूषितम्  ।  
आलेख्यवाहनैः शुभ्रैर्दासीदाससमन्वितम्  ॥ २,३८.१९ ॥  
राजराजेश्वरः श्रीमान् सर्वस्त्रीजनवल्लभः  ।  
जीवेद्वर्षशतं साग्रं तत्र भोगसमन्वितः  ॥ २,३८.२० ॥  
अग्निप्रवेशेऽथ जले अथवानशने कृते  ।  
अनिवर्तिका गतिस्तस्य पवनस्याम्बरे यथा  ॥ २,३८.२१ ॥  
पश्चिमे पर्वततटे सर्वपापविनाशनः  ।  
ह्रदो जलेश्वरो नाम त्रिषु लोकेषु विश्रुतः  ॥ २,३८.२२ ॥  
तत्र पिण्डप्रदानेन सन्ध्योपासनकर्मणा  ।  
दशवर्षाणि पितरस्तर्पिताः स्युर्न संशयः  ॥ २,३८.२३ ॥  
दक्षिणे नर्मदाकूले कपिलाख्या महानदी  ।  
सरलार्जुनसञ्च्छन्ना नातिदूरे व्यवस्थिता  ॥ २,३८.२४ ॥  
सा तु पुण्या महाभागा त्रिषु लोकेषु विश्रुता  ।  
तत्र कोटिशतं साग्रं तीर्थानां तु युधिष्ठिर  ॥ २,३८.२५ ॥  
तस्मिंस्तीर्थे तु ये वृक्षाः पतिताः कालपर्ययात् ।  
नर्मदातोयसंस्पृष्टास्ते यान्ति परमां गतिम्  ॥ २,३८.२६ ॥  
द्वितीया तु महाभागा विशल्यकरणी शुभा  ।  
तत्र तीर्थे नरः स्नात्वा विशल्यो भवति क्षणात् ॥ २,३८.२७ ॥  
कपिला च विशल्या च श्रूयते राजसत्तम  ।  
ईश्वरेण पुरा प्रोक्ता लोकानां हितकाम्यया  ॥ २,३८.२८ ॥  
अनाशकं तु यः कुर्यात्तस्मिंस्तीर्थे नराधिप  ।  
सर्वपापविशुद्धात्मा रुद्रलोकं स गच्छति  ॥ २,३८.२९ ॥  
तत्र स्नात्वा नरो राजन्नश्वमेधफलं लभेत् ।  
ये वसन्त्युत्तरे कूले रुद्रलोके वसन्ति ते  ॥ २,३८.३० ॥  
सरस्वत्यां च गङ्गायां नर्मदायां युधिष्ठिर  ।  
समं स्नानं च दानं च यथा मे शङ्करोऽब्रवीत् ॥ २,३८.३१ ॥  
परित्यजति यः प्रणान् पर्वतेऽमरकण्टके  ।  
वर्षकोटिशतं साग्रं रुद्रलोके महीयते  ॥ २,३८.३२ ॥  
नर्मदायां जलं पुण्यं फेनोर्मिसमलङ्कृतम्  ।  
पवित्रं शिरसा वन्द्य सर्वपापैः प्रमुच्यते  ॥ २,३८.३३ ॥  
नर्मदा सर्वतः पुण्या ब्रह्महत्यापहारिणी  ।  
अहोरात्रोपवासेन मुच्यते ब्रह्महत्यया  ॥ २,३८.३४ ॥  
जालेश्वरं तीर्थवरं सर्वपापविनाशनम्  ।  
तत्र गत्वा नियमवान् सर्वकामांल्लभेन्नरः  ॥ २,३८.३५ ॥  
चन्द्रसूर्योपरागे तु गत्वा ह्यमरकण्टकम्  ।  
अश्वमेधाद्दशगुणं पुण्यमाप्नोति मानवः  ॥ २,३८.३६ ॥  
एष पुण्यो गिरिवरो देवगन्धर्वसेवितः  ।  
नानाद्रुमलताकीर्णो नानापुष्पोपशोभितः  ॥ २,३८.३७ ॥  
तत्र सन्निहितो राजन् देव्या सह महेश्वरः  ।  
ब्रह्मा विष्णुस्तथा चेन्द्रो विद्याधरगणैः सह  ॥ २,३८.३८ ॥  
प्रदक्षिणं तु यः कुर्यात्पर्वतं ह्यमरकण्टकम्  ।  
पौण्डरीकस्य यज्ञस्य फलं प्राप्नोति मानः  ॥ २,३८.३९ ॥  
कावेरी नाम विपुला नदी कल्पषनाशिनी  ।  
तत्र स्नात्वा महादेवमर्चयेद्वृषभध्वजम्  ।  
सङ्गमे नर्मदायास्तु रुद्रलोके महीयते  ॥ २,३८.४० ॥  
इति श्रीकूर्मपुराणे षट्साहस्त्र्यां संहितायामुपरिविभागे अष्टात्रिशोऽध्यायः  
नर्मदा सरितां श्रेष्ठा सर्वपापविनाशिनी  ।  
मुनिभिः कथिता पूर्वमीश्वरेण स्वयम्भुवा  ॥ २,३९.१ ॥  
मुनिभिः संस्तुता ह्येषा नर्मदा प्रवरा नदी  ।  
रुद्रगात्राद्विनिष्क्रान्ता लोकानां हितकाम्यया  ॥ २,३९.२ ॥  
सर्वपापहरा नित्यं सर्वदेवनमस्कृता  ।  
संस्तुता देवगन्धर्वैरप्यरोभिस्तथैव च  ॥ २,३९.३ ॥  
उत्तरे चैव तत्कूले तीर्थं त्रैलोक्यविश्रुतम्  ।  
नाम्ना भद्रेश्वरं पुण्यं सर्वपापहरं शुभम्  ।  
तत्र स्नात्वा नरो राजन् दैवतैः सह मोहते  ॥ २,३९.४ ॥  
ततो गच्छेत राजेन्द्र तीर्थमाम्रातकेश्वरम्  ।  
तत्र स्नात्वा नरो राजन् गोसहस्रफलं लभेत् ॥ २,३९.५ ॥  
ततोऽङ्गारेश्वरं गच्छेन्नियतो नियताशनः  ।  
सर्वपापविशुद्धात्मा रुद्रलोके महीयते  ॥ २,३९.६ ॥  
ततो गच्छेत राजेन्द्र केदारं नाम पुण्यदम्  ।  
तत्र स्नात्वोदकं कृत्वा सर्वान् कामानवाप्नुयात् ॥ २,३९.७ ॥  
पिप्पलेशं ततो गच्छेत्सर्वपापविनाशनम्  ।  
तत्र स्नात्वा महाराज रुद्रलोके महीयते  ॥ २,३९.८ ॥  
ततो गच्छेत राजेन्द्र विमलेश्वरमुत्तमम्  ।  
तत्र प्राणान् परित्यज्य रुद्रलोकमवाप्नुयात् ॥ २,३९.९ ॥  
ततः पुष्करिणीं गच्छेत्स्नानं तत्र समाचरेत् ।  
स्नातमात्रो नरस्तत्र इन्द्रस्यार्धासनं लभेत् ॥ २,३९.१० ॥  
ततो गच्छेत राजेन्द्र शूलभेदमिति श्रुतम्  ।  
तत्र स्नात्वार्चयेद्देवं गोसहस्रफलं लभेत् ॥ २,३९.११ ॥  
ततो गच्छेत राजेन्द्र बलितीर्थमनुत्तम्  ।  
तत्र स्नात्वा नरो राजन् सिहासनपतिर्भवेत् ॥ २,३९.१२ ॥  
शक्रतीर्थं ततो गच्छेत्कूले चैव तु दक्षिणे  ।  
उपोष्य रजनीमेकां स्नानं कृत्वा यथाविधि  ॥ २,३९.१३ ॥  
आराधयेन्महायोगं देवं नारायणं हरिम्  ।  
गोसहस्रफलं प्राप्य विष्णुलोकं स गच्छति  ॥ २,३९.१४ ॥  
ऋषितीर्थं ततो गत्वा सर्वपापहरं नृणाम्  ।  
स्नातमात्रो नरस्तत्र शिवलोके महीयते  ॥ २,३९.१५ ॥  
नारदस्य तु तत्रैव तीर्थं परमशोभनम्  ।  
स्नातमात्रो नरस्तत्र गोसहस्रफलं लभेत् ॥ २,३९.१६ ॥  
यत्र तप्तं तपः पूर्वं नारदेन सुरर्षिणा  ।  
प्रतीस्तस्य ददौ योगं देवदेवो महेश्वरः  ॥ २,३९.१७ ॥  
ब्रह्मणा निर्मितं लिङ्गं ब्रह्मेश्वरमिति श्रुतम्  ।  
यत्र स्नात्वा नरो राजन् ब्रह्मलोके महीयते  ॥ २,३९.१८ ॥  
ऋणतीर्थं ततो गच्छेत्स ऋणान्मुच्यते ध्रुवम्  ।  
महेश्वरं ततो गच्छेत्पर्याप्तं जन्मनः फलम्  ॥ २,३९.१९ ॥  
भीमेश्वरं ततो गच्छेत्सर्वव्याधिविनाशनम्  ।  
स्नातमात्रो नरस्तत्र सर्वदुःखैः प्रमुच्यते  ॥ २,३९.२० ॥  
ततो गच्छेत राजेन्द्र पिङ्गलेश्वरमुत्तमम्  ।  
अहोरात्रोपवासेन त्रिरात्रफलमाप्नुयात् ॥ २,३९.२१ ॥  
तस्मिम्मस्तीर्थे तु राजेन्द्र कपिलां यः प्रयच्छति  ।  
यावन्ति तस्या रोमाणि तत्प्रसूतिकुलेषु च  ।  
तावद्वर्षसहस्राणि रुद्रलोके महीयते  ॥ २,३९.२२ ॥  
यस्तु प्राणपरित्यागं कुर्यात्तत्र नराधिप  ।  
अक्षयं मोदते कालं यावच्चन्द्रदिवाकरौ  ॥ २,३९.२३ ॥  
नर्मदातटमाश्रित्य तिष्ठन्ते ये तु मानवाः  ।  
ते मृताः स्वर्गमायान्ति सन्तः सुकृतिनो यथा  ॥ २,३९.२४ ॥  
ततो दीप्तेश्वरं गच्छेद्व्यासतीर्थं तपोवनम्  ।  
निवर्तिता पुरा तत्र व्यासभीता महानदी  ।  
हुङ्कारिता तु व्यासेन दक्षिणेन ततो गता  ॥ २,३९.२५ ॥  
प्रदक्षिणं तु यः कुर्यात्तस्मिंस्तीर्थे युधिष्ठिर  ।  
प्रीतस्तस्य भवेद्व्यासो वाञ्छितं लभते फलम्  ॥ २,३९.२६ ॥  
ततो गच्छेत राजेन्द्र इक्षुनद्यास्तु सङ्गमम्  ।  
त्रैलोक्यविश्रुतं पुण्यं तत्र सन्निहितः शिवः  ।  
तत्र स्तनात्वा नरो राजन् गाणपत्यमवाप्नुयात् ॥ २,३९.२७ ॥  
स्कन्दतीर्थं ततो गच्छेत्सर्वपापप्रणाशनम्  ।  
आजन्मनः कृतं पापं स्नातस्तीव्रं व्यपोहति  ॥ २,३९.२८ ॥  
तत्र देवाः सगन्धर्वा भवात्मजमनुत्तमम्  ।  
उपासते महात्मानं स्कन्दं शक्तिधिरं प्रभुम्  ॥ २,३९.२९ ॥  
ततो गच्छेदाङ्गिरसं स्नानं तत्र समाचरेत् ।  
गोसहस्रफलं प्राप्य रुद्रलोकं स गच्छति  ॥ २,३९.३० ॥  
अङ्गिरा यत्र देवेशं ब्रह्मपुत्रो वृषध्वजम्  ।  
तपसाराध्य विश्वेशं लब्धवान् योगमुत्तमम्  ॥ २,३९.३१ ॥  
कुशतीर्थं ततो गच्छेत्सर्वपापप्रणाशनम्  ।  
स्नानं तत्र प्रकुर्वोत अश्वमेधफलं लभेत् ॥ २,३९.३२ ॥  
कोटितीर्थं ततो गच्छेत्सर्वपापप्रणाशनम्  ।  
तत्र स्त्रात्वा नरो राज्यं लभते नात्र संशयः  ॥ २,३९.३३ ॥  
चन्द्रभागां ततो गच्छेत्स्नानं तत्र समाचरेत् ।  
स्नातमात्रो नरस्तत्र सोमलोके महीयते  ॥ २,३९.३४ ॥  
नर्मदादक्षिणे कूले सङ्गमेश्वरमुत्तमम्  ।  
तत्र स्नात्वा नरो राजन् सर्वयज्ञफलं लभेत् ॥ २,३९.३५ ॥  
नर्मदायोत्तरे कूले तीर्थं परमशोभनम्  ।  
आदित्यायतनं रम्यमीश्वरेण तु भाषितम्  ॥ २,३९.३६ ॥  
तत्र स्नात्वा तु राजेन्द्र दत्त्वा दानं तु शक्तितः  ।  
तस्य तीर्थप्रभावेण लभते चाक्षयं फलम्  ॥ २,३९.३७ ॥  
दरिद्रा व्याधिता ये तु ये च दुष्कृतकारिणः  ।  
मुच्यन्ते सर्वपापेभ्यः सूर्यलोकं प्रयान्ति च  ॥ २,३९.३८ ॥  
मार्गेश्वरं ततो गच्छेत्स्नानं तत्र समाचरेत् ।  
स्नातमात्रो नरस्तत्र स्वर्गलोकमवाप्नुयात् ॥ २,३९.३९ ॥  
ततः पश्चिमतो गच्छेन्मरुदालयमुत्तमम्  ।  
तत्र स्नात्वा तु राजेन्द्र शुचिर्भूत्वा प्रयत्नतः  ॥ २,३९.४० ॥  
काञ्चनं तु द्विजो दद्याद्यथाविभवविस्तरम्  ।  
पुष्पकेण विमानेन वायुलोकं स गच्छति  ॥ २,३९.४१ ॥  
ततो गच्छेत राजेन्द्र अहल्यातीर्थमुत्तमम्  ।  
स्नानमात्रादप्सरोभिर्मोदते कालमक्षयम्  ॥ २,३९.४२ ॥  
चैत्रमासे तु सम्प्राप्ते शुक्लपक्षे त्रयोदशी  ।  
कामदेवदिने तस्मिन्नहल्यां यस्तु पूजयेत् ॥ २,३९.४३ ॥  
यत्र तत्र नरोत्पन्नो वरस्तत्र प्रियो भवेत् ।  
स्त्रीवल्लभो भवेच्छ्रीमान् कामदेव इवापरः  ॥ २,३९.४४ ॥  
अयोध्यां तु समासाद्य तीर्थं शक्रस्य विश्रुतम्  ।  
स्नातमात्रो नरस्तत्र गोसहस्रफलं लभेत् ॥ २,३९.४५ ॥  
सोमतीर्थं ततो गच्छेत्स्नानं तत्र समाचरेत् ।  
स्नातमात्रो नरस्तत्र सर्वपापैः प्रमुच्यते  ॥ २,३९.४६ ॥  
सोमग्रहे तु राजेन्द्र पापक्षयकरं भवेत् ।  
त्रैलोक्यविश्रुतं राजन् सोमतीर्थं महाफलम्  ॥ २,३९.४७ ॥  
यस्तु चान्द्रायणं कुर्यात्तत्र तीर्थे समाहितः  ।  
सर्वपापविशुद्धात्मा सोमलोकं स गच्छति  ॥ २,३९.४८ ॥  
अग्निप्रवेशं यः कुर्यात्सोमतीर्थे नराधिप  ।  
जले चानशनं वापि नासौ मर्त्योऽभिजायते  ॥ २,३९.४९ ॥  
स्तम्भतीर्थं ततो गच्छेत्स्नानं तत्र समाचरेत् ।  
स्नातमात्रो नरस्तत्र सोमलोके महीयते  ॥ २,३९.५० ॥  
ततो गच्छेत राजेन्द्र विष्णुतीर्थमनुत्तमम्  ।  
योधनीपुरमाख्यातं विष्णोः स्थानमनुत्तमम्  ॥ २,३९.५१ ॥  
असुरा योधितास्तत्र वासुदेवेन कोटिशः  ।  
तत्र तीर्थं समुत्पन्नं विष्णुश्रीको भवेदिह  ।  
अहोरात्रोपवासेन ब्रह्महत्यां व्यपोहति  ॥ २,३९.५२ ॥  
नर्मदादक्षिणे कूले तीर्थं परमशोभनम्  ।  
कामतीर्थमिति ख्यातं यत्र कामोर्ऽचयद्भवम्  ॥ २,३९.५३ ॥  
तस्मिंस्तीर्थे नरः स्नात्वा उपवासपरायणः  ।  
कुसुमायुधरूपेण रुद्रोलोके महीयते  ॥ २,३९.५४ ॥  
ततो गच्छेत राजेन्द्र ब्रह्मतीर्थमनुत्तमम्  ।  
उमाहकमिति ख्यातं तत्र सन्तर्पयेत्पितॄन्  ॥ २,३९.५५ ॥  
पौर्णमास्याममावास्यां श्र्धं कुर्याद्यथाविधि  ।  
गजरूपा शिला तत्र तोयमध्ये व्यवस्थिता  ॥ २,३९.५६ ॥  
तस्मिंस्तु दापयेत्पिण्डान् वैशाख्यान्तु विशेषतः  ।  
तृप्यन्ति पितरस्तस्य यावत्तिष्ठति मेदिनी  ॥ २,३९.५७ ॥  
सिद्धेश्वरं ततो गच्छेत्स्नानं तत्र समाचरेत् ।  
स्नातमात्रो नरस्तत्र गाणपत्यपदं लभेत् ॥ २,३९.५८ ॥  
ततो गच्छेत राजेन्द्र लिङ्गो यत्र जनार्दनः  ।  
तत्र स्नात्वा तु राजेन्द्र विष्णुलोके महीयते  ॥ २,३९.५९ ॥  
यत्र नारायणो देवो मुनोनां भावितात्मनाम्  ।  
स्वात्मानं दर्शयामास लिङ्गं तत्परमं पदम्  ॥ २,३९.६० ॥  
अङ्कोलं तु ततो गच्छेत्सर्वपापविनाशनम्  ।  
स्नानं दानं च तत्रैव ब्राह्मणानां च भोजनम्  ।  
पिण्डप्रिदानं च कृतं प्रेत्यानन्तफलप्रदम्  ॥ २,३९.६१ ॥  
त्रैयम्बकेन तोयेन यश्चरुं श्रपयेत्ततः  ।  
अङ्कोलमूले दद्याच्च पिण्डांश्चैव यथाविधि  ।  
तारिताः पितरस्तेन तृप्यन्त्याचन्द्रतारकम्  ॥ २,३९.६२ ॥  
ततो गच्छेत राजेन्द्र तापसेश्वरमुत्तमम्  ।  
तत्र स्नात्वा तु राजेन्द्र प्राप्नुयात्तपसः फलम्  ॥ २,३९.६३ ॥  
शुक्लतीर्थं ततो गच्छेत्सर्वपापविनाशनम्  ।  
नास्ति तेन सम तीर्थं नर्मदायां युधिष्ठिर  ॥ २,३९.६४ ॥  
दर्शनात्स्पर्शनात्तस्य स्नानदानतपोजपात् ।  
होमाच्चैवोपवासाच्च शुक्लतीर्थे महत्फलम्  ॥ २,३९.६५ ॥  
योजनं तत्स्मृतं क्षेत्रं देवगन्धर्वसेवितम्  ।  
शुक्लतीर्थमिति ख्यातं सर्वपापविनाशनम्  ॥ २,३९.६६ ॥  
पादपाग्रेण दृष्टेन ब्रह्महत्यां व्यपोहति  ।  
देव्या सह सदा भर्गस्तत्र तिष्ठति शङ्करः  ॥ २,३९.६७ ॥  
कृष्णपक्षे चतुर्दश्यां वैशाखे मासि सुव्रत  ।  
कैलासाच्चाभिनिष्क्रम्य तत्र सन्निहितो हरः  ॥ २,३९.६८ ॥  
देवदानवगन्धर्वाः सिद्धविद्याधरास्तथा  ।  
गणाश्चाप्सरसां नागास्तत्र तिष्ठन्ति पुङ्गव  ॥ २,३९.६९ ॥  
रजकेन यथा वस्त्रं शुक्लं भवति वारिणा  ।  
आजन्मनि कृतं पापं शुक्लतीर्थे व्यपोहति  ।  
स्नानं दानं तपः श्राद्धमनन्तं तत्र दृश्यते  ॥ २,३९.७० ॥  
शुक्लतीर्थात्परं तीर्थं न भूतं न भविष्यति  ।  
पूर्वे वयसि कर्माणि कृत्वा पापानि मानवः  ।  
अहोरात्रोपवासेन शुक्लतीर्थे व्यपोहति  ॥ २,३९.७१ ॥  
कार्तिकस्य तु मासस्य कृष्णपक्षे चतुर्दशी  ।  
घृतेन स्नापयेद्देवमुपोष्य परमेश्वरम्  ।  
एकविंशत्कुलोपेतो न च्यवेदैश्वरात्पदात् ॥ २,३९.७२ ॥  
तपसा ब्रह्मचर्येण यज्ञदानेन वा पुनः  ।  
न तां गतिमवाप्नोति शुक्लतीर्थे तु यां लभेत् ॥ २,३९.७३ ॥  
शुक्लतीर्थं महातीर्थमृषिसिद्धनिषेवितम्  ।  
तत्र स्नात्वा नरो राजन् पुनर्जन्म न विन्दति  ॥ २,३९.७४ ॥  
अयने वा चतुर्दश्यां सङ्क्रान्तौ विषुवे तथा  ।  
स्नात्वा तु सोपवासः सन् विजितात्मा समाहितः  ॥ २,३९.७५ ॥  
दानं दद्याद्यथाशक्ति प्रीयेतां हरिशङ्करौ  ।  
एतत्तीर्थप्रभावेण सर्वं भवति चाक्षयम्  ॥ २,३९.७६ ॥  
अनाथं दुर्गतं विप्रं नाथवन्तमथापि वा  ।  
उद्वादयति यस्तीर्थे तस्य पुण्यफलं शृणु  ॥ २,३९.७७ ॥  
यावत्तद्रोमसङ्ख्या तु तत्प्रसूतिकुलेषु च  ।  
तावद्वर्षसहस्राणि रुद्रलोके महीयते  ॥ २,३९.७८ ॥  
ततो गच्छेत राजेन्द्र यमतीर्थ मनुत्तमम्  ।  
कृष्णपक्षे चतुर्दश्यां माघमासे युधिष्ठिर  ।  
स्नानं कृत्वा नक्तभीजी न पश्येद्योनिसङ्कटम्  ॥ २,३९.७९ ॥  
ततो गच्छेत राजेन्द्र एरण्डीतीर्थमुत्तमम्  ।  
सङ्गमे तु नरः स्नायादुपवासपरायणः  ।  
ब्राह्मणं भोजयेदेकं कोटिर्भवति भोजिताः  ॥ २,३९.८० ॥  
एरण्डीसङ्गमे स्नात्वा भक्तिभावात्तुरञ्जितः  ।  
मृत्तिकां शिरसि स्थाप्य अवगाह्य च तज्जलम्  ।  
नर्मदोदकसम्मिश्रं मुच्यते सर्वकिल्बिषैः  ॥ २,३९.८१ ॥  
ततो गच्छेत राजेन्द्र तीर्थं कार्णाटिकेश्वरम्  ।  
गङ्गावतरते तत्र दिने पुण्ये न संशयः  ॥ २,३९.८२ ॥  
तत्र स्नात्वा च पीत्वा च दत्त्वा चैव यथाविधि  ।  
सर्वपापविनिर्मुक्तो ब्रह्मलोके महीयते  ॥ २,३९.८३ ॥  
नन्दितीर्थं ततो गच्छेत्स्नानं तत्र समाचरेत् ।  
प्रीयते तस्य नन्दीशः सोमलोके महीयते  ॥ २,३९.८४ ॥  
ततो गच्छेत राजेन्द्र तीर्थं त्वनरकं शुभम्  ।  
तत्र स्नात्वा नरो राजन्नरकं नैव पश्यति  ॥ २,३९.८५ ॥  
तस्मिंस्तीर्थे तु राजेन्द्र स्वान्यस्थीनि विनिक्षिपेत् ।  
रूपवान् जायते लोके धनभोगसमन्वितः  ॥ २,३९.८६ ॥  
ततो गच्छेत राजेन्द्र कपिलातीर्थ मुत्तमम्  ।  
तत्र स्नात्वा नरो राजन् गोसहस्रफलं लभेत् ॥ २,३९.८७ ॥  
ज्येष्ठमासे तु सम्प्राप्ते चतुर्दश्यां विशेषतः  ।  
तत्रोपोष्य नरो भक्त्या दद्याद्दीपं घृतेन तु  ॥ २,३९.८८ ॥  
घृतेन स्नापयेद्रुद्रं सघृतं श्रीफलं दहेत् ।  
घण्टाभरणसंयुक्तां कपिलां वै प्रदापयेत् ॥ २,३९.८९ ॥  
सर्वाभरणसंयुक्तः सर्वदेवनमस्कृतः  ।  
शिवतुल्यबलो भूत्वा शिववत्क्रीडते चिरम्  ॥ २,३९.९० ॥  
अङ्गारकदिने प्राप्ते चतुर्थ्यां तु विशेषतः  ।  
स्नापयित्वा शिवं दद्याद्ब्राह्मणेभ्यस्तु भोजनम्  ॥ २,३९.९१ ॥  
सर्वभोगसमायुक्तो विमानैः सार्वकामिकैः  ।  
गत्वा शक्रस्य भवनं शक्रेण सह मोदते  ॥ २,३९.९२ ॥  
ततः स्वर्गात्परिभ्रष्टो धनवान् भोगवान् भवेत् ।  
अङ्गारकनवम्यां तु अमावास्यां तथैव च  ।  
स्नापयेत्तत्र यत्नेन रूपवान् सुभगो भवेत् ॥ २,३९.९३ ॥  
ततो गच्छेत राजेन्द्र गणेश्वरमनुत्तमम्  ।  
श्रावणे मासी सम्प्राप्ते कृष्णपक्षे चतुर्दशी  ॥ २,३९.९४ ॥  
स्नातमात्रो नरस्तत्र रुद्रलोके महीयते  ।  
पितॄणां तर्पणं कृत्वा मुच्यतेऽसावॄणत्रयात् ॥ २,३९.९५ ॥  
गङ्गेश्वरसमीपे तु गङ्गावदनमुत्तमम्  ।  
अकामो वा सकामो वा तत्र स्नात्वा तु मानवः  ।  
आजन्मजनितैः पापैर्मुच्यते नात्र संशयः  ॥ २,३९.९६ ॥  
तस्य वै पश्चिमे देशे समीपे नातिदूरतः  ।  
दशाश्वमेधिकं तीर्थं त्रिषु लोकेषु विश्रुतम्  ॥ २,३९.९७ ॥  
उपोष्य रजनीमेकां मासि भाद्रपदे शुभे  ।  
अमावस्यां नरः स्नात्वा पूजयेद्वृषभध्वजम्  ॥ २,३९.९८ ॥  
काञ्चनेन विमानेन किङ्किणीजालमालिना  ।  
गत्वा रुद्रपुरं रम्यं रुद्रेण सह मोदते  ॥ २,३९.९९ ॥  
सर्वत्र सर्वदिवसे स्नानं तत्र समाचरेत् ।  
पितॄणां तर्पणं कुर्यादश्वमेधफलं लभेत् ॥ २,३९.१०० ॥  
इति श्रीकूर्मपुराणे षट्साहस्त्र्यां संहितायामुपरिविभागे एकोनचत्वारिशोऽध्यायः  
ततो गच्छेत राजेन्द्र भृगुतीर्थ मनुत्तमम्  ।  
तत्र देवो भृगुः पुर्वं रुद्रमाराधयत्पुरा  ॥ २,४०.१ ॥  
दर्शनात्तस्य देवस्य सद्यः पापात्प्रमुच्यते  ।  
एतत्क्षेत्रं सुविपुलं सर्वपापप्रणाशनम्  ॥ २,४०.२ ॥  
तत्र स्नात्वा दिवं यान्ति ये मृतास्तेऽपुनर्भवाः  ।  
उपानहोस्तथा युग्मं देयमन्नं सकाञ्चनम्  ।  
भोजनं च यथाशक्ति तदस्याक्षयमुच्यते  ॥ २,४०.३ ॥  
क्षरन्ति सर्वदानानि यज्ञदानं तपः क्रिया  ।  
अक्षयं तत्तपस्तप्तं भृगुतीर्थे युधिष्ठिर  ॥ २,४०.४ ॥  
तस्यैव तपसोग्रेण तुष्टेन त्रिपुरारिणा  ।  
सान्निध्यं तत्र कथितं भृगुतीर्थे युधिष्ठिर  ॥ २,४०.५ ॥  
ततो गच्छेत राजेन्द्र गौतमेश्वरमुत्तमम्  ।  
यत्राराध्य त्रिशूलाङ्कं गौतमः सिद्धिमाप्नुयात् ॥ २,४०.६ ॥  
तत्र स्नात्वा नरो राजनुपवासपरायणः  ।  
काञ्चनेन विमानेन ब्रह्मलोके महीयते  ॥ २,४०.७ ॥  
वृषोत्सर्गं ततो गच्छेच्छाश्वतं पदमाप्नुयात् ।  
न जानन्ति नरा मूढा विष्णोर्मायाविमोहिताः  ॥ २,४०.८ ॥  
धौतपापं ततो गच्छेद्धौतं यत्र वृषेण तु  ।  
नर्मदायां स्थितं राजन् सर्वपातकनाशनम्  ।  
तत्र तीर्थे नरः स्नात्वा ब्रह्महत्यां व्यपोहति  ॥ २,४०.९ ॥  
तत्र तीर्थे तु राजेन्द्र प्राणत्यागं करोति यः  ।  
चतुर्भुजस्त्रिनेत्रश्च हरतुल्यबलो भवेत् ॥ २,४०.१० ॥  
वसेत्कल्पायुतं साग्रं शिवतुल्यपराक्रमः  ।  
कालेन महता जातः पृथिव्यामेकराड्भवेत् ॥ २,४०.११ ॥  
ततो गच्छेत राजेन्द्र हंसतीर्थ मनुत्तमम्  ।  
तत्र स्नात्वा नरो राजन् ब्रह्मलोके महीयते  ॥ २,४०.१२ ॥  
ततो गच्छेत राजेन्द्र सिद्धो यत्र जनार्दनः  ।  
वराहतीर्थ माख्यातं विष्णुलोकगतिप्रदम्  ॥ २,४०.१३ ॥  
ततो गच्छेत राजेन्द्र चन्द्रतीर्थमनुत्तमम्  ।  
पौर्णमास्यां विशेषेण स्नानं तत्र समाचरेत् ।  
स्नातमात्रो नरस्तत्र चन्द्रलोके महीयते  ॥ २,४०.१४ ॥  
ततो गच्छेत राजेन्द्र कन्यातीर्थमनुत्तमम्  ।  
शुक्लपक्षे तृतीयायां स्नानं तत्र समाचरेत् ।  
स्नातमात्रो नरस्तत्र पृथिव्यामेकराड्भवेत् ॥ २,४०.१५ ॥  
देवतीर्थ ततो गच्छेत्सर्वदेवनमकृतम्  ।  
तत्र स्नात्वा च राजेन्द्र दैवतैः सह मोदते  ॥ २,४०.१६ ॥  
ततो गच्छेत राजेन्द्र शिखितीर्थमनुत्तमम्  ।  
यत्तत्र दीयते दानं सर्वं कोटिगुणं भवेत् ॥ २,४०.१७ ॥  
ततो गच्छेत राजेन्द्र तीर्थं पैतामहं शुभम्  ।  
यत्तत्र क्रियते श्राद्धं सर्वं तदक्षयं भवेत् ॥ २,४०.१८ ॥  
सावित्रीतीर्थमासाद्य यस्तु प्राणान् परित्यजेत् ।  
विधूय सर्वपापानि ब्रह्मलोके महीयते  ॥ २,४०.१९ ॥  
मनोहरं तु तत्रैव तीर्थं परमशोभनम्  ।  
तत्र स्नात्वा नरो राजन् दैवतैः सह मोदते  ॥ २,४०.२० ॥  
ततो गच्छेत राजेन्द्र मानसं तीर्थमुत्तमम्  ।  
स्नात्वा तत्र नरो राजन् रुद्रलोके महीयते  ॥ २,४०.२१ ॥  
स्वर्गबिन्दुं ततो गच्छेत्तीर्थं देवनमस्कृतम्  ।  
तत्र स्नात्वा नरो राजन् दुर्गतिं नैव गच्छति  ॥ २,४०.२२ ॥  
अप्सरेशं ततो गच्छेत्स्नानं तत्र समाचरेत् ।  
क्रीडते नाकलोकस्थो ह्यप्सरोभिः स मोदते  ॥ २,४०.२३ ॥  
ततो गच्छेत राजेन्द्र भारभूतिमनुत्तमम्  ।  
उपोषितोर्ऽचयेदीशं रुद्रलोके महीयते  ।  
अस्मिंस्तीर्थे मृतो राजन् गाणपत्यमवाप्नुयात् ॥ २,४०.२४ ॥  
कार्तिके मासि देवेशमर्चयेत्पार्वतीपतिम्  ।  
अश्वमेधाद्दशगुणं प्रवदन्ति मनीषिणः  ॥ २,४०.२५ ॥  
वृषभं यः प्रयच्छेत तत्र कुन्देन्दुसप्रभम्  ।  
वृषयुक्तेन यानेन रुद्रलोकं स गच्छति  ॥ २,४०.२६ ॥  
एतत्तीर्थं समासाद्य यस्तु प्राणान् परित्यजेत् ।  
सर्वपापविशुद्धात्मा रुद्रलोकं स गच्छति  ॥ २,४०.२७ ॥  
जलप्रवेशं यः कुर्यात्तस्मिंस्तीर्थे नराधिप  ।  
हंसयुक्तेन यानेन स्वर्गलोकं स गच्छति  ॥ २,४०.२८ ॥  
एरण्ड्या नर्मदायास्तु सङ्गमं लोकविश्रुतम्  ।  
तत्र तीर्थं महापुण्यं सर्वपापप्रणाशनम्  ॥ २,४०.२९ ॥  
उपवासपरो भूत्वा नित्यं व्रतपरायणः  ।  
तत्र स्नात्वा तु राजेन्द्र मुच्यते ब्रह्महत्यया  ॥ २,४०.३० ॥  
ततो गच्छेत राजेन्द्र नर्मदोदधिसङ्गमम्  ।  
जमदग्निरिति ख्यातः सिद्धो यत्र जनार्दनः  ॥ २,४०.३१ ॥  
तत्र स्नात्वा नरो राजन्नर्मदोदधिसङ्गमे  ।  
त्रिगुणं चाश्वमेधस्य फलं प्राप्नोति मानवः  ॥ २,४०.३२ ॥  
तत्र स्नात्वा नरो राजन् रुद्रलोके महीयते  ॥ २,४०.३३ ॥  
तत्रोपवासं यः कृत्वा पश्येत विमलेश्वरम्  ।  
सप्तजन्मकृतं पापं हित्वा याति शिवालयम्  ॥ २,४०.३४ ॥  
ततो गच्छेत राजेन्द्र आलिकातीर्थमुत्तमम्  ।  
उपोष्य रजनीमेकां नियतो नियताशनः  ।  
अस्य तीर्थस्य माहात्म्यान्मुच्यते ब्रह्महत्यया  ॥ २,४०.३५ ॥  
एतानि तव सङ्क्षेपात्प्राधान्यात्कथितानि तु  ।  
न शक्या विस्तराद्वक्तुं सङ्ख्या तीर्थेषुपाण्डव  ॥ २,४०.३६ ॥  
एषा पवित्रा विमला नदी त्रैलोक्यविश्रुता  ।  
नर्मदा सरितां श्रेष्ठा महादेवस्य वल्लभा  ॥ २,४०.३७ ॥  
मनसा संस्मरेद्यस्तु नर्मदां वै युधिष्ठिर  ।  
चान्द्रायणशतं साग्रं लभते नात्र संशयः  ॥ २,४०.३८ ॥  
अश्रद्दधानाः पुरुषा नास्तिक्यं घोरमाश्रिताः  ।  
पतन्ति नरके घोरे इत्याह परमेश्वरः  ॥ २,४०.३९ ॥  
नर्मदां सेवते नित्यं स्वयं देवो महेश्वरः  ।  
तेन पुण्या नदी ज्ञेया ब्रह्महत्यापहारिणी  ॥ २,४०.४० ॥  
इति श्रीकूर्मपुराणे षट्साहस्त्र्यां संहितायामुपरिविभागे चत्वारिंशोऽध्यायः  
इदं त्रैलोक्यविख्यातं तीर्थं नैमिशमुत्तमम्  ।  
महादेवप्रियकरं महापातकनाशनम्  ॥ २,४१.१ ॥  
महादेवं दिदृक्षूणामृषीणणां परमेष्ठिनाम्  ।  
ब्रहामणा निर्मितं स्थानं तपस्तप्तुं द्विजोत्तमाः  ॥ २,४१.२ ॥  
मरीचयोऽत्रयो विप्रा वसिष्ठाः क्रतवस्तथा  ।  
भृगवोऽङ्गिरसः पूर्वा ब्रह्माणं कमलोद्भवम्  ॥ २,४१.३ ॥  
समेत्य सर्ववरदं चतुर्मूर्ति चतुर्मुखम्  ।  
पृच्छन्ति प्रणिपत्यैनं विश्वकर्माणमच्युतम्  ॥ २,४१.४ ॥  
षट्कुलीया ऊचुः  
भगवन् देवमीशानं भर्गमेकं कपर्दिनम्  ।  
केनोपायेन पश्यामो ब्रूहि देवनमस्कृतम्  ॥ २,४१.५ ॥  
सत्रं सहस्रमासध्वं वाङ्मनोदोषवर्जिताः  ।  
देशं च वः प्रवक्ष्यामि यस्मिन् देशे चरिष्यथ  ॥ २,४१.६ ॥  
उक्त्वा मनोमयं चक्रं स सृष्ट्वा तानुवाच ह  ।  
क्षिप्तमेतन्मया चक्रमनुव्रजत मा चिरम्  ।  
यत्रास्य नेमिः शीर्येत स देशः पुरुषर्षभाः  ॥ २,४१.७ ॥  
ततो मुमोच तच्चक्रं ते च तत्समनुव्रजन्  ।  
तस्य वै व्रजतः क्षिप्रं यत्र नेमिरशीर्यत  ।  
नैमिसं तत्स्मृतं नाम्ना पुण्यं सर्वत्र पूजितम्  ॥ २,४१.८ ॥  
सिद्धचारणसङ्कीर्णं यक्षगन्धर्वसेवितम्  ।  
स्थानं भगवतः शम्भोरेतन्नैमिशमुत्तमम्  ॥ २,४१.९ ॥  
अत्र देवाः सगन्धर्वाः सयक्षोरगराक्षसाः  ।  
तपस्तप्त्वा पुरा देवा लेभिरे प्रवरान् वरान्  ॥ २,४१.१० ॥  
इमं देशं समाश्रित्य षट्कुलीयाः समाहिताः  ।  
सत्रेणाराध्य देवेशं दृष्टवन्तो महेश्वरम्  ॥ २,४१.११ ॥  
अत्र दानं तपस्तप्तं स्नानं जप्यादिकं च यत् ।  
एकैकं पावयेत्पापं सप्तजन्मकृतं द्विजाः  ॥ २,४१.१२ ॥  
अत्र पूर्वं स भगवानृषीणां सत्रमासताम्  ।  
प्रोवाच वायुर्ब्रह्माण्डं पुराणं ब्रह्मभाषितम्  ॥ २,४१.१३ ॥  
अत्र देवो महादेवो रुद्राण्या किल विश्वकृत् ।  
रमतेऽध्यापि भगवान् प्रमथैः परिवारितः  ॥ २,४१.१४ ॥  
अत्र प्राणान् परित्यज्य नियमेन द्विजातयः  ।  
ब्रह्मलोकं गमिष्यन्ति यत्र गत्वा न जायते  ॥ २,४१.१५ ॥  
अन्यच्च तीर्थप्रवरं जाप्येश्वरमितिश्रुतम्  ।  
जजाप रुद्रमनिशं यत्र नन्दी महागणः  ॥ २,४१.१६ ॥  
प्रीतस्तस्य महादेवो देव्या सह पिनाकधृक् ।  
ददावात्मसमानत्वं मृत्युवञ्चनमेव च  ॥ २,४१.१७ ॥  
अभूदृषिः स धर्मात्मा शिलादो नाम धर्मवित् ।  
आराधयन्महादेवं पुत्रार्थं वृषभध्वजम्  ॥ २,४१.१८ ॥  
तस्य वर्षसहस्रान्ते तप्यमानस्य विश्वकृत् ।  
शर्वः सोमो गणवृतो वरदोऽस्मीत्यभाषत  ॥ २,४१.१९ ॥  
स वव्रे वरमीशानं वरेण्यं गिरिजापतिम्  ।  
अयोनिजं मृत्युहीनं देहि पुत्रं त्वया समम्  ॥ २,४१.२० ॥  
तथास्त्वित्याह भगवान् देव्या सह महेश्वरः  ।  
पश्यतस्तस्य विप्रर्षेरन्तर्धानं गतो हरः  ॥ २,४१.२१ ॥  
ततो यियक्षुः स्वां भूमिं शिलादो धर्मवित्तमः  ।  
चकर्ष लाङ्गलेनोर्वों भित्त्वादृश्यत शोभनः  ॥ २,४१.२२ ॥  
संवर्तकानलप्रख्यः कुमारः प्रहसन्निव  ।  
रूपलावण्यसम्पन्नस्तेजसा भासयन् दिशः  ॥ २,४१.२३ ॥  
कुमारतुल्योऽप्रतिमो मेघगम्भीरया गिरा  ।  
शिलादं तात तातेति प्राह नन्दी पुनः पुनः  ॥ २,४१.२४ ॥  
तं दृष्ट्वा नन्दनं जातं शिलादः परिषस्वजे  ।  
मुनिभ्यो दर्शयामास ये तदाश्रमवासिनः  ॥ २,४१.२५ ॥  
जातकर्मादिकाः सर्वाः क्रियास्तस्य चकार ह  ।  
उपनीय यथाशास्त्रं वेदमध्यापयत्सुतम्  ॥ २,४१.२६ ॥  
अधीतवेदो भगवान्नन्दी मतिमनुत्तमाम्  ।  
चक्रे महेश्वरं द्रष्टुं जेष्ये मृत्युमिति प्रभुम्  ॥ २,४१.२७ ॥  
स गत्वा सरितं पुण्यामेकाग्रश्रद्धयान्वितः  ।  
जजाप रुद्रमनिशं महेशासक्तमानसः  ॥ २,४१.२८ ॥  
तस्य कोट्यां तु पूर्णायां शङ्करो भक्तवत्सलः  ।  
आगत्य साम्बः सगणो वरदोऽस्मीत्युवाच ह  ॥ २,४१.२९ ॥  
स वव्रे पुनरेवाहं जपेयं कोटिमीश्वरम्  ।  
तावदायुर्महादेव देहीति वरमीश्वर  ॥ २,४१.३० ॥  
एवमस्त्विति सम्प्रोच्य देवोऽप्यन्तरधीयत  ।  
जजाप कोटिं भगवान् भूयस्तद्गतमानसः  ॥ २,४१.३१ ॥  
द्वितीयायां च कोट्यां वै सम्पूर्णायां वृषध्वजः  ।  
आगत्य वरदोऽस्मीति प्राह भूतगणैर्वृतः  ॥ २,४१.३२ ॥  
तृतीयां जप्तुमिच्छामि कोटिं भूयोऽपि शङ्कर  ।  
तथास्त्वित्याह विश्वात्मा देवोऽप्यन्तरधीयत  ॥ २,४१.३३ ॥  
कोटित्रयेऽथ सम्पूर्णे देवः प्रीतमना भृशम्  ।  
आगत्य वरदोऽस्मीति प्राह भूतगणैर्वृतः  ॥ २,४१.३४ ॥  
जपेयं कोटिमन्यां वै भूयोऽपि तव तेजसा  ।  
इत्युक्ते भगवानाह न जप्तव्यं त्वया पुनः  ॥ २,४१.३५ ॥  
अमरो जरया त्यक्तो मम पार्श्वगतः सदा  ।  
महागणपतिर्देव्याः पुत्रो भव महेश्वरः  ॥ २,४१.३६ ॥  
योगीश्वरो योगनेता गणानामीश्वरेश्वरः  ।  
सर्वलोकाधिपः श्रीमान् सर्वज्ञो मद्बलान्वितः  ॥ २,४१.३७ ॥  
ज्ञानं तन्मामकं दिव्यं हस्तामलकवत्तव  ।  
आभूतसम्प्लवस्थायी ततो यास्यसि मत्पदम्  ॥ २,४१.३८ ॥  
एतदुक्त्वा महादेवो गणानाहूय शङ्करः  ।  
अभिषेकेण युक्तेन नन्दीश्वरमयोजयत् ॥ २,४१.३९ ॥  
उद्वाहयामास च तं स्वयमेव पिनाकधृक् ।  
मरुतां च शुभां कन्यां सुयशेति च विश्रुताम्  ॥ २,४१.४० ॥  
एतज्जप्येश्वरं स्थानं देवदेवस्य शूलिनः  ।  
यत्र तत्र मृतो मर्त्यो रुद्रलोके महीयते  ॥ २,४१.४१ ॥  
इति श्रीकूर्मपुराणे षट्साहस्त्र्यां संहितायामुपरिविभागे एकचत्वारिंशोऽध्यायः  
अन्यच्च तीर्थप्रवरं जप्येश्वरसमीपतः  ।  
नाम्ना पञ्चनदं पुण्यं सर्वपापप्रणाशनम्  ॥ २,४२.१ ॥  
त्रिरात्रोपोषितस्तत्र पूजयित्वा महेश्वरम्  ।  
सर्वपापविशुद्धात्मा रुद्रलोके महीयते  ॥ २,४२.२ ॥  
अन्यच्च तीर्थप्रवरं शङ्करस्यामितौजसः  ।  
महाभैरवमित्युक्तं महापातकनाशनम्  ॥ २,४२.३ ॥  
तीर्थानां च परं तीर्थं वितस्ता परमा नदी  ।  
सर्वपापहरा पुण्या स्वयमेव गिरीन्द्रजा  ॥ २,४२.४ ॥  
तीर्थं पञ्चतपं नाम शम्भोरमिततेजसः  ।  
यत्र देवादिदेवेन चक्रार्थं पूजितो भवः  ॥ २,४२.५ ॥  
पिण्डदानादिकं तत्र प्रेत्यानन्तफलप्रदम्  ।  
मृतस्तत्रापि नियमाद्ब्रह्मलोके महीयते  ॥ २,४२.६ ॥  
कायावरोहणं नाम महादेवालयं शुभम्  ।  
यत्र माहेश्वरा धर्मा मुनिभिः सम्प्रवर्तिताः  ॥ २,४२.७ ॥  
श्राद्धं दानं तपो होम उपवासस्तथाक्षयः  ।  
परित्यजति यः प्राणान् रुद्रलोकं स गच्छति  ॥ २,४२.८ ॥  
अन्यच्च तीर्थप्रवरं कन्यातीर्थमिति श्रुतम्  ।  
तत्र गत्वा त्यजेत्प्राणांल्लोकान् प्राप्नोति शाश्वतान्  ॥ २,४२.९ ॥  
जामदग्न्यस्य तु शुभं रामस्याक्लिष्टकर्मणः  ।  
तत्र स्नात्वा तीर्थ वरे गोसहस्रफलं लभेत् ॥ २,४२.१० ॥  
महाकालमिति ख्यातं तीर्थं त्रैलोक्यविश्रुतम्  ।  
गत्वा प्राणान् परित्यज्य गाणपत्यमवाप्नुयात् ॥ २,४२.११ ॥  
गुह्याद्गुह्यतमं तीर्थं नकुलीश्वरमुत्तमम्  ।  
तत्र सन्निहितः श्रीमान् भगवान्नकुलीश्वरः  ॥ २,४२.१२ ॥  
हिमवच्छिखरे रम्ये गङ्गाद्वारे सुशोभने  ।  
देव्या सह महादेवो नित्यं शिष्यैश्च संवृतः  ॥ २,४२.१३ ॥  
तत्र स्नात्वा महादेवं पूजयित्वा वृषध्वजम्  ।  
सर्वपापैर्विमुच्येत मृतस्तज्ज्ञानमाप्नुयात् ॥ २,४२.१४ ॥  
अन्यच्च देवदेवस्य स्थानं पुण्यतमं शुभम्  ।  
भीमेश्वरमिति ख्यातं गत्वा मुञ्चति पातकम्  ॥ २,४२.१५ ॥  
तथान्यच्चण्डवेगायाः सम्भेदः पापनाशनः  ।  
तत्र स्नात्वा च पीत्वा च मुच्यते ब्रह्महत्यया  ॥ २,४२.१६ ॥  
सर्वेषामपि चैतेषां तीर्थानां परमा पुरी  ।  
नाम्नावाराणसी दिव्या कोटिकोट्ययुताधिका  ॥ २,४२.१७ ॥  
तस्याः पुरस्तान्माहात्म्यं भाषितं वो मया त्विह  ।  
नान्यत्र लभ्यते मुक्तिर्योगिनाप्येकजन्मना  ॥ २,४२.१८ ॥  
एते प्राधान्यतः प्रोक्ता देशाः पापहरा नृणाम्  ।  
गत्वा सङ्क्षालयेत्पापं जन्मान्तरशतैः कृतम्  ॥ २,४२.१९ ॥  
यः स्वधर्मान् परित्यज्य तीर्थसेवां करोति हि  ।  
न तस्य फलते तीर्थमहि लोके परत्र च  ॥ २,४२.२० ॥  
प्रायश्चित्ती च विधुरस्तथा पापचरो गृही  ।  
प्रकुर्यात्तीर्थसंसेवां ये चान्ये तादृशा जनाः  ॥ २,४२.२१ ॥  
सहाग्निर्वा सपत्नीको गच्छेत्तीर्थानि यत्नतः  ।  
सर्वपापविनिर्मुक्तो यथोक्तां गतिमाप्नुयात् ॥ २,४२.२२ ॥  
ऋणानि त्रीण्यपाकृत्य कुर्याद्वा तीर्थसेवनम्  ।  
विधाय वृत्तिं पुत्राणां भार्यां तेषु निधाय च  ॥ २,४२.२३ ॥  
प्रायश्चित्तप्रसङ्गेन तीर्थमाहात्म्यमीरितम्  ।  
यः पठेच्छृणुयाद्वापि मुच्यते सर्वपातकैः  ॥ २,४२.२४ ॥  
इति श्रीकूर्मपुराणे षट्साहस्त्र्यां संहितायामुपरिविभागे द्विचत्वारिंशोऽध्यायः  
एतदाकर्ण्य विज्ञानं नारायणमुखेरितम्  ।  
कूर्मरूपधरं देवं पप्रच्छुर्मुनयः प्रभुम्  ॥ २,४३.१ ॥  
कथिता भवता धर्मा मोक्षज्ञानं सविस्तरम्  ।  
लोकानां सर्गविस्तारं वंशमन्वन्तराणि च  ॥ २,४३.२ ॥  
प्रतिसर्गमिदानीं नो वक्तुमर्हसी माधव  ।  
भूतानां भूतभव्येश यथा पूर्वं त्वयोदितम्  ॥ २,४३.३ ॥  
श्रुत्वा तेषां तदा वाक्यं भगवान् कूर्मरूपधृक् ।  
व्याजहार महायोगी भूतानां प्रतिसञ्चरम्  ॥ २,४३.४ ॥  
कूर्म उवाच  
नित्यो नैमित्तिकश्चैव प्राकृतात्यन्तिकौ तथा  ।  
चतुर्धायं पुराणेऽस्मिन् प्रोच्यते प्रतिसञ्चरः  ॥ २,४३.५ ॥  
योऽयं सन्दृश्यते नित्यं लोके भूतक्षयस्त्विह  ।  
नित्यः सङ्कीर्त्यते नाम्ना मुनिभिः प्रतिसञ्चरः  ॥ २,४३.६ ॥  
ब्राह्मो नैमित्तिको नाम कल्पान्ते यो भविष्यति  ।  
त्रैलोक्यस्यास्य कथितः प्रतिसर्गो मनीषिभिः  ॥ २,४३.७ ॥  
महादाद्यां विशेषान्तं यदा संयाति सङ्क्षयम्  ।  
प्राकृतः प्रतिसर्गोऽयं प्रोच्यते कालचिन्तकैः  ॥ २,४३.८ ॥  
ज्ञानादात्यन्तिकः प्रोक्तो योगिनः परमात्मनि  ।  
प्रलयः प्रतिसर्गोऽयं कालचिन्तापरैर्द्विजैः  ॥ २,४३.९ ॥  
आत्यन्तिकश्च कथितः प्रलयोऽत्र ससाधनः  ।  
नैमित्तिकमिदानीं वः कथयिष्ये समासतः  ॥ २,४३.१० ॥  
चतुर्युगसहस्रान्ते सम्प्राप्ते प्रतिसञ्चरे  ।  
स्वात्मसंस्थाः प्रजाः कर्तुं प्रतिपेदे प्रजापतिः  ॥ २,४३.११ ॥  
ततो भवत्यनावृष्टिस्तीव्रा सा शतवार्षिकी  ।  
भूतक्षयकरी घोरा सर्वभूतक्षयङ्करी  ॥ २,४३.१२ ॥  
ततो यान्यल्पसाराणि सत्त्वानि पृथिवीतले  ।  
तानि चाग्रे प्रलीयन्ते भूमित्वमुपयान्ति च  ॥ २,४३.१३ ॥  
सप्तरश्मिरथो भूत्वा समुत्तिष्ठन् दिवाकरः  ।  
असह्यरश्मिर्भवति पिबन्नम्भो गभस्तिभिः  ॥ २,४३.१४ ॥  
तस्य ते रश्मयः सप्त पिबन्त्यम्बु महार्णवे  ।  
तेनाहारेण ता दीप्ताः सूर्याः सप्त भवन्त्युत  ॥ २,४३.१५ ॥  
ततस्ते रश्मयः सप्त सूर्या भूत्वा चतुर्दिशम्  ।  
चतुर्लोकमिदं सर्वं दहन्ति शिखिनस्तथा  ॥ २,४३.१६ ॥  
व्याप्नुवन्तश्च ते विप्रास्तूर्ध्वं चाधश्च रश्मिभिः  ।  
दीप्यन्ते भास्कराः सप्त युगान्ताग्निप्रतापिनः  ॥ २,४३.१७ ॥  
ते सूर्या वारिणा दीप्ता बहुसाहस्त्ररश्मयः  ।  
खं समावृत्य तिष्ठन्ति निर्दहन्तो वसुन्धराम्  ॥ २,४३.१८ ॥  
ततस्तेषां प्रतापेन दह्यमाना वसुन्धरा  ।  
साद्रिनद्यर्णवद्वीपा निस्नेहा समपद्यत  ॥ २,४३.१९ ॥  
दीप्ताभिः सन्तताभिश्च रश्मिभिर्वै समन्ततः  ।  
अधश्चोर्ध्वं च लग्नाभिस्तिर्यक्चैव समावृतम्  ॥ २,४३.२० ॥  
सूर्याग्निना प्रमृष्टानां संसृष्टानां परस्परम्  ।  
एकत्वमुपयातानामेकज्वालं भवत्युत  ॥ २,४३.२१ ॥  
सर्वलोकप्रणाशश्च सोऽग्निर्भूत्वा सुकुण्डली  ।  
चतुर्लोकमिदं सर्वं निर्दहत्यात्मतेजसा  ॥ २,४३.२२ ॥  
ततः प्रलीने सर्वस्मिञ्जङ्गमे स्थावरे तथा  ।  
निर्वृक्षा निस्तृणा भूमिः कूर्मपृष्ठा प्रकाशते  ॥ २,४३.२३ ॥  
अम्बरीषमिवाभाति सर्वमापूरितं जगत् ।  
सर्वमेव तदर्चिर्भिः पूर्णं जाज्वल्यते पुनः  ॥ २,४३.२४ ॥  
पाताले यानि सत्त्वानि महोदधिगतानि च  ।  
ततस्तानि प्रलीयन्ते भूमित्वमुपयान्ति च  ॥ २,४३.२५ ॥  
द्वीपांश्च पर्वतांश्चैव वर्षाण्यथ महोदधीन्  ।  
तान् सर्वान् भस्मसात्कृत्वा सप्तात्मा पावकः प्रभुः  ॥ २,४३.२६ ॥  
समुद्रेभ्यो नदीभ्यश्च पातालेभ्यश्च सर्वशः  ।  
पिबन्नपः समिद्धोऽग्निः पृथिवीमाश्रितो ज्वलन्  ॥ २,४३.२७ ॥  
ततः संवर्तकः शैलानतिक्रम्य महांस्तथा  ।  
लोकान् दहति दीप्तात्मा रुद्रतेजोविजॄम्भितः  ॥ २,४३.२८ ॥  
स दग्ध्वा पृथिवीं देवो रसातलमशोषयत् ।  
अधस्तात्पृथिवीं दग्ध्वा दिवमूर्ध्वं दहिष्यति  ॥ २,४३.२९ ॥  
योजनानां शतानीह सहस्राण्ययुतानि च  ।  
उत्तिष्ठन्ति शिखास्तस्य वह्नेः संवर्तकस्य तु  ॥ २,४३.३० ॥  
गन्धर्वांश्च पिशाचांश्च सयक्षोरगराक्षसान्  ।  
तदा दहत्यसौ दीप्तः कालरुद्रप्रचोदितः  ॥ २,४३.३१ ॥  
भूर्लोकं च भुवर्लोकं स्वर्लोकं च तथा महः  ।  
दहेदशेषं कालाग्निः कालो विश्वतनुः स्वयम्  ॥ २,४३.३२ ॥  
व्याप्तेष्वेतेषु लोकेषु तिर्यगूर्ध्वमथाग्निना  ।  
तत्तेजः समनुप्राप्य कृत्स्नं जगदिदं शनैः  ।  
अयोगुडनिभं सर्वं तदा चैकं प्रकाशते  ॥ २,४३.३३ ॥  
ततो गजकुलोन्नादास्तडिद्भिः समलङ्कृताः  ।  
उत्तिष्ठन्ति तदा व्योम्नि घोराः संवर्तका घनाः  ॥ २,४३.३४ ॥  
केचिन्नीलोत्पलश्यामाः केचित्कुमुदसन्निभाः  ।  
धूम्रवर्णास्तथा केचित्केचित्पीताः पयोधराः  ॥ २,४३.३५ ॥  
केचिद्रासभवर्णास्तु लाक्षारसनिभास्तथा  ।  
शङ्खकुन्दनिभाश्चान्ये जात्यञ्जननिभाः परे  ॥ २,४३.३६ ॥  
मनः शिलाभास्त्वन्ये च कपोतसदृशाः परे  ।  
इन्द्रगोपनिभाः केचिद्धरितालनिभास्तथा  ।  
इन्द्रचापनिभाः केचिदुत्तिष्ठन्ति घना दिवि  ॥ २,४३.३७ ॥  
केचित्पर्वतसङ्काशाः केचिद्गजकुलोपमाः  ।  
कूटाङ्गारनिभाश्चान्ये केचिन्मीनकुलोद्वहाः  ।  
बहूरूपा घोरूपा घोरस्वरनिनादिनः  ॥ २,४३.३८ ॥  
तदा जलधराः सर्वे पूरयन्ति नभः स्थलम्  ।  
ततस्ते जलदा घोरा राविणो भास्करात्मजाः  ।  
सप्तधा संवृतात्मानस्तमग्निं शमयन्त्युत  ॥ २,४३.३९ ॥  
ततस्ते जलदा वर्षं मुञ्चन्तीह महौघवत् ।  
सुघोरमशिवं सर्वं नाशयन्ति च पावकम्  ॥ २,४३.४० ॥  
प्रवृष्टे च तदात्यर्थमम्भसा पूर्यते जगत् ।  
अद्भिस्तेजोभिभूतत्वात्तदाग्निः प्रविशत्यपः  ॥ २,४३.४१ ॥  
नष्टे चाग्नौ वर्षशतैः पयोदाः क्षयसम्भवाः  ।  
प्लावयन्तोऽथ भुवनं महाजलपरिस्त्रवैः  ॥ २,४३.४२ ॥  
धाराभिः पूरयन्तीदं चोद्यमानाः स्वयम्भुवा  ।  
अत्यन्तसलिलौघैश्च वेला इव महोदधिः  ॥ २,४३.४३ ॥  
साद्रिद्वीपा तथा पृथ्वी जलैः सञ्च्छाद्यते शनैः  ।  
आदित्यरश्मिभिः पीतं जलमभ्रेषु तिष्ठति  ।  
पुनः पतति तद्भूमौ पूर्यन्ते तेन चार्णवाः  ॥ २,४३.४४ ॥  
ततः समुद्राः स्वां वेलामतिक्रान्तास्तु कृत्स्नशः  ।  
पर्वताश्च विलीयन्ते मही चाप्सु निमज्जति  ॥ २,४३.४५ ॥  
तस्मिन्नेकार्णवे घोरे नष्टे स्थावरजङ्गमे  ।  
योगनिन्द्रां समास्थाय शेते देवः प्रजापतिः  ॥ २,४३.४६ ॥  
चतुर्युगसहस्रान्तं कल्पमाहुर्महर्षयः  ।  
वाराहो वर्तते कल्पो यस्य विस्तार ईरितः  ॥ २,४३.४७ ॥  
असङ्ख्यातास्तथा कल्पा ब्रह्मविष्णुशिवात्मकाः  ।  
कथिता हि पुराणेषु मुनिभिः कालचिन्तकैः  ॥ २,४३.४८ ॥  
सात्त्विकेष्वथ कल्पेषु माहात्म्यमधिकं हरेः  ।  
तामसेषु हरस्योक्तं राजसेषु प्रजापतेः  ॥ २,४३.४९ ॥  
योऽयं प्रवर्तते कल्पो वाराहः सात्त्विको मतः  ।  
अन्ये च सात्त्विकाः कल्पा मम तेषु परिग्रहः  ॥ २,४३.५० ॥  
ध्यानं तपस्तथा ज्ञानं लब्ध्वा तेष्वेव योगिनः  ।  
आराध्य गिरिशं मां च यान्ति तत्परमं पदम्  ॥ २,४३.५१ ॥  
सोऽहं सत्त्वं समास्थाय मायी मायामयीं स्वयम्  ।  
एकार्णवे जगत्यस्मिन् योगनिद्रां व्रजामि तु  ॥ २,४३.५२ ॥  
मां पश्यन्ति महात्मानः सुप्तं कालं महर्षयः  ।  
जनलोके वर्तमानास्तपसा योगचक्षुषा  ॥ २,४३.५३ ॥  
अहं पुराणपुरुषो भूर्भुवः प्रभवो विभुः  ।  
सहस्रचरणः श्रीमान् सहस्रांशुः सहस्रदृक् ॥ २,४३.५४ ॥  
मन्त्रोऽग्निर्ब्राह्मिणा गावः कुशाश्च समिधो ह्यहम्  ।  
प्रोक्षणी च श्रुवश्चैव सोमो घृतमथास्म्यहम्  ॥ २,४३.५५ ॥  
संवर्तको महानात्मा पवित्रं परमं यशः  ।  
वेदो वेद्यं प्रभुर्गोप्ता गोपतिर्ब्रह्मणो मुखम्  ॥ २,४३.५६ ॥  
अनन्तस्तारको योगी गतिर्गतिमतां वरः  ।  
हंसः प्राणोऽथ कपिलो विश्वमूर्तिः सनातनः  ॥ २,४३.५७ ॥  
क्षेत्रज्ञः प्रकृतिः कालो जगद्बीजमथामृतम्  ।  
माता पिता महादेवो मत्तो ह्यन्यन्न विद्यते  ॥ २,४३.५८ ॥  
आदित्यवर्णो भुवनस्य गोप्ता  
नारायणः पुरुषो योगमूर्तिः  ।  
मां पश्यन्ति यतयो योगनिष्ठा  
ज्ञात्वात्मानममृतत्वं व्रजन्ति  ॥ २,४३.५९ ॥  
इति श्रीकूर्मपुराणे षट्साहस्त्र्यां संहितायामुपरिविभागे त्रिचत्वारिंशोऽध्यायः  
अतः परं प्रवक्ष्यामि प्रतिसर्गमनुत्तमम्  ।  
प्राकृतं हि समासेन शृणुध्वं गदतो मम  ॥ २,४४.१ ॥  
गते परार्धद्वितये कालो लोकप्रकालनः  ।  
कालाग्निर्भस्मसात्कर्तुं करोति निकिलं मतिम्  ॥ २,४४.२ ॥  
स्वात्मन्यात्मानमावेश्य भूत्वा देवो महेश्वरः  ।  
दहेदशेषं ब्रह्माण्डं सदेवासुरमानुषम्  ॥ २,४४.३ ॥  
तमाविश्य महादेवो भगवान्नीललोहितः  ।  
करोति लोकसंहारं भीषणं रूपमाश्रितः  ॥ २,४४.४ ॥  
प्रविश्य मण्डलं सौरं कृत्वासौ बहुधा पुनः  ।  
निर्दहत्यखिलं लोकं सप्तसप्तिस्वरूपधृक् ॥ २,४४.५ ॥  
स दग्ध्वा सकलं सत्त्वमस्त्रं ब्रह्मशिरो महत् ।  
देवतानां शरीरेषु क्षिपत्यखिलदाहकम्  ॥ २,४४.६ ॥  
दग्धेष्वशेषदेवेषु देवी गिरिवरात्मजा  ।  
एकासा साक्षिणी शम्भोस्तिष्ठते वैदिकी श्रुतिः  ॥ २,४४.७ ॥  
शिरः कपालैर्देवानां कृतस्त्रग्वरभूषणः  ।  
आदित्यचन्द्रादिगणैः पूरयन् व्योममण्डलम्  ॥ २,४४.८ ॥  
सहस्रनयनो देवः सहस्राकृतिरिश्वरः  ।  
सहस्रहस्तचरणः सहस्रार्चिर्महाभुजः  ॥ २,४४.९ ॥  
दंष्ट्राकरालवदनः प्रदीप्तानललोचनः  ।  
त्रिशूली कृत्तिवसनो योगमैश्वरमास्थितः  ॥ २,४४.१० ॥  
पीत्वा तत्परमानन्दं प्रभूतममृतं स्वयम्  ।  
करोति ताण्डवं देवीमालोक्य परमेश्वरः  ॥ २,४४.११ ॥  
पीत्वा नृत्तामृतं देवी भर्तुः परममङ्गला  ।  
योगमास्थाय देवस्य देहमायाति शूलिनः  ॥ २,४४.१२ ॥  
सन्त्यक्त्वा ताण्डवरसं स्वेच्छयैव पिनाकधृक् ।  
ज्योतिः स्वभावं भगवान् दग्ध्वा ब्रह्माण्डमण्डलम्  ॥ २,४४.१३ ॥  
संस्थितेष्वथ देवेषु ब्रह्मविष्णुपिनाकिषु  ।  
गुणैरशेषैः पृथिवीविलयं याति वारिषु  ॥ २,४४.१४ ॥  
स वारितत्त्वं सगुणं ग्रसते हव्यवाहनः  ।  
तेजस्तु गुणसंयुक्तं वायौ संयाति सङ्क्षयम्  ॥ २,४४.१५ ॥  
आकाशे सगुणो वायुः प्रलयं याति विश्वभृत् ।  
भूतादौ च तथाकाशं लीयते गुणसंयुतम्  ॥ २,४४.१६ ॥  
इन्द्रियाणि च सर्वाणि तैजसे यान्ति सङ्क्षयम्  ।  
वैकारिके देवगणाः प्रलंय यान्ति सत्तमाः  ॥ २,४४.१७ ॥  
वैकारिकस्तैजसश्च भूतादिश्चेति सत्तमाः  ।  
त्रिविधोऽयमहङ्कारो महति प्रलंय व्रजेत् ॥ २,४४.१८ ॥  
महान्तमेभिः सहितं ब्रह्माणमतितेजसम्  ।  
अव्यक्तं जगतो योनिः संहरेदेकमव्ययम्  ॥ २,४४.१९ ॥  
एवं संहृत्य भूतानि तत्त्वानि च महेश्वरः  ।  
वियोजयति चान्योन्यं प्रधानं पुरुषं परम्  ॥ २,४४.२० ॥  
प्रधानपुंसोरजयोरेष संहार ईरितः  ।  
महेश्वरेच्छाजनितो न स्वयं विद्यते लयः  ॥ २,४४.२१ ॥  
गुणसाम्यं तदव्यक्तं प्रकृतिः परिगीयते  ।  
प्रधानं जगतो योनिर्मायातत्त्वमचेतनम्  ॥ २,४४.२२ ॥  
कूटस्थश्चिन्मयो ह्यात्मा केवलः पञ्चविंशकः  ।  
गीयते मुनिभिः साक्षी महानेकः पितामहः  ॥ २,४४.२३ ॥  
एवं संहारकरणी शक्तिर्माहेश्वरी ध्रुवा  ।  
प्रधानाद्यं विशेषान्तं दहेद्रुद्र इति श्रुतिः  ॥ २,४४.२४ ॥  
योगिनामथ सर्वेषां ज्ञानविन्यस्तचेतसाम्  ।  
आत्यन्तिकं चैव लयं विदधातीह शङ्करः  ॥ २,४४.२५ ॥  
इत्येष भगवान् रुद्रः संहारं कुरुते वशी  ।  
स्थापिका मोहनी शक्तिर्नारायण इति श्रुतिः  ॥ २,४४.२६ ॥  
हिरण्यगर्भा भगवान् जगत्सदसदात्मकम्  ।  
सृजेदशेषं प्रकृतेस्तन्मयः पञ्चविंशकः  ॥ २,४४.२७ ॥  
सर्वज्ञाः सर्वगाः शान्ताः स्वात्मन्येवव्यवस्थिताः  ।  
शक्तयो ब्रह्मविण्वीशा भुक्तिमुक्तिफलप्रदाः  ॥ २,४४.२८ ॥  
सर्वेश्वराः सर्ववन्द्याः शाश्वतानन्तभोगिनः  ।  
एकमेवाक्षरं तत्त्वं पुम्प्रधानेश्वरात्मकम्  ॥ २,४४.२९ ॥  
अन्याश्च शक्तयो दिव्याः सन्ति तत्र सहस्रशः  ।  
इज्यन्ते विविधैर्यज्ञैः शक्रादित्यादयोऽमराः  ॥ २,४४.३० ॥  
एकैकस्य सहस्राणि देहानां वै शतानि च  ।  
कथ्यन्ते चैव माहात्म्याच्छक्तिरेकैव निर्गुणाः  ॥ २,४४.३१ ॥  
तां तां शक्तिं समाधाय स्वयं देवो महेश्वरः  ।  
करोति देहान् विविधान् ग्रसते चैव लीलया  ॥ २,४४.३२ ॥  
इज्यते सर्वयज्ञेषु ब्राह्मणैर्वेदवादिभिः  ।  
सर्वकामप्रदो रुद्र इत्येषा वैदिकी श्रुतिः  ॥ २,४४.३३ ॥  
सर्वासामेव शक्तीनां ब्रह्मविष्णुमहेश्वराः  ।  
प्राधान्येन स्मृता देवाः शक्तयः परमात्मनः  ॥ २,४४.३४ ॥  
आद्यः परस्ताद्भगवान् परमात्मा सनातनः  ।  
गीयते सर्वशक्त्यात्मा शूलपाणिर्महेश्वरः  ॥ २,४४.३५ ॥  
एनमेके वदन्त्यग्निं नारायणमथापरे  ।  
इन्द्रमेके परे विश्वान् ब्रह्माणमपरे जगुः  ॥ २,४४.३६ ॥  
ब्रह्मविष्णवग्निवरुणाः सर्वे देवास्तथर्षयः  ।  
एकस्यैवाथ रुद्रस्य भेदास्ते परिकीर्तिताः  ॥ २,४४.३७ ॥  
यं यं भेदं समाश्रित्य यजन्ति परमेश्वरम्  ।  
तत्तद्रूपं समास्थाय प्रददाति फलं शिवः  ॥ २,४४.३८ ॥  
तस्मादेकतरं भेदं समाश्रित्यापि शाश्वतम्  ।  
आराधयन्महादेवं याति तत्परमं पदम्  ॥ २,४४.३९ ॥  
किन्तु देवं महादेवं सर्वशक्तिं सनातनम्  ।  
आराधयेद्वै गिरिशं सगुणं वाथ निर्गुणम्  ॥ २,४४.४० ॥  
मया प्रोक्तो हि भवतां योगः प्रागेव निर्गुणः  ।  
आरुरुक्षुस्तु सगुणं पूजयेत्परमेश्वरम्  ॥ २,४४.४१ ॥  
पिनाकिनं त्रिनयनं जटिलं कृत्तिवाससम्  ।  
पद्मासनस्थं रुक्माभं चिन्तयेद्वैदिकी श्रुतिः  ॥ २,४४.४२ ॥  
एष योगः समुद्दिष्टः सबीजो मुनिसत्तमाः  ।  
तस्मात्सर्वान् परित्यज्य देवान् ब्रह्मपुरोगमान्  ।  
आराधयेद्विरूपाक्षमादिमध्यान्तसंस्थितम्  ॥ २,४४.४३ ॥  
भक्तियोगसमायुक्तः स्वधर्मनिरतः शुचिः  ।  
तादृशं रूपमास्थाय समायात्यन्तिकं शिवम्  ॥ २,४४.४४ ॥  
एष योगः समुद्दिष्टः सबीजोऽत्यन्तभावने  ।  
यथाविधि प्रकुर्वाणः प्राप्नुयादैश्वरं पदम्  ॥ २,४४.४५ ॥  
अत्राप्यशक्तोऽथ हरं विष्णुं बह्माणमर्चयेत् ।  
अथ चेदसमर्थः स्यात्तत्रापि मुनिपुङ्गवाः  ।  
ततो वाय्वग्निशक्रादीन् पूजयेद्भक्तिसंयुतः  ॥ २,४४.४६ ॥  
ये चान्ये भावने शुद्धे प्रागुक्ते भवतामिह  ।  
अथापि कथितो योगो निर्बोजश्च सबीजकः  ॥ २,४४.४७ ॥  
ज्ञानं तदुक्तं निर्बोजं पूर्वं हि भवतां मया  ।  
विष्णुं रुद्रं विरञ्चिं च सबीजं भावयेद्बुधः  ।  
सथवाग्न्यादिकान् देवांस्तत्परः संयतेन्द्रियः  ॥ २,४४.४८ ॥  
पूजयेत्पुरुषं विष्णुं चतुर्मूर्तिधरं हरिम्  ।  
अनादिनिधनं देवं वासुदेवं सनातनम्  ॥ २,४४.४९ ॥  
नारायणं जगद्योनिमाकाशं परमं पदम्  ।  
तल्लिङ्गधारी नियतं तद्भक्तस्तदपाश्रयः  ।  
एष एव विधिर्ब्राह्मे भावने चान्तिके मतः  ॥ २,४४.५० ॥  
इत्येतत्कथितं ज्ञानं भावनासंश्रयं परम्  ।  
इन्द्रद्युम्नाय मुनये कथितं यन्मया पुरा  ॥ २,४४.५१ ॥  
अव्यक्तात्मकमेवेदं चेतनाचेतनं जगत् ।  
तदीश्वरः परं ब्रह्म तस्माद्ब्रह्ममयं जगत् ॥ २,४४.५२ ॥  
एतावदुक्त्वा भगवान् विरराम जनार्दनः  ।  
तुष्टुवुर्मुनयो विष्णुं शक्रेण सह माधवम्  ॥ २,४४.५३ ॥  
नमस्ते कूर्मरूपाय विष्णवे परमात्मने  ।  
नारायणाय विश्वाय वासुदेवाय ते नमः  ॥ २,४४.५४ ॥  
नमो नमस्ते कृष्णाय गोविन्दाय नमो नमः  ।  
माधवाय नमस्तुभ्यं नमो यज्ञेश्वराय च  ॥ २,४४.५५ ॥  
सहस्रशिरसे तुभ्यं सहस्राक्षाय ते नमः  ।  
नमः सहस्रहस्ताय सहस्रचरणाय च  ॥ २,४४.५६ ॥  
ओं नमो ज्ञानरूपाय परमात्मस्वरूपिणे  ।  
आनन्दाय नमस्तुभ्यं मायातीताय ते नमः  ॥ २,४४.५७ ॥  
नमो गूढशरीराय निर्गुणाय नमोऽस्तु ते  ।  
पुरुषाय पुराणाय सत्तामात्रस्वरूपिणे  ॥ २,४४.५८ ॥  
नमः साङ्ख्याय योगाय केवलाय नमोऽस्तु ते  ।  
धर्मज्ञानाधिगम्याय निष्कलाय नमो नमः  ॥ २,४४.५९ ॥  
नमोस्तु व्योमतत्त्वाय महायोगेश्वराय च  ।  
परावराणां प्रभवे वेदवेद्याय ते नमः  ॥ २,४४.६० ॥  
नमो बुद्धाय शुद्धाय नमो युक्ताय हेतवे  ।  
नमो नमो नमस्तुभ्यं मायिने वेधसे नमः  ॥ २,४४.६१ ॥  
नमोऽस्तु ते वराहाय नारसिंहाय ते नमः  ।  
वामनाय नमस्तुभ्यं हृषीकेशाय ते नमः  ॥ २,४४.६२ ॥  
नमोऽस्तु कालरुद्राय कालरूपाय ते नमः  ।  
स्वर्गापवर्गदात्रे च नमोऽप्रतिहतात्मने  ॥ २,४४.६३ ॥  
नमो योगाधिगम्याय योगिने योगदायिने  ।  
देवानां पतये तुभ्यं देवार्तिशमनाय ते  ॥ २,४४.६४ ॥  
भगवंस्त्वत्प्रसादेन सर्वसंसारनाशनम्  ।  
अस्माभिर्विदितं ज्ञानं यज्ज्ञात्वामृतमश्नुते  ॥ २,४४.६५ ॥  
श्रुतास्तु विविधा धर्मा वंशा मन्वन्तराणि च  ।  
सर्गश्च प्रतिसर्गश्च ब्रह्माण्यस्यास्य विस्तरः  ॥ २,४४.६६ ॥  
त्वं हि सर्वजगत्साक्षी विश्वो नारायणः परः  ।  
त्रातुमर्हस्यनन्तात्मंस्त्वमेव शरणं गतिः  ॥ २,४४.६७ ॥  
एतद्वः कथितं विप्रा योगमोक्षप्रदायकम्  ।  
कौर्मं पुराणमखिलं यज्जगाद गदाधरः  ॥ २,४४.६८ ॥  
अस्मिन् पुराणे लक्ष्म्यास्तु सम्भवः कथितः पुरा  ।  
मोहायाशेषभूतानां वासुदेवेन योजनम्  ॥ २,४४.६९ ॥  
प्रजापतीनां सर्गस्तु वर्णधर्माश्च वृत्तयः  ।  
धर्मार्थकाममोक्षाणां यथावल्लक्षणं शुभम्  ॥ २,४४.७० ॥  
पितामहस्य विष्णोश्च महेशस्य च धीमतः  ।  
एकत्वं च पृथक्त्वं च विशेषश्चोपवर्णितः  ॥ २,४४.७१ ॥  
भक्तानां लक्षणं प्रोक्तं समाचारश्च शोभनः  ।  
वर्णाश्रमाणां कथितं यथावदिह लक्षणम्  ॥ २,४४.७२ ॥  
आदिसर्गस्ततः पश्चादण्डावरणसप्तकम्  ।  
हिरण्यगर्भसर्गश्च कीर्तितो मुनिपुङ्गवाः  ॥ २,४४.७३ ॥  
कालसङ्ख्याप्रकथनं माहात्म्यं चेश्वरस्य च  ।  
ब्रह्मणः शयनं चाप्सु नामनिर्वचनं तथा  ॥ २,४४.७४ ॥  
वराहवपुषा भूयो भूमेरुद्धरणं पुनः  ।  
मुख्यादिसर्गकथनं मुनिसर्गस्तथापरः  ॥ २,४४.७५ ॥  
व्याख्यतो रुद्रसर्गश्च ऋषिसर्गश्च तापसः  ।  
धर्मस्य च प्रजासर्गस्तामसात्पूर्वमेव तु  ॥ २,४४.७६ ॥  
ब्रह्मविष्णुविवादः स्यादन्तर्देहप्रवेशनम्  ।  
पद्मोद्भवत्वं देवस्य मोहस्तस्य च धीमतः  ॥ २,४४.७७ ॥  
दर्शनं च महेशस्य माहात्म्यं विष्णुनेरितम्  ।  
दिव्यदृष्टिप्रदानं च ब्रह्मणः परमेष्ठिनः  ॥ २,४४.७८ ॥  
संस्तवो देवदेवस्य ब्रह्मणा परमेष्ठिना  ।  
प्रसादो गिरिशस्याथ वरदानं तथैव च  ॥ २,४४.७९ ॥  
संवादो विष्णुना सार्धं शङ्करस्य महात्मनः  ।  
वरदानं तथापूर्वमन्तर्धानं पिनाकिनः  ॥ २,४४.८० ॥  
वधश्च कथितो विप्रा मधुकैटभयोः पुरा  ।  
अवतारोऽथ देवस्य ब्रह्मणो नाभिपङ्कजात् ॥ २,४४.८१ ॥  
एकीभावश्च देवस्य विष्णुना कथितस्ततः  ।  
विमोहो ब्रह्मणश्चाथ सञ्ज्ञालाभो हरेस्ततः  ॥ २,४४.८२ ॥  
तपश्चरणमाख्यातं देवदेवस्य धीमतः  ।  
प्रादुर्भावो महेशस्य ललाटात्कथितस्ततः  ॥ २,४४.८३ ॥  
रुद्राणां कथिता सृष्टिर्ब्रह्मणः प्रतिषेधनम्  ।  
भूतिश्च देवदेवस्य वरदानोपदेशकौ  ॥ २,४४.८४ ॥  
अन्तर्धानं च रुद्रस्य तपश्चर्याण्डजस्य च  ।  
दर्शनं देवदेवस्य नरनारीशरीरता  ॥ २,४४.८५ ॥  
देव्या विभागकथनं देवदेवात्पिनाकिनः  ।  
देव्यास्तु पश्चात्कथितं दक्षपुत्रीत्वमेव च  ॥ २,४४.८६ ॥  
हिमवद्दुहितृत्वं च देव्या माहात्म्यमेव च  ।  
दर्शनं दिव्यरूपस्य वैश्वरूपस्य दर्शनम्  ॥ २,४४.८७ ॥  
नाम्नां सहस्रं कथितं पित्रा हिमवता स्वयम्  ।  
उपदेशो महादेव्या वरदानं तथैव च  ॥ २,४४.८८ ॥  
भृग्वादीनां प्रजासर्गो राज्ञां वंशस्य विस्तरः  ।  
प्राचेतसत्वं दक्षस्य दक्षयज्ञविमर्दनम्  ॥ २,४४.८९ ॥  
दधीचस्य च दक्षस्य विवादः कथितस्तदा  ।  
ततश्च शापः कथितो मुनीनां मुनिपुङ्गवाः  ॥ २,४४.९० ॥  
रुद्रागतिः प्रसादश्च अन्तर्धानं पिनाकिनः  ।  
पितामहस्योपदेशः कीर्त्यते रक्षणाय तु  ॥ २,४४.९१ ॥  
दक्षस्य च प्रजासर्गः कश्यपस्य महात्मनः  ।  
हिरण्यकशिपोर्नाशो हिरण्याक्षवधस्तथा  ॥ २,४४.९२ ॥  
ततश्च शापः कथितो देवदारुवनौकसाम्  ।  
निग्रहश्चान्धकस्याथ गाणपत्यमनुत्तमम्  ॥ २,४४.९३ ॥  
प्रह्रादनिग्रहश्चाथ बलेः संयमनं ततः  ।  
बाणस्य निग्रहश्चाथ प्रसादस्तस्य शूलिनः  ॥ २,४४.९४ ॥  
ऋषीणां वंशविस्तारो राज्ञां वंशाः प्रकीर्तिताः  ।  
वसुदेवात्ततो विष्णोरुत्पत्तिः स्वेच्छया हरेः  ॥ २,४४.९५ ॥  
दर्शनं चोपमन्योर्वै तपश्चरणमेव च  ।  
वरलाभो महादेवं दृष्ट्वा साम्बं त्रिलोचनम्  ॥ २,४४.९६ ॥  
कैलासगमनं चाथ निवासस्तत्र शार्ङ्गिणः  ।  
ततश्च कथ्यते भीतिर्द्वारिवत्या निवासिनाम्  ॥ २,४४.९७ ॥  
रक्षणं गरुडेनाथ जित्वा शत्रून्महाबलान्  ।  
नारादागमनं चैव यात्रा चैव गरुत्मतः  ॥ २,४४.९८ ॥  
ततश्च कृष्णागमनं मुनीनामागतिस्ततः  ।  
नैत्यकं वासुदेवस्य शिवलिङ्गार्चनं तथा  ॥ २,४४.९९ ॥  
मार्कण्डेयस्य च मुनेः प्रश्नः प्रोक्तस्ततः परम्  ।  
लिङ्गार्चननिमित्तं च लिङ्गस्यापि सलिङ्गिनः  ॥ २,४४.१०० ॥  
यथात्म्यकथनं चाथ लिङ्गाविर्भाव एव च  ।  
ब्रह्मविष्णोस्तथा मध्ये कीर्तितो मुनिपुङ्गवाः  ॥ २,४४.१०१ ॥  
मोहस्तयोस्तु कथितो गमनं चोर्ध्वतोऽप्यधः  ।  
संस्तवो देवदेवस्य प्रसादः परमेष्ठिनः  ॥ २,४४.१०२ ॥  
अन्तर्धानं च लिङ्गस्य साम्बोत्पत्तिस्ततः परम्  ।  
कीर्तिता चानिरुद्धस्य समुत्पत्तिर्द्विजोत्तमाः  ॥ २,४४.१०३ ॥  
कृष्णस्य गमने बुद्धिरृषीणामागतिस्तथा  ।  
अनुवशासितं च कृष्णेन वरदानं महात्मनः  ॥ २,४४.१०४ ॥  
गमनं चैव कृष्णस्य पार्थस्यापि च दर्शनम्  ।  
कृष्णद्वैपायनस्योक्ता युगधर्माः सनातनाः  ॥ २,४४.१०५ ॥  
अनुग्रहोऽथ पार्थस्य वाराणसीगतिस्ततः  ।  
पाराशर्यस्य च मुनेर्व्यासस्याद्भुतकर्मणः  ॥ २,४४.१०६ ॥  
वारणस्याश्च माहात्म्यं तीर्थानां चैव वर्णनम्  ।  
तीर्थयात्रा च व्यासस्य देव्याश्चैवाथ दर्शनम्  ।  
उद्वासनं च कथितं वरदानं तथैव च  ॥ २,४४.१०७ ॥  
प्रयागस्य च माहात्म्यं क्षेत्राणामथ कीर्तिनम्  ।  
फलं च विपुलं विप्रा मार्कण्डेयस्य निर्गमः  ॥ २,४४.१०८ ॥  
भुवनानां स्वरूपं च ज्योतिषां च निवेशनम्  ।  
कीर्त्यन्ते चैव वर्षाणि नदीनां चैव निर्णयः  ॥ २,४४.१०९ ॥  
पर्वतानां च कथनं स्थानानि च दिवौकसाम्  ।  
द्वीपानां प्रविभागश्च श्वेतद्वीपोपवर्णनम्  ॥ २,४४.११० ॥  
शयनं केशवस्याथ माहात्म्यं च महात्मनः  ।  
मन्वन्तराणां कथनं विष्णोर्माहात्म्यमेव च  ॥ २,४४.१११ ॥  
वेदशाखाप्रणयनं व्यासानां कथनं ततः  ।  
अवेदस्य च वेदानां कथनं मुनिपुङ्गवाः  ॥ २,४४.११२ ॥  
योगेश्वराणां च कथा शिष्याणां चाथ कीर्तनम्  ।  
गीताश्च विविधागुह्या ईश्वरस्याथ कीर्तिताः  ॥ २,४४.११३ ॥  
वर्णाश्रमाणामाचाराः प्रायश्चित्तविधिस्ततः  ।  
कपालित्वं च रुद्रस्य भिक्षाचरणमेव च  ॥ २,४४.११४ ॥  
पतिव्रतायाश्चाख्यानं तीर्थानां च विनिर्णयः  ।  
तथा मङ्कणकस्याथ निग्रहः कीर्त्यते द्विजाः  ॥ २,४४.११५ ॥  
वधश्च कथितो विप्राः कालस्य च समासतः  ।  
देवदारुवने शम्भोः प्रवेशो माधवस्य च  ॥ २,४४.११६ ॥  
दर्शनं षट्कुलीयानां देवदेवस्य धीमतः  ।  
वरदानं च देवस्य नन्दिने तु प्रकीर्तितम्  ॥ २,४४.११७ ॥  
नैमित्तिकस्तु कथितः प्रतिसर्गस्ततः परम्  ।  
प्राकृतः प्रलयश्चोर्ध्वं सबीजो योग एव च  ॥ २,४४.११८ ॥  
एवं ज्ञात्वा पुराणस्य सङ्क्षेपं कीर्तयेत्तु यः  ।  
सर्वपापविनिर्मुक्तो ब्रह्मलोके महीयते  ॥ २,४४.११९ ॥  
एवमुक्त्वा श्रियं देवीमादाय पुरुषोत्तमः  ।  
सन्त्यज्य कूर्मसंस्थानं स्वस्थानं च जगाम ह  ॥ २,४४.१२० ॥  
देवाश्च सर्वे मुनयः स्वानि स्थानानि भेजिरे  ।  
प्रणम्य पुरुषं विष्णुं गृहीत्वा ह्यमृतं द्विजाः  ॥ २,४४.१२१ ॥  
एतत्पुराणं परमं भाषितं कूर्मरूपिणा  ।  
साक्षाद्देवादिदेनेन विष्णुना विश्वयोनिना  ॥ २,४४.१२२ ॥  
यः पठेत्सततं मर्त्यो नियमेन समाहितः  ।  
सर्वपापविनिर्मुक्तो ब्रह्मलोके महीयते  ॥ २,४४.१२३ ॥  
लिखित्वा चैव यो दद्याद्वैशाखे मासि सुव्रतः  ।  
विप्राय वेदविदुषे तस्य पुण्यं निबोधत  ॥ २,४४.१२४ ॥  
सर्वपापविनिर्मुक्तः सर्वैश्वर्यसमन्वितः  ।  
भुक्त्वा च विपुलान्स्वर्गे भोगान्दिव्यान्सुशोभनान्  ॥ २,४४.१२५ ॥  
ततः स्वर्गात्परिभ्रष्टो विप्राणां जायते कुले  ।  
पूर्वसंस्कारमाहात्म्याद्ब्रह्मविद्यामवाप्नुयात् ॥ २,४४.१२६ ॥  
पठित्वाध्यायमेवैकं सर्वपापैः प्रमुच्यते  ।  
योर्ऽथं विचारयेत्सम्यक्स प्राप्नोति परं पदम्  ॥ २,४४.१२७ ॥  
अध्येतव्यमिदं नित्यं विप्रैः पर्वणि पर्वणि  ।  
श्रोतव्यं च द्विजश्रेष्ठा महापातकनाशनम्  ॥ २,४४.१२८ ॥  
एकतस्तु पुराणानि सेतिहासानि कृत्स्नशः  ।  
एकत्र चेदं परममेतदेवातिरिच्यते  ॥ २,४४.१२९ ॥  
धर्मनैपुण्यकामानां ज्ञाननैपुण्यकामिनाम्  ।  
इदं पुराणं मुक्त्वैकं नास्त्यन्यत्साधनं परम्  ॥ २,४४.१३० ॥  
यथावदत्र भगवान् देवो नारायणो हरिः  ।  
कथ्यते हि यथा विष्णुर्न तथान्येषु सुव्रताः  ॥ २,४४.१३१ ॥  
ब्राह्मी पौराणिकी चेयं संहिता पापनाशनी  ।  
अत्र तत्परमं ब्रह्म कीर्त्यते हि यथार्थतः  ॥ २,४४.१३२ ॥  
तीर्थानां परमं तीर्थं तपसां च परं तपः  ।  
ज्ञानानां परमं ज्ञानं व्रतानां परमं व्रतम्  ॥ २,४४.१३३ ॥  
नाध्येतव्यमिदं शास्त्रं वृषलस्य च सन्निधौ  ।  
योऽधीते स तु मोहात्मा स याति नरकान् बहून्  ॥ २,४४.१३४ ॥  
श्राद्धे वा दैविके कार्ये श्रावणीयं द्विजातिभिः  ।  
यज्ञान्ते तु विशेषेण सर्वदोषविशोधनम्  ॥ २,४४.१३५ ॥  
मुमुक्षूणामिदं शास्त्रमध्येतव्यं विशेषतः  ।  
श्रोतव्यं चाथ मन्तव्यं वेदार्थपरिबृंहणम्  ॥ २,४४.१३६ ॥  
ज्ञात्वा यथावद्विप्रेन्द्रान् श्रावयेद्भक्तिसंयुतान्  ।  
सर्वपापविनिर्मुक्तो ब्रह्मसायुज्यमाप्नुयात् ॥ २,४४.१३७ ॥  
योऽश्रद्दधाने पुरुषे दद्याच्चाधार्मिके तथा  ।  
स प्रेत्य गत्वा निरयान् शुनां योनिं व्रजत्यधः  ॥ २,४४.१३८ ॥  
नमस्कृत्वा हरिं विष्णुं जगद्योनिं सनातनम्  ।  
अध्येतव्यमिदं शास्त्रं कृष्णद्वैपायनं तथा  ॥ २,४४.१३९ ॥  
इत्याज्ञा देवदेवस्य विष्णोरमिततेजसः  ।  
पाराशर्यस्य विप्रर्षेर्व्यासस्य च महात्मनः  ॥ २,४४.१४० ॥  
श्रुत्वा नारायणाद्दिव्यां नारदो भगवानृषिः  ।  
गौतमाय ददौ पूर्वं तस्माच्चैव पराशरः  ॥ २,४४.१४१ ॥  
पराशरोऽपि भगवान गङ्गाद्वारे मुनीश्वराः  ।  
मुनिभ्यः कथयामास धर्मकामार्थमोक्षदम्  ॥ २,४४.१४२ ॥  
ब्रह्मणा कथितं पूर्वं सनकाय च धीमते  ।  
सनत्कुमाराय तथा सर्वपापप्रणाशनम्  ॥ २,४४.१४३ ॥  
सनकाद्भगवान् साक्षाद्देवलो योगवित्तमः  ।  
अवाप्तवान् पञ्चशिखो देवलादिदमुत्तमम्  ॥ २,४४.१४४ ॥  
सनत्कुमाराद्भगवान्मुनिः सत्यवतीसुतः  ।  
लेभे पुराणं परमं व्यासः सर्वार्थसञ्चयम्  ॥ २,४४.१४५ ॥  
तस्माद्व्यासादहं श्रुत्वा भवतां पापनाशनम्  ।  
ऊचिवान् वै भवद्भिश्च दातव्यं धार्मिके जने  ॥ २,४४.१४६ ॥  
तस्मै व्यासाय गुरवे सर्वज्ञाय महर्षये  ।  
पाराशर्याय शान्ताय नमो नारायणात्मने  ॥ २,४४.१४७ ॥  
यस्मात्सञ्जायते कृत्सनं यत्र चैव प्रलीयते  ।  
नमस्तस्मै सुरेशाय विष्णवे कूर्मरूपिणे  ॥ २,४४.१४८ ॥  
इति श्रीकूर्मपुराणे षट्साहस्त्र्यां संहितायामुपरिविभागे चतुश्चत्वारिंशोऽध्यायः  
उपरिविभागः समाप्तः  
इति श्रीकूर्मपुराणं समाप्तम्  

