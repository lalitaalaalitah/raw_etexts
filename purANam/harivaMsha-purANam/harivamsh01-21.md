मार्कण्डेय उवाच  
श्राद्धे प्रतिष्ठितो लोकः श्राद्धे योगः प्रवर्तते ।  
हन्त ते वर्तयिष्यामि श्राद्धस्य फलमुत्तमम् ॥ १ ॥  
ब्रह्मदत्तेन यत्प्राप्तं सप्तजातिषु भारत ।  
तत एव हि धर्मस्य बुद्धिर्निर्वर्तते शनैः ॥ २ ॥  
पीडयाप्यथ धर्मस्य कृते श्राद्धे पुरानघ ।  
यत् प्राप्तं ब्राह्मणैः पूर्वं तन्निबोध महामते ॥ ३ ॥  
ततोऽहं तात धर्मिष्ठान् कुरुक्षेत्रे पितृव्रतान् ।  
सनत्कुमारनिर्दिष्टानपश्यं सप्त वै द्विजान् ॥ ४ ॥  
दिव्येन चक्षुषा तेन यानुवाच पुरा विभुः ।  
वाग्दुष्टः क्रोधनो हिंस्रः पिशुनः कविरेव च ।  
खसृमः पितृवर्ती च नामभिः कर्मभिस्तथा ॥ ५ ॥  
कौशिकस्य सुतास्तात शिष्या गार्ग्यस्य भारत ।  
पितर्युपरते सर्वे व्रतवन्तस्तदाभवन् ॥ ६ ॥  
विनियोगाद् गुरोस्तस्य गां दोग्ध्रीं समकालयन् ।  
समानवत्सां कपिलां सर्वे न्यायागतां तदा ॥ ७ ॥  
तेषां पथि क्षुधार्तानां बाल्यान्मोहाच्च भारत ।  
क्रूरा बुद्धिः समभवत् तां गां वै हिंसितुं तदा ॥ ८ ॥  
तान् कविः खसृमश्चैव याचेते नेति वै तदा ।  
न चाशक्यन्त ते ताभ्यां तदा वारयितुं द्विजाः ॥ ९ ॥  
पितृवर्ती तु यस्तेषां नित्यं श्राद्धाह्निको द्विजः ।  
स सर्वानब्रवीद् भ्रातॄन् कोपाद्धर्मे समाहितः ॥ १० ॥  
यद्यवश्यं प्रहन्तव्या पितॄनुद्दिश्य साध्विमां ।  
प्रकुर्वीमहि गां संयक् सर्व एव समाहितः ॥ ११ ॥  
एवमेषापि गौर्धर्मं प्राप्स्यते नात्र संशयः ।  
पितॄनभ्यर्च्य धर्मेण नाधर्मोऽस्मान् भविष्यति ॥ १२ ॥  
तथेत्युक्त्वा च ते सर्वे प्रोक्षयित्वा च गां ततः ।  
पितृभ्यः कल्पयित्वैनामुपायुञ्जन्त भारत ॥ १३ ॥  
उपयुज्य च गां सर्वे गुरोस्तस्य न्यवेदयन् ।  
शार्दूलेन हता धेनुर्वत्सोऽयं गृह्यतामिति ॥ १४ ॥  
आर्जवात्स तु तं वत्सं प्रतिजग्राह वै द्विजः ।  
मिथ्योपचर्य ते तं तु गुरुमन्यायतो द्विजाः ।  
कालेन समयुज्यन्त सर्व एवायुषः क्षये ॥ १५ ॥  
ते वै क्रूरतया हिंस्रा अनार्यत्वाद् गुरौ तथा ।  
उग्रा हिंसाविहाराश्च सप्ताजायन्त सोदराः ॥ १६ ॥  
लुब्धकस्यात्मजास्तात बलवन्तो मनस्विनः ।  
पितॄनभ्यर्च्य धर्मेण प्रोक्षयित्वा च गां तदा ॥ १७ ॥  
स्मृतिः प्रत्यवमर्शश्च तेषां जात्यन्तरेऽभवत् ।  
जाता व्याधा दशार्णेषु सप्त धर्मविचक्षणाः ॥ १८ ॥  
स्वकर्मनिरताः सर्वे लोभानृतविवर्जिताः ।  
तावन्मात्रं प्रकुर्वन्ति यावता प्राणधारणम् ॥ १९ ॥  
शेषं ध्यानपराः कालामनुध्यायन्ति कर्म तत् ।  
नामधेयानि चाप्येषामिमान्यासन्नराधिप ॥ २० ॥  
निर्वैरो निर्वृतिः शान्तो निर्मन्युः कृतिरेव च ।  
वैधसो मातृवर्ती च व्याधाः परमधार्मिकाः ॥ २१ ॥  
तैरेवमुषितैस्तात हिंसाधर्मरतैः सदा ।  
माता च पूजिता वृद्धा पिता च परितोषितः ॥। २२ ॥
यदा माता पिता चैव संयुक्तौ कालधर्मणा ।  
तदा धनूंषि ते त्यक्त्वा वने प्राणानवासृजन् ॥ २३ ॥  
शुभेन कर्मणा तेन जाता जातिस्मरा मृगाः ।  
त्रासानुत्पाद्य संविग्ना रम्ये कालञ्जरे गिरौ ॥ २४ ॥  
उन्मुखो नित्यवित्रस्तः स्तब्धकर्णो विलोचनः ।  
पण्डितो घस्मरो नादी नामतस्तेऽभवन् मृगाः ॥ २५ ॥  
तमेवार्थमनुध्यायन्तो जातिस्मरणसम्भवम् ।  
आसन्वनचराः क्षान्ता निर्द्वन्द्वा निष्परिग्रहाः ॥ २६ ॥  
ते सर्वे शुभकर्माणः सधर्माणो वनेचराः ।  
योगधर्ममनुप्राप्ता विहरन्ति स्म तत्र ह ॥ २७ ॥  
जहुः प्राणान्मरुं साध्य लघ्वाहारास्तपस्विनः ।  
तेषां मरुं साधयतां पदस्थानानि भारत ।  
तथैवाद्यापि दृश्यन्ते गिरौ कालञ्जरे नृप ॥ २८ ॥  
कर्मणा तेन ते तात शुभेनाशुभवर्जिताः ।  
शुभाच्छुभतरां योनिं चक्रवाकत्वमागताः ॥ २९ ॥  
शुभे देशे शरद्वीपे सप्तैवासञ्जलौकसः ।  
त्यक्त्वा सहचरीधर्मं मुनयो ब्रह्मचारिणः ॥ ३० ॥  
निःस्पृहो निर्ममः क्षान्तो निर्द्वन्द्वो निष्परिग्रहः ।  
निर्वृत्तिर्निभृतश्चैव शकुना नामतः स्मृताः ॥ ३१ ॥  
ते तत्र पक्षिणः सर्वे शकुना धर्मचारिणः ।  
निराहारा जहुः प्राणांस्तपोयुक्ताः सरित्तटे ॥ ३२ ॥  
अथ ते सोदरा जाता हंसा मानसचारिणः ।  
जातिस्मराः सुसंयुक्ताः सप्तैव ब्रह्मचारिणः ॥ ३३ ॥  
विप्रयोनौ यतो मोहान्मिथ्योपचरितो गुरुः ।  
तिर्यग्योनौ ततो जाताः संसारे परिबभ्रमुः ॥ ३४ ॥  
यतश्च पितृवाक्यार्थः कृतः स्वार्थे व्यवस्थितैः ।  
ततो ज्ञानं च जातिं च ते हि प्रापुर्गुणोत्तराम् ॥ ३५ ॥  
सुमनाः शुचिवाक्छुद्धः पञ्चमश्छिद्रदर्शनः ।  
सुनेत्रश्च स्वतन्त्रश्च शकुना नामतः स्मृताः ॥ ३६ ॥  
पञ्चमः पाञ्चिकस्तत्र सप्तजातिष्वजायत ।  
षष्ठस्तु कण्डरीकोऽभूद् ब्रह्मदत्तस्तु सप्तमः ॥ ३७ ॥  
तेषां तु तपसा तेन सप्तजातिकृतेन वै ।  
योगस्य चापि निर्वृत्त्या प्रतिभानाच्च शोभनात् ॥ ३८ ॥  
पूर्वजातिषु यद् ब्रह्म श्रुतं गुरुकुलेषु वै ।  
तथैवावस्थिता बुद्धिः संसारेष्वपि वर्तताम् ॥ ३९ ॥  
ते ब्रह्मचारिणः सर्वे विहङ्गा ब्रह्मवादिनः ।  
योगधर्ममनुध्यान्तो विहरन्ति स्म तत्र ह ॥ ४० ॥  
तेषां तत्र विहङ्गानां चरतां सहचारिणाम् ।  
नीपानामीश्वरो राजा विभ्राजः पौरवान्वयः ॥ ४१ ॥  
विभ्राजमानो वपुषा प्रभावेन समन्वितः ।  
श्रीमानन्तःपुरवृतो वनं तत्प्रविवेश ह ॥ ४२ ॥  
स्वतन्त्रश्च विहङ्गोऽसौ स्पृहयामास तं नृपम् ।  
दृष्ट्वाऽऽयान्तं श्रियोपेतं भवेयमहमीदृशः ॥ ४३ ॥  
यद्यस्ति सुकृतं किञ्चित्तपो वा नियमोऽपि वा ।  
खिन्नोऽस्मि ह्युपवासेन तपसा निष्फलेन च ॥ ४४ ॥  
इति श्रीमहाभारते खिलेषु हरिवंशे हरिवंशपर्वणि  
पितृकल्पे एकविंशोऽध्यायः
