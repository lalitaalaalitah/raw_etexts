वैशम्पायन उवाच  
कदाचित् तु तदा कृष्णो विना सङ्‌‌कर्षणेन वै ।  
चचार तद्वनं रम्यं कामरूपी वराननः ॥ १ ॥  
काकपक्षधरः श्रीमाञ्छ्यामः पद्मदलेक्षणः ।  
श्रीवत्सेनोरसा युक्तः शशाङ्‌‌क इव लक्ष्मणा ॥ २ ॥  
साङ्‌‌गदेनाग्रहस्तेन पङ्‌‌कजोद्भिन्नवक्षसा ।  
सुकुमाराभितान्रेण क्रान्तविक्रान्तगामिना ॥ ३ ॥  
पीते प्रीतिकरे नॄणां पद्मकिञ्जल्कसप्रभे ।  
सूक्ष्मे वसानो वसने ससन्ध्य इव तोयदः ॥ ४ ॥  
वत्सव्यापारयुक्ताभ्यां व्यघ्राभ्यां गण्डरज्जुभिः ।  
भुजाभ्यां साधुवृत्ताभ्यां पूजिताभ्यां दिवौकसैः ॥ ५ ॥  
सदृशं पुण्डरीकस्य गन्धेन कमलस्य च ।  
रराज चास्य तद्बाल्ये रुचिरौष्ठपुटं मुखम् ॥ ६ ॥  
शिखाभिस्तस्य मुक्ताभी रराज मुखपङ्‌‌कजम् ।  
वृतं षट्पदपङ्‌‌क्तीभिर्यथा स्यात् पद्ममण्डलम् ॥ ७ ॥  
तस्यार्जुनकदम्बाढ्या नीपकन्दलमालिनी ।  
रराज माला शिरसि नक्षत्राणां यथ दिवि ॥ ८ ॥  
स तया मालया वीरः शुशुभे कण्ठसक्तया ।  
मेघमालाम्बुदश्यामो नभस्य इव मूर्तिमान् ॥ ९ ॥  
एकेनामलपत्रेण कण्ठसूत्रावलम्बिना ।  
रराज बर्हिपत्रेन मन्दमारुतकम्पिना ॥ १० ॥  
क्वचिद्‌ गायन् क्वचित् क्रीडंश्चञ्चूर्यंश्च क्वचित् क्वचित् ।  
पर्णवाद्यं श्रुतिसुखम् वादयंश्च क्वचिद् वने ॥ ११ ॥  
गोपवेणुं सुमधुरं कामात् तमपि वादयन् ।  
प्रह्लादनार्थम् च गवां क्वचिद् वनगतो युवा ॥ १२ ॥  
गोकुलेऽम्बुधरश्यामश्चचार द्युतिमान् प्रभुः ।  
रेमे च तत्र रम्यासु चित्रासु वनराजिषु ॥ १३ ॥  
मयूररवघुष्टासु मदनोद्दीपनीषु च ।  
मेघनादप्रतिव्यूहेर्नादितासु समन्ततः ॥ १४ ॥  
शद्‌वलच्छन्नमार्गासु शिलीन्ध्राभरणासु च ।  
कन्दलामलपत्रासु स्रवन्तीषु नवं जलम् ॥ १५ ॥  
केसराणां नवैर्गन्धैर्मदनिःश्वसितोपमैः ।  
अभीक्ष्णं निःश्वसन्तीषु कामिनीष्विव नित्यशः ॥ १६ ॥  
सेव्यमानो नवैर्वातैर्द्रुमसङ्‌‌घातनिःसृतैः ।  
तासु कृष्णो मुदं लेभे सौम्यासु वनराजिषु ॥ १७ ॥  
स कदाचिद् वने तस्मिन् गोभिः सह परिभ्रमन् ।  
ददर्श विपुलोदग्रं शाखिनं शाखिनां वरम् ॥ १८ ॥  
स्थितं धरण्यां मेघाभं निबिडं दलसञ्चयैः ।  
गगनार्धोच्छ्रिताकारं पर्वताभोगधारिणम् ॥ १९ ॥  
नीलचित्राङ्‌‌गवर्णैश्च सेवितं बहुभिः खगैः ।  
फलैः प्रवालैश्च घनैः सेन्द्रचापघनोपमम् ॥ २० ॥  
भवनाकारविटपं लतापुष्पसुमण्डितम् ।  
विशालमूलावनतं पवनाम्भोदधारिणम् ॥ २१ ॥  
आधिपत्यमिवान्येषां तस्य देशस्य शाखिनाम् ।  
कुर्वाणं शुभकर्माणं निरावर्षमनातपम् ॥ २२ ॥  
न्यग्रोधं पर्वताग्राभं भाण्डीरं नाम नामतः ।  
दृष्ट्वा तत्र मतिं चक्रे निवासाय ततः प्रभुः ॥ २३ ॥  
स तत्र वयसा तुल्यैर्वत्सपालैः सहानघ ।  
रेमे वै वासरं कृष्णः पुरा स्वर्गगतो यथा ॥ २४ ॥  
तं क्रीडमानं गोपालाः कृष्णं भाण्डीरवासिनम् ।  
रमयन्ति स्म बहवो वन्यैः क्रीडनकैस्तदा ॥ २५ ॥  
अन्ये स्म परिगायन्ति गोपा मुदितमानसाः ।  
गोपालाः कृष्णमेवान्ये गायन्ति स्म रतिप्रियाः ॥ २६ ॥  
तेषां स गायतामेव वादयामास वीर्यवान् ।  
पर्णवाद्यान्तरे वेणुं तुम्बीवीणां च तत्र ह ॥ २७ ॥  
कदाचिच्चारयन्नेव गाः स गोवृषभेक्षणः ।  
जगाम यमुनातीरं लतालङ्‌‌कृतपादपम् ॥ २८ ॥  
तरङ्‌‌गापाङ्‌‌गकुटिलं वारिस्पर्शमुखानिलाम् ।  
तां च पद्मोत्पलवतीं ददर्श यमुनां नदीम् ॥ २९ ॥  
सुतीर्थां स्वादुसलिलां ह्रदिनीं वेगगामिनीम् ।  
तोयवातोद्यतैर्वेगैरवनामितपादपाम् ॥ ३० ॥
हंसकारण्डवोघुद्ष्टां सारसैश्च विनादिताम् ।  
अनर्घमिथुनैश्चैव सेवितां मिथुनेचरैः ॥ ३१ ॥  
जलजैः प्राणिभिः कीर्णां जलजैर्भूषितां गुणैः ।  
जलजैः कुसुमैश्चित्रां जलजैर्हरितोदकाम् ॥ ३२ ॥  
प्रसृतस्रोतचरणां पुलिनश्रोणिमण्डलाम् ।  
आवर्तनाभिगम्भीरां पद्मरोमाभिरञ्जिताम् ॥ ३३ ॥  
तटच्छेदोदरां कान्तां त्रितरङ्‌‌गवलीधराम् ।  
फेनप्रहृष्टवदनां प्रसन्नां हंसहासिनीम् ॥ ३४ ॥  
रुचिरोत्पलरक्तोष्ठीं नतभ्रूं जलजेक्षणाम् ।  
ह्रददीर्घललाटान्तां कान्तां शैवलमूर्धजाम् ॥ ३५ ॥  
चक्रवाकस्तनतटीं तीरपार्श्वायताननाम् ।  
दीर्घस्रोतायतभुजामाभोगश्रवणायताम् ॥ ३६ ॥  
कारण्डवाकुण्डलिनीं श्रीमत्पङ्‌‌कजलोचनाम् ।  
तटजाभरणोपेतां मीननिर्मलमेखलाम् ॥ ३७ ॥  
वारिप्लवप्लवक्षौमां सारसारावनूपुराम् ।  
काशचामीकरं वासो वसानां हंसलक्षणाम् ॥ ३८ ॥  
भीमनक्रानुलिप्ताङ्‌‌गीं कूर्मलक्षणभूषिताम् ।  
निपानश्वापदापीडां नृभिः पीनपयोधराम् ॥ ३९ ॥  
श्वापदोच्छिष्टसलिलामाश्रमस्थानसङ्‌‌कुलाम् ।  
तां समुद्रस्य महिषीमीक्षमाणः समन्ततः ॥ ४० ॥  
चचार रुचिरं कृष्णो यमुनामुपशोभयन् ।  
तां चरन् स नदीं श्रेष्ठां ददर्श ह्रदमुत्तमम् ॥ ४१ ॥  
दीर्घं योजनविस्तारं दुस्तरं त्रिदशैरपि ।  
गम्भीरमक्षोभ्यजलं निष्कम्पमिव सागरम् ॥ ४२ ॥  
तोयजैः श्वापदैस्त्यक्तं शून्यं तोयचरैः खगैः ।  
अगाधेनाम्भसा पूर्णं मेघपूर्णमिवाम्बरम् ॥ ४३ ॥  
दुःखोपसर्प्यं तीरेषु ससर्पैर्विपुलैर्बिलैः ।  
विषारणिभवस्याग्नेर्धूमेन परिवेष्टितम् ॥ ४४ ॥  
अभोग्यं तत् पशूनां हि अपेयं च जलार्थिनाम् ।  
उपभोगैः परित्यक्तं सुरैस्त्रिषवणार्थिभिः ॥ ४५ ॥  
आकाशादप्यसञ्चार्यं खगैराकाशगोचरैः ।  
तृणेष्वपि पतत्स्वप्सु ज्वलन्तमिव तेजसा ॥ ४६ ॥  
समन्ताद् योजनं साग्रं देवैरपि दुरासदम् ।  
विषानलेन घोरेण ज्वालाप्रज्वलितद्रुमम् ॥ ४७ ॥  
व्रजस्योत्तरतस्तस्य क्रोशमात्रे निरामये ।  
तं दृष्ट्वा चिन्तयामास कृष्णो वै विपुलं ह्रदम् ॥ ४८ ॥  
अगाधं द्योतमानं च कस्यायं महतो ह्रदः ।  
अस्मिन्स कालियो नाम कालाञ्जनचयोपमः ॥ ४९ ॥  
उरगाधिपतिः साक्षाद्ध्रदे वसति दारुणः ।  
उत्सृज्य सागरावासं यो मया विदितः पुरा ॥ ५० ॥  
भयात् पतगराजस्य सुपर्णस्योरगाशिनः ।  
तेनेयं दूषिता सर्वा यमुना सागरङ्‌‌गमा ॥ ५१ ॥  
भयात् तस्योरगपतेर्नायं देशो निषेव्यते ।  
तदिदं दारुणाकारमरण्यं रूढशाद्वलम् ॥ ५२ ॥  
सावरोहद्रुमं घोरं कीर्णं नानालताद्रुमैः ।  
रक्षितं सर्पराजस्य सचिवैराप्तकारिभिः ॥ ५३ ॥  
वनं निर्विषयाकारं विषान्नमिव दुःस्पृशम् ।  
तैराप्तकारिभिर्नित्यं सर्वतः परिरक्षितम् ॥ ५४ ॥  
शैवालनलिनैश्चापि वृक्षैः क्षुद्रलताकुलैः ।  
कर्तव्यमार्गौ भ्राजेते ह्रदस्यास्य तटावुभौ ॥ ५५ ॥  
तदस्य सर्पराजस्य कर्तव्यो निग्रहो मया ।  
यथेयं सरिदम्भोदा भवेच्छिवजलाशया ॥ ५६ ॥  
व्रजोपभोग्या च यथा नागे च दमिते मया ।  
सर्वत्र सुखसञ्चारा सर्वतीर्थसुखाश्रया ॥ ५७ ॥  
एतदर्थं च वासोऽयं व्रजेऽस्मिन् गोपजन्म च ।  
अमीषामुत्पथस्थानां निग्रहार्थं दुरात्मनाम् ॥ ५८ ॥  
एनं कदम्बमारुह्य तदेव शिशुलीलया ।  
विनिपत्य ह्रदे घोरे दमयिष्यामि कालियम् ॥ ५९ ॥  
एवं कृते बाहुवीर्यं लोके ख्यातिं गमिष्यति ॥ ६० ॥  
इति श्रीमहाभारते खिलेषु हरिवंशे विष्णुपर्वणि  
यमुनावर्णनं नाम एकादशोऽध्यायः ॥ ११ ॥
