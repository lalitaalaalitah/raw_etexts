वैशम्पायन उवाच  
आर्यास्तवं प्रवक्ष्यामि यथोक्तमृषिभिः पुरा ।  
नारायणीं नमस्यामि देवीं त्रिभुवनेश्वरीम् ॥ १ ॥  
त्वं हि सिद्धिर्धृतिः कीर्तिः श्रीर्विद्या सन्नतिर्मतिः ।  
सन्ध्या रात्रिः प्रभा निद्रा कालरात्रिस्तथैव च ॥ २ ॥  
आर्या कात्यायनी देवी कौशिकी ब्रह्मचारिणी ।  
जननी सिद्धसेनस्य उग्रचारी महाबला ॥ ३ ॥  
जया च विजया चैव पुष्टिस्तुष्टिः क्षमा दया ।  
ज्येष्ठा यमस्य भगिनी नीलकौशेयवासिनी ॥ ४ ॥  
बहुरूपा विरूपा च अनेकविधिचारिणी ।  
विरूपाक्षी विशालाक्षी भक्तानां परिरक्षिणी ॥ ५ ॥  
पर्वताग्रेषु घोरेषु नदीषु च गुहासु च ।  
वासस्ते च महादेवि वनेषूपवनेषु च ॥ ६ ॥  
शबरैर्बर्बरैश्चैव पुलिन्दैश्च सुपूजिता ।  
मयूरपिच्छध्वजिनी लोकान् क्रमसि सर्वशः ॥ ७ ॥  
कुक्कुटैश्छागलैर्मेषैः सिंहैर्व्याघ्रैः समाकुला ।  
घण्टानिनादबहुला विन्ध्यवासिन्यभिश्रुता ॥ ८ ॥  
त्रिशूलपट्टिशधरा सूर्यचन्द्रपताकिनी ।  
नवमी कृष्णपक्षस्य शुक्लस्यैकादशी तथा ॥ ९ ॥  
भगिनी बलदेवस्य रजनी कलहप्रिया ।  
आवासः सर्वभूतानां निष्ठा च परमा गतिः ॥ १० ॥  
नन्दगोपसुता चैव देवानां विजयावहा ।  
चीरवासाः सुवासाश्च रौद्री सन्ध्याचरी निशा ॥ ११ ॥  
प्रकीर्णकेशी मृत्युश्च सुरामांसबलिप्रिया ।  
लक्ष्मीरलक्ष्मीरूपेण दानवानां वधाय च ॥ १२ ॥  
सावित्री चापि देवानां माता मन्त्रगणस्य च ।  
कन्यानां ब्रह्मचर्यं त्वं सौभाग्यं प्रमदासु च ॥ १३ ॥  
अन्तर्वेदी च यज्ञानामृत्विजां चैव दक्षिणा ।  
कर्षुकाणां च सीतेति भूतानां धरणीति च ॥ १४ ॥  
सिद्धिः सांयात्रिकाणां तु वेला त्वं सागरस्य च ।  
यक्षाणां प्रथमा यक्षी नागानां सुरसेति च ॥ १५ ॥  
ब्रह्मवादिन्यथो दीक्षा शोभा च परमा तथा ।  
ज्योतिषां त्वं प्रभा देवि नक्षत्राणां च रोहिणी ॥ १६ ॥  
राजद्वारेषु तीर्थेषु नदीनां सङ्‌‌गमेषु च ।  
पूर्णा च पूर्णिमा चन्द्रे कृत्तिवासा इति स्मृता ॥ १७ ॥  
सरस्वती च वाल्मीके स्मृतिर्द्वैपायने तथा ।  
ऋषीणां धर्मबुद्धिस्तु देवानां मानसी तथा ॥ १८ ॥  
सुरा देवी च भूतेषु स्तूयसे त्वं स्वकर्मभिः ।  
इन्द्रस्य चारुदृष्टिस्त्वं सहस्रनयनेति च ॥ १९ ॥
तापसानां च देवी त्वमरणी चाग्निहोत्रिणाम् ।  
क्षुधा च सर्वभूतानां तृप्तिस्त्वं दैवतेषु च ॥ २० ॥  
स्वाहा तृप्तिर्धृतिर्मेधा वसूनां त्वं वसूमती ।  
आशा त्वं मानुषाणां च पुष्टिश्च कृतकर्मणाम् ॥ २१ ॥  
दिशश्च विदिशश्चैव तथा ह्यग्निशिखा प्रभा ।  
शकुनी पूतना त्वं च रेवती च सुदारुणा ॥ २२ ॥  
निद्रापि सर्वभूतानां मोहिनी क्षत्रिया तथा ।  
विद्यानां ब्रह्मविद्या त्वमोङ्‌‌कारोऽथ वषट् तथा ॥ २३ ॥  
नारीणां पार्वतीं च त्वां पौराणीमृषयो विदुः ।  
अरून्धती च साध्वीनां प्रजापतिवचो यथा ॥ २४ ॥  
पर्यायनामभिर्दिव्यैरिन्द्राणी चेति विश्रुता  
त्वया व्याप्तमिदं सर्वं जगत्स्थावरजङ्‌‌गमम् ॥ २५ ॥  
सङ्ग्रामेषु च सर्वेषु अग्निप्रज्वलितेषु च ।  
नदीतीरेषु चौरेषु कान्तारेषु भयेषु च ॥ २६ ॥  
प्रवासे राजबन्धे च शत्रूणां च प्रमर्दने ।  
प्राणात्ययेषु सर्वेषु त्वं हि रक्षा न संशयः ॥ २७ ॥  
त्वयि मे हृदयं देवि त्वयि चित्तं मनस्त्वयि ।  
रक्ष मां सर्वपापेभ्यः प्रसादं कर्तुमर्हसि ॥ २८ ॥  
इमं यः सुस्तवं दिव्यमिति व्यासप्रकल्पितम् ।  
यः पठेत्प्रातरुत्थाय शुचिः प्रयतमानसः ॥ २९ ॥  
त्रिभिर्मासैः काङ्‌‌क्षितं च फलं वै सम्प्रयच्छसि ।  
षद्भिर्मासैर्वरिष्ठं तु वरमेकं प्रयच्छसि ॥ ३० ॥  
अर्चिता तु त्रिभिर्मासैर्दिव्यं चक्षुः प्रयच्छसि ।  
संवत्सरेण सिद्धिं तु यथाकामं प्रयच्छसि ॥ ३१ ॥  
सत्यं ब्रह्म च दिव्यं च द्वैपायनवचो यथा ।  
नृणां बन्धं वधं घोरं पुत्रनाशं धनक्षयम् ॥ ३२ ॥  
व्याधिमृत्युभयं चैव पूजिता शमयिष्यसि ।  
भविष्यसि महाभागे वरदा कामरूपिणी ॥ ३३ ॥  
मोहयित्वा च तं कंसमेका त्वं भोक्ष्यसे जगत् ।  
अहमप्यात्मनो वृत्तिं विधास्ये गोषु गोपवत् ॥ ३४ ॥  
स्ववृद्ध्यर्थमहं चैव करिष्ये कंसगोपताम् ।  
एवं तां स समादिश्य गतोऽन्तर्धानमीश्वरः ॥ ३५ ॥  
सा चापि तं नमस्कृत्य तथास्त्विति च निश्चिता ॥ ३६ ॥  
यश्चैतत् पठते स्तोत्रं शृणुयाद् वाप्यभीक्ष्णशः ।  
सर्वार्थसिद्धिं लभते नरो नास्त्यत्र संशयः ॥ ३७ ॥  
इति श्रीमहाभारते खिलेषु हरिवंशे विष्णुपर्वणि  
स्वप्नगर्भविधाने आर्यास्तुतौ त्रितीयोऽध्यायः ॥ ३ ॥
