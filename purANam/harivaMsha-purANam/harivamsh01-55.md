वैशम्पायन उवाच  
नारदस्य वचः श्रुत्वा सस्मितं मधुसूदनः ।  
प्रत्युवाच शुभं वाक्यं वरेण्यः प्रभुरीश्वरः ॥ १ ॥  
त्रैलोक्यस्य हितार्थाय यन्मां वदसि नारद ।  
तस्य संयक्‌प्रवृत्तस्य श्रूयतामुत्तरं वचः॥ २ ॥  
विदिता देहिनो जाता मयैते भुवि दानवाः ।  
यां च यस्तनुमादाय दैत्यः पुष्यति विग्रहम् ॥ ३ ॥  
जानामि कंसं सम्भूतमुग्रसेनसुतं भुवि ।  
केशिनं चापि जानामि दैत्यं तुरगविग्रहम् ॥ ४ ॥  
नागं कुवलयापीडं मल्लौ चाणूरमुष्टिकौ ।  
अरिष्टं चापि जानामि दैत्यं वृषभरूपिणम् ॥ ५ ॥  
विदितो मे खरश्चैव प्रलम्बश्च महासुरः ।  
सा च मे विदिता विप्र पूतना दुहिता बलेः ॥ ६ ॥  
कालियं चापि जानामि यमुनाह्रदगोचरम् ।  
वैनतेयभयाद् यस्तु यमुनाह्रदमाविशत् ॥ ७ ॥  
विदितो मे जरासन्धः स्थितो मूर्ध्नि महीक्षिताम् ।  
प्राग्ज्योतिषपुरे वापि नरकं साधु तर्कये ॥ ८ ॥  
मानुषे पार्थिवे लोके मानुषत्वमुपागतम् ।  
बाणं च शोणितपुरे गुहप्रतिमतेजसम् ॥ ९ ॥  
दृप्तं बाहुसहस्रेण देवैरपि सुदुर्जयम् ।  
मय्यासक्तां च जानामि भारतीं महतीं धुरम् ॥ १० ॥  
सर्वं तच्च विजानामि यथा यास्यन्ति ते नृपाः ।  
क्षयो भुवि मया दृष्टः शक्रलोके च सत्क्रिया ।  
एषां पुरुषदेहानामपरावृत्तदेहिनाम् ॥ ११ ॥  
सम्प्रवेक्ष्याम्यहं योगमात्मनश्च परस्य च ।  
सम्प्राप्य पार्थिवं लोकं मानुषत्वमुपागतः ॥ १२ ॥  
कंसादींश्चापि तान् सर्वान् वधिष्यामि महासुरान् ।  
तेन तेन विधानेन येन यः शान्तिमेष्यति ॥ १३ ॥  
अनुप्रविश्य योगेन तास्ता हि गतयो मया ।  
अमीषां हि सुरेन्द्राणां हन्तव्या रिपवो युधि ॥ १४ ॥  
जगत्यर्थे कृतो योऽयमंशोत्सर्गो दिवौकसैः ।  
सुरदेवर्षिगन्धर्वैरितश्चानुमते मम ॥ १५ ॥  
विनिश्चयो हि प्रागेव नारदायं कृतो मया ।  
निवासं ननु मे ब्रह्मन् विदधातु पितामहः ॥ १६ ॥  
यत्र देशे यथा जातो येन वेषेण वा वसन् ।  
तानहं समरे हन्यां तन्मे ब्रूहि पितामह ॥ १७ ॥  
ब्रह्मोवाच  
नारायणेमं सिद्धार्थमुपायं शृणु मे विभो ।  
भुवि यस्ते जनयिता जननी च भविष्यति ॥ १८ ॥  
यत्र त्वं च महाबाहो जातः कुलकरो भुवि ।  
यादवानां महद् वंशमखिलं धारयिष्यसि ॥ १९ ॥  
तांश्चासुरान् समुत्पाट्य वंशं कृत्वाऽऽत्मनो महत् ।  
स्थापयिष्यसि मर्यादां नृणां तन्मे निशामय ॥ २० ॥  
पुरा हि कश्यपो विष्णो वरुणस्य महात्मनः ।  
जहार यज्ञिया गा वै पयोदास्तु महामखे ॥ २१ ॥  
अदितिः सुरभिश्चैते द्वे भार्ये कश्यपस्य तु ।  
प्रदीयमाना गास्तास्तु नैच्छतां वरुणस्य वै ॥ २२ ॥  
ततो मां वरुणोऽभ्येत्य प्रणम्य शिरसा ततः ।  
उवाच भगवन् गावो गुरुणा मे हृता इति ॥ २३ ॥  
कृतकार्यो हि गास्तास्तु नानुजानाति मे गुरुः ।  
अन्ववर्तत भार्ये द्वे अदितिं सुरभिं तथा ॥ २४ ॥  
मम ता ह्यक्षया गावो दिव्याः कामदुहः प्रभो ।  
चरन्ति सागरान् सर्वान् रक्षिताः स्वेन तेजसा ॥ २५ ॥  
कस्ता धर्षयितुं शक्तो मम गाः कश्यपादृते ।  
अक्षयं या क्षरन्त्यग्र्यं पयो देवामृतोपमम् ॥ २६ ॥
प्रभुर्वा व्युत्थितो ब्रह्मन् गुरुर्वा यदि वेतरः ।  
त्वया नियम्याः सर्वे वै त्वं हि नः परमा गतिः ॥ २७ ॥  
यदि प्रभवतां दण्डो लोके कार्यमजानताम् ।  
न विद्यते लोकगुरो न स्युर्वै लोकसेतवः ॥ २८ ॥  
यथा वास्तु तथा वास्तु कर्तव्ये भगवन् प्रभुः ।  
मम गावः प्रदीयन्तां ततो गन्तास्मि सागरम् ॥ २९ ॥  
या आत्मदेवता गावो या गावः सत्त्वमव्ययम् ।  
लोकानां त्वत्प्रवृत्तानामेकं गोब्राह्मणं स्मृतम् ॥ ३० ॥  
त्रातव्याः प्रथमं गावस्त्रातास्त्रायन्ति ता द्विजान् ।  
गोब्राह्मणपरित्राणे परित्रातं जगद्‌ भवेत् ॥ ३१ ॥  
इत्यम्बुपतिना प्रोक्तो वरुणेनाहमच्युत ।  
गवां करणतत्त्वज्ञः कश्यपे शापमुत्सृजम् ॥ ३२ ॥  
येनांशेन हृता गावः कश्यपेन महर्षिणा ।  
स तेनांशेन जगति गत्वा गोपत्वमेष्यति ॥ ३३ ॥  
या च सा सुरभिर्नाम अदितिश्च सुरारणिः ।  
तेऽप्युभे तस्य भार्ये वै तेनैव सह यास्यतः ॥ ३४ ॥  
ताभ्यां च सह गोपत्वे कश्यपो भुवि रंस्यते ।  
स तस्य कश्यपस्यांशस्तेजसा कश्यपोपमः ॥ ३५ ॥  
वसुदेव इति ख्यातो गोषु तिष्ठति भूतले ।  
गिरिर्गोवर्धनो नाम मथुरायास्त्वदूरतः ॥ ३६ ॥  
तत्रासौ गोषु निरतः कंसस्य करदायकः ।  
तस्य भार्याद्वयं जातमदितिः सुरभिश्च ते ॥ ३७ ॥  
देवकी रोहिणी चेमे वसुदेवस्य धीमतः ।  
सुरभी रोहिणी देवी चादितिर्देवकी त्वभूत् ॥ ३८ ॥  
तत्र त्वं शिशुरेवादौ गोपालकृतलक्षणः ।  
वर्धयस्व महाबाहो पुरा त्रैविक्रमे यथा ॥ ३९ ॥  
छादयित्वाऽऽत्मनात्मानं मायया योगरूपया ।  
तत्रावतर लोकानां भवाय मधुसूदन ॥ ४० ॥  
जयाशीर्वचनैस्त्वैते वर्धयन्ति दिवौकसः ।  
आत्मानमात्मना हि त्वमवतार्य महीतले ॥ ४१ ॥  
देवकीं रोहिणीं चैव गर्भाभ्यां परितोषय ।  
गोपकन्यासहस्राणि रमयंश्चर मेदिनीम् ॥ ४२ ॥  
गाश्च ते रक्षतो विष्णो वनानि परिधावतः ।  
वनमालापरिक्षिप्तं धन्या द्रक्ष्यन्ति ते वपुः ॥ ४३ ॥  
विष्णौ पद्मपलाशाक्षे गोपालवसतिं गते ।  
बाले त्वयि महाबाहो लोको बालत्वमेष्यति ॥ ४४ ॥  
त्वद्‌भक्ताः पुण्डरीकाक्ष तव चित्तवशानुगाः ।  
गोषु गोपा भविष्यन्ति सहायाः सततं तव ॥ ४५ ॥  
वने चारयतो गाश्च गोष्ठेषु परिधावतः ।  
मज्जतो यमुनायां च रतिं प्राप्स्यन्ति ते त्वयि ॥ ४६ ॥  
जीवितं वसुदेवस्य भविष्यति सुजीवितम् ॥  
यस्त्वया तात इत्युक्तः स पुत्र इति वक्ष्यति ॥ ४७ ॥  
अथ वा कस्य पुत्रत्वं गच्छेथाः कश्यपादृते ॥  
का च धारयितुं शक्ता त्वां विष्णो अदितिं विना ॥ ४८ ॥  
योगेनात्मसमुत्थेन गच्छ त्वं विजयाय वै ।  
वयमप्यालयान् स्वान् स्वान् गच्छामो मधुसूदन ॥ ४९ ॥  
वैशम्पायन उवाच  
स देवानभ्यनुज्ञाय विविक्ते त्रिदिवालये ।  
जगाम विष्णुः स्वं देशं क्षीरोदस्योत्तरां दिशम् ॥ ५० ॥  
तत्र वै पार्वती नाम गुहा मेरोः सुदुर्गमा ।  
त्रिभिस्तस्यैव विक्रान्तैर्नित्यं पर्वसु पूजिता ॥ ५१ ॥  
पुराणं तत्र विन्यस्य देहं हरिरुदारधीः ।  
आत्मानं योजयामास वसुदेवगृहे प्रभुः ॥ ५२ ॥  
इति श्रीमहाभारते खिलेषु हरिवंशे हरिवंशपर्वणि  
पितामहवाक्ये पञ्चपञ्चाशत्तमोऽध्यायः  
हरिवंशे हरिवंशपर्व समाप्तम्
