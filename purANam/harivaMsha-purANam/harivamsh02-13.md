वैशम्पायन उवाच  
दमिते सर्पराजे तु कृष्णेन यमुनाह्रदे ।  
तमेव चेरतुर्देशं सहितौ रामकेशवौ ॥ १ ॥  
आजग्मतुस्तौ सहितौ गोधनैः सह गामिनौ ।  
गिरिं गोवर्धनं रम्यं वसुदेवसुतावुभौ ॥ २ ॥  
गोवर्धनस्योत्तरतो यमुनातीरमाश्रितम् ।  
ददृशाते च तौ वीरौ रम्यं तालवनं महत् ॥ ३ ॥  
तौ तालपर्णप्रतते रम्ये तालवने रतौ ।  
चेरतुः परमप्रीतौ वृषपोताविवोद्धतौ ॥ ४ ॥  
स तु देशः सदा स्निग्धो लोष्ठपाषाणवर्जितः ।  
दर्भप्रायस्थलीभूतः सुमाहान्कृष्णमृत्तिकः ॥ ५ ॥  
तालैस्तैर्विपुलस्कन्धैरुच्छ्रितैः श्यामपर्वभिः ।  
फलाग्रशाखिभिर्भाति नागहस्तैरिवोच्छ्रितैः ॥ ६ ॥  
तत्र दामोदरो वाक्यमुवाच वदतां वरः ।  
अहो तालफलैः पक्वैर्वासितेयं वनस्थली ॥ ७ ॥  
स्वादून्यार्य सुगन्धीनि श्यामानि रसवन्ति च ।  
पक्वतालानि सहितौ पातयामो लघुक्रमौ ॥ ८ ॥  
यद्येषामीदृशो गन्धो माधुर्यघ्राणतर्पणः ।  
रसेनामृतकल्पेन भवितव्यं च मे मतिः ॥ ९ ॥  
दामोदरवचः श्रुत्वा रौहिणेयो हसन्निव ।  
पातयन्पक्वतालानि चालयामास तांस्तरून् ॥ १० ॥  
तत्तु तालवनं नॄणामसेव्यं दुरतिक्रमम् ।  
निर्माणभूतमिरिणं पुरुषादालयोपमम् ॥ ११ ॥  
दारुणो धेनुको नाम दैत्यो गर्दभरूपधृक् ।  
खरयूथेन महता वृतः समनुसेवते ॥ १२ ॥  
स तु तालवनं घोरं गर्दभः परिरक्षति ।  
नृपक्षिश्वापदगनणांस्त्रासयानः सुदुर्मतिः ॥ १३ ॥
तालशब्दं स तं श्रुत्वा सङ्घुष्टं फलपातनात् ।  
नामर्षयत् स सङ्क्रुद्धस्तालस्वनमिव द्विपः ॥ १४ ॥  
शब्दानुकारी सङ्क्रुद्धो दर्पाविद्धसटाननः ।  
स्तब्धाक्षो ह्रेषितपटुः खुरैर्निर्दारयन्महीम् ॥ १५ ॥  
आविद्धपुच्छो हृषितो व्यात्तानन इवान्तकः ।  
आपतन्नेव ददृशे रौहिणेयमुपस्थितम् ॥ १६ ॥  
तालानां तमधो दृष्ट्वा स ध्वजाकारमव्ययम् ।  
रौहिणेयं खरो दुष्टः सोऽदशद् दशनायुधः ॥ १७ ॥  
पद्‌भ्यामुभाभ्यां च पुनः पश्चिमाभ्यां पराङ्‌‌मुखः ।  
जघानोरसि दैत्येन्द्रो रौहिणेयं निरायुधम् ॥ १८ ॥  
ताभ्यांएव स जग्राह पद्भ्यां तं दैत्यगर्दभम् ।  
आवर्जितमुखस्कन्धं प्रेरयंस्तालमूर्धनि ॥ १९ ॥  
सम्भग्नोरुकटिग्रीवो भग्नपृष्ठो दुराकृतिः ।  
खरस्तालफलैः सार्धं पपात धरणीतले ॥ २० ॥  
तं गतासुं गतश्रीकं पतितं वीक्ष्य गर्दभम् ।  
ज्ञातींस्तथापरांस्तस्य तृणराजनि सोऽक्षिपत् ॥ २१ ॥  
सा भूर्गर्दभदेहैश्च तालैः पक्वैश्च पातितैः ।  
बभासे छन्नजलदा द्यौरिवाव्यक्तशारदी ॥ २२ ॥  
तस्मिन्गर्दभदैत्ये तु सानुगे विनिपातिते ।  
रम्यं तालवनं तद्धि भूयो रम्यतरं बभौ ॥ २३ ॥  
विप्रमुक्तमयं शुभ्रं विविक्ताकारदर्शनम् ।  
चरन्ति स्म सुखं गावस्तत् तालवनमुत्तमम् ॥ २४ ॥  
ततः प्रविष्टास्ते सर्वे गोपा वनविचारिणः ।  
वीतशोकभयायासाश्चञ्चूर्यन्ते समन्ततः ॥ २५ ॥  
ततः सुखं प्रकीर्णासु गोषु नागेन्द्रविक्रमौ ।  
द्रुमपर्णासनं कृत्वा तौ यथार्हं निषीदतुः ॥ २६ ॥  
इति श्रीमहाभारते खिलेशु हरिवंशे विष्णुपर्वणि  
शिशुचर्यायां धेनुकवधे त्रयोदशोऽध्यायः ॥ १३ ॥
