मार्कण्डेय उवाच  
तस्मिन्नन्तर्हिते देवे वचनात्तस्य वै प्रभोः ।  
चक्षुर्दिव्यं सविज्ञानं प्रादुरासीत् तदा मम । १ ॥  
ततोऽहं तानपश्यं वै ब्राह्मणान् कौशिकात्मजान् ।  
आपगेय कुरुक्षेत्रे यानुवाच विभुर्मम ॥ २ ॥  
ब्रह्मदत्तोऽभवद् राजा यस्तेषां सप्तमो द्विजः ।  
पितृवर्तीति विख्यातो नाम्ना शीलेन कर्मणा ॥ ३ ॥  
शुकस्य कन्या कृत्वी तं जनयामास पार्थिवम् ।  
अणुहात् पार्थिवश्रेष्ठात् काम्पिल्ये नगरोत्तमे ॥ ४ ॥  
भीष्म उवाच  
यथोवाच महाभागो मार्कण्डेयो महातपाः ।  
तस्य वंशमहं राजन् कीर्तयिष्यामि तच्छृणु ॥ ५ ॥  
युधिष्ठिर उवाच  
अणुहः कस्य वै पुत्रः कस्मिन् काले बभूव ह ।  
राजा धर्मभृतां श्रेष्ठो यस्य पुत्रो महायशाः ॥ ६ ॥  
ब्रह्मदत्तो नरपतिः किंवीर्यः स बभूव ह ।  
कथं च सप्तमस्तेषां स बभूव नराधिपः ॥ ७ ॥  
न ह्यल्पवीर्याय शुको भगवाँल्लोकपूजितः ।  
कन्यां प्रादद्याद् योगात्मा कृत्वीं कीर्तिमतीं प्रभुः ॥ ८ ॥  
एतदिच्छाम्यहं श्रोतुं विस्तरेण महाद्युते ।  
ब्रह्मदत्तस्य चरितं तद् भवान् वक्तुमर्हति ॥ ९ ॥  
यथा च वर्तमानास्ते संसारे च द्विजातयः ।  
मार्कण्डेयेन कथितास्तद् भवान् प्रब्रवीतु मे ॥ १० ॥  
भीष्म उवाच  
प्रतीपस्य तु राजर्षेस्तुल्यकालो नराधिप ।  
पितामहस्य मे राजन् बभूवेति मया श्रुतम् ॥ ११ ॥  
ब्रह्मदत्तो महाभागो योगी राजर्षिसत्तमः ।  
रुतज्ञः सर्वभूतानां सर्वभूतहिते रतः ॥ १२ ॥  
सखाऽऽस गालवो यस्य योगाचार्यो महायशाः ।  
शिक्षामुत्पाद्य तपसा क्रमो येन प्रवर्तितः।  
कण्डरीकश्च योगात्मा तस्यैव सचिवो महान् ॥ १३ ॥  
जात्यन्तरेषु सर्वेषु सखायः सर्व एव ते ।  
सप्तजातिषु सप्तैव बभूवुरमितौजसः ।  
यथोवाच महाभागो मार्कण्डेयो महातपाः ॥ १४ ॥  
तस्य वंशमहं राजन् कीर्तयिष्यामि तच्छृणु ।  
ब्रह्मदत्तस्य पौराणां पौरवस्य महात्मनः ॥ १५ ॥  
बृहत्क्षत्रस्य दायादः सुहोत्रो नाम धार्मिकः ।  
सुहोत्रस्यापि दायादो हस्ती नाम बभूव ह ॥ १६ ॥  
तेनेदं निर्मितं पूर्वं हस्तिनापुरमुत्तमम् ।  
हस्तिनश्चापि दायादास्त्रयः परमधार्मिकाः ॥ १७ ॥  
अजमीढो द्विमीढश्च पुरुमीढस्तथैव च ।  
अजमीढस्य धूमिन्यां जज्ञे बृहदिषुर्नृप ।  
बृहद्धनुर्बृहदिषोः पुत्रस्तस्य महायशाः ॥ १८ ॥  
बृहद्धर्मेति विख्यातो राजा परमधार्मिकः ।  
सत्यजित् तनयस्तस्य विश्वजित्तस्य चात्मजः ॥ १९ ॥  
पुत्रो विश्वजितश्चापि सेनजित् पृथिवीपतिः ।  
पुत्राः सेनजितश्चासंश्चत्वारो लोकविश्रुताः ॥ २० ॥  
रुचिरः श्वेतकेतुश्च महिम्नारस्तथैव च ।  
वत्सश्चावन्तको राजा यस्यैते परिवत्सकाः ॥ २१ ॥  
रुचिरस्य तु दायादः पृथुसेनो महायशाः ।  
पृथुसेनस्य पारस्तु पारान्नीपस्तु जज्ञिवान् ॥ २२ ॥  
नीपस्यैकशतं तात पुत्राणाममितौजसाम् ।  
महारथानां राजेन्द्र शूराणां बाहुशालिनाम् ।  
नीपा इति समाख्याता राजानः सर्व एव ते ॥ २३ ॥  
तेषां वंशकरो राजा नीपानां किर्तिवर्धनः ।  
काम्पिल्ये समरो नाम सचेष्टसमरोऽभवत् ॥ २४ ॥  
समरस्य परः पारः सदश्व इति ते त्रयः ।  
पुत्राः परमधर्मज्ञाः परपुत्रः पृथुर्बभौ ॥ २५ ॥  
पृथोस्तु सुकृतो नाम सुकृतेनेह कर्मणा ।  
जज्ञे सर्वगुणोपेतो विभ्राजस्तस्य चात्मजः ॥ २६ ॥  
विभ्राजस्य तु पुत्रोऽभूदणुहो नाम पार्थिवः ।  
बभौ शुकस्य जामाता कृत्वीभर्ता महायशाः ॥ २७ ॥  
पुत्रोऽणुहस्य राजर्षिर्ब्रह्मदत्तोऽभवत् प्रभुः ।  
योगात्मा तस्य तनयो विष्वक्सेनः परन्तपः ॥ २८ ॥  
विभ्राजः पुनरायातः स्वकृतेनेह कर्मणा ।  
ब्रह्मदत्तस्य पुत्रोऽन्यः सर्वसेन इति श्रुतः ॥ २९ ॥  
चक्षुषी त्यस्य निर्भिन्ने पक्षिण्या पूजनीयया ।  
सुचिरोषितया राजन् ब्रह्मदत्तस्य वेश्मनि ॥ ३० ॥  
अथास्य पुत्रस्त्वपरो ब्रह्मदत्तस्य जज्ञिवान् ।  
विष्वक्सेन इति ख्यातो महाबलपराक्रमः ॥ ३१ ॥  
विष्वक्सेनस्य पुत्रोऽभूद् दण्डसेनो महीपतिः ।  
भल्लाटोऽस्य कुमारोऽभूद् राधेयेन हतः पुरा ॥ ३२ ॥  
दण्डसेनात्मजः शूरो महात्मा कुलवर्धनः ।  
भल्लाटपुत्रो दुर्बुद्धिरभवच्च युधिष्ठिर ॥ ३३ ॥  
स तेषामभवद् राजा नीपानामन्तकृन्नृप ।  
उग्रायुधेन यस्यार्थे सर्वे नीपा विनाशिताः ॥ ३४ ॥  
उग्रायुधो मदोत्सिक्तो मया विनिहतो युधि ।  
दर्पान्वितो दर्परुचिः सततं चानये रतः ॥ ३५ ॥  
युधिष्ठिर उवाच  
ऊग्रायुधः कस्य सुतः कस्मिन् वंशेऽथ जज्ञिवान् ।  
किमर्थं चैव भवता निहतस्तद् ब्रवीहि मे ॥ ३६ ॥  
भीष्म उवाच  
अजमीढस्य दायादो विद्वान् राजा यविनरः ।  
धृतिमांस्तस्य पुत्रस्तु तस्य सत्यधृतिः सुतः ॥ ३७ ॥  
जज्ञे सत्यधृतेः पुत्रो धृढनेमिः प्रतापवान् ।  
धृढनेमिसुतश्चापि सुधर्मा नाम पार्थिवः ॥ ३८ ॥  
आसीत् सुधर्मणः पुत्रः सार्वभौमः प्रजेश्वरः ।  
सार्वभौम इति ख्यातः पृथिव्यामेकराड् विभुः ॥ ३९ ॥  
तस्यान्ववाये महति महान् पौरवनन्दन ।  
महतश्चापि पुत्रस्तु राजा रुक्मरथः स्मृतः ॥ ४० ॥  
पुत्रो रुक्मरथस्यापि सुपार्श्वो नाम पार्थिवः ।  
सुपार्श्वतनयश्चापि सुमतिर्नाम धार्मिकः ॥ ४१ ॥  
सुमतेरपि धर्मात्मा सन्नतिर्नाम वीर्यवान् ।  
तस्य वै सन्नतेः पुत्रः कृतो नाम महाबलः ॥ ४२ ॥  
शिष्यो हिरण्यनाभस्य कौशलस्य महात्मनः ।  
चतुर्विंशतिधा तेन सप्राच्याः सामसंहिताः ॥ ४३ ॥  
स्मृतास्ते प्राच्यसामानः कार्तयो नाम सामगाः ।  
कार्तिरुग्रायुधः सोऽथ वीरः पौरवनन्दनः ॥ ४४ ॥  
बभूव येन विक्रम्य पृषतस्य पितामहः ।  
नीपो नाम महतेजाः पाञ्चालाधिपतिर्हतः ॥ ४५ ॥  
उग्रायुधस्य दायादः क्षेम्यो नाम महायशाः ।  
क्षेम्यात्सुवीरो नृपतिः सुवीरात् तु नृपञ्जयः ॥ ४६ ॥  
नृपञ्जयाद्बहुरथ इत्येते पौरवाः स्मृताः ।  
स चाप्युग्रायुधस्तात दुर्बुद्धिरभवत् तदा ॥ ४७ ॥  
प्रवृद्धचक्रो बलवान् नीपान्तकरणो महान् ।  
स दर्पपूर्णो हत्वाऽऽजौ नीपानन्यांश्च पार्थिवान् ॥ ४८ ॥  
पितर्युपरते मह्यं श्रावयामास किल्बिषम् ।  
माममात्यैः परिवृतं शयानं धरणीतले ॥ ४९ ॥  
उग्रायुधस्य राजेन्द्र दूतोऽभ्येत्य वचोऽब्रवीत् ।  
अद्य त्वं जननीं भीष्म गन्धकालीं यशस्विनीम् ।  
स्त्रीरत्नं मम भार्यार्थे प्रयच्छ कुरुपुङ्गव ॥ ५० ॥  
एवं राज्यं च ते स्फीतं धनानि च न संशयः ।  
प्रदास्यामि यथाकाममहं वै रत्नभाग् भुवि ॥ ५१ ॥  
मम प्रज्वलितं चक्रं निशम्येदं सुदुर्जयम् ।  
शत्रवो विद्रवन्त्याजौ दर्शनादेव भारत ॥ ५२ ॥  
राष्ट्रस्येच्छसि चेत् स्वस्ति प्राणानां वा कुलस्य वा ।  
शासने मम तिष्ठस्व न हि ते शान्तिरन्यथा ॥ ५३ ॥  
अधः प्रस्तारशयने शयानस्तेन चोदितः ।  
दूतान्तर्हितमेतद् वै वाक्यमग्निशिखोपमम् ॥ ५४ ॥  
ततोऽहं तस्य दुर्बुद्धेर्विज्ञाय मतमच्युत ।  
आज्ञापयं वै सङ्ग्रामे सेनाध्यक्षांश्च सर्वशः ॥ ५५ ॥  
विचित्रवीर्यं बालं च मदुपाश्रयमेव च ।  
दृष्ट्वा क्रोधपरीतात्मा युद्धायैव मनो दधे ॥ ५६ ॥  
निगृहीतस्तदाहं तैः सचिवैर्मन्त्रकोविदैः ।  
ऋत्विग्भिर्वेदकल्पैश्च सुहृद्भिश्चार्थदर्शिभिः ॥ ५७ ॥  
स्निग्धैश्च शास्त्रविद्भिश्च संयुगस्य निवर्तने ।  
कारणं श्रावितश्चास्मि युक्तरूपं तदानघ ॥ ५८ ॥  
मन्त्रिण ऊचुः  
प्रवृत्तचक्रः पापोऽसौ त्वं चाशौचगतः प्रभो ।  
न चैष प्रथमः कल्पो युद्धं नाम कदाचन ॥ ५९ ॥  
ते वयं सामपूर्वं वै दानं भेदं तथैव च ।  
प्रयोक्ष्यामस्ततः शुद्धो दैवतान्यभिवाद्य च ॥ ६० ॥  
कृतस्वस्त्ययनो विप्रैर्हुवह्नीन् सम्पूज्य च द्विजान् ।  
ब्राह्मणैरभ्यनुज्ञातः प्रयास्यसि जयाय वै ॥ ६१ ॥  
अस्त्राणि च प्रयोज्यानि न प्रवेश्यश्च सङ्गरः ।  
आशौचे वर्तमाने तु वृद्धानामिति शासनम् ॥ ६२ ॥  
सामदानादिभिः पूर्णमपि भेदेन वा ततः ।  
तां हनिष्यसि विक्रम्य शम्बरं मघवानिव ॥ ६३ ॥  
प्राज्ञानां वचनं काले वृद्धानां च विशेषतः ।  
श्रोतव्यमिति तच्छ्रुत्वा निवृत्तोऽस्मि नराधिप ॥ ६४ ॥  
ततस्तैः सङ्क्रमः सर्वः प्रयुक्तः शास्त्रकोविदैः ।  
तस्मिन् काले कुरुश्रेष्ठ कर्म चारब्धमुत्तमम् ॥ ६५ ॥  
स सामादिभिरेवादावुपायैः प्राज्ञचिन्तितैः  
अनुनीयमानो दुर्बुद्धिरनुनेतुं न शक्यते ॥ ६६ ॥  
प्रवृत्तं तस्य तच्चक्रमधर्मनिरतस्य वै ।  
परदाराभिलाषेण सद्यस्तात निवर्तितम् ॥ ६७ ॥  
न त्वहं तस्य जाने तन्निवृत्तं चक्रमुत्तमम् ।  
हतं स्वकर्मणा तं तु पूर्वं सद्भिश्च निन्दितम्॥ ६८ ॥  
कृतशौचः शरी चापी रथी निष्क्रम्य वै पुरात् ।  
कृतस्वस्त्ययनो विप्रैः प्रायोधयमहं रिपुम् ॥ ६९ ॥  
ततः संसर्गमागम्य बलेनास्त्रबलेन च ।  
त्र्यहमुन्मत्तवद् युद्धं देवासुरमिवाभवत् ॥ ७० ॥  
स मयास्त्रप्रतापेन निर्दग्धो रणमूर्धनि ।
पपाटाभिमुखः शूरस्त्यक्त्वा प्राणानरिन्दम ॥ ७१ ॥  
एतस्मिन्नन्तरे तात काम्पिल्ये पृषतोऽभ्ययात् ।  
हते नीपेश्वरे चैव हते चोग्रायुधे नृपे ॥ ७२ ॥  
आहिच्छत्रं स्वकं राज्यं पित्र्यं प्राप महाद्युतिः ।  
द्रुपदस्य पिता राजन् ममैवानुमते तदा ॥ ७३ ॥  
ततोऽर्जुनेन तरसा निर्जित्य द्रुपदं रणे ।  
आहिच्छत्रं सकाम्पिल्यं द्रोणायाथापवर्जितम् ॥ ७४ ॥  
प्रतिगृह्य ततो द्रोण उभयं जयतां वरः ।  
काम्पिल्यं द्रुपदायैव प्रायच्छद् विदितं तव ॥ ७५ ॥  
एष ते द्रुपदस्यादौ ब्रह्मदत्तस्य चैव ह ।  
वंशः कार्त्स्येन वै प्रोक्तो नीपस्योग्रायुधस्य च ॥ ७६ ॥  
युधिष्ठिर उवाच  
किमर्थं ब्रह्मदत्तस्य पूजनीया शकुन्तिका ।  
अन्धं चकार गाङ्गेय ज्येष्ठं पुत्रं पुरा विभो ॥ ७७ ॥  
चिरोषिता गृहे चापि किमर्थं चैव यस्य सा ।  
चकार विप्रियमिदं तस्य राज्ञो महात्मनः ॥ ७८ ॥  
पूजनीया चकारासौ किं सख्यं तेन चैव ह ।  
एतन्मे संशयं छिन्धि सर्वमुक्त्वा यथातथम् ॥ ७९ ॥  
भीष्म उवाच  
शृणु सर्वं महाराज यथावृत्तमभूत् पुरा ।  
ब्रह्मदत्तस्य भवने तन्निबोध युधिष्ठिर ॥ ८० ॥  
काचिच्छकुन्तिका राजन् ब्रह्मदत्तस्य वै सखी ।  
शितिपक्षा शोणशिराः शितिपृष्ठा शितोदरी ॥ ८१ ॥  
सखी सा ब्रह्मदत्तस्य सुदृढं बद्धसौहृदा ।  
तस्याः कुलायमभवद् गेहे तस्य नरोत्तम ॥ ८२ ॥  
सा सदाहनि निर्गत्य तस्य राज्ञो गृहोत्तमात् ।  
चचाराम्भोधितीरेषु पल्वलेषु सरस्सु च ॥ ८३ ॥  
नदीपर्वतकुञ्जेषु वनेषूपवनेषु च ।  
प्रफुल्लेषु तडागेषु कल्हारेषु सुगन्धिषु ॥ ८४ ॥  
कुमुदोत्पलकिञ्जल्कसुरभीकृतवायुषु ।  
हंससारसघुष्टेषु कारण्डवरुतेषु च ॥ ८५ ॥  
चरित्वा तेषु सा राजन् निशि काम्पिल्यमागमत् ।  
नृपतेर्भवनं प्राप्य ब्रह्मदत्तस्य धीमतः ॥ ८६ ॥  
राज्ञा तेन सदा राजन् कथायोगं चकार सा ।  
आश्चर्याणि च दृष्टानि यानि वृत्तानि कानिचित् ॥ ८७ ॥  
चरित्वा विविधान् देशान् कथयामास सा निशि ।  
कदाचित् तस्य नृपतेर्ब्रह्मदत्तस्य कौरव ॥ ८८ ॥  
पुत्रोऽभूद् राजशार्दूल सर्वसेनेति विश्रुतः ।  
पूजनीयाथ सा तस्मिन् प्रासूताण्डमथापि च ॥ ८९ ॥  
तस्मिन् नीडे पुरा ह्येकं तत्किल प्रास्फुटत् तदा ।  
स्फुटितो मांसपिण्डस्तु बाहुपादास्यसंयुतः ॥ ९० ॥  
बभ्रुवक्त्रश्चक्षुर्हीनो बभूव पृथिवीपते ।  
चक्षुष्मानप्यभूत् पश्चादीषत्पक्षोत्थितश्च ह ॥ ९१ ॥  
अथ सा पूजनीया वै राजपुत्रस्वपुत्रयोः ।  
तुल्यस्नेहात् प्रीतिमती दिवसे दिवसेऽभवत् ॥ ९२ ॥  
आजहार सदा सायं चञ्च्वामृतफलद्वयम् ।  
अमृतास्वादसदृशं सर्वसेनतनूजयोः ॥ ९३ ॥  
स बालो ब्रह्मदत्तस्य पूजनीयासुतश्च ह ।  
ते फले भक्षयित्वा च पृथुकौ प्रीतमानसौ ॥ ९४ ॥  
अभूतां नित्यमेवेह खादेतां तौ च ते फले ।  
तस्यां गतायामथ च पूजन्यां वै सदाहनि ॥ ९५ ॥  
शिशुना चटकेनाथ धात्री तं तु शिशुं नृप ।  
तेन प्रक्रीडयामास ब्रह्मदत्तात्मजं सदा ॥ ९६ ॥  
नीडात् तमाकृष्य तदा पूजनीयाकृतात् ततः ।  
क्रीडता राजपुत्रेण कदाचिच्चटकः स तु ॥ ९७ ॥  
निगृहीतः कन्धरायां शिशुना दृढमुष्टिना ।  
दुर्भङ्गमुष्टिना राजन्नसून् सद्यस्त्वजीजहत् ॥ ९८ ॥  
तं तु पञ्चत्वमापन्नं व्यात्तास्यं बालघातितम् ।  
कथञ्चिन्मोचितं दृष्त्वा नृपतिर्दुःखितोऽभवत् ९९ ॥  
धात्रीं तस्य जगर्हे तां तदाऽश्रुपरमो नृपः ।  
तस्थौ शोकान्वितो राजञ्छोचंस्तं चटकं तदा ॥ १०० ॥  
पूजनीयापि तत्काले गृहीत्वा तु फलद्वयम् ।  
ब्रह्मदत्तस्य भवनमाजगाम वनेचरी ॥ १०१ ॥  
अथापश्यत् तमागम्य गृहे तस्मिन् नराधिप ।  
पञ्चभूतपरित्यक्तं शोच्यं तं स्वतनूद्भवम् ॥ १०२ ॥  
मुमोह दृष्ट्वा तं पुत्रं पुन्ः सञ्ज्ञामथालभत् ।  
लब्धसञ्ज्ञा च ष्आ राजन्विललाप तपस्विनी ॥ १०३ ॥  
पूजनीयोवाच  
न तु त्वमागतां पुत्र वाशन्तीं परिसर्पसि ।  
कुर्वंश्चाटुसहस्राणि अव्यक्तकलया गिरा ॥ १०४ ॥  
व्यादितास्यः क्षुधार्तश्च पीतेनास्येन पुत्रक ।  
शोणेन तालुना पुत्र कथमद्य न सर्पसि ॥ १०५ ॥  
पक्षाभ्यां त्वां परिष्वज्य ननु वाशामि चाप्यहम् ।  
चिचीकूचीति वाशन्तं त्वामद्य न शृणोमि किम् ॥ १०६ ॥  
मनोरथो यस्तु मम पश्येयं पुत्रकं कदा ।  
व्यात्तास्यं वारि याचन्तं स्फुरत्पक्षं ममाग्रतः ॥ १०७ ॥  
स मे मनोरथो भग्नस्त्वयिं पञ्चत्वमागते ।  
विलप्यैवं बहुविधं राजानमथ साब्रवीत् ॥ १०८ ॥  
ननु मूर्धाभिषिक्तस्त्वं धर्मं वेत्सि सनातनम् ।  
अद्य कस्मान्मम सुतं धात्र्या घातितवानसि ॥ १०९ ॥  
तव पुत्रेण चाकृष्य क्षत्रियाधम शंस मे ।  
न च नूनं श्रुता तेऽभूदियदियमाङ्गीरसी श्रुतिः ॥ ११० ॥  
शरणागतः क्षुधार्तश्च शत्रुभिश्चाभ्युपद्रुतः  
चिरोषितश्च स्वगृहे पातव्यः सर्वदा भवेत् ॥ १११ ॥  
अपालयन्नरो याति कुम्भीपाकमसंशयम् ।  
कथमस्य हविर्देवा गृह्णन्ति पितरः स्वधाम् ॥ ११२ ॥  
एवमुक्त्वा महाराज दशधर्मगता सती ।  
शोकार्ता तस्य बालस्य चक्षुंषी निर्बिभेद सा ॥ ११३ ॥  
कराभ्यां राजपुत्रस्य ततस्तच्चक्षुरस्फुटत् ।  
कृत्वा चान्धं नृपसुतमुत्पपात ततोऽम्बरम् ॥ ११४ ॥  
अथ राजा सुतं दॄष्ट्वा पूजनीयामुवाच ह ।  
विशोका भव कल्याणि कृतं ते भीरु शोभनम् ॥ ११५ ॥  
गतशोका निवर्तस्व अजर्यं सख्यमस्तु ते ।  
पुरेव वस भद्रं ते निवर्तस्व रमस्व च ॥ ११६ ॥  
पुत्रपीडोद्भवश्चापि न कोपः परमस्त्वयि ।  
ममास्ति सखि भद्रं ते कर्तव्यं च कृतं त्वया ॥ ११७ ॥  
पूजनीयोवाच  
आत्मौपम्येन जानामि पुत्रस्नेहं तवाप्यहम् ।  
न चाहं वस्तुमिच्छामि तव पुत्रमचक्षुषम् ।  
कृत्वा वै राजशार्दूल त्वद्गृहे कृतकिल्बिषा ॥ ११८ ॥  
गाथाश्चाप्युशनो गीता इमाः शृणु मयेरिताः ।  
कुमित्रं च कुदेशं च कुराजानं कुसौहृदम् ।  
कुपुत्रं च कुभार्यां च दूरतः परिवर्जयेत् ॥ ११९ ॥  
कुमित्रे सौहृदं नास्ति कुभार्यायां कुतो रतिः ।  
कुतः पिण्डः कुपुत्रे वै नास्ति सत्यं कुराजनि ॥ १२० ॥  
कुसौहृदे क्व विश्वासः कुदेशे न तु जीव्यते ।  
कुराजनि भयं नित्यं कुपुत्रे सर्वतोऽसुखम् ॥ १२१ ॥  
अपकारिणि विस्रम्भं यः करोति नराधमः ।  
अनाथो दुर्बलो यद्वन्न चिरं स तु जीवति ॥ १२२ ॥  
न विश्वसेदविश्वस्ते विश्वस्ते नातिविश्वसेत् ।  
विश्वासाद् भयमुत्पन्नं मूलान्यपि निकृन्तति ॥ १२३ ॥  
राजसेविषु विश्वासं गर्भसङ्करितेषु च ।  
यः करोति नरो मूढो न चिरं स तु जीवति ॥ १२४ ॥  
अप्युन्नतिं प्राप्य नरः प्रावारः कीटको यथा ।  
स विनश्यत्यसन्देहमाहैवमुशना नृप ॥ १२५ ॥  
अपि मार्दवभावेन गात्रं संलीय बुद्धिमान् ।  
अरिं नाशयते नित्यं यथा वल्लिर्महाद्रुमम् ॥ १२६ ॥  
मृदुरार्द्रः कृशो भूत्वा शनैः संलीयते रिपुः ।  
वल्मीक इव वृक्षस्य पश्चान्मूलानि कृन्तति ॥ १२७ ॥  
अद्रोहसमयं कृत्वा मुनीनामग्रतो हरिः ।  
जघान नमुचिं पश्चादपां फेनेन पार्थिव ॥ १२८ ॥  
सुप्तं मत्तं प्रमत्तं व घातयन्ति रिपुं नराः ।  
विषेण व्ह्निना वाऽपि शस्त्रेणाप्यथ मायया ॥ १२९ ॥  
न च शेषं प्रकुर्वन्ति पुनर्वैरभयान्नराः ।  
घातयन्ति समूलं हि श्रुत्वेमामुपमां नृप ॥ १३० ॥  
शत्रुशेषमृणाच्छेषं शेषमग्नेश्च भूमिप ।  
पुनर्वर्धेत सम्भूय तस्माच्छेषं न शेषयेत् ॥ १३१ ॥  
हसते जल्पते वैरी एकपात्रे भुनक्ति च ।  
एकासनं चारोहति स्मरते तच्च किल्बिषम् ॥ १३२ ॥  
कृत्वा सम्बन्धकं चापि विश्वसेच्छत्रुणा न हि ।  
पुलोमानं जघानाजौ जामाता सञ्शतक्रतुः ॥ ३३ ॥  
निधाय मनसा वैरं प्रियं वक्तीह यो नरः ।  
उपसर्पेन्न तं प्राज्ञः कुरङ्ग इव लुब्धकम् ॥ १३४ ॥  
न चासन्ने निवस्तव्यं सवैरे वर्धिते रिपौ ।  
पातयेत्तं समूलं हि नदीरय इव द्रुमम् ॥ १३५ ॥  
अमित्रादुन्नतिं प्राप्य नोन्नतोऽस्मीति विश्वसेत् ।  
तस्मात्प्राप्योन्नतिं नश्येत् प्रावार इव कीटकः ॥ १३६ ॥  
इत्येता ह्युशनोगीता गाथा धार्या विपश्चिता ।  
कुर्वता चात्मरक्षां वै नरेण पृथिवीपते ॥ १३७ ॥  
मया सकिल्बिषं तुभ्यं प्रयुक्तमतिदारुणम् ।  
पुत्रमन्धं प्रकुर्वन्त्या तस्मान्नो विश्वसे त्वयि ॥ १३८ ॥  
एवमुक्त्वा प्रदुद्राव तदाऽकाशं पतङ्गिनी ।  
इत्येतत्ते मयाख्यातं पुराभूतमिदं नृप ॥ १३९ ॥  
ब्रह्मदत्तस्य राजेन्द्र यद्वृत्तं पूजनीयया ।  
श्राद्धं च पृच्छसे यन्मां युधिष्ठिर महामते ॥ १४० ॥  
अतस्ते वर्तयिष्येऽहमितिहासं पुरातनम् ।  
गीतं सनत्कुमारेण मार्कण्डेयाय पृच्छते ॥ १४१ ॥  
श्राद्धस्य फलमुद्दिश्य नियतं सुकृतस्य च ।  
तन्निबोध महाराज सप्तजातिषु भारत ॥ १४२ ॥  
सगालवस्य चरितं कण्डरीकस्य चैव हि ।  
ब्रह्मदत्ततृतीयानां योगिनां ब्रह्मचारिणाम् ॥ १४३ ॥  
इति श्रीमहाभारते खिलेषु हरिवंशे हरिवंशपर्वणि  
पूजनीयोपाख्याने चटकाख्यानं नाम विंशोऽध्यायः
