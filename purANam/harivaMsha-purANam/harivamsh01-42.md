वैशम्पायन उवाच  
विश्वत्वं शृणु मे विष्णोर्हरित्वं च कृते युगे ।  
वैकुण्ठत्वं च देवेषु कृष्णत्वं मानुषेषु च ॥ १ ॥  
ईश्वरत्वं च तस्येदं गहनां कर्मणां गतिम् ।  
सम्प्रत्यतीतां भाव्यां च शृणु राजन्यथातथम् ॥ २ ॥  
अव्यक्तो व्यक्तलिङ्‌गस्थो यत्रैव भगवान्प्रभुः ।  
नारायणो ह्यनन्तात्मा प्रभवोऽव्यय एव च ॥ ३ ॥  
एष नारायणो भूत्वा हरिरासीत्कृते युगे ।  
ब्रह्मा शक्रश्च सोमश्च धर्मः शुक्रो बृहस्पतिः ॥ ४ ॥  
अदितेरपि पुत्रत्वमेत्य यादवनन्दनः ।  
एष विष्णुरिति ख्यात इन्द्रादवरजोऽभवत् ॥ ५ ॥  
प्रसादजं ह्यस्य विभोरदित्याः पुत्रजन्म तत् ।  
वधार्थं सुरशत्रूणां दैत्यदानवरक्षसाम् ॥ ६ ॥  
प्रधानात्मा पुरा ह्येष ब्रह्माणमसृजत्प्रभुः ।  
सोऽसॄजत् पूर्वपुरुषः पुरा कल्पे प्रजापतीन् ॥ ७ ॥  
ते तन्वानास्तनूस्तत्र ब्रह्मवंशाननुत्तमान् ।  
तेभ्योऽभवन्महात्मभ्यो बहुधा ब्रह्म शाश्वतम् ॥ ८ ॥  
एतदाश्चर्यभूतस्य विष्णोर्नामानुकीर्तनम् ।  
कीर्तनीयस्य लोकेषु कीर्त्यमानं निबोध मे ॥ ९ ॥  
वृत्ते वृत्रवधे तात वर्तमाने कृते युगे ।  
आसीत् त्रैलोक्यविख्यातः सङ्ग्रामस्तारकामयः ॥ १० ॥  
तत्रासन् दानवा घोराः सर्वे सङ्ग्रामदर्पिताः ।  
घ्नन्ति देवगणान् सर्वान् सयक्षोरगराक्षसान् ॥ ११ ॥  
ते वध्यमाना विमुखाः क्षीणप्रहरणा रणे ।  
त्रातारं मनसा जग्मुर्देवं नारायणं हरिम् ॥ १२ ॥  
एतस्मिन्नन्तरे मेघा निर्वाणाङ्‌गारवर्षिणः ।  
सार्कचन्द्रग्रहगणं छादयन्तो नभस्तलम् ॥ १३ ॥  
चञ्चद्विद्युद् गणाविद्धा घोरा निह्रादकारिणः । ॥  
अन्योन्यवेगाभिहताः प्रववुः सप्त माRउताः ॥ १४ ॥  
दीप्ततोयाशनीपातैर्वज्रवेगानिलाकुलैः ।  
ररास घोरैरुत्पातैर्दह्यमानमिवाम्बरम् ॥ १५ ॥  
पेतुरुल्कासहस्राणि मुहुराकाशगान्यपि ।  
न्युब्जानि च विमानानि प्रपतन्त्युत्पतन्ति च ॥ १६ ॥  
चतुर्युगान्तपर्याये लोकानां यद् भयं भवेत् ।  
तादृशान्येव रूपाणि तस्मिन्नुत्पातलक्षणे ॥ १७ ॥  
तमसा निष्प्रभं सर्वं न प्राज्ञायत किञ्चन । ॥  
तिमिरौघपरिक्षिप्ता न रेजुश्च दिशो दश ॥ १८ ॥  
निशेव रूपिणी काली कालमेघावगुण्ठिता ।  
द्यौर्न भात्यभिभूतार्का घोरेण तमसा वृता ॥ १९ ॥  
तान् घनौघान् सतिमिरान् दोर्भ्यामुत्क्षिप्य स प्रभुः ।  
वपुः सन्दर्शयामास दिव्यं कृष्णवपुर्हरिः ॥ २० ॥
बलाहकाञ्जननिभं बलाहकतनूरुहम् ।  
तेजसा वपुषा चैव कृष्णं कृष्णमिवाचलम् ॥ २१ ॥  
दीप्तपीताम्बरधरं तप्तकाञ्चनभूषणम् ।  
धूमान्धकारवपुषा युगान्ताग्निमिवोत्थितम् ॥ २२ ॥  
चतुर्द्विगुणपीनांसं बलाकापङ्‌क्तिभूषणम् ।  
चामीकरकराकारैरायुधैरुपशोभितम् ॥ २३ ॥  
चन्द्रार्ककिरणोद्‌द्योतं गिरिकूटं शिलोच्चयम् ।  
नन्दकानन्दितकरं शराशीविषधारिणम् ॥ २४ ॥  
शक्तिचित्रं हलोदग्रं शङ्धृखचक्रगदाधरम् ।  
विष्णुशैलं क्षमामूलं श्रीवृक्षं शार्ङ्‌गधन्विनम् ॥ २५ ॥  
हर्यश्वरथसंयुक्ते सुपर्णध्वजशोभिते ।  
चन्द्रार्कचक्ररुचिरे मन्दराक्षतान्तरे ॥ २६ ॥  
अनन्तरश्मिसंयुक्ते ददृशे मेरुकूबरे ।  
तारकाचित्रकुसुमे ग्रहनक्षत्रबन्धुरे ॥ २७ ॥  
भयेष्वभयदं व्योम्नि देवा दैत्यपराजिताः ।  
ददृशुस्ते स्थितं देवं दिव्यलोकमये रथे ॥ २८ ॥  
ते कृताञ्जलयः सर्वे देवाः शक्रपुरोगमाः ।  
जयशब्दं पुरस्कृत्य शरण्यं शरणं गताः ॥ २९ ॥  
स तेषां ता गिरः श्रुत्वा विष्णुर्दयितदेवतः ।  
मनश्चक्रे विनाश्य दानवानां महामृधे ॥ ३० ॥  
आकाशे तु स्थितो विष्णुः सोत्तमे पुरुषोत्तमः ।  
उवाच देवताः सर्वाः सप्रतिज्ञमिदं वचः ॥ ३१ ॥  
शान्तिं भजत भद्रं वो मा भैष्टा मरुतां गणाः ।  
जिता मे दानवाः सर्वे त्राइलोक्यां प्रतिगृह्यताम् ॥ ३२ ॥  
ते तस्य सत्यसन्धस्य विष्णोर्वाक्येन तोषिताः ।  
देवाः प्रीतिं परां जग्मुः प्राप्येवामृतमुत्थितम् ॥ ३३ ॥  
ततस्तमः संह्रियते विनेशुश्च बलाहकाः ।  
प्रववुश्च शिवा वाताः प्रासन्नाश्च दिशो दश ॥ ३४ ॥  
सुप्रभाणि च ज्योतींषि चन्द्रं चक्रुः प्रदक्षिणम् ।  
दीप्तिमन्ति च तेजांसि चक्रुरर्कं प्रदक्षिणम् ॥ ३५ ॥  
न विग्रहं ग्रहाश्चक्रुः प्रसन्नास्चापि सिन्धवः ।  
नीरजस्का बभुर्मार्गा नाकमार्गादयस्त्रयः ॥ ३६ ॥  
यथार्थामूहुः सरितो नापि चुक्षुभिरेऽर्णवाः ।  
आसञ्छुभानीन्द्रियाणि नराणामन्तरात्मसु ॥ ३७ ॥  
महर्षयो वीतशोका वेदानुच्चैरधीयते ।  
यज्ञेषु च हविः स्वादु शिवमश्नाति पावकः ॥ ३८ ॥  
प्रवृत्तधर्माः संवृत्ता लोका मुदितमानसाः ।  
प्रीत्या परमया युक्ता देवदेवस्य भूपतेः ।  
विष्णोः सत्यप्रतिज्ञस्य श्रुत्वारिनिधने गिरम् ॥ ३९ ॥  
इति श्रीमहाभारते खिलेषु हरिवंशे हरिवंशपर्वणि  
विष्णोरीश्वरत्वकथनं नामैद्वित्वारिंशोऽध्यायः ॥
