वैशम्पायन उवाच  
क्रोष्टोरेवाभवत् पुत्रो वृजिनीवान् महायशाः ।  
वृजिनीवत्सुतश्चापि स्वाहिः स्वाहाकृतं वरः ॥ १ ॥  
स्वाहिपुत्रोऽभवद् राजा रुषद्गुर्वदतां वरः ।  
महाक्रतुभिरीजे यो विविधैर्भूरिदक्षिणैः ॥ २ ॥  
सुतप्रसूतिमन्विच्छन् रुषद्गुः सोऽग्र्यमात्मजम् ।  
जज्ञे चित्ररथस्तस्य पुत्रः कर्मभिरन्वितः ॥ ३ ॥  
आसीच्चैत्ररथिर्वीरो यज्वा विपुलदक्षिणः ।  
शशबिन्दुः परं वृत्तं राजर्षीणामनुष्ठितः ॥ ४ ॥  
पृथुश्रवाः पृथुयशा राजासीऽऽच्छशबिन्दुजः ।  
शंसन्ति च पुराणज्ञाः पार्थश्रवसमुत्तरम् ॥ ५ ॥  
अनन्तरं सुयज्ञस्तु सुयज्ञतनयोऽभवत् ।  
उशतो यज्ञमखिलं स्वधर्ममुशतां वरः ॥ ६ ॥  
शिनेयुरभवत् सूनुरुशतः शत्रुतापनः ।  
मरुत्तस्तस्य तनयो राजर्षिरभवन्नृप ॥ ७ ॥  
मरुत्तोऽलभत ज्येष्ठं सुतं कम्बलबर्हिषम् ।  
चचार विपुलं धर्मममर्षात् प्रेत्यभागपि ॥ ८ ॥  
सुतप्रसूतिमिच्छन्वै सुतं कम्बलबर्हिषः ।  
बभूव रुक्मकवचः शतप्रसवतः सुतः ॥ ९ ॥  
निहत्य रुक्मकवचः शतं कवचिनां रणे ।  
धन्विनां निशितैर्बाणैरवाप श्रियमुत्तमाम् ॥ १० ॥  
जज्ञेऽथ रुक्मकवचात् पराजित् परवीरहा ।  
जज्ञिरे पञ्च पुत्रास्तु महावीर्याः पराजितः ॥ ११ ॥  
रुक्मेषुः पृथुरुक्मश्च ज्यामघः पलितो हरिः ।  
पालितं च हरिं चैव विदेहेभ्यः पिता ददौ ॥ १२ ॥  
रुक्मेषुरभवद् राजा पृथुरुक्मस्य संश्रितः ।  
ताभ्यां प्रव्राजितो राज्याज्ज्यामघोऽवसदाश्रमे ॥ १३ ॥  
प्रशान्तः स वनस्थस्तु ब्राह्मणैश्चावबोधितः ।  
जिगाय रथमास्थाय देशमन्यं ध्वजी रथी ॥ १४ ॥  
नर्मदाकूलमेकाकी नगरीं मृत्तिकावतीम् ।  
ऋक्षवन्तं गिरिं जित्वा शुक्तिमत्यामुवास सः ॥ १५ ॥  
ज्यामघस्याभवद् भार्या शैब्या बलवती सती ।  
अपुत्रोऽपि च राजा स नान्यां भार्यामविन्दत ॥ १६ ॥
तस्यासीद् विजयो युद्धे तत्र कन्यामवाप सः ।  
भार्यामुवाच सन्त्रस्तः स्नुषेति स नरेश्वरः ॥ १७ ॥  
एतच्छ्रुत्वाब्रवीद् देवी कस्य चेयं स्नुषेति वै ।  
अब्रवीत् तदुपश्रुत्य ज्यामघो राजसत्तमः ॥ १८ ॥  
यस्ते जनिष्यते पुत्रः तस्य भार्योपदानवी ।  
उग्रेण तपसा तस्याः कन्यायाः स व्यजायत ।  
पुत्रं विदर्भं सुभगा शैब्या परिणता सती ॥ १९ ॥  
राजपुत्र्यां तु विद्वांसौ स्नुषायां क्रथकौशिकौ ।  
पश्चाद्विदर्भोऽजनयच्छूरौ रणविशारदौ ॥ २० ॥  
लोमपादं त्रितीयं तु पुत्रं परमधार्मिकम् ।  
लोमपादात्मजो बभ्रुराह्वतिस्तस्य चात्मजः ॥ २१ ॥  
आह्वतेः कौशिकश्चैव विद्वान्परमधार्मिकः ।  
चेदिः पुत्रः कौशिकस्य तस्माच्चैद्या नृपाः स्मृताः ॥ २२ ॥  
भीमो विदर्भस्य सुतः कुन्तिस्तस्यात्मजोऽभवत् ।  
कुन्तेर्धृष्टसुतो जज्ञे रणधृष्टः प्रतापवान् ।  
धृष्टस्य जज्ञिरे शूरास्त्रयः परमधार्मिकाः ॥ २३ ॥  
आवन्तश्च दशार्हश्च बली विषहरश्च यः ।  
दशार्हस्य सुतो व्योमा व्योम्नो जीमूत उच्यते ॥ २४ ॥  
जीमूतपुत्रो बृहतिस्तस्य भीमरथः सुतः ।  
अथ भीमरथस्यासीत् पुत्रो नवरथस्तथा ॥ २५ ॥  
तस्य चासीद् दशरथाः शकुनिस्तस्य चात्मजः ।  
तस्मात्करम्भः कारम्भिर्देवरातोऽभवन्नृपः ॥ २६ ॥  
देवक्षत्रोऽभवत् तस्य दैवक्षत्रिर्महायशाः ।  
देवगर्भसमो जज्ञे देवक्षत्रस्य नन्दनः ॥ २७ ॥  
मधूनां वंशकृद् राजा मधुर्मधुरवागपि ।  
मधोर्जज्ञेऽथ वैदर्भ्यां पुत्रो मरुवसास्तथा ॥ २८ ॥  
आसीन्मरुवसः पुत्रः पुरुद्वान् पुरुषोत्तमः ।  
मधुर्जज्ञेऽथ वैदर्भ्यां भद्रवत्यां कुरूद्वहः ॥ २९ ॥  
ऐक्ष्वाकी चाभवद् भार्या सत्त्वांस्तस्यामजायत ।  
सत्त्वान् सर्वगुणोपेतः सात्त्वतां कीर्तिवर्धनः ॥ ३० ॥  
इमां विसृष्टिं विज्ञाय ज्यामघस्य महात्मनः ।  
युज्यते परया कीर्त्या प्रजावांश्च भवेन्नरः ॥ ३१ ॥  
इति श्रीमहाभारते खिलेषु हरिवंशे  
हरिवंशपर्वणि षट्त्रिंशोऽध्यायः
