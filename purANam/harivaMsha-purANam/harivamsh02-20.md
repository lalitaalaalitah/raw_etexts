वैशम्पायन उवाच  
गते शक्रे ततः कृष्णः पूज्यमानो व्रजालयैः ।  
गोवर्धनधरः श्रीमान् विवेश व्रजमेव ह ॥ १ ॥  
तस्य वृद्धाभिनन्दन्ति ज्ञातयश्च सहोषिताः ।  
धन्याः स्मोऽनुगृहीताः स्मस्त्वद्वृत्तेन नयेन च ॥ २ ॥  
गावो वर्षभयात् तीर्णा वयं तीर्णा महाभयात् ।  
तव प्रसादाद्‌ गोविन्द देवतुल्यपराक्रम ॥ ३ ॥  
अमानुषाणि कर्माणि तव पश्याम गोपते ।  
धारणेनास्य शैलस्य विद्मस्त्वां कृष्ण दैवतम् ॥ ४ ॥  
कस्त्वं भवसि रुद्राणां मरुतां च महाबलः ।  
वसूनां वा किमर्थं च वसुदेवः पिता तव ॥ ५ ॥  
बलं च बाल्ये क्रीडा च जन्म चास्मासु गर्हितम् ।  
कृष्ण दिव्या च ते चेष्टा शङ्‌‌कितानि मनांसि नः ॥ ६ ॥  
किमर्थं गोपवेषेण रमसेऽस्मासु गर्हितम् ।  
लोकपालोपमश्चैव गास्त्वं किं परिरक्षसि ॥ ७ ॥  
देवो वा दानवो वा त्वं यक्षो गन्धर्व एव वा ।  
अस्माकं बान्धवो जातो योऽसि सोऽसि नमोऽस्तु ते ॥ ८ ॥  
केनचिद् यदि कार्येण वससीह यदृच्छया ।  
वयं तवानुगाः सर्वे भवन्तं शरणं गताः ॥ ९ ॥  
वैशम्पायन उवाच  
गोपानां वचनं श्रुत्वा कृष्णः पद्मदलेक्षणः ।  
प्रत्युवाच स्मितं कृत्वा ज्ञातीन् सर्वान् समागतान् ॥ १० ॥  
मन्यन्ते मां यथा सर्वे भवन्तो भीमविक्रमम् ।  
तथाहं नावमन्तव्यः स्वजातीयोऽस्मि बान्धवः ॥ ११ ॥  
यदि त्ववश्यं श्रोतव्यं कालः सम्प्रतिपाल्यताम् ।  
ततो भवन्तः श्रोष्यन्ति मां च द्रक्ष्यन्ति तत्त्वतः ॥ १२ ॥  
यद्ययं भवतां श्लाघ्यो बान्धवो देवसप्रभः ।  
परिज्ञानेन किं कार्यं यद्येषोऽनुग्रहो मम ॥ १३ ॥  
एवमुक्तास्तु ते गोपा वसुदेवसुतेन वै ।  
बद्धमौना दिशः सर्वे भेजिरे पिहिताननाः ॥ १४ ॥  
कृष्णस्तु यौवनं दृष्ट्वा निशि चन्द्रमसो वनम् ।  
शारदीं च निशां रम्यां मनश्चक्रे रतिं प्रति ॥ १५ ॥  
स करीषाङ्‌‌गरागासु व्रजरथ्यासु वीर्यवान् ।  
वृषाणां जातदर्पाणां युद्धानि समयोजयत् ॥ १६ ॥  
गोपालांश्च बलोदग्रान् योधयामास वीर्यवान् ।  
वने स वीरो गाश्चैव जग्राह ग्राहवद् विभुः ॥ १७ ॥  
युवतीर्गोपकन्याश्च रात्रौ सङ्काल्य कालवित् ।  
ककैशोरकं मानयन् वै सह ताभिर्मुमोद ह ॥ १८ ॥
तास्तस्य वदनं कान्तं कान्ता गोपस्त्रियो निशि ।  
पिबन्ति नयनाक्षेपैर्गां गतं शशिनं यथा ॥ १९ ॥  
हरितालार्द्रपीतेन सकौशेयेन वाससा ।  
वसानो भद्रवसनं कृष्णः कान्ततरोऽभवत् ॥ २० ॥  
स बद्धाङ्‌‌गदनिर्व्यूहश्चित्रया वनमालया ।  
शोभमनो हि गोविन्दः शोभयामास तद् व्रजम् ॥ २१ ॥  
नाम दामोदरेत्येवं गोपकन्यास्तदाब्रुवन् ।  
विचित्रं चरितं घोषे दृष्ट्वा तत् तस्य भास्वतः ॥ २२ ॥  
तास्तं पयोधरोत्तुङ्‌‌गैरुरोभिः समपीडयन् ।  
भ्रामिताक्षैश्च वदनैर्निरीक्षन्ते वराङ्‌‌गनाः ॥ २३ ॥  
ता वार्यमाणाः पतिभिर्मातृभिर्भ्रातृभिस्तथा ।  
कृष्णं गोपाङ्‌‌गना रात्रौ मृगयन्ते रतिप्रियाः ॥ २४ ॥  
तास्तु पङ्‌‌क्तीकृताः सर्वा रमयन्ति मनोरमम् ।  
गायन्त्यः कृष्णचरितं द्वन्द्वशो गोपकन्यकाः ॥ २५ ॥  
कृष्णलीलानुकारिण्यः कृष्णप्रणिहितेक्षणाः ।  
कृष्णस्य गतिगामिन्यस्तरुण्यस्ता वराङ्‌‌गनाः ॥ २६ ॥  
वनेषु तालहस्ताग्रैः कूजयन्त्यस्तथापराः ।  
चेरुर्वै चरितं तस्य कृष्णस्य व्रजयोषितः ॥ २७ ॥  
तास्तस्य नृत्यं गीतं च विलासस्मितवीक्षितम् ।  
मुदिताश्चानुकुर्वन्त्यः क्रीडन्ति व्रजयोषितः॥ २८ ॥  
भावनिस्पन्दमधुरं गायन्त्यस्ता वराङ्‌‌गनाः ।  
व्रजं गताः सुखं चेरुर्दामोदरपरायणाः ॥ २९ ॥  
करीषपांसुदिग्धाङ्‌‌ग्यस्ताः कृष्णामनुवव्रिरे ।  
रमयन्त्यो यथा नागं सम्प्रमत्तं करेणवः ॥ ३० ॥  
तमन्या भावविकचैर्नेत्रैः प्रहसिताननाः ।  
पिबन्त्यतृप्तवनिताः कृष्णं कृष्णमृगेक्षणाः ॥ ३१ ॥  
मुखमस्याब्जसङ्काशं तृषिता गोपकन्यकाः ।  
रत्यन्तरगता रात्रौ पिबन्ति रसलालसाः ॥ ३२ ॥  
हा हेति कुर्वतस्तस्य प्रहृष्टास्ता वराङ्‌‌गनाः ।  
जगृहुर्निस्सृतां वाणीं नाम्ना दामोदरेरिताम् ॥ ३३ ॥  
तासां ग्रथितसीमन्ता रतिं नीत्वाऽऽकुलीकृताः ।  
चारु विस्रंसिरे केशाः कुचाग्रे गोपयोषिताम् ॥ ३४ ॥  
एवं स कृष्णो गोपीनां चक्रवालैरलङ्कृतः ।  
शारदीषु सचन्द्रासु निशासु मुमुदे सुखी ॥ ३५ ॥  
इति श्रीमहाभारते खिलेषु हरिवंशे  
विष्णुपर्वणि हल्लीसकक्रीडने विंशोऽध्यायः ॥ २० ॥
