वैशम्पायन उवाच  
ते श्रुत्वा पृथिवीवाक्यं सर्व एव दिवौकसः ।  
तदर्थकृत्यं सञ्चिन्त्य पितामहमथाब्रुवन् ॥ १ ॥  
भगवन्ह्रियतामस्या धरण्या भारसन्ततिः ।  
शरीरकर्ता लोकानां त्वं हि लोकस्य चेश्वरः ॥ २ ॥  
यत्कर्तव्यं महेन्द्रेण यमेन वरुणेन च ।  
यद्वा कार्यं धनेशेन स्वयं नारायणेन वा ॥ ३ ॥  
यद्वा चन्द्रमसा कार्यं भास्करेणानिलेन वा ।  
आदित्यैर्वसुभिर्वापि रुद्रैर्वा लोकभावनैः ॥ ४ ॥  
अश्विभ्यां देववैद्याभ्यां साध्यैर्वा त्रिदशालयैः ।  
बृहस्पत्युशनोभ्यां वा कालेन कलिनापि वा ॥ ५ ॥  
महेश्वरेण वा ब्रह्मन् विशाखेन गुहेन वा ।  
यक्षराक्षसगन्धर्वैश्चारणैर्वा महोरगैः ॥ ६ ॥  
पतङ्‌गैः पर्वतैश्चापि सागरैर्वा महोर्मिभिः ।  
गङ्‌गामुखाभिर्दिव्याभिः सरिद्‌भिर्वा सुरेश्वर ॥ ७ ॥  
शीघ्रमाज्ञापय विभो कथमंशः प्रयुज्यताम् ।  
यदि ते पार्थिवं कार्यं कार्यं पार्थिवविग्रहे ॥ ८ ॥  
कथमंशावतरणं कुर्मः सर्वे पितामह ।  
अन्तरिक्षगता ये च पृथिव्यां पार्थिवाश्च ये ॥ ९ ॥  
सदस्यानां च विप्राणां पर्थिवानां कुलेषु च ।  
अयोनिजाश्चैव तनूः सृजामो जगतीतले ॥ १० ॥  
सुराणामेककार्याणां श्रुत्वैतन्निश्चितं मतम् ।  
देवैः परिवृतैः प्राह वाक्यं लोकपितामहः ॥ ११ ॥  
रोचते मे सुरश्रेष्ठा युष्माकमपि निश्चयः ।  
सृजध्वं स्वशरीरांशांस्तेजसाऽऽत्मसमान् भुवि ॥ १२ ॥  
सर्व एव सुरश्रेष्ठास्तेजोभिरवरोहत ।  
भावयन्तो भुवं देवीं लब्ध्वा त्रिभुवनश्रियम् ॥ १३ ॥  
पार्थिवे भारते वंशे पूर्वमेव विजानता ।  
पृथिव्यां सम्भ्रममिमं श्रूयतां यन्मया कृतम् ॥ १४ ॥  
समुद्रेऽहं पुरा पूर्वे वेलामासाद्य पश्चिमाम् ।  
आसे सार्धं तनूजेन कश्यपेन महात्मना ॥ १५ ॥  
कथाभिः पूर्ववृत्ताभिर्लोकवेदानुगामिभिः ।  
इतिवृत्तैश्च बहुभिः पुराणप्रभवैर्गुणैः ॥ १६ ॥  
कुर्वतस्तु कथास्तास्ताः समुद्रः सह गङ्‌गया ।  
समीपमाजगामाशु युक्तस्तोयदमारुतैः ॥ १७ ॥  
स वीचिविषमां कुर्वन् गतिं वेगतरङ्‌गिणीम् ।  
यादोगणविचित्रेण सञ्छन्नस्तोयवाससा ॥ १८ ॥  
शङ्खमुक्तामलतनुः प्रवालद्रुमभूषणः ।  
युक्तचन्द्रमसा पूर्णः साभ्रगम्भीरनिःस्वनः ॥ १९ ॥  
स मां परिभवन्नेव स्वां वेलां समतिक्रमन् ।  
क्लेदयामास चपलैर्लावणैरम्बुविस्रवैः ॥ २० ॥  
तं च देशं व्यवसितः समुद्रोऽद्‌भिर्विमर्दितुम् ।  
उक्तः संरब्धया वाचा शान्तोऽसीति मया तदा ॥ २१ ॥  
शान्तोऽसीत्युक्तमात्रस्तु तनुत्वं सागरो गतः ।  
संहतोर्मितरङ्‌गौघः स्थितो राजश्रिया ज्वलन् ॥ २२ ॥  
भूयश्चैव मया शप्तः समुद्रः सह गङ्‌गया ।  
सकारणां मतिं कृत्वा युष्माकं हितकाम्यया ॥ २३ ॥  
यस्मात् त्वं राजतुल्येन वपुषा समुपस्थितः ।  
गच्छार्णव महीपालो राजैव त्वं भविष्यसि ॥ २४ ॥  
तत्रापि सहजां लीलां धारयन् स्वेन तेजसा ।  
भविष्यसि नृणां भर्ता भारतानां कुलोद्वहः ॥ २५ ॥  
शान्तोऽसीति मयोक्तस्त्वं यच्चासि तनुतां गतः ।  
सुतनुर्यशसा लोके शन्तनुस्त्वं भविष्यसि ॥ २६ ॥  
इयमप्यायतापाङ्‌गी गङ्‌गा सर्वाङ्‌गशोभना ।  
रूपिणी च सरिच्छ्रेष्ठा तत्र त्वामुपयास्यति ॥ २७ ॥  
एवमुक्तस्तु मां क्षुब्धः सोऽभिवीक्ष्यार्णवोऽब्रवीत् ।  
मां प्रभो देवदेवानां किमर्थं शप्तवानसि २८ ॥  
अहं तव विधेयात्मा त्वत्कृतस्त्वत्परायणः ।  
अशपोऽसदृशैर्वाक्यैरात्मजं मां किमात्मना ॥ २९ ॥  
भगवंस्त्वत्प्रसादेन वेगात्पर्वणि वर्धितः ।  
यद्यहं चलितो ब्रह्मन् कोऽत्र दोषो ममात्मनः ॥ ३० ॥  
क्षिप्ताभिः पवनैरद्‌भिः स्पृष्टो यद्यसि पर्वणि ।  
अत्र मे किं नु भगवन् विद्यते शापकारणम् ॥ ३१ ॥  
उद्धतैश्च महावातैः प्रवृद्धैश्च बलाहकैः ।  
पर्वणा चेन्दुयुक्तेन त्रिभिः क्षुब्धोऽस्मि कारणैः ॥ ३२ ॥  
एवं यद्यपराद्धोऽहं कारणैस्त्वत्प्रकल्पितैः ।  
क्षन्तुमर्हसि मे ब्रह्मञ्छापोऽयं विनिवर्त्यताम् ॥ ३३ ॥  
एवं मयि निरालम्बे शापाच्छिथिलतां गते ।  
कारुण्यं कुरु देवेश प्रमाणं यद्यवेक्षसे ॥ ३४ ॥  
अस्यास्तु देवगङ्‌गाया गां गतायास्त्वदाज्ञया ।  
मम दोषात् सदोषायाः प्रसादं कर्तुमर्हसि ॥ ३५ ॥  
तमहं श्लक्ष्णया वाच महार्णवमथाब्रुवम् ।  
अकारणज्ञं देवानां त्रस्तं शापानलेन तम् ॥ ३६ ॥  
शान्तिं व्रज न भेतव्यं प्रसन्नोऽस्मि महोदधे ।  
शापेऽस्मिन् सरितां नाथ भविष्यं शृणु कारणम् ॥ ३७ ॥  
त्वं गच्छ भारते वंशे स्वं देहं स्वेन तेजसा ।  
आधत्स्व सरितां नाथ त्यक्त्वेमां सागरीं तनुम् ॥ ३८ ॥  
महोदधे महीपालस्तत्र राजश्रिया वृतः ।  
पालयंश्चतुरो वर्णान्व्रंस्यसे सलिलेश्वर ॥ ३९ ॥  
इयं च ते सरिच्छ्रेष्ठा बिभ्रती रूपमुत्तमम् ।  
तत्कालं रमणीयाङ्‌गी गङ्‌गा परिचरिष्यति ॥ ४० ॥
अनया सह जाह्नव्या मोदमानो ममाज्ञया ।  
इमं सलिलसङ्क्लेदं विस्मरिष्यसि सागर ॥ ४१ ॥  
त्वरता चैव कर्तव्यं त्वयेदं मम शासनम् ।  
प्राजापत्येन विधिना गङ्‌गया सह सागर ॥ ४२ ॥  
वसवः प्रच्युताः स्वर्गात् प्रविष्टाश्च रसातलम् ।  
तेषामुत्पादनार्थाय त्वं मया विनियोजितः ॥ ४३ ॥  
अष्टौ ताञ्जाह्नवी गर्भानपत्यार्थं दधात्वियम् ।  
विभावसोस्तुल्यगुणान्सुराणां प्रीतिवर्धनान् ॥ ४४ ॥  
उत्पाद्य त्वं वसूञ्छीघ्रं कृत्वा कुरुकुलं महत् ।  
प्रवेष्टासि तनुं त्यक्त्वा पुनः सागर सागरीम् ॥ ४५ ॥  
एवमेतन्मया पूर्वं हितार्थं वः सुरोत्तमाः ।  
भविष्यं पश्यतां भारं पृथिव्याः पार्थिवात्मकम् ॥ ४६ ॥  
तदेष शन्तनोर्वंशः पृथिव्यां रोपितो मया ।  
वसवो ये च गङ्‌गायामुत्पन्नास्त्रिदिवौकसः ॥ ४७ ॥  
अद्यापि भुवि गाङ्‌गेयस्तत्रैव वसुरष्टमः ।  
सप्तेमे वसवः प्राप्ताः स एकः परिलम्बते ॥ ४८ ॥  
द्वितीयायां स सृष्टायां द्वितीया शन्तनोस्तनुः ।  
विचित्रवीर्यो द्युतिमानासीद् राजा प्रतापवान् ॥ ४९ ॥  
वैचित्र्यवीर्यौ द्वावेव पार्थिवौ भुवि साम्प्रतम् ।  
धृतराष्ट्रश्च पाण्डुश्च विख्यातौ पुरुषर्षभौ ॥ ५० ॥  
तत्र पाण्डोः श्रिया जुष्टे द्वे भार्ये सम्बभूवतुः ।  
शुभे कुन्ती च माद्री च देवयोषोपमे तु ते ॥ ५१ ॥  
धृतराष्ट्रस्य राज्ञस्तु भार्यैका तुल्यचारिणी ।  
गान्धारी भुवि विख्याता भर्तुर्नित्यं व्रते स्थिता ॥ ५२ ॥  
तत्र वंशा विभज्यन्तां विपक्षाः पक्ष एव च ।  
पुत्राणां हि तयो राज्ञोर्भविता विग्रहो महान् ॥ ५३ ॥  
तेषां विमर्दे दायाद्ये नृपाणां भविता क्षयः ।  
युगान्तप्रतिमं चैव भविष्यति महद्‌भयम् ॥ ५४ ॥  
सबलेषु नरेन्द्रेषु शान्तयस्त्वितरेतरम् ।  
विविक्तपुरराष्ट्रौघा क्षितिः शैथिल्यमेष्यति ॥ ५५ ॥  
द्वापरस्य युगस्यान्ते मया दृष्टं पुरातनम् ।  
क्षयं यास्यन्ति शस्त्रेण मानवैः सह पार्थिवाः ॥ ५६ ॥  
तत्रावशिष्टान् मनुजान् सुप्तान् निशि विचेतसः ।  
धक्ष्यते शङ्‌करस्यांशः पावकेनास्त्रतेजसा ॥ ५७ ॥  
अन्तकप्रतिमे तस्मिन् निवृत्ते क्रूरकर्मणि ।  
समाप्तमिदमाख्यास्ये त्रितीयं द्वापरं युगम् ॥ ५८ ॥  
महेश्वरांशेऽपसृते ततो माहेश्वरं युगम् ।  
शिष्यं प्रवर्तते पश्चाद् युगं दारुणदर्शनम् ॥ ५९ ॥  
अधर्मप्रायपुरुषं स्वल्पधर्मप्रतिग्रहम् ।  
उत्सन्नसत्यसंयोगं वर्धितानृतसञ्चयम् ॥ ६० ॥  
महेश्वरं कुमारं च द्वौ च देवौ समाश्रिताः ।  
भविष्यन्ति नराः सर्वे लोके न स्थविरायुषः ॥ ६१ ॥  
तदेष निर्णयः श्रेष्ठः पृथिव्यां पार्थिवान्तकः ।  
अंशावतरणं सर्वे सुराः कुरुत मा चिरम् ॥ ६२ ॥  
धर्मस्यांशस्तु कुन्त्यां वै माद्र्यां च विनियुज्यताम् ।  
विग्रहस्य कलिर्मूलं गान्धार्यां विनियुज्यताम् ॥ ६३ ॥  
एतौ पक्षौ भविष्यन्ति राजानः कालचोदिताः ।  
जातरागाः पृथिव्यर्थे सर्वे सङ्ग्रामलालसाः ॥ ६४ ॥  
नागायुतबलाः केचित्केचिदोघबलान्विताः ।  
गच्छत्वियं वसुमती स्वां योनिं लोकधारिणी ।  
सृष्टोऽयं नैष्ठिको राज्ञामुपायो लोकविश्रुतः ॥ ६५ ॥  
श्रुत्वा पितामहवचः सा जगाम यथागतम् ।  
पृथिवी सह कालेन वधाय पृथिवीक्षिताम् ॥ ६६ ॥  
देवानचोदयद् ब्रह्मा निग्रहार्थे सुरद्विषाम् ।  
नरं चैव पुराणर्षिं शेषं च धरणीधरम् ॥ ६७ ॥  
सनत्कुमारं साध्यांश्च सुरांश्चाग्निपुरोगमान् ।  
वरुणं च यमं चैव सूर्याचन्द्रमसौ तदा ॥ ६८ ॥  
गन्धर्वाप्सरसश्चैव रुद्रादित्यांस्तथाश्विनौ ।  
ततोंऽशानवनिं देवाः सर्व एवावतारयन् ॥ ६९ ॥  
यथा ते कथितं पूर्वमंशावतरणं मया ।  
अयोनिजा योनिजाश्च ते देवाः पृथिवीतले ॥ ७० ॥  
दैत्यदानवहन्तारः सम्भूताः पुरुषेश्वराः ।  
क्षीरिकावृक्षसङ्काशा वज्रसंहननास्तथा ॥ ७१ ॥  
नागायुतबलाः केचित् केचिदोघबलान्विताः ।  
गदापरिघशक्तीनां सहाः परिघबाहवः ॥ ७२ ॥  
गिरिशृङ्‌गप्रहर्तारः सर्वे परिघयोधिनः ।  
वृष्णिवंशसमुत्पन्नाः शतशोऽथ सहस्रशः ॥ ७३ ॥  
कुरुवंशे च ते देवाः पञ्चालेषु च पार्थिवाः ।  
याज्ञिकानां समृद्धानां ब्राह्मणानां च योनिषु ॥ ७४ ॥  
सर्वास्त्रज्ञा महेष्वासा वेदव्रतपरायणाः ।  
सर्वर्धिगुणसम्पन्ना यज्वानः पुण्यकर्मिणः ॥ ७५ ॥  
आचालयेयुर्ये शैलान् क्रुद्धा भिन्द्युर्महीतलम् ।  
उत्पतेयुरथाकाशं क्षोभयेयुर्महोदधिम् ॥ ७६ ॥  
एवमादिश्य तान् सर्वान् भूतभव्यभवत्प्रभुः ।  
नारायणे समावेश्य लोकाञ्छान्तिमुपागमत् ॥ ७७ ॥  
भूयः शृणु यथा विष्णुरवतीर्णो महीतले ।  
प्रजानां वै हितार्थाय प्रभुः प्राणिहितेश्वरः ॥ ७८ ॥  
ययातिवंशजस्याथ वसुदेवस्य धीमतः ।  
कुले पूज्ये यशस्कर्मा जज्ञे नारायणः प्रभुः ॥ ७९ ॥  
इति श्रीमहाभारते खिलेषु हरिवंशे हरिवंशपर्वणि  
देवानामंशावतरणे त्रिपञ्चाशत्तमोऽध्यायः
