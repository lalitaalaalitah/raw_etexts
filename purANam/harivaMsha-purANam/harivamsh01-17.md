भीष्म उवाच  
ततोऽहं तस्य वचनान्मार्कण्डेयं समाहितः ।  
प्रश्नं तमेवान्वपृच्छं यन्मे पृष्ठः पुरा पिता ॥ १ ॥  
स मामुवच धर्मात्मा मार्कण्डेयो महातपाः ।  
भीष्म वक्ष्यामि कर्त्स्न्येन शृणुष्व प्रयतोऽनघ ॥ २ ॥  
अहं पितृप्रसादाद् वै दीर्घायुष्ट्वमवाप्तवान् ।  
पितृभक्त्यैव लब्धं च प्राग्लोके परमं यशः ॥ ३ ॥  
सोऽहं युगस्य पर्यन्ते बहुवर्षसहस्रिके ।  
अधिरुह्य गिरिं मेरुं तपोऽतप्यं सुदुश्चरम् ॥ ४ ॥  
ततः कदाचित् पश्यामि दिवं प्रज्वाल्य तेजसा ।  
विमानं महदायान्तमुत्तरेण गिरेस्तदा ॥ ५ ॥  
तस्मिन् विमाने पर्यङ्के ज्वलितादित्यसन्निभम् ।  
अपश्यं तत्र चैवाहं शयानं दीप्ततेजसम् ॥ ६ ॥  
अङ्गुष्ठमात्रं पुरुषमग्नावग्निमिवाहितम् ।  
सोऽहं तस्मै नमस्कृत्य प्रणम्य शिरसा विभुम् ॥ ७ ॥  
सन्निविष्टं विमानस्थं पाद्यार्घ्याभ्यामपूजयम् ।  
अपृच्छं चैव दुर्धर्षं विद्याम त्वां कथं विभो ॥ ८ ॥  
तपोवीर्यात् समुत्पन्नं नारायणगुणात्मकम् ।  
दैवतं ह्यसि देवानमिति मे वर्तते मतिः ॥ ९ ॥  
स मामुवाच धर्मात्मा स्मयमान इवानघ ।  
न ते तपः सुचरितं येन मां नावबुद्ध्यसे ॥ १० ॥  
क्षणेनैव प्रमाणं सः बिभ्रदन्यदनुत्तमम् ।  
रूपेण न मया कश्चिद् दृष्टपूर्वः पुमान् क्वचित् ॥ ११ ॥  
सनत्कुमार उवाच  
विद्धि मां ब्रह्मणः पुत्रं मानसं पूर्वजं विभोः ।  
तपोवीर्यसमुत्पन्नं नारायणगुणात्मकम् ॥ १२ ॥  
सनत्कुमार इति यः श्रुतो देवेषु वै पुरा ।  
सोऽस्मि भार्गव भद्रं ते कं कामं करवाणि ते ॥ १३ ॥  
ये त्वन्ये ब्रह्मणः पुत्राः यवीयांसस्तु ते मम ।  
भ्रातरः सप्त दुर्धर्षास्तेषां वंशाः प्रतिष्ठिताः ॥ १४ ॥  
क्रतुर्वसिष्ठः पुलहः पुलस्त्योऽत्रिस्तथाङ्गिराः ।  
मरीचिस्तु तथा धीमान् देवगन्धर्वसेविताः ।  
त्रीँल्लोकान् धारयन्तीमान् देवगन्धर्वपूजिताः ॥ १५ ॥  
वयं तु यतिधर्माणः संयोज्यात्मानमात्मनि ।  
प्रजा धर्मं च कामं च व्यपहाय महामुने ॥ १६ ॥  
यथोत्पन्नस्तथैवाहं कुमार इति विद्धि माम् ।  
तस्मात् सनत्कुमारेति नामैतन्मे प्रतिष्ठितम् ॥ १७ ॥  
मद्भक्त्या ते तपश्चीर्णं मम दर्शनकाङ्क्षया ।  
एष दृष्टोऽस्मि भवता कं कामं करवाणि ते ॥ १८ ॥  
इत्युक्तवन्तं तमहं प्रत्यवोचं सनातनम् ।  
अनुज्ञातो भगवता प्रीयमाणेन भारत ॥ १९ ॥  
ततोऽहमेनमर्थं वै तमपृच्छं सनातनम् ।  
पृष्टः पितॄणां सर्गं च फलं श्राद्धस्य चानघ ॥ २० ॥  
चिच्छेद संशयं भीष्म स तु देवेश्वरो मम ।  
स मामुवाच धर्मात्मा कथान्ते बहुवार्षिके ।  
रमे त्वयाऽहं विप्रर्षे शृणु सर्वं यथातथम् ॥ २१ ॥
देवानसृजत ब्रह्मा मां यक्ष्यन्तीति भार्गव ।  
तमुत्सृज्य तथात्मानमयजंस्ते फलार्थिनः ॥ २२ ॥  
ते शप्ता ब्रह्मणा मूढा नष्टसञ्ज्ञा दिवौकसः ।  
न स्म किञ्चिद्विजानन्ति ततो लोकोऽप्यमुह्यत ॥ २३ ॥  
ते भूयः प्रणताः शप्ताः प्रायाचन्त पितामहम् ।  
अनुग्रहाय लोकानां ततस्तानब्रवीदिदम् ॥ २४ ॥  
प्रायश्चित्तं चरध्वं वै व्यभिचारो हि वः कृतः ।  
पुत्रांश्च परिपृच्छध्वं ततो ज्ञानमवाप्स्यथ ॥ २५ ॥  
प्रायश्चित्तक्रियार्थं ते पुत्रान्पप्रच्छुरार्तवत् ।  
तेभ्यस्ते प्रयतात्मानः शशंसुस्तनयास्तदा ॥ २६ ॥  
प्रायश्चित्तानि धर्मज्ञा वाङ्मनःकर्मजानि वै ।  
शंसन्ति कुशला नित्यं चक्षुर्भ्यामपि नित्यशः ॥ २७ ॥  
प्रायश्चित्तार्थतत्त्वज्ञा लब्धसञ्ज्ञा दिवौकसः ।  
गम्यन्तां पुत्रकाश्चेति पुत्रैरुक्ताश्च ते तदा ॥ २८ ॥  
अभिशप्तास्तु ते देवाः पुत्रवाक्येन निन्दिताः ।  
पितामहमुपागच्छन् संशयच्छेदनाय वै ॥ २९ ॥  
ततस्तानब्रवीद् देवो यूयं वै ब्रह्मवादिनः ।  
तस्माद् यदुक्तं युष्माकं तत् तथा न तदन्यथा ॥ ३० ॥  
यूयं शरीरकर्तारस्तेषां देवा भविष्यथ ।  
ते तु ज्ञानप्रदातारः पितरो वो न संशयः ॥ ३१ ॥  
अन्योन्यं पितरो यूयं ते चैवेति न संशयः ।  
देवाश्च पितरश्चैव तद्बुध्यध्वं दिवौकसः ॥ ३२ ॥  
ततस्ते पुनरागम्य पुत्रानूचुर्दिवौकसः ।  
ब्रह्मणा च्छिन्नसन्देहाः प्रीतिमन्तः परस्परम् ॥ ३३ ॥  
यूयं वै पितरोऽस्माकं यैर्वयं प्रतिबोधिताः ।  
धर्मज्ञाः कश्च वः कामः को वरो वः प्रदीयताम् । ३४ ॥  
यदुक्तं चैव युष्माभिस्तत्तथा न तदन्यथा ।  
उक्ताश्च यस्माद् युष्माभिः पुत्रका इति वै वयम् ।  
तस्माद् भवन्तः पितरो भविष्यन्ति न संशयः ॥ ३५ ॥  
योऽनिष्ट्वा तु पितॄञ्छ्राद्धैः क्रियाः काश्चित्करिष्यति ।  
राक्षसा दानवा नागाः फलं प्राप्स्यन्ति तस्य तत् ॥ ३६ ॥  
श्राद्धैराप्यायिताश्चैव पितरः सोममव्ययम् ।  
आप्याय्यमाना युष्माभिर्वर्धयिष्यति नित्यदा ॥ ३७ ॥  
श्राद्धैराप्यायितः सोमो लोकानाप्याययिष्यति ।  
समुद्रपर्वतवनं जङ्गमाजङ्गमैर्वृतम् ॥ ३८ ॥  
श्राद्धानि पुष्टिकामाश्च ये करिष्यन्ति मानवाः ।  
तेभ्यः पुष्टिं प्रजाश्चैव दास्यन्ति पितरः सदा ॥ ३९ ॥  
श्राद्धे ये च प्रदास्यन्ति त्रीन्पिण्डान् नामगोत्रतः ।  
सर्वत्र वर्तमानांस्तान् पितरः सपितामहान् ।  
भावयिष्यन्ति सततं श्राद्धदानेन तर्पिताः ॥ ४० ॥  
एवमाज्ञापितं पूर्वं ब्रह्मणा परमेष्ठिना ।  
इति तद्वचनं सत्यं भवत्वद्य दिवौकसः ।  
पुत्राश्च पितरश्चैव वयं सर्वे परस्परम् ॥ ४१ ॥  
सनत्कुमार उवाच  
त एते पितरो देवा देवाश्च पितरस्तथा ।  
अन्योन्यं पितरो ह्येते देवाश्च पिरतश्च ह ॥ ४२ ॥  
इति श्रीमहाभारते खिलेषु हरिवंशे हरिवंशपर्वणि पितृकल्पे सप्तदशोऽध्यायः
