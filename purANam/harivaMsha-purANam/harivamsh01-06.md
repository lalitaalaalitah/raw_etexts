पृथुरुवाच  
एकस्यार्थाय यो हन्यादात्मनो वा परस्य वा ।  
बहून् वै प्राणिनो लोके भवेत् तस्येह पातकम् ॥ १ ॥  
सुखमेधन्ति बहवो यस्मिंस्तु निहतेऽशुभे ।  
तस्मिन् नास्ति हते भद्रे पातकं चोपपातकम् ॥ २ ॥  
एकस्मिन् यत्र निधनं प्रापिते दुष्टकारिणि ।  
बहूनां भवति क्षेमं तत्र पुण्यप्रदो वधः ॥ ३ ॥  
सोऽहं प्रजानिमित्तं त्वां हनिष्यामि वसुन्धरे ।  
यदि मे वचनां नाद्य करिष्यसि जगद्धितम् ॥ ४ ॥  
त्वां निहत्याद्य बाणेन मच्छासनपराङ् मुखीम् ।  
आत्मानं प्रथयित्वाहं प्रजा धारयिता चिरम् ॥ ५ ॥  
सा त्वं शासनमास्थाय मम धर्मभृतां वरे ।  
सञ्जीवय प्रजाः सर्वाः समर्था ह्यसि धारणे ॥ ६ ॥  
दुहितृत्वं च मे गच्छ तत एनमहं शरम् ।  
नियच्छेयं त्वद्वधार्थमुद्यतं घोरदर्शनम् ॥ ७ ॥  
पृथिव्युवाच  
सर्वमेतदहं वीर विधास्यामि न संशयः ।  
उपायतः समारब्धाः सर्वे सिद्ध्यन्त्युपक्रमाः ॥ ८ ॥  
उपायं पश्य येन त्वं धारयेथाः प्रजा इमाः ।  
वत्सं तु मम सम्पश्य क्षरेयं येन वत्सला ॥ ९ ॥  
समां च कुरु सर्वत्र मां त्वं धर्मभृतां वर ।  
यथा विस्पन्दमानं मे क्षीरं सर्वत्र भावयेत् ॥ १० ॥  
वैशम्पायन उवाच  
तत उत्सारयामास शैलाञ्छतसहस्रशः ।  
धनुष्कोट्या तदा वैन्यस्तेन शैला विवर्धिताः ॥ ११ ॥  
इत्थं वैन्यस्तदा राजा महीं चक्रे समां ततः ।  
मन्वन्तरेष्वतीतेषु विषमासीद् वसुन्धरा ॥ १२ ॥  
स्वभावेनाभवन् ह्यस्याः समानि विषमाणि च ।  
चाक्षुषस्यान्तरे पूर्वमासीदेवं तदा किल ॥ १३ ॥  
न हि पूर्वविसर्गे वै विषमे पृथिवीतले ।  
प्रविभागः पुराणां च ग्रामाणां वा तदाभवत् ॥ १४ ॥  
न सस्यानि न गोरक्षा न कृषिर्न वणिक्पथः ।  
नैव सत्यानृतं तत्र न लोभो न च मत्सरः ॥ १५ ॥  
वैवस्वतेऽन्तरे चास्मिन् साम्प्रतं समुपस्थिते ।  
वैन्यात्प्रभृति राजेन्द्र सर्वस्यैतस्य सम्भवः ॥ १६ ॥  
यत्र यत्र समं त्वस्या भूमेरासीदिहानघ ।  
तत्र तत्र प्रजाः सर्वाः संवासं समरोचयन् ॥ १७ ॥  
आहारः फलमूलानि प्रजानामभवत् तदा ।  
कृच्छ्रेण महता युक्त इत्येवमनुशुश्रुम ॥ १८ ॥  
सङ्कल्पयित्वा वत्सं तु मनुं स्वायम्भुवं प्रभुम् ।  
स्वपाणौ पुरुषश्रेष्ठ दुदोह पृथिवीं ततः ।  
सस्यजातानि सर्वाणि पृथुर्वैन्यः प्रतापवान् ॥ १९ ॥  
तेनान्नेन प्रजास्तात वर्तन्तेऽद्यापि नित्यशः ।  
ऋषिभिः श्रूयते चापि पुनर्दुग्धा वसुन्धरा ॥ २० ॥  
वत्सः सोमोऽभवत्तेषां दोग्धा चाङ्गिरसः सुतः ।  
बृहस्पतिर्महातेजाः पात्रं छन्दांसि भारत ।  
क्षीरमासीदनुपमं तपो ब्रह्म च शाश्वतम् ॥ २१ ॥  
पुनर्देवगणैः सर्वैः पुरन्दरपुरोगमैः ।  
काञ्चनं पात्रमादाय दुग्धेयं श्रूयते मही ॥ २२ ॥  
वत्सस्तु मघवानासीद् दोग्धा च सविता प्रभुः ।  
क्षीरमूर्जस्करं चैव वर्तन्ते येन देवताः ॥ २३ ॥  
पितॄभिः श्रूयते चापि पुनर्दुग्धा वसुन्धरा ।  
राजतं पात्रमादाय स्वधाममितविक्रमैः ॥ २४ ॥  
यमो वैवस्वरस्तेषामासीद् वत्सः प्रतापवान् ।  
अन्तकश्चाभवद् दोग्धा कालो लोकप्रकालनः ॥ २५ ॥  
नागैश्च श्रूयते दुग्ध्दा वत्सं कृत्वा तु तक्षकम् ।  
अलाबुं पात्रमादाय विषं क्षीरं नरोत्तम ॥ २६ ॥  
तेषामैरावतो दोग्धा धृतराष्ट्रः प्रतापवान् ।  
नागानां भरतश्रेष्ठ सर्पाणां च महीपते ॥ २७ ॥
तेनैव वर्तयन्त्युग्रा महाकाया विषोल्बणाः ।  
तदाहारास्तदाचारास्तद्वीर्यास्तदुपाश्रयाः ॥ २८ ॥  
असुरैः श्रूयते चापि पुनर्दुग्धा वसुन्धरा ।  
आयसं पात्रमादाय मायां शत्रुनिबर्हिणीम् ॥ २९ ॥  
विरोचनस्तु प्राह्रादिर्वत्सस्तेषामभूत् तदा ।  
ऋत्विग्द्विमूर्द्धा दैत्यानां मधुर्दोग्धा महाबलः ॥ ३० ॥  
तयैते माययाद्यापि सर्वे मायाविनोऽसुराः ।  
वर्तयन्त्यमितप्रज्ञास्तदेषाममितं बलम् ॥ ३१ ॥  
यक्षैश्च श्रूयते तात पुनर्दुग्धा वसुन्धरा ।  
आमपात्रे महाराज पुरान्तर्द्धानमक्षयम् ॥ ३२ ॥  
वत्सं वैश्रवणं कृत्वा यक्षैः पुण्यजनैस्तदा ।  
दोग्धा रजतनाभस्तु पिता मणिवरस्य यः ॥ ३३ ॥  
यक्षानुजो महातेजास्त्रिशीर्षाः सुमहातपाः ।  
तेन ते वर्तयन्तीति परमर्षिरुवाच ह ॥ ३४ ॥  
राक्षसैश्च पिशाचैश्च पुनर्दुग्धा वसुन्धरा ।  
शावं कपालमादाय प्रजा भोक्तुं नरर्षभ ॥ ३५ ॥  
दोग्धा रजतनाभस्तु तेषामासीत्कुरूद्वह ।  
वत्सः सुमाली कौरव्यः क्षीरं रुधिरमेव च ॥ ३६ ॥  
तेन क्षीरेण यक्षाश्च राक्षसाश्चामरोपमाः ।  
वर्तयन्ति पिशाचाश्च भूतसङ्घास्तथैव च ॥ ३७ ॥  
पद्मपात्रे पुनर्दुग्धा गन्धर्वैः साप्सरोगणैः ।  
वत्सं चित्ररथं कृत्वा शुचीन् गन्धान् नरर्षभ ॥ ३८ ॥  
तेषां च सुरुचिस्त्वासीद् दोग्धा भरतसत्तम ।  
गन्धर्वराजोऽतिबलो महात्मा सूर्यसन्निभः ॥ ३९ ॥  
शैलैश्च श्रूयते राजन् पुनर्दुग्धा वसुन्धरा ।  
औषधीर्वै मूर्तिमती रत्नानि विविधानि च ॥ ४० ॥  
वत्सस्तु हिमवानासीन्मेरुर्दोग्धा महागिरिः ।  
पात्रं तु शैलमेवासीत् तेन शैला विवर्धिताः ॥ ४१ ॥  
वीरुद्भिः श्रूयते राजन् पुनर्दुग्धा वसुन्धरा ।  
पालाशं पात्रमादाय दग्धच्छिन्नप्ररोहणम् ॥ ४२ ॥  
दुदोह पुष्पितः सालो वत्सः प्लक्षोऽभवत्तदा ।  
सेयं धात्री विधात्री च पावनी च वसुन्धरा ॥ ४३ ॥  
चराचरस्य सर्वस्य प्रतिष्ठा योनिरेव च ।  
सर्वकामदुघा दोग्ध्री सर्वसस्यप्ररोहिणी ॥ ४४ ॥  
आसीदियं समुद्रान्ता मेदिनीति परिश्रुता ।  
मधुकैटभयोः कृत्स्ना मेदसाभिपरिप्लुता ।  
तेनेयं मेदिनी देवी प्रोच्यते ब्रह्मवादिभिः ॥ ४५ ॥  
ततोऽभ्युपगमाद् राज्ञः पृथोर्वैन्यस्य भारत ।  
दुहितृत्वमनुप्राप्ता देवी पृथ्वीति चोच्यते ।  
पृथुना प्रविभक्ता च शोधिता च वसुन्धरा ॥ ४६ ॥  
सस्याकरवती स्फीता पुरपत्तनमालिनी ।  
एवम्प्रभावो वैन्यः स राजासीद्राजसत्तमः ॥ ४७ ॥  
नमस्यश्चैव पूज्यश्च भूतग्रामैर्न संशयः ।  
ब्राह्मणैश्च महाभागैर्वेदवेदाङ्गपारगैः ॥ ४८ ॥  
पृथुरेव नमस्कार्यो ब्रह्मयोनिः सनातनः ।  
पार्थिवैश्च महाभागैः पार्थिवत्वमभीप्सुभिः ॥ ४९ ॥  
आदिराजो नमस्कार्यः पृथुर्वैन्यः प्रतापवान् ।  
योधैरपि च विक्रान्तैः प्राप्तुकामैर्जयं युधि ।  
पृथुरेव नमस्कार्यो योधानां प्रथमो नृपः ॥ ५० ॥  
यो हि योद्धा रणं याति कीर्तयित्वा पृथुं नृपम्  
स घोररूपान् सङ्ग्रामान् क्षमी तरति कीर्तिमान् ॥ ५१ ॥  
वैश्यैरपि च वित्ताढ्यैः पण्यवृत्तिमनुष्ठितैः।  
पृथुरेव नमस्कार्यो वृत्तिदाता महायशाः ॥ ५२ ॥  
तथैव शूद्रैः शुचिभिस्त्रिवर्णपरिचारिभिः ।  
आदिराजो नमस्कार्यः श्रेयः परमभीप्सुभिः ॥ ५३ ॥  
एते वत्सविशेषाश्च दोग्धारः क्षीरमेव च ।  
पात्राणि च मयोक्तानि किं भूयो वर्णयामि ते ॥ ५४ ॥  
य इदं शृणुयान्नित्यं पृथोश्चरितमादितः ।  
पुत्रपौत्रसमायुक्तो मोदते सुचिरं भुवि ॥ ५५ ॥  
इति श्रीमहाभारते खिलेषु हरिवंशपर्वणि  
पृथूपाख्याने षष्ठोऽध्यायः
