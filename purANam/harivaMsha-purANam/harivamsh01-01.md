नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ १ ॥  
द्वैपायनोष्ठपुटनिःसृतमप्रमेयं  
     पुण्यं पवित्रमथ पापहरं शिवं च ।  
यो भारतं समधिगच्छति वाच्यमानं  
     किं तस्य पुष्करजलैरभिषेचनेन ॥ २ ॥  
जयति पराशरसूनुः  
     सत्यवतीहृदयनन्दनो व्यासः ।  
यस्यास्यकमलगलितं  
     वाङ्मयममृतं जगत्पिबति ॥ ३ ॥  
यो गोशतं कनकशृङ्गमयं ददाति  
     विप्राय वेदविदुषे बहुविश्रुताय ।  
पुण्यां च भारतकथां शृणुयाच्च तद्वत्  
     तुल्यं फलं भवति तस्य च तस्य चैव ॥ ४ ॥  
शताश्वमेधस्य यदत्र पुण्यं  
     चतुःसहस्रस्य शतक्रतोश्च ।  
भवेदनन्तं हरिवंशदानात्  
     प्रकीर्तितं व्यासमहर्षिणा च ॥ ५ ॥  
यद् वाजपेयेन तु राजसूयाद्  
     दृष्टं फलं हस्तिरथेन चान्यत् ।  
तल्लभ्यते व्यासवचः प्रमाणं  
     गीतं च वाल्मीकिमहर्षिणा च ॥ ६ ॥  
यो हरिवंशं लेखयति  
     यथाविधिना महातपाः सपदि ।  
स जयति हरिपदकमलं  
     मधुपो हि यथा रसेन लुब्धः ॥ ७ ॥  
पितामहाद्यं प्रवदन्ति षष्ठं  
     महर्षिमक्षय्यविभूतियुक्तम् ।  
नारायणस्यांशजमेकपुत्रं  
     द्वैपायनं वेद महानिधानम् ॥ ८ ॥  
  
आद्यं पुरुषमीशानं पुरुहूतं पुरुष्टुतम् ।  
ऋतमेकाक्षरं ब्रह्म व्यक्ताव्यक्तं सनातनम् ॥ ९ ॥  
असच्च सदसच्चैव यद्विश्वं सदसत्परम् ।  
परावराणां स्रष्टारं पुराणं परमव्ययम् ॥ १०॥  
मङ्गल्यं मङ्गलं विष्णुं वरेण्यमनघं शुचिम् ।  
नमस्कृत्य हृषीकेशं चराचरगुरुं हरिम् ॥ ११॥  
नैमिषारण्ये कुलपतिः शौनकस्तु महामुनिः ।  
सौतिं पप्रच्छ धर्मात्मा सर्वशास्त्रविशारदः ॥ १२॥  
शौनक उवाच  
सौते सुमहदाख्यानं भवता परिकीर्तितम् ।  
भारतानां च सर्वेषां पार्थिवानां तथैव च ॥ १३॥  
देवानां दानवानां च गन्धर्वोरगरक्षसाम् ॥  
दैत्यानामथ सिद्धानां गुह्यकानां तथैव च ॥ १४॥  
अत्यद्भुतानि कर्माणि विक्रमा धर्मनिश्चयाः ॥  
विचित्राश्च कथायोगा जन्म चाग्र्यमनुत्तमम् ॥ १५॥  
कथितं भवता पुण्यं पुराणं श्लक्ष्णया गिरा ॥  
मनःकर्णसुखं सौते प्रीणात्यमृतसम्मितम् ॥ १६॥  
तत्र जन्म कुरूणां वै त्वयोक्तं लौमहर्षणे ॥  
न तु वृष्ण्यन्धकानां च तद्भवान् वक्तुमर्हति ॥ १७॥  
सौतिरुवाच ॥  
जनमेजयेन यत्पृष्टः शिष्यो व्यासस्य धर्मवित् ।  
तत्तेऽहं सम्प्रवक्ष्यामि वृष्णीनां वंशमादितः ॥ १८ ॥  
श्रुत्वेतिहासं कार्त्स्न्येन भारतानां स भारतः ।  
जनमेजयो महाप्राज्ञो वैशम्पायनमब्रवीत् ॥ १९ ॥  
जनमेजय उवाच  
महाभारतमाख्यानं बह्वर्थं श्रुतिविस्तरम् ।  
कथितं भवता पूर्वं विस्तरेण मया श्रुतम् ॥ २० ॥  
तत्र शूराः समाख्याता बहवः पुरुषर्षभाः ।  
नामभिः कर्मभिश्चैव वृष्ण्यन्धकमहारथाः ॥ २१ ॥  
तेषां कर्मावदातानि त्वयोक्तानि द्विजोत्तम ।  
तत्र तत्र समासेन विस्तरेणैव मे प्रभो ॥ २२ ॥  
न च मे तृप्तिरस्तीह कथ्यमाने पुरातने ।  
एकश्चैव मतो राशिर्वृष्णयः पाण्डवास्तथा ॥ २३ ॥  
भवांश्च वंशकुशलस्तेषां प्रत्यक्षदर्शिवान् ।  
कथयस्व कुलं तेषां विस्तरेण तपोधन ॥ २४ ॥  
यस्य यस्यान्वये ये ये तांस्तानिच्छामि वेदितुम् ।  
स त्वं सर्वमशेषेण कथयस्व महामुने ।  
तेषां पूर्वविसृष्टिं च विचिन्त्येमां प्रजापतेः ॥ २५ ॥
सौतिरुवाच  
सत्कृत्य परिपृष्टस्तु स महात्मा महातपाः ।  
विस्तरेणानुपूर्व्यां च कथयामास तां कथाम् ॥ २६ ॥  
वैशम्पायन उवाच  
शृणु राजन् कथां दिव्यां पुण्यां पापप्रमोचनीम् ।  
कथ्यमानां मया चित्रां बह्वर्थां श्रुतिसम्मिताम् ॥ २७ ॥  
यश्चेमां धारयेद्वापि शृणुयाद् वाप्यभीक्ष्णशः ।  
स्ववंशधारणं कृत्वा स्वर्गलोके महीयते ॥ २८ ॥  
अव्यक्तं कारणं यत् तन्नित्यं सदसदात्मकम् ।  
प्रधानं पुरुषं तस्मान्निर्ममे विश्वमीश्वरम् ॥ २९ ॥  
तं वै विद्धि महाराज ब्रह्माणममितौजसम् ।  
स्रष्टारं सर्वभूतानां नारायणपरायणम् ॥ ३० ॥  
अहङ्कारस्तु महतस्तस्माद्भूतानि जज्ञिरे ।  
भूतभेदाश्च भूतेभ्य इति सर्गः सनातनः ॥ ३१ ॥  
विस्तारावयवं चैव यथाप्रज्ञं यथाश्रुतिः ।  
कीर्त्यमानं शृणु मया पूर्वेषां कीर्तिवर्धनम् ॥ ३२ ॥  
धन्यं यशस्यं शत्रुघ्नं स्वर्ग्यमायुःप्रवर्धनम् ।  
कीर्तनं स्थिरकीर्तीनां सर्वेषां पुण्यकर्मणाम् ॥ ३३ ॥  
तस्मात्कल्पाय ते कल्पः समग्रं शुचये शुचिः ।  
आ वृष्णिवंशाद्वक्ष्यामि भूतसर्गमनुत्तमम् ॥ ३४ ॥  
ततः स्वयम्भूर्भगवान् सिसृक्षुर्विविधाः प्रजाः ।  
अप एव ससर्जादौ तासु वीर्यमवासृजत् ॥ ३५ ॥  
आपो नारा इति प्रोक्ता आपो वै नरसूनवः ।  
अयनं तस्य ताः पूर्वं तेन नारायणः स्मृतः ॥ ३६ ॥  
हिरण्यवर्णमभवत् तदण्डमुदकेशयम् ।  
तत्र जज्ञे स्वयं ब्रह्मा स्वयम्भूरिति नः श्रुतम् ॥ ३७ ॥  
हिरण्यगर्भो भगवानुषित्वा परिवत्सरम् ।  
तदण्डमकरोद् द्वैधं दिवं भुवमथापि च ॥ ३८ ॥  
तयोः शकलयोर्मध्ये आकाशमसृजत्प्रभुः ।  
अप्सु पारिप्लवां पृथ्वीं दिशश्च दशधा दधे ॥ ३९ ॥  
तत्र कालं मनो वाचं कामं क्रोधमथो रतिम् ।  
ससर्ज सृष्टिं तद्‌रूपां स्रष्टुमिच्छन् प्रजापतीन् ॥ ४० ॥  
मरीचिमत्र्यङ्गिरसं पुलस्त्यं पुलहं क्रतुम् ।  
वसिष्ठं च महातेजाः सोऽसृजत् सप्त मानसान् ॥ ४१ ॥  
सप्त ब्रह्माण इत्येते पुराणे निश्चयं गताः ।  
नारायणात्मकानां वै सप्तानां ब्रह्मजन्मनाम् ॥ ४२ ॥  
ततोऽसृजत् पुनर्ब्रह्मा रुद्रं रोषात्मसम्भवम् ।  
सनत्कुमारं च विभुं पूर्वेषामपि पूर्वजम् ॥ ४३ ॥  
सप्तैते जनयन्ति स्म प्रजा रुद्रश्च भारत ।  
स्कन्दः सनत्कुमारश्च तेजः सङ्क्षिप्य तिष्ठतः ॥ ४४ ॥  
तेषां सप्त महावंशा दिव्या देवगणान्विताः ।  
क्रियावन्तः प्रजावन्तो महर्षिभिरलङ्कृताः ॥ ४५ ॥  
विद्युतोऽशनिमेघांश्च रोहितेन्द्रधनूंषि च ।  
वयांसि च ससर्जादौ पर्जन्यं च ससर्ज ह ॥ ४६ ॥  
ऋचो यजूंषि सामानि निर्ममे यज्ञसिद्धये ।  
मुखाद् देवानजनयत् पितृंश्चेशोऽपि वक्षसः ॥ ४७ ॥  
प्रजनाच्च मनुष्यान् वै जघनान्निर्ममेऽसुरान् ।  
साध्यानजनयद् देवानित्येवमनुशुश्रुम ॥ ४८ ॥  
उच्चावचानि भूतानि गात्रेभ्यस्तस्य जज्ञिरे ।  
आपवस्य प्रजासर्गं सृजतो हि प्रजापतेः ॥ ४९ ॥  
सृज्यमानाः प्रजा नैव विवर्धन्ते यदा तदा ।  
द्विधा कृत्वाऽऽत्मनो देहमर्धेन पुरुषोऽभवत् ॥ ५० ॥  
अर्धेन नारी तस्यां स ससृजे विविधाः प्रजाः ।  
दिवं च पृथिवीं चैव महिम्ना व्याप्य तिष्ठतः ॥ ५१ ॥  
विराजमसृजद् विष्णुः सोऽसृजत्पुरुषं विराट् ।  
पुरुषं तं मनुं विद्धि तद्वै मन्वन्तरं स्मृतम् ॥ ५२ ॥  
द्वितीयमापवस्यैतन्मनोरन्तरमुच्यते ।  
स वैराजः प्रजासर्गं ससर्ज पुरुषः प्रभुः ।  
नारायणविसर्गः स प्रजास्तस्याप्ययोनिजाः ॥ ५३ ॥  
आयुष्मान् कीर्तिमान् धन्यः प्रजावाञ्छ्रुतवांस्तथा ।  
आदिसर्गं विदित्वेमं यथेष्टां गतिमाप्नुयात् ॥ ५४ ॥  
इति श्रीमहाभारते खिलेषु हरिवंशपर्वणि  
आदिसर्गकथने प्रथमोऽध्यायः
