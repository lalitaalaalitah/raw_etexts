वैशम्पायन उवाच  
अभिषिच्याधिराज्ये तु पृथुं वैन्यं पितामहः ।  
ततः क्रमेण राज्यानि व्यादेष्टुमुपचक्रमे ॥ १ ॥  
द्विजानां वीरुधां चैव नक्षत्रग्रहयोस्तथा ।  
यज्ञानां तपसां चैव सोमं राज्येऽभ्यषेचयत् ॥ २ ॥  
अपां तु वरुणं राज्ये राज्ञां वैश्रवणं प्रभुम् ।  
बृहस्पतिं तु विश्वेषां ददावाङ्गिरसं पतिम् ॥ ३ ॥  
भृगूणामधिपं चैव काव्यं राज्येऽभ्यषेहयत् ।  
आदित्यानां तथा विष्णुं वसूनामथ पावकम् ॥ ४ ॥  
प्रजापतीनां दक्षं तु मरुतामथ वासवम् ।  
दैत्यानां दानवानां च प्रह्लादममितौजसम् ॥ ५ ॥  
वैवस्वतं च पितॄणां यमं राज्येऽभ्यषेचयत् ।  
मातॄणां च व्रतानां च मन्त्राणां च तथा गवाम् ॥ ६ ॥  
यक्षाणां राक्षसानां च पार्थिवानां तथैव च ।  
नारायणं तु साध्यानां रुद्राणां वृषभध्वजम् ॥ ७ ॥  
विप्रचित्तिं तु राजानं दानवानामथादिशत् ।  
सर्वभूतपिशाचानां गिरिशं शूलपाणिनम् ॥ ८ ॥  
शैलानां हिमवन्तं च नदीनामथ सागरम् ।  
गन्धानां मरुतां चैव भूतानामशरीरिणाम् ।  
शब्दाकाशवतां चैव वायुं च बलिनां वरम् ॥ ९ ॥  
गन्धर्वाणामधिपतिं चक्रे चित्ररथं प्रभुम् ।  
नागानां वासुकिं चक्रे सर्पाणामथ तक्षकम् ॥ १० ॥  
वारणानां च राजानमैरावतमथादिशत् ।  
उच्चैःश्रवसमश्वानां गरुडं चैव पक्षिणाम् ॥ ११ ॥  
मृगाणामथ शार्दूलं गोवृषं तु गवां पतिम् ।  
वनस्पतीनां राजानं प्लक्षमेवादिशत् प्रभुम् ॥ १२ ॥  
सागराणां नदीनां च मेघानां वर्षणस्य च ।  
आदित्यानामधिपतिं पर्जन्यमभिषिक्तवान् ॥ १३ ॥  
सर्वेषां दंष्ट्रिणां शेषं राजानमभ्यषेचयत् ।  
सरीसृपानां सर्पाणां राजानं चैव तक्षकम् ॥ १४ ॥  
गन्धर्वाप्सरसां चैव कामदेवं तथा प्रभुम् ।  
ऋतूनामथ मासानां दिवसानां तथैव च ॥ १५ ॥  
पक्षाणां च क्षपाणां च मुहूर्ततिथिपर्वणाम् ।  
कलाकाष्ठाप्रमाणानां गतेरयनयोस्तथा ॥ १६ ॥  
गणितस्याथ योगस्य चक्रे संवत्सरं प्रभुम् ।  
एवं विभज्य राज्यानि क्रमेण स पितामहः ॥ १७ ॥  
दिशापालानथ ततः स्थापयामास भारत ।  
पूर्वस्यां दिशि पुत्रं तु वैराजस्य प्रजापतेः । १८ ॥
दिशापालं सुधन्वानं राजानं चाभ्यषेचयत् ।  
दक्षिणस्यां महात्मानं कर्दमस्य प्रजापतेः ॥ १९ ॥  
पुत्रं शङ्खपदं नाम राजानं सोऽभ्यषेचयत् ।  
पश्चिमायां दिशि तथा रजसः पुत्रमच्युतम् ॥ २० ॥  
केतुमन्तं महात्मानं राजानं सोऽभ्यषेचयत् ।  
तथा हिरण्यरोमाणं पर्जन्यस्य प्रजापतेः ॥ २१ ॥  
उदीच्यां दिशि दुर्धर्षं राजानं सोऽभ्यषेचयत् ।  
तैरियं पृथिवी सर्वा सप्तद्वीपा सपर्वता ॥ २२ ॥  
यथाप्रदेशमद्यापि धर्मेण प्रतिपाल्यते ।  
राजसूयाभिषिक्तस्तु पृथुरेभिर्नराधिपैः ।  
वेददृष्टेन विधिना राजाराज्ये नराधिप ॥ २३ ॥  
ततो मन्वन्तरेऽतीते चाक्षुषेऽमिततेजसि ।  
वैवस्वताय मनवे ब्रह्मा राज्यमथादिशत् ।  
तस्य विस्तरमाख्यास्ये मनोर्वैवस्वतस्य ह ॥ २४ ॥  
तवानुकूल्याद् राजेन्द्र यदि शुश्रूषसेऽनघ ।  
महद्ध्येतदधिष्ठानं पुराणं परिकीर्तितम् ।  
धन्यं यशस्यमायुष्यं स्वर्गवासकरं शुभम् ॥ २५ ॥  
जनमेजय उवाच  
विस्तरेण पृथोर्जन्म वैशम्पायन कीर्तय ।  
यथा महात्मना तेन दुग्धा चेयं वसुन्धरा ॥ २६ ॥  
यथा च पितृभिर्दुग्धा यथा देवैर्यथर्षिभिः ।  
यथा दैत्यैश्च नागैश्च यथा यक्षैर्यथा द्रुमैः ॥ २७ ॥  
यथा शैलैः पिशाचैश्च गन्धर्वैश्च द्विजोत्तमैः ।  
राक्षसैश्च महासत्त्वैर्यथा दुग्धा वसुन्धरा ॥ २८ ॥  
तेषां पात्रविशेषांश्च वैशम्पायन कीर्तय ।  
वत्सान् क्षीरविशेषांश्च दोग्धारं चानुपूर्वशः ॥ २९ ॥  
यस्माच्च कारणात् पाणिर्वेनस्य मथितः पुरा ।  
क्रुद्धैर्महर्षिभिस्तात कारणं तच्च कीर्तय ॥ ३० ॥  
वैशम्पायन उवाच  
हन्त ते कथयिष्यामि पृथोर्वैन्यस्य विस्तरम् ।  
एकाग्रः प्रयतश्चैव शृणुष्व जनमेजय ॥ ३१ ॥  
नाशुचेः क्षुद्रमनसः कुशिष्यायाव्रताय च ।  
कीर्तनीयमिदं राजन् कृतघ्नायाहिताय च ॥ ३२ ॥  
स्वर्ग्यं यशस्यमायुष्यं धर्म्यं वेदेन सम्मितम् ।  
रहस्यमृषिभिः प्रोक्तं शृणु राजन्यथातथम् ॥ ३३ ॥  
यश्चैनं कीर्तयेन्नित्यं पृथोर्वैन्यस्य विस्तरम् ।  
ब्राह्मणेभ्यो नमस्कृत्य न स शोचेत् कृताकृतैः ॥ ३४ ॥  
इति श्रीमहाभारते खिल्लेषु हरिवंशपर्वणी  
पृथूपाख्याने चतुर्थोऽध्यायः
