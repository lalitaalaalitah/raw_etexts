जनमेजय उवाच  
मन्वन्तरस्य सङ्ख्यानं युगानां च महामते ।  
ब्रह्मणोऽह्नः प्रमाणं च वक्तुमर्हसि मे द्विज ॥ १ ॥  
वैशम्पायन उवाच  
अहोरात्रं भजेत् सूर्यो मानवं लौकिकं परम् ।  
तामुपादाय गणनां शृणु सङ्ख्यामरिन्दम ॥ २ ॥  
निमेषैः पञ्चदशभिः काष्ठा त्रिंशत्तु ताः कलाः ।  
त्रिंशत्कलो मुहूर्तस्तु त्रिंशता तैर्मनीषिणः ॥ ३ ॥  
अहोरात्रमिति प्राहुश्चन्द्रसूर्यगतिं नृप ।  
विशेषेण तु सर्वेषु अहोरात्रे च नित्यशः ॥ ४ ॥  
अहोरात्राः पञ्चदश पक्ष इत्यभिशब्दितः ।  
द्वौ पक्षौ तु स्मृतो मासो मासौ द्वावृतुरुच्यते ॥ ५ ॥  
अब्दं द्व्ययनमुक्तं च अयनं त्वृतुभिस्त्रिभिः ।  
दक्षिणं चोत्तरं चैव सङ्ख्यातत्त्वविशारदैः ॥ ६ ॥  
मानेनानेन यो मासः पक्षद्वयसमन्वितः ।  
पितॄणां तदहोरात्रमिति कालविदो विदुः ॥ ७ ॥  
कॄष्णपक्षस्त्वहस्तेषां शुक्लपक्षस्तु शर्वरी ।  
कृष्णपक्षं त्वहः श्राद्धं पितॄणां वर्तते नृप ॥ ८ ॥  
मानुषेण तु मानेन यो वै संवत्सरः स्मृतः ।  
देवानां तदहोरात्रं दिवा चैवोत्तरायणम् ।  
दक्षिणायनं स्मृता रात्रिः प्राज्ञैस्तत्त्वार्थकोविदैः ॥ ९ ॥  
दिव्यमब्दं दशगुणमहोरात्रं मनोः स्मृतम् ।  
अहोरात्रं दशगुणं मानवः पक्ष उच्यते ॥ १० ॥  
पक्षो दशगुणो मासो मासैर्द्वादशभिर्गुणैः ।  
ऋतुर्मनूनां सम्प्रोक्तः प्राज्ञैस्तत्वार्थदर्शिभिः  
ऋतुत्रयेण त्वयनं तद्‌द्वयेनैव वत्सरः ॥ ११ ॥  
चत्वार्येव सहस्राणि वर्षाणां तु कृतं युगम् ।  
तावच्छती भवेत् सन्ध्या सन्ध्यांशश्च तथा नृप ॥ १२ ॥  
त्रीणि वर्षसहस्राणि त्रेता स्यात् परिमाणतः ।  
तस्याश्च त्रिशती सन्ध्या सन्ध्यांशश्च तथाविधः ॥ १३ ॥  
तथा वर्षसहस्रे द्वे द्वापरं परिकीर्तितम् ।  
तस्यापि द्विशती सन्ध्या सन्ध्यांशश्च तथाविधः ॥ १४ ॥  
कलिवर्षसहस्रं च सङ्ख्यातोऽत्र मनीषिभिः ।  
तस्यापि शतिका सन्ध्या सन्ध्यांशश्चैव तद्विधः ॥ १५ ॥  
एषा द्वादशसाहस्री युगसङ्ख्या प्रकीर्तिता ।  
दिव्येनानेन मानेन युगसङ्ख्यां निबोध मे ॥ १६ ॥  
कृतं त्रेता द्वापरं च कलिश्चैव चतुर्युगी ।  
युगं तदेकसप्तत्या गणितं नृपसत्तम ॥ १७ ॥  
मन्वन्तरमिति प्रोक्तं सङ्ख्यानार्थविशारदैः ।  
अयनं चापि तत्प्रोक्तं द्वेऽयने दक्षिणोत्तरे ॥ १८ ॥  
मनुः प्रलीयते यत्र समाप्ते चायने प्रभोः ।  
ततोऽपरो मनुः कालमेतावन्तं भवत्युत ॥ १९ ॥  
समतीतेषु राजेन्द्र प्रोक्तः संवत्सरः स वै ।  
तदेव चायुतं प्रोक्तं मुनिना तत्त्वदर्शिना ॥ २० ॥  
ब्रह्मणस्तदहः प्रोक्तं कल्पश्चेति स कथ्यते ।  
सहस्रयुगपर्यन्ता या निशा प्रोच्यते बुधैः ॥ २१ ॥  
निमज्जत्यप्सु यत्रोर्वी सशैलवनकानना ।  
तस्मिन् युगसहस्रे तु पूर्णे भरतसत्तम ॥ २२ ॥
ब्राह्मे दिवसपर्यन्ते कल्पो निःशेष उच्यते ।  
युगानि सप्ततिस्तानि साग्राणि कथितानि ते ॥ २३ ॥  
कृतत्रेतानिबद्धानि मनोरन्तरमुच्यते ।  
चतुर्दशैते मनवः कीर्तिताः कीर्तिवर्धनाः ॥ २४ ॥  
वेदेषु सपुराणेषु सर्वेषु प्रभविष्णवः ।  
प्रजानां पतयो राजन् धन्यमेषां प्रकीर्तनम् ॥ २५ ॥  
मन्वन्तरेषु संहाराः संहारान्तेषु सम्भवाः ।  
न शक्यमन्तरं तेषां वक्तुं वर्षशतैरपि ॥ २६ ॥  
विसर्गस्य प्रजानां वै संहारस्य च भारत ।  
मन्वन्तरेषु संहाराः श्रूयन्ते भरतर्षभ ॥ २७ ॥  
सशेषास्तत्र तिष्ठन्ति देवाः सप्तर्षिभिः सह ।  
तपसा ब्रह्मचर्येण श्रुतेन च समाहिताः ॥ २८ ॥  
पूर्णे युगसहस्रे तु कल्पो निःशेष उच्यते ।  
तत्र सर्वाणि भूतानि दग्धान्यादित्यतेजसा ॥ २९ ॥  
ब्रह्माणमग्रतः कृत्वा सहादित्यगणैर्विभुम् ।  
योगं योगीश्वरं देवमजं क्षेत्रज्ञमच्युतम् ।  
प्रविशन्ति सुरश्रेष्ठं हरिं नारायणं प्रभुम् ॥ ३० ॥  
यः स्रष्टा सर्वभूतानां कल्पान्तेषु पुनः पुनः ।  
अव्यक्तः शाश्वतो देवस्तस्य सर्वमिदं जगत् ॥ ३१ ॥  
तत्र संवर्तते रात्रिः सकलैकार्णवे तदा ।  
नारायणो दधे निद्रां ब्राह्म्यं वर्षसहस्रकम् ॥ ३२ ॥  
तावन्तमिति कालस्य रात्रिरित्यभिशब्दिता ।  
निद्रायोगमनुप्राप्तो यस्यां शेते पितामहः ॥ ३३ ॥  
सा च रात्रिरपक्रान्ता सहस्रयुगपर्यया ।  
तदा प्रबुद्धो भगवान्ब्रह्मा लोकपितामहः ॥ ३४ ॥  
पुनः सिसृक्षया युक्तः सर्गाय विदधे मनः ।  
सैव स्मृतिः पुराणेयं तद्वृत्तं तद्विचेष्टितम् ॥ ३५ ॥  
देवस्थानानि तान्येव केवलं च विपर्ययः ।  
ततो दग्धानि भूतानि सर्वाण्यादित्यरश्मिभिः ॥ ३६ ॥  
देवर्षियक्षगन्धर्वाः पिशाचोरगराक्षसाः ।  
जायन्ते च पुनस्तात युगे भरतसत्तम ॥ ३७ ॥  
यथर्तावृतुलिङ्गानि नानारूपाणि पर्यये ।  
दृश्यन्ते तानि तान्येव तथा ब्राह्मीषु रात्रिषु ॥ ३८ ॥  
निष्क्रमित्वा प्रजाकारः प्रजापतिरसंशयम् ।  
ये च वै मानवा देवाः सर्वे चैव महर्षयः ॥ ३९ ॥  
ते सङ्गताः शुद्धसङ्गाः शश्वद्धर्मविसर्गतः ।  
न भवन्ति पुनस्तात युगे भरतसत्तम ॥ ४० ॥  
तत्सर्वं क्रमयोगेन कालसङ्ख्याविभागवित् ।  
सहस्रयुगसङ्ख्यानं कृत्वा दिवसमीश्वरः ॥ ४१ ॥  
रात्रिं युगसहस्रान्तां कृत्वा च भगवान् विभुः ।  
संहरत्यथ भूतानि सृजते च पुनः पुनः ॥ ४२ ॥  
व्यक्ताव्यक्तो महादेवो हरिर्नारायणः प्रभुः ।  
तस्य ते कीर्तयिष्यामि मनोर्वैवस्वतस्य ह ॥ ४३ ॥  
विसर्गं भरतश्रेष्ठ साम्प्रतस्य महाद्युते।  
वृष्णिवंशप्रसङ्गेन कथ्यमानं पुरातनम् ॥ ४४ ॥  
यत्रोत्पन्नो महात्मा स हरिर्वृष्णिकुले प्रभुः ।  
सर्वासुरविनाशाय सर्वलोकहिताय च ॥ ४५ ॥  
इति श्रीमहाभारते खिलेषु हरिवंशपर्वणि  
मन्वन्तरगणनायामष्टमोऽध्यायः
