वैशम्पायन उवाच  
मनोर्वैवस्वतस्यासन् पुत्रा वै नव तत्समाः ।  
इक्ष्वाकुश्चैव नाभागो धृष्णुः शर्यातिरेव च ॥ १ ॥  
नरिष्यंश्च तथा प्रांशुर्नाभागारिष्टसप्तमाः ।  
करूषश्च पृषध्रश्च नवैते भरतर्षभ ॥ २ ॥  
अकरोत्पुत्रकामस्तु मनुरिष्टिं प्रजापतिः ।  
मित्रावरुणयोस्तात पूर्वमेव विशाम्पते ॥ ३ ॥  
अनुत्पन्नेषु नवसु पुत्रेष्वेतेषु भारत ।  
तस्यां तु वर्तमानायामिष्ट्यां भरतसत्तम ॥ ४ ॥  
मित्रावरुणयोरंशे मुनिराहुतिमाजुहोत् ।  
आहुत्यां हूयमानायां देवगन्धर्वमानुषाः ॥ ५ ॥  
तुष्टिं तु परमां जग्मुर्मुनयश्च तपोधनाः ।  
अहोऽस्य तपसो वीर्यमहोऽस्य श्रुतमद्भुतम् ॥ ६ ॥  
तत्र दिव्याम्बरधरा दिव्याभरणभूषिता ।  
दिव्यसंहनना चैव इला जज्ञ इति श्रुतिः ॥ ७ ॥  
तामिलेत्येव होवाच मनुर्दण्डधरस्तदा ।  
अनुगच्छस्व मां भद्रे तमिला प्रत्युवाच ह ।  
धर्मयुक्तमिदं वाक्यं पुत्रकामं प्रजापतिम् ॥ ८ ॥  
इलोवाच  
मित्रावरुणयोरंशे जातास्मि वदतां वर ।  
तयोः सकाशं यास्यामि न मां धर्मो हतोऽवधीत् ॥ ९ ॥  
सैवमुक्त्वा मनुं देवं मित्रावरुणयोरिला ।  
गत्वान्तिकं वरारोहा प्राञ्जलिर्वाक्यमब्रवीत् ॥ १० ॥  
अंशेऽस्मि युवयोर्जाता देवौ किं करवाणि वाम् ।  
मनुना चाहमुक्ता वै अनुगच्छस्व मामिति ॥ ११ ॥  
तां तथावादिनीं साध्वीमिलां धर्मपरायणाम् ।  
मित्रश्च वरुणश्चोभावूचतुर्यन्निबोध तत् ॥ १२ ॥  
अनेन तव धर्मेण प्रश्रयेण दमेन च ।  
सत्येन चैव सुश्रोणि प्रीतौ स्वो वरवर्णिनि ॥ १३ ॥  
आवयोस्त्वं महाभागे ख्यातिं कन्येति यास्यसि ।  
मनोर्वंशधरः पुत्रस्त्वमेव च भविष्यसि । १४ ॥  
सुद्युम्न इति विख्यातस्त्रिषु लोकेषु शोभने ।  
जगत्प्रियो धर्मशीलो मनोर्वंशविवर्धनः ॥ १५ ॥  
निवृत्ता सा तु तच्छ्रुत्वा गच्छन्ती पितुरन्तिकम् ।  
बुधेनान्तरमासाद्य मैथुनायोपमन्त्रिता ॥ १६ ॥  
सोमपुत्राद् बुधाद् राजंस्तस्यां जज्ञे पुरूरवाः ।  
जनयित्वा सुतं सा तमिला सुद्युम्नतां गता ॥ १७ ॥  
सुद्युम्नस्य तु दायादास्त्रयः परमधार्मिकाः ।  
उत्कलश्च गयश्चैव विनताश्वश्च भारत ॥ १८ ॥  
उत्कलस्योत्कला राजन्विनताश्वस्य पश्चिमा ।  
दिक्पूर्वा भरतश्रेष्ठ गयस्य तु गया पुरी । १९ ॥
प्रविष्टे तु मनौ तात दिवाकरमरिन्दम ।  
दशधा तद्दधत्क्षत्रमकरोत् पृथिवीमिमाम् ॥ २० ॥  
यूपाङ्किता वसुमती यस्येयं सवनाकरा ।  
इक्ष्वाकुर्ज्येष्ठदायादो मध्यदेशमवाप्तवान् ॥ २१ ॥  
कन्याभावाच्च सुद्युम्नो नैनं गुणमवाप्तवान् ।  
वसिष्ठवचनाच्चासीत् प्रतिष्ठाने महात्मनः ॥ २२ ॥  
प्रतिष्ठा धर्मराजस्य सुद्युम्नस्य कुरूद्वह ।  
तत्पुरूरवसे प्रादाद् राज्यं प्राप्य महायशाः ॥ २३ ॥  
सुद्युम्नः कारयामास प्रतिष्ठाने नॄपक्रियाम् ।  
उत्कलस्य त्रयः पुत्रास्त्रिषु लोकेषु विश्रुताः ।  
धृष्टकश्चाम्बरीषश्च दण्डश्चेति सुतास्त्रयः ॥ २४ ॥  
यश्चकार महात्मा वै दण्डकारण्यमुत्तमम् ।  
वनं तल्लोकविख्यातं तापसानामनुत्तमम् ॥ २५ ॥  
तत्र प्रविष्टमात्रस्तु नरः पापात् प्रमुच्यते ।  
सुद्युम्नश्च दिवं यात ऐलमुत्पाद्य भारत ॥ २६ ॥  
मानवेयो महाराज स्त्रीपुंसोर्लक्षणैर्युतः ।  
धृतवान्य इलेत्येव सुद्युम्नश्चातिविश्रुतः ॥ २७ ॥  
नारिष्यतः शकाः पुत्रा नाभागस्य तु भारत ।  
अम्बरीषोऽभवत् पुत्रः पार्थिवर्षभसत्तमः ॥ २८ ॥  
धृष्णोस्तु धार्ष्टकं क्षत्रं रणदृष्टं बभूव ह ।  
करूषस्य तु कारूषाः क्षत्रिया युद्धदुर्मदाः ॥ २९ ॥  
सहस्रं क्षत्रियगणो विक्रान्तः सम्बभूव ह ।  
नाभागारिष्टपुत्राश्च क्षत्रिया वैश्यतां गताः ॥ ३० ॥  
प्रांशोरेकोऽभवत् पुत्रः शर्यातिरिति विश्रुतः ।  
नरिष्यतस्य दायादो राजा दण्डधरो दमः ।  
शर्यातेर्मिथुनं चासीदानर्तो नाम विश्रुतः ॥ ३१ ॥  
पुत्रः कन्या सुकन्याख्या या पत्नी च्यवनस्य ह ।  
आनर्तस्य तु दायादो रेवो नाम महाद्युतिः ॥ ३२ ॥  
आनर्तविषयश्चासीत् पुरी चास्य कुशस्थली ।  
रेवस्य रैवतः पुत्रः ककुद्मी नाम धार्मिकः ॥ ३३ ॥  
ज्येष्ठः पुत्रशतस्यासीद् राज्यं प्राप्य कुशस्थलीम् ।  
स कन्यासहितः श्रुत्वा गान्धर्वं ब्रह्मणोऽन्तिके ॥ ३४ ॥  
मुहूर्तभूतं देवस्य गतं बहुयुगं प्रभो ।  
आजगामयुवैवाथ स्वां पुरीं यादवैर्वृताम् ॥ ३५ ॥  
कृतां द्वारवतीं नाम्ना बहुद्वारां मनोरमाम् ।  
भोजवृष्ण्यन्धकैर्गुप्तां वासुदेवपुरोगमैः ॥ ३६ ॥  
ततः स रैवतो ज्ञात्वा यथातत्त्वमरिन्दम ।  
कन्यां तां बलदेवाय सुव्रतां नाम रेवतीम् ॥ ३७ ॥  
दत्त्वा जगाम शिखरं मेरोस्तपसि संस्थितः ।  
रेमे रामोऽपि धर्मात्मा रेवत्या सहितः सुखी ॥ ३८ ॥  
इति श्रीमहाभारते खिलेषु हरिवंशे हरिवंशपर्वणि  
ऐलोत्पत्तिवर्णनं नाम दशमोऽध्यायः ॥१०॥
