वैशम्पायन उवाच  
तौ तु वृन्दावनं प्राप्तौ वसुदेवसुतावुभौ ।  
चेरतुर्वत्सयूथानि चारयन्तौ सुरूपिणौ ॥ १ ॥  
पूर्णस्तु घर्मसमयस्तयोस्तत्र वने सुखम् ।  
क्रीडतोः सह गोपालैर्यमुनां चावगाहतोः ॥ २ ॥  
ततः प्रावृडनुप्राप्ता मनसः कामदीपिनी ।  
प्रववर्षुर्महामेघाः शक्रचापाङ्‌‌कितोदराः ॥ ३ ॥  
बभूवादर्शनः सूर्यो भूमिश्चादर्शना तृणैः ।  
पतता मेघवातेन नवतोयानुकर्षिणा ॥ ४ ॥  
सम्मार्जिततला भूमिर्यौवनस्थेव लक्ष्यते ॥ ५ ॥  
न ववर्षावसिक्तानि शक्रगोपकुलानि च ।  
नष्टदावाग्निधूमानि वनानि प्रचकाशिरे ॥ ६ ॥  
नृत्यव्यापारकालश्च मयूराणां कलापिनाम् ।  
मदरक्ताः प्रवृत्ताश्च केकाः पटुरवास्तथा ॥ ७ ॥  
नवप्रावृषि कान्तानां षट्पदाहारदायिनाम् ।  
यौवनस्थकदम्बानां नवाभ्रैर्भ्राजते वपुः ॥ ८ ॥  
हासितं कुटजैर्वृक्षैः कदम्बैर्वासितं वनम् ।  
नाशितं जलदैरुष्णं तोषिता वसुधा जलैः ॥ ९ ॥  
सन्तप्ता भास्करकरैरभितप्ता दवाग्निभिः ।  
जलैर्बलाहकोत्सृष्टैरुच्छ्वसन्तीव पर्वताः ॥ १० ॥  
महावातसमुद्भूतं महामेघगणार्पितम् ।  
महीमहाराजपुरैस्तुल्यमापद्यते नभः ॥ ११ ॥  
क्वचित्कदम्बहासाढ्यं शिलीन्ध्राभरणं क्वचित् ।  
सम्प्रदीप्तमिवाभाति फुल्लनीपद्रुमं वनम् ॥ १२ ॥  
ऐन्द्रेण पयसा सिक्तं मारुतेन च विस्तृतम् ।  
पार्थिवं गन्धमाघ्राय लोकः क्षुभितमानसः ॥ १३ ॥  
दृप्तसारङ्‌‌गनादेन दर्दुरव्याहतेन च ।  
नवैश्च शिखिविक्रुष्टैरवकीर्णा वसुन्धरा ॥ १४ ॥  
भ्रमत्तूर्णमहावर्ता वर्षप्राप्तमहारयाः ।  
हरन्त्यस्तीरजान्वृक्षान्विस्तारं यान्ति निम्नगाः ॥ १५ ॥  
सन्ततासारनिर्यत्नाः क्लिन्नयत्नोत्तरच्छदाः ।  
न त्यजन्ति नगाग्राणि श्रान्ता इव पतत्रिणः ॥ १६ ॥  
तोयगम्भीरलम्बेषु स्रवत्सु च नदत्सु च ।  
उदरेषु नवाभ्राणां मज्जतीव दिवाकरः ॥ १७ ॥  
महीरुहैरुत्पतितैः सलिलोत्पीडसङ्‌‌कुला ।  
अन्विष्यमार्गा वसुधा भाति शाद्वलमालिनी ॥ १८ ॥  
वज्रेणेवावरुग्णानां नगानां नगशालिनाम् ।  
स्रोतोभिः परिकृत्तानि पतन्ति शिखराण्यधः ॥ १९ ॥  
पतता मेघवर्षेण यथा निम्नानुसारिणा ।  
पल्वलोत्कीर्णमुक्तेन पूर्यन्ते वनराजयः ॥ २० ॥  
हस्तोच्छ्रितमुखा वन्या मेघनादानुसारिणः ।  
भ्रान्तातिवृष्ट्या मातङ्‌‌गा गां गता इव तोयदाः ॥ २१ ॥  
प्रावृट्प्रवृत्तिं सन्दृश्य दृष्ट्वा चाम्बुधरान् घनान् ।  
रौहिणेयो मिथः काले कृष्णं वचनमब्रवीत् ॥ २२ ॥
पश्य कृष्ण घनान् कृष्णान् बलाकोज्ज्वलभूषणान् ।  
गगने तव गात्रस्य वर्णचोरान् समुच्छ्रितान् ॥ २३ ॥  
तव निद्राकरः कालस्तव गात्रोपमं नभः ।  
त्वमिवाज्ञातवसतिं चन्द्रो वसति वार्षिकीम् ॥ २४ ॥  
एतन्नीलाम्बुदश्यामं नीलोत्पलदलप्रभम् ।  
सम्प्राप्ते दुर्दिने काले दुर्दिनं भाति वै नभः ॥ २५ ॥  
पश्य कृष्ण जलोदग्रैः कृष्णैरुद्‌ग्रथितैर्घनैः ।  
गोवर्धनो यथा रम्यो भाति गोवर्धनो गिरिः ॥ २६ ॥  
पतितेनाम्भसा ह्येते समन्तान्मददर्पिताः ।  
भ्राजन्ते कृष्णसारङ्‌‌गाः काननेषु मुदान्विताः ॥ २७ ॥  
एतान्यम्बुप्रहृष्टानि हरितानि मृदूनि च ।  
तृणानि शतपत्राक्ष पत्रैर्गूहन्ति मेदिनीम् ॥ २८ ॥  
क्षरज्जलानां शैलानां वनानां जलदागमे ।  
ससस्यानां च सीमानां न लक्ष्मीर्व्यतिरिच्यते ॥ २९ ॥  
शीघ्रवातसमुद्भूताः प्रोषितौत्सुक्यकारिणः ।  
दामोदरोद्‌दामरवाः प्रागल्भ्यं यान्ति तोयदाः ॥ ३० ॥  
हरे हर्यश्वचापेन त्रिवर्णेन त्रिविक्रम ।  
विबाणज्येन रचितं तवेदं मध्यमं पदम् ॥ ३१ ॥  
नभस्येष नभश्चक्षुर्न भात्येव चरन्नभः ।  
मेघैः शीतातपकरो विरश्मिरिव रश्मिवान् ॥ ३२ ॥  
द्यावापृथिव्योः संसर्गः सततं विततैः कृतः ।  
अव्यवच्छिन्नधारौघैः समुद्रौघसमैर्घनैः ॥ ३३ ॥  
नीपार्जुनकदम्बानां पृथिव्यां चातिवृष्टिभिः ।  
गन्धैः कोलाहला वान्ति वाता मदनदीपनाः ॥ ३४ ॥  
सम्प्रवृत्तमहावर्षं लम्बमानमहाम्बुदम् ।  
भात्यगाधमपर्यन्तं ससागरमिवाम्बरम् ॥ ३५ ॥  
धारानिर्मलनाराचं विद्युत्कवचवर्मिणम् ।  
शक्रचापायुधधरं युद्धसज्जमिवाम्बरम् ॥ ३६ ॥  
शैलानां च वनानां च द्रुमाणां च वराननम् ।  
प्रतिच्छन्नानि भासन्ते शिखराणि घनैर्घनैः ॥ ३७ ॥  
गजानीकैरिवाकीर्णं सलिलोद्‌गारिभिर्घनैः ।  
वर्णसारूप्यतां याति गगनं सागरस्य च ॥ ३८ ॥  
समुद्रोद्धूतजनिता लोलशाद्‌वलकम्पिनः ।  
शीताः सपृषतोद्दामाः कर्कशा वान्ति मारुताः ॥ ३९ ॥  
निशासु सुप्तचन्द्रासु मुक्ततोयासु तोयदैः ।  
मग्नसूर्यस्य नभसो न विभान्ति दिशो दश ॥ ४० ॥  
चेतनं पुष्करं कोशैः क्षुधाध्मातैः समन्ततः ।  
न घृणीनां न रम्याणां विवेकं यान्ति कृष्टयः ॥ ४१ ॥  
घर्मदोषपरित्यक्तं मेघतोयविभूषितम् ।  
पश्य वृन्दावनं कृष्ण वनं चैत्ररथं यथा ॥ ४२ ॥  
एवं प्रावृड्गुणान्सर्वाञ्छ्रीमान् कृष्णस्य पूर्वजः ।  
कथयन्नेव बलवान् व्रजमेव जगाम ह ॥ ४३ ॥  
अन्योन्यं रममाणौ तु कृष्णसङ्‌‌कर्षणावुभौ ।  
तत्कालज्ञातिभिः सार्द्धं चेरतुस्तद् वनं महत् ॥ ४४ ॥  
इति श्रीमहाभारते खिलेषु हरिवांशे  
विष्णुपर्वणि प्रावृड्वर्णने दशमोऽध्यायः ॥ १० ॥
