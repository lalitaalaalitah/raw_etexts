प्रश्नभारो महांस्तात त्वयोक्तः शार्ङ्गधन्वनि ।  
यथाशक्ति तु वक्ष्यामि श्रूयतां वैष्णवं यशः ॥ १ ॥  
विष्णोः प्रभावश्रवणे दिष्ट्या ते मतिरुत्थिता ।  
हन्त विष्णोः प्रवृत्तिं च शृणु दिव्यां मयेरिताम् ॥ २ ॥  
सहस्राक्षं सहस्रास्यं सहस्रभुजमव्ययम् ।  
सहरशिरसं देवं सह्स्रकरमव्ययम् ॥ ३ ॥  
सहस्रजिह्वं भास्वन्तं सहस्रमुकुटं प्रभुम् ।  
सहस्रदं सहस्रादिं सहस्रभुजमव्ययम् ॥ ४ ॥  
सवनं हवनं चैव हव्यं होतारमेव च ।  
पात्राणि च पवित्राणि वेदिं दीक्षां चरुं स्रुवम् ॥ ५ ॥  
स्रुक्सोमं शूर्पमुसलं प्रोक्षणं दक्षिणायनम् ।  
अध्वर्युं सामगं विप्रं सदस्यं सदनं सदः ॥ ६ ॥  
यूपं समित्कुशं दर्वीं चमसोलूखलानि च ।  
प्राग्वंशं यज्ञभूमिं च होतारं चयनं च यत् ॥ ७ ॥  
ह्रस्वान्यतिप्रमाणानि चराणि स्थावराणि च ।  
प्रायश्चित्तानि चार्थं च स्थण्डिलानि कुशांस्तथा ॥ ८ ॥  
मन्त्रं यज्ञवहं वह्निं भागं भागवहं च यत् ।  
अग्रेभुजं सोमभुजं घृतार्चिषमुदायुधम् ॥ ९ ॥  
आहुर्वेदविदो विप्रा यं यज्ञे शाश्वतं विभुम् ।  
तस्य विष्णोः सुरेशस्य श्रीवत्साङ्कस्य धिमतः ॥ १० ॥  
प्रादुर्भावसहस्राणि अतीतानि न संशयः ।  
भूयश्चैव भविष्यन्तीत्येवमाह प्रजापतिः ॥ ११ ॥  
यत् पृच्छसि महाराज पुण्यां दिव्यां कथां शुभाम् ।  
यदर्थं भगवान् विष्णुः सुरेशो रिपुसूदनः ।  
देवलोकं समुत्सृज्य वसुदेवकुलेऽभवत् ॥ १२ ॥  
तत्तेहं सम्प्रवक्ष्यामि शृणु सर्वमशेषतः ।  
वासुदेवस्य माहात्म्यं चरितं च महाद्युतेः ॥ १३ ॥  
हितार्थं सुरमर्त्यानां लोकानां प्रभवाय च ।  
बहुशः सर्वभूतात्मा प्रादुर्भवति कार्यतः ॥ १४ ॥  
प्रादुर्भावांश्च वक्ष्यामि पुण्यान् दिव्यगुणैर्युतान् ।  
छान्दसीभिरुदाराभिः श्रुतिभिः समलङ्कृतान् ॥ १५ ॥  
शुचिः प्रयतवाग् भूत्वा निबोध जनमेजय ।  
इदं पुराणं परमं पुण्यं वेदैश्च सम्मितम् ॥ १६ ॥  
हन्त ते कथयिष्यामि विष्णोर्दिव्यां कथां शृणु ।  
यदा यदा हि धर्मस्य ग्लानिर्भवति भारत ।  
धर्मसंस्थापनार्थाय तदा सम्भवति प्रभुः ॥ १७ ॥  
तस्य ह्येका महाराज मूर्तिर्भवति सत्तमा ।  
नित्यं दिविष्ठा या राजंस्तपश्चरति दुश्चरम् ॥ १८ ॥  
द्वितीया चास्य शयने निद्रायोगमुपाययौ ।  
प्रजासंहारसर्गार्थं किमध्यात्मविचिन्तकम् ॥ १९ ॥  
सुप्त्वा युगसहस्रं स प्रादुर्भवति कार्यवान् ।  
पूर्णे युगसहस्रे तु देवदेवो जगत्पतिः ॥ २० ॥  
पितामहो लोकपालाश्चन्द्रादित्यौ हुताशनः ।  
ब्रह्मा च कपिलश्चैव परमेष्ठी तथैव च ॥ २१ ॥  
देवाः सप्तर्षयश्चैव त्र्यम्बकश्च महायशाः ।  
वायुः समुद्राः शैलाश्च तस्य देहं समाश्रिताः ॥ २२ ॥  
सनत्कुमारश्च महानुभावो  
    मनुर्महात्मा भगवान् प्रजाकरः ।  
पुराणदेवोऽथ पुराणि चक्रे  
    प्रदीप्तवैश्वानरतुल्यतेजाः ॥ २३ ॥  
येन चार्णवमध्यस्थौ नष्टे स्थावरजङ्गमे ।  
नष्टे देवासुरगणे प्रणष्टोरगराक्षसे ॥ २४ ॥  
योद्धुकामौ सुदुर्धर्षौ दानवौ मधुकैटभौ ।  
हतौ प्रभवता तेन तयोर्दत्त्वामितं वरम् ॥ २५ ॥  
पुरा कमलनाभस्य स्वपतः सागराम्भसि ।  
पुष्करे यत्र सम्भूता देवाः सर्षिगणाः पुरा ॥ २६ ॥  
एष पौष्करको नाम प्रादुर्भावो महात्मनः ।  
पुराणे कथ्यते यत्र वेदः श्रुतिसमाहितः ॥ २७ ॥  
वाराहस्तु श्रुतिमुखः प्रादुर्भावो महात्मनः ।  
यत्र विष्णुः सुरश्रेष्ठो वाराहं रूपमास्थितः ।  
महीं सागरपर्यन्तां सशैलवनकाननाम् ॥ २८ ॥  
वेदपादो यूपदंष्ट्रः क्रतुदन्तश्चितीमुखः ।  
अग्निजिह्वो दर्भरोमा ब्रह्मशीर्षो महातपाः ॥ २९ ॥  
अहोरात्रेक्षणो दिव्यो वेदाङ्गश्रुतिभूषणः ।  
आज्यनासः स्रुवातुण्डः सामघोषस्वनो महान् ॥ ३० ॥  
धर्मसत्यमयः श्रीमान्क्रमविक्रमसत्कृतः ।  
प्रायश्चित्तनखो धीरः पशुजानुर्महाभुजाः ॥ ३१ ॥  
उद्गात्रन्तो होमलिन्ङ्गः फलबीजमहौषधिः ।  
वाय्वन्तरात्मा मन्त्रस्फिग्विकृतः सोमशोणितः ॥ ३२ ॥  
वेदिस्कन्धो हविर्गन्धो हव्यकव्यातिवेगवान् ।  
प्राग्वंशकायो द्युतिमान् नानादीक्षाभिराचितः ॥ ३३ ॥  
दक्षिणाहृदयो योगी महासत्रमयो महान् ।  
उपाकर्मोष्ठरुचकः प्रवर्ग्यावर्तभूषणाः ॥ ३४ ॥  
नानाछन्दोगतिपथो गुह्योपनिषदासनः ।  
छायापत्नीसहायो वै मेरुशृङ्ग इवोच्छ्रितः ॥ ३५ ॥  
महीं सागरपर्यन्तां सशैलवनकाननाम् ।  
एकार्णवजले भ्रष्टामेकार्णवगतां प्रभुः ॥ ३६ ॥  
दंष्ट्रया यः समुद्धृत्य लोकानां हितकाम्यया ।  
सहस्रशीर्षो देवादिश्चकार पृथिवीं पुनः ॥ ३७ ॥  
एवं यज्ञवराहेण भूत्वा भूतहितार्थिना ।  
उद्धृता पृथिवी सर्वा सागराम्बुधरा पुरा ॥ ३८ ॥  
वाराह एष कथितो नारसिंहमतः शृणु ।  
यत्र भूत्वा मृगेन्द्रेण हिरण्यकशिपुर्हतः ॥ ३९ ॥  
पुरा कृतयुगे राजन्सुरारिर्बलदर्पितः ।  
दैत्यानामादिपुर्षश्चचार तप उत्तमम् ॥ ४० ॥  
दश वर्षसहस्राणि शतानि दश पञ्च च ।  
जपोपवासनिरतः स्थानमौनदृढव्रतः ॥ ४१ ॥  
ततः शमदमाभ्यां च ब्रह्मचर्येण चानघ ।  
ब्रह्मा प्रीतोऽभवत् तस्य तपसा नियमेन च ॥ ४२ ॥  
तं वै स्वयम्भूर्भगवान् स्वयमागत्य भूपते ।  
विमानेनार्कवर्णेन हंसयुक्तेन भास्वता ॥ ४३ ॥  
आदित्यैर्वसुभिः साध्यैर्मरुद्भिर्दैवतैः सह ।  
रुद्राइर्विश्वसहायैश्च यक्षराक्षसकिन्नरैः ॥ ४४ ॥  
दिशाभिर्विदिशाभिश्च नदीभिः सागरैस्तथा ।  
नक्षत्रैश्च मुहूर्तैश्च खेचरैश्च महाग्रहैः ॥ ४५ ॥  
देवर्षिभिस्तपोवृद्धैः सिद्धैः सप्तर्षिभिस्तथा ।  
राजर्षिभिः पुण्यतमैर्गन्धर्वैश्चाप्सरोगणैः ॥ ४६  
चराचरगुरुः श्रीमान् वृतः सर्वैः सुरैस्तथा ।  
ब्रह्मा ब्रह्मविदां श्रेष्ठो दैत्यं वचनमब्रवीत् ॥ ४७ ॥  
प्रीतोऽस्मि तव भक्तस्य तपसानेन सुव्रत ।  
वरं वरय भद्रं ते यथेष्टं काममाप्नुहि ॥ ४८ ॥  
हिरण्यकशिपुरुवाच  
न देवासुरगन्धर्वा न यक्षोरगराक्षसाः ।  
न मानुषाः पिशाशाश्च निहन्युर्मां कथञ्चन ॥ ४९ ॥  
ऋषयो वा न मां शापैः क्रुद्धा लोकपितामह ।  
शपेयुस्तपसा युक्ता वरमेतं वृणोम्यहम् ॥ ५० ॥  
न शस्त्रेण न चास्त्रेण गिरिणा पादपेन वा ।  
न शुष्केण न चार्द्रेण स्यान्न चान्येन मे वधः ॥ ५१ ॥  
पाणिप्रहारेणैकेन सभृत्यबलवाहनम् ।  
यो मां नाशयितुं शक्तः स मे मृत्युर्भविष्यति ॥ ५२ ॥  
भवेयमहमेवार्कः सोमो वायुर्हुताशनः ।  
सलिलं चान्तरिक्षं च नक्षत्राणि दिशो दश ॥ ५३ ॥  
अहं क्रोधश्च कामश्च वरुणो वासवो यमः ।  
धनदश्च धनाध्यक्षो यक्षः किम्पुरुषाधिपः ॥ ५४ ॥  
एवमुक्तस्तु दैत्येन स्वयम्भूर्भगवांस्तदा ।  
उवाच दैत्यराजं तं प्रहसन् नृपसत्तम ॥ ५५ ॥  
ब्रह्मोवाच  
एते दिव्या वरास्तात मया दत्तास्तवाद्भुताः ।  
सर्वान्कामानिमांस्तात प्राप्स्यसि त्वं न संशयः ॥ ५६ ॥  
एवमुक्त्वा तु भगवाञ्जगामाकाशमेव हि ।  
वैराजं ब्रह्मसदनं ब्रह्मर्षिगणसेवितम् ॥ ५७ ॥  
ततो देवाश्च नागाश्च गन्धर्वा मुनयस्तथा ।  
वरप्रदानं श्रुत्वा ते पितामहमुपस्थिताः ॥ ५८ ॥  
विभुं विज्ञापयामासुर्देवा इन्द्रपुरोगमाः ॥ ५९ ॥  
देवा ऊचुः  
वरेणानेन भगवन् बाधयिष्यति नोऽसुरः ।  
ततः प्रसीद भगवन्वधोऽप्यस्य विचिन्त्यताम् ॥ ६० ॥  
भगवान् सर्वभूतानां स्वयम्भूरादिकृद् विभुः ।  
स्रष्टा च हव्यकव्यानामव्यक्तः प्रकृतिर्ध्रुवः ॥ ६१ ॥  
ततो लोकहितं वाक्यं श्रुत्वा देवः प्रजापतिः ।  
प्रोवाच भगवान् वाक्यं सर्वान् देवगणांस्तदा ॥ ६२ ॥  
अवश्यं त्रिदशास्तेन प्राप्तव्यं तपसः फलम् ।  
तपसोऽन्तेऽस्य भगवान्वधं विष्णुः करिष्यति ॥ ६३ ॥  
एतच्छ्रुत्वा सुराः सर्वे वाक्यं पङ्कजसम्भवात् ।  
स्वानि स्थानानि दिव्यानि जग्मुस्ते वै मुदान्विताः ॥ ६४ ॥  
लब्धमात्रे वरे चापि सर्वाः सोऽबाधत प्रजाः ।  
हिरण्यकशिपुर्दैत्यो वरदानेन दर्पितः ॥ ६५ ॥  
आश्रमेषु महाभागान् मुनीन् वै शंसितव्रतान् ।  
सत्यधर्मरतान् दान्तान् पुरा धर्षितवांस्तु सः ॥ ६६ ॥  
देवांस्त्रिभुवनस्थांस्तु पराजित्य महासुरः ।  
त्रैलोक्यं वशमानीय स्वर्गे वसति दानवः ।६७ ॥  
यदा वरमदोन्मत्तो न्यवसद्दानवो भुवि ।  
यज्ञियान् कृतवान् दैत्यान् देवांश्चैवाप्ययज्ञियान् ॥ ६८ ॥  
आदित्याश्च ततो रुद्रा विश्वे च मरुतस्तथा ।  
शरण्यं शरणं विष्णुमुपाजग्मुर्महाबलम् ॥ ६९ ॥  
वेदयज्ञमयं ब्रह्म ब्रह्मदेवं सनातनम् ।  
भूतं भव्यं भविष्यं च प्रभुं लोकनमस्कृतम् ।  
नारायणं विभुं देवाः शरणं शरणागताः ॥ ७० ॥  
देवा ऊचुः  
त्रायस्व नोऽद्य देवेश हिरण्यकशिपोर्भयात् ।  
त्वं हि नः परमो धाता ब्रह्मादीनां सुरोत्तम ॥ ७१ ॥  
त्वम् हि नः परमो देवस्त्वं हि नः परमो गुरुः ।  
उत्फुल्लाम्बुजपत्राक्षः शत्रुपक्षभयङ्करः ।  
क्षयाय दितिवंशस्य शरण्यस्त्वं भवस्व नः ॥ ७२ ॥  
विष्णुरुवाच  
भयं त्यजध्वममरा ह्यभयं वो ददाम्यहम् ।  
तथैवं त्रिदिवं देवाः प्रतिपत्स्यथ माचिरम् ॥ ७३ ॥  
एष तं सगणं दैत्यं वरदानेन दर्पितम् ।  
अवध्यममरेन्द्राणां दानवेन्द्रं निहन्म्यहम् ॥ ७४ ॥  
वैशम्पायन उवाच  
एवमुक्त्वा स भगवान् विसृज्य त्रिदशेश्वरान् ।  
हिरण्यकशिपो राजन्नाजगाम हरिः सभाम् ॥ ७५ ॥  
नरस्य कृत्वार्धतनुं सिंहस्यार्धतनुं प्रभुः ।  
नारसिंहेण वपुषा पाणिं संस्पृश्य पाणिना ॥ ७६ ॥  
जीमूतघनसङ्काशो जीमूतघननिःस्वनः ।  
जीमूतघनदीप्तौजा जीमूत इव वेगवान् ॥ ७७ ॥  
दैत्यं सोऽतिबलं दीप्तं दृप्तशार्दूलविक्रमम् ।  
दृप्तैर्दैत्यगणैर्गुप्तं हतवानेकपाणिना ॥ ७८ ॥  
नृसिंह एष कथितो भूयोऽयं वामनोऽपरः ।  
यत्र वामनमाश्रित्य रूपं दैत्यविनाशकृत् ॥ ७९ ॥  
बलेर्बलवतो यज्ञे बलिना विष्णुना पुरा ।  
विक्रमैस्त्रिभिरक्षोभ्याः क्षोभितास्ते महासुराः ॥ ८० ॥  
विप्रचित्तिः शिबिः शङ्कुरयः शङ्कुस्तथैव च ।  
अयःशिरा शङ्कुशिरा हयग्रीवश्च वीर्यवान् ॥ ८१ ॥  
वेगवान् केतुमानुग्रः सोमव्यग्रो महासुरः ।  
पुष्करः पुष्कलश्चैव वेपनश्च महारथः ॥ ८२ ॥  
बृहत्कीर्तिर्महाजिह्वः साश्वोऽश्वपतिरेव च ।  
प्रह्लादोऽश्वशिराः कुम्भः संह्रादो गगनप्रियः ।  
अनुह्रादो हरिहरौ वराहः शङ्‌करो रुजः ॥ ८३ ॥  
शरभः शलभश्चैव कुपनः कोपनः क्रथः ।  
बृहत्कीर्तिर्महाजिह्वः शङ्‌कुकर्णो महास्वनः ॥ ८४ ॥  
दीर्घजिह्वोऽर्कनयनो मृदुचापो मृदुप्रियः ।  
वायुर्यविष्ठो नमुचिः शम्बरो विज्वरो महान् ८५ ॥  
चन्द्रहन्ता क्रोधहन्ता क्रोधवर्धन एव च ।  
कालकः कालकेयश्च वृत्रः क्रोधो विरोचनः ॥ ८६ ॥  
गरिष्ठश्च वरिष्ठश्च प्रलम्बनरकावुभौ ।  
इन्द्रतापनवातापी केतुमान्बलदर्पितः ॥ ८७ ॥  
असिलोमा पुलोमा च वाक्कलः प्रमदो मदः ।  
स्वसृमः कालवदनः करालः कैशिकः शरः ॥ ८८ ॥
एकाक्षश्चन्द्रहा राहुः संह्रादः सृमरः स्वनः ।  
शतघ्नीचक्रहस्ताश्च तथा परिघपाणयः ॥ ८९ ॥  
महाशिलाप्रहरणाः शूलहस्ताश्च दानवाः ।  
अश्वयन्त्रायुधोपेता भिन्दिपालायुधास्तथा ॥ ९० ॥  
शूलोलूखलहस्ताश्च परश्वधधरास्तथा ।  
पाशमुद्गरहस्ता वै तथा मुद्गलपाणयः ॥ ९१ ॥  
नानाप्रहरणा घोरा नानावेषा महाजवाः ।  
कूर्मकुक्कुटवक्त्राश्च शशोलूकमुखास्तथा ॥ ९२ ॥  
खरोष्ट्रवदनाश्चैव वराहवदनास्तथा ।  
भीमा मकरवक्त्राश्च क्रोष्टुवक्त्राश्च दानवाः ।  
आखुदर्दुरवक्त्राश्च घोरा वृकमुखास्तथा ॥ ९३ ॥  
मार्जारगजवक्त्राश्च महावक्त्रास्तथापरे ।  
नक्रमेषानना शूरा गोऽजाविमहिषाननाः ॥ ९४ ॥  
गोधाशल्यकवक्त्राश्च क्रौञ्चवक्त्राश्च दानवाः ।  
गरुडाननाः खड्गमुखा मयूरवदनास्तथा ॥ ९५ ॥  
गजेन्द्रचर्मवसनास्तथा कृष्णाजिनाम्बराः ।  
चीरसंवृतदेहाश्च तथा वल्कलवाससः ।  
उष्णीषिणो मुकुटिनस्तथा कुण्डलिनोऽसुराः ॥ ९६ ॥  
किरीटिनो लम्बशिखाः कम्बुग्रीवाः सुवर्चसः ।  
नानावेषधरा दैत्या नानामाल्यानुलेपनाः ॥ ९७ ॥  
स्वान्यायुधानि सङ्गृह्य प्रदीप्तान्यतितेजसा ।  
क्रममाणं हृषीकेशमुपावर्तन्त सर्वशः ॥ ९८ ॥  
प्रमथ्य सर्वान् दैतेयान् पादहस्ततलैः प्रभुः ।  
रूपं कृत्वा महाभीमं जहाराशु स मेदिनीम् ॥ ९९ ॥  
तस्य विक्रमतो भूमिं चन्द्रादित्यौ स्तनान्तरे ।  
नभः प्रक्रममाणस्य नाभ्यां किल समास्थितौ ॥ १०० ॥  
परं प्रक्रममाणस्य जानुदेशे स्थितावुभौ ।  
विष्णोरतुलवीर्यस्य वदन्त्येवं द्विजातयः ॥ १०१ ॥  
हृत्वा स पृथिवीं कृत्स्नां जित्वा चासुरपुङ्‌गवान् ।  
ददौ शक्राय त्रिदिवं विष्णुर्बलवतां वरः ॥ १०२ ॥  
एष ते वामनो नाम प्रादुर्भावो महात्मनः ।  
वेदविद्‌भिर्द्विजैरेवं कथ्यते वैष्णवं यशः ॥ १०३ ॥  
भूयो भूतात्मनो विष्णोः प्रादुर्भावो महात्मनः ।  
दत्तात्रेय इति ख्यातः क्षमया परया युतः ॥ १०४ ॥  
तेन नष्टेषु वेदेषु प्रक्रियासु मखेषु च ।  
चातुर्वर्ण्ये तु सङ्कीर्णे धर्मे शिथिलतां गते ॥ १०५ ॥  
अभिवर्धति चाधर्मे सत्ये नष्टेऽनृते स्थिते ।  
प्रजासु शीर्यमाणासु धर्मे चाकुलतां गते ॥ १०६ ॥  
सहयज्ञक्रिया वेदाः प्रत्यानीता हि तेन वै ।  
चातुर्वर्ण्यमसङ्कीर्णं कृतं तेन महात्मना ॥ १०७ ॥  
तेन हैहयराजस्य कार्तवीर्यस्य धीमतः ।  
वरदेन वरो दत्तो दत्तात्रेयेण धीमता ॥ १०८ ॥  
एतद् बाहूद्वयं यत्ते मृधे मम कृतेऽनघ ।  
शतानि दश बाहूनां भविष्यन्ति न संशयः ॥ १०९ ॥  
पालयिष्यसि कृत्स्नां च वसुधां वसुधाधिप ।  
दुर्निरीक्ष्योऽरिवृन्दानां धर्मज्ञश्च भविष्यसि ॥ ११० ॥  
एष ते वैष्णवः श्रीमान्प्रादुर्भावोऽद्भुतः शुभः ।  
कथितो वै महाराज यथाश्रुतमरिन्दम ।  
भूयश्च जामदग्न्योऽयं प्रादुर्भावो महात्मनः ॥ १११ ॥  
यत्र बाहुसहस्रेण विस्मितं दुर्जयं रणे ।  
रामोऽर्जुनमनीकस्थं जघान नृपतिं प्रभुः ॥ ११२ ॥  
रथस्थं पार्थिवं रामः पातयित्वार्जुनं भुवि ।  
धर्षयित्वा यथाकामं क्रोशमानं च मेघवत् ॥ ११३ ॥  
कृत्स्नं बाहुसहस्रं च चिच्छेद भृगुनन्दनः ।  
परश्वघेन दीप्तेन ज्ञातिभिः सहितस्य वै ॥ ११४ ॥  
कीर्णा क्षत्रियकोटीभिर्मेरुमन्दरभूषणा ।  
त्रिःसप्तकृत्वः पॄथिवी तेन निःक्षत्रिया कृता ॥ ११५ ॥  
कृत्वा निःक्षत्रियां चैव भार्गवः सुमहातपाः ।  
सर्वपापविनाशाय वाजिमेधेन चेष्टवान् ॥ ११६ ॥  
तस्मिन् यज्ञे महादाने दक्षिणां भृगुनन्दनः ।  
मारीचाय ददौ प्रीतः कश्यपाय वसुन्धराम् ॥ ११७ ॥  
वारुणांस्तुरगाञ्छीघ्रान् रथं च रथिनां वरः ।  
हिरण्यमक्षयं धेनूर्गजेन्द्रांश्च महामनाः ।  
ददौ तस्मिन् महायज्ञे वाजिमेधे महायशाः ॥ ११८ ॥  
अद्यापि च हितार्थाय लोकानां भृगुनन्दनः ।  
चरमाणस्तपो दीप्तं जामदग्न्यः पुनः पुनः ।  
तिष्ठते देववद् धीमान् महेन्द्रे पर्वतोत्तमे ॥ ११९ ॥  
एष विष्णोः सुरेशस्य शाश्वतस्याव्ययस्य च ।  
जामदग्न्य इति ख्यातः प्रादुर्भावो महात्मनः ॥ १२० ॥  
चतुर्विंशे युगे चापि विश्वामित्रपुरःसरः ।  
राज्ञो दशरथस्याथ पुत्रः पद्मायतेक्षणः ॥ १२१ ॥  
कृत्वाऽऽत्मानं महाबाहुश्चतुर्धा प्रभुरीश्वरः ।  
लोके राम इति ख्यातस्तेजसा भास्करोपमः ॥ १२२ ॥  
प्रसादनार्थं लोकस्य रक्षसां निधनाय च ।  
धर्मस्य च विवृद्ध्यर्थं जज्ञे तत्र महायशाः ॥ १२३ ॥  
तमप्याहुर्मनुष्येन्द्रं सर्वभूतपतेस्तनुम् ।  
यस्मै दत्तानि चास्त्राणि विश्वामित्रेण धीमता ॥ १२४ ॥  
वधार्थं देवशत्रूणां दुर्धराणि सुरैरपि ।  
यज्ञविघ्नकरो येन मुनीनां भावितात्मनाम् ॥ १२५ ॥  
मारीचश्च सुबाहुश्च बलेन बलिनां वरौ ।  
निहतौ च निराशौ च कृतौ तेन महात्मना ॥ १२६ ॥  
वर्तमाने मखे येन जनकस्य महात्मनः ।  
भग्नं माहेश्वरं चापं क्रीडता लीलया पुरा ॥ १२७ ॥  
यः समाः सर्वधर्मज्ञश्चतुर्दश वनेऽवसत् । ॥  
लक्ष्मणानुचरो रामः सर्वभूतहिते रतः ॥ १२८ ॥  
रूपिणी यस्य पार्श्वस्था सीतेति प्रथिता जनैः ।  
पूर्वोचिता तस्य लक्ष्मीर्भर्तारमनुगच्छति ॥ १२९ ॥  
चतुर्दश तपस्तप्त्वा वने वर्षाणि राघवः ।  
जनस्थाने वसन् कार्यं त्रिदशानां चकार ह ॥ १३० ॥  
सीतायाः पदमन्विच्छँल्लक्ष्मणानुचरो विभुः ।  
विराधं च कबन्धं च राक्षसौ भीमविक्रमौ ।  
जघान पुरुषव्याघ्रौ गन्धर्वौ शापवीक्षितौ ॥ १३१ ॥  
हुताशनार्केन्दुतडिद्घनाभैः ॥  
    प्रतप्तजाम्बूनदचित्रपुङ्खैः ।  
महेन्द्रवज्राशनितुल्यसारैः ॥  
    शरैः शरीरेण वियोजितौ बलात् ॥ १३२ ॥  
सुग्रीवस्य कृते येन वानरेन्द्रो महाबलः ।  
वाली विनिहतो युद्धे सुग्रीवश्चाभिषेचितः ॥ १३३ ॥  
देवासुरगणानां हि यक्षगन्धर्वभोगिनाम् ।  
अवध्यं राक्षसेन्द्रं तं रावणं युधि दुर्जयम् ॥ १३४ ॥  
युक्तं राक्षसकोटीभिर्नीलाञ्जनचयोपमम् ।  
त्रैलोक्यरावणं घोरं रावणं राक्षसेश्वरम् ॥ १३५ ॥  
दुर्जयं दुर्धरं दृप्तं शार्दूलसमविक्रमम् ।  
दुर्निरीक्ष्यं सुरगणैर्वरदानेन दर्पितम् ॥ १३६ ॥  
जघान सचिवैः सार्धं ससैन्यं रावणं युधि ।  
महाभ्रघनसङ्काशं महाकायं महाबलम् ॥ १३७ ॥  
तमागस्कारिणं घोरं पौलस्त्यं युधि दुर्जयम् ।  
सभ्रातृपुत्रसचिवं ससैन्यं क्रूरनिश्चयम् ॥ १३८ ॥  
रावणं निजघानाशु रामो भूतपतिः पुरा । ॥  
मधोश्च तनयो दृप्तो लवणो नाम दानवः ॥ १३९ ॥  
हतो मधुवने वीरो वरदृप्तो महासुरः ।  
समरे युद्धशौण्डेन तथ चआन्ये.पि राक्षसाः ॥ १४० ॥  
एतानि कृत्वा कर्माणि रामो धर्मभृतां वरः ।  
दशाश्वमेधाञ्जारूथ्यानाजहार निरर्गलान् ॥ १४१ ॥  
नाश्रूयन्ताशुभा वाचो नाकुलं मारुतो ववौ ।  
न वित्तहरणं त्वासीद् रामे राज्यं प्रशासति ॥ १४२ ॥  
पर्यदेवन्न विधवा नानर्थाश्चाभवंस्तदा ।  
सर्वमासीज्जगद् दान्तम् रामे राज्यं प्रशासति ॥ १४३ ॥  
न प्राणिनां भयं चापि जलानिलनिघातजम् ।  
न च स्म वृद्धा बालानां प्रेतकार्याणि कुर्वते ॥ १४४ ॥  
ब्रह्म पर्यचरत् क्षत्रं विशः क्षत्रमनुव्रताः ।  
शूद्राश्चैव हि वर्णांस्त्रीञ्छुष्रूषन्त्यनहङ्कृताः ।  
नार्यो नात्यचरन् भर्तॄन् भार्यां नात्यचरत् पतिः ॥ १४५ ॥  
सर्वमासीज्जगद् दान्तं निर्दस्युरभवन्मही ।  
राम एकोऽभवद् भर्ता रामः पालयिताभवत् ॥ १४६ ॥  
आयुर्वर्षसहस्राणि तथा पुत्रसहस्रिणः ।  
अरोगाः प्राणिनश्चासन् रामे राज्यं प्रशासति ॥ १४७ ॥  
देवतानामृषीणां च मनुष्याणां च सर्वशः ।  
पृथिव्यां समवायोऽभूद् रामे राज्यं प्रशासति ॥ १४८ ॥  
गाथा अप्यत्र गायन्ति ये पुराणविदो जनाः ।  
रामे निबद्धतत्त्वार्था माहात्म्यं तस्य धीमतः ॥ १४९ ॥  
श्यामो युवा लोहिताक्षो दीप्तास्यो मितभाषिता ।  
आजानुबाहुः सुमुखः सिंहस्कन्धो महाभुजः ॥ १५० ॥  
दश वर्षसहस्राणि दश वर्षशतानि च ।  
अयोध्याधिपतिर्भूत्वा रामो राज्यमकारयत् ॥ १५१ ॥  
ऋक्सामयजुषां घोषो ज्याघोषश्च महात्मनः ।  
अव्युच्छिन्नोऽभवद् राज्ये दीयतां भुज्यतामिति ॥ १५२ ॥  
सत्त्ववान्गुणसम्पन्नो दीप्यमानः स्वतेजसा ।  
अतिचन्द्रं च सूर्यं च रामो दाशरथिर्बभौ ॥ १५३ ॥  
ईजे क्रतुशतैः पुण्यैः समाप्तवरदक्षिणैः ।  
हित्वायोध्यां दिवं यातो राघवः स महाबलः ॥ १५४ ॥  
एवमेषा महाबाहुरिक्ष्वाकुकुलनन्दनः ।  
रावणं सगणं हत्वा दिवमाचक्रमे प्रभुः ॥ १५५ ॥  
वैशम्पायन उवाच  
अपरः केशवस्यायं प्रादुर्भावो महात्मनः ।  
विख्यातो माथुरे कल्पे सर्वलोकहिताय वै ॥ १५६ ॥  
यत्र शाल्वं च मैन्दं च द्विविदं कंसमेवच ।  
अरिष्टमृषभं केशिं पूतनां दैत्यदारिकाम् ॥ १५७ ॥  
नागं कुवलयापीडं चाणूरं मुष्टिकं तथा ।  
दैत्यान्मानुषदेहस्थान् सूदयामास वीर्यवान् ॥ १५८ ॥  
छिन्नं बाहुसहस्रं च बाणस्याद्भुतकर्मणः ।  
नरकस्य हतः सङ्ख्ये यवनश्च महाबलः ॥ १५९ ॥  
हृतानि च महीपानां सर्वरत्नानि तेजसा ।  
दुराचाराश्च निहताः पार्थिवाश्च महीतले ॥ १६० ॥  
नवमे द्वापरे विष्णुरष्टाविंशे पुराभवत् ।  
वेदव्यासस्तथा जज्ञे जातूकर्ण्यपुरःसरः ॥ १६१ ॥  
एको वेदश्चतुर्धा तु कृतस्तेन महात्मना ।  
जनितो भारतो वंशः सत्यवत्याः सुतेन च ॥ १६२ ॥  
एते लोकहितार्थाय प्रादुर्भावा महात्मनः ।  
अतीताः कथिता राजन्कथ्यन्ते चाप्यनागताः ॥ १६३ ॥  
कल्किर्विष्णूयशा नाम शम्भलं ग्रामके द्विजः ।  
सर्वलोकहितार्थाय भूयश्चोत्पत्स्यते प्रभुः ॥ १६४ ॥  
दशमो भाव्यसम्पन्नो याज्ञवल्क्यपुरःसरः ।  
क्षपयित्वा च तान् सर्वान् भाविनार्थेन चोदितान् ॥ १६५ ॥  
गङ्‌गायमुनयोर्मध्ये निष्ठां प्राप्स्यति सानुगः ।  
ततः कुले व्यतीते तु सामात्ये सहसैनिके ॥ १६६ ॥  
नृपेष्वथ प्रनष्टेषु तदा त्वप्रग्रहाः प्रजाः ।  
रक्षणे विनिवृत्ते च हत्वा चान्योन्यमाहवे ॥ १६७ ॥  
परस्परहृतस्वाश्च निराक्रन्दाः सुदुःखिताः ।  
एवं कष्टमनुप्राप्ताः कलिसन्ध्यांशकं तदा ॥ १६८ ॥  
प्रजाः क्षयं प्रयास्यन्ति सार्धं कलियुगेन ह ।  
क्षीणे कलियुगे तस्मिंस्ततः कृतयुगं पुनः ।  
प्रपत्स्यते यथान्यायं स्वभावादेव नान्यथा ॥ १६९ ॥  
एते चान्ये च बहवो दिव्या देवगुणैर्युताः ।  
प्रादुर्भावाः पुराणेषु गीयन्ते ब्रह्मवादिभिः ॥ १७० ॥  
यत्र देवापि मुह्यन्ति प्रादुर्भावानुकीर्तने ।  
पुराणं वर्तते यत्र वेदश्रुतिसमाहितम् ॥ १७१ ॥  
एतदुद्देशमात्रेण प्रादुर्भावानुकीर्तनम् ।  
कीर्तितं कीर्तनीयस्य सर्वलोकगुरोः प्रभोः ॥ १७२ ॥  
प्रीयन्ते पितरस्तस्य प्रादुर्भावानुकीर्तनात् ।  
विष्णोरतुलवीर्यस्य यः शृणोति कृताञ्जलिः ॥ १७३ ॥  
एतास्तु योगेश्वरयोगमायाः  
    श्रुत्वा नरो मुच्यति सर्वपापैः ।  
ऋद्धिं समृद्धिं विपुलांश्च भोगान्  
    प्राप्नोति सर्वं भगवत्प्रसादात् ॥ १७४ ॥  
इति श्रीमन्महाभारते खिलेषु हरिवंशे हरिवंशपर्वणि  
प्रादुर्भावानुसङ्‌ग्रहो नामैकचत्वारिंशोऽध्यायः
