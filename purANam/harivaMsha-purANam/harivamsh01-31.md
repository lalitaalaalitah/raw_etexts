जनमेजय उवाच  
पूरोर्वंशमहं ब्रह्मञ्छ्रोतुमिच्छामि तत्त्वतः ।  
द्रुह्योश्चानोर्यदोश्चैव तुर्वसोश्च पृथक्पृथक् ॥ १ ॥  
वृष्णिवंशप्रसङ्गेन स्वं वंशं पूर्वमेव तु ।  
विस्तरेणानुपूर्व्या च तद् भवान् वक्तुमर्हति ॥ २ ॥  
वैशम्पायन उवाच  
शृणु पूरोर्महाराज वंशमुत्तमपौरुषम् ।  
विस्तरेणानुपूर्व्या च यत्र जातोऽसि पार्थिव ॥ ३ ॥  
हन्त ते कीर्तयिष्यामि पूरोर्वंशमनुत्तमम् ।  
द्रुह्योश्चानोर्यदोश्चैव तुर्वसोश्च नराधिप ॥ ४ ॥  
पूरोः पुत्रो महावीर्यो राजाऽऽसीज्जनमेयः ।  
प्रचिन्वांस्तु सुतस्तस्य यः प्राचीमजयद् दिशम् ॥ ५ ॥  
प्रचिन्वतः प्रवीरोऽभून्मनस्युस्तस्य चात्मजः ।  
राजा चाभयदो नाम मनस्योरभवत् सुतः ॥ ६ ॥  
तथैवाभयदस्यासीत् सुधन्वा तु महीपतिः ।  
सुधन्वनो बहुगवः शंयातिस्तस्य चात्मजः ॥ ७ ॥  
शंयातेस्तु रहस्याती रौद्रश्वस्तस्य चात्मजः ।  
रौद्राश्वस्य घृताच्यां वै दशाप्सरसि सूनवः ॥ ८ ॥  
ऋचेयुः प्रथमस्तेषां कृकणेयुस्तथैव च ।  
कक्षेयुः स्थण्डिलेयुश्च सन्नतेयुस्तथैव च ॥ ९ ॥  
दशार्णेयुर्जलेयुश्च स्थलेयुश्च महायशाः ।  
धनेयुश्च वनेयुश्च पुत्रिकाश्च दश स्त्रियः ॥ १० ॥  
रुद्रा शूद्रा च भद्रा च मलदा मलहा तथा ।  
खलदा चैव राजेन्द्र नलदा सुरसापि च ।  
तथा गोचपला तु स्त्रीरत्नकूटाश्च ता दश ॥ ११ ॥  
ऋषिर्जातोऽत्रिवंशे तु तासां भर्ता प्रभाकरः ।  
रुद्रायां जनयामास सुतं सोमं यशस्विनम् ॥ १२ ॥  
स्वर्भानुना हते सूर्ये पतमाने दिवो महीम् ।  
तमोऽभिभूते लोके च प्रभा येन प्रवर्तिता ॥ १३ ॥  
स्वस्ति तेऽस्त्विति चोक्तो वै पतमानो दिवाकरः ।  
वचनात् तस्य विप्रर्षेर्न पपात दिवो महीम् ॥ १४ ॥  
अत्रिश्रेष्ठानि गोत्राणि यश्चकार महातपाः ।  
यज्ञेष्वत्रेर्धनं चैव सुरैर्यस्य प्रवर्तितम् ॥ १५ ॥  
स तासु जनयामास पुत्रिकासु सनामकान् ।  
दश पुत्रान् महात्मा स तपस्युग्रे रतान् सदा ॥ १६ ॥  
ते तु गोत्रकरा राजन्नृषयो वेदपारगाः ।  
स्वस्त्यात्रेया इति ख्याताः किं त्वत्रिधनवर्जिताः ॥ १७ ॥  
कक्षेयोस्तनयाश्चासंस्त्रय एव महारथाः ।  
सभानरश्चाक्षुषश्च परमन्युस्तथैव च ॥ १८ ॥  
सभानरस्य पुत्रस्तु विद्वान् कालानलो नृपः ।  
कालानलस्य धर्मज्ञः सृञ्जयो नाम वै सुतः ॥ १९ ॥  
सृञ्जयस्याभवत् पुत्रो वीरो राजा पुरञ्जयः ।  
जनमेजयो महाराज पुरञ्जयसुतोऽभवत् ॥ २० ॥  
जनमेजयस्य राजर्षेर्महाशालोऽभवत् सुतः ।  
देवेषु स परिज्ञातः प्रतिष्ठितयशा भुवि ॥ २१ ॥  
महामना नाम सुतो महाशालस्य धार्मिकः ।  
जज्ञे वीरः सुरगणैः पूजितः सुमहायशाः ॥ २२ ॥  
महामनास्तु पुत्रौ द्वौ जनयामास भारत ।  
उशीनरं च धर्मज्ञं तितिक्षुं च महाबलम् ॥ २३ ॥  
ऊशीनरस्य पत्न्यस्तु पञ्च राजर्षिवंशजाः ।  
नृगा कृमी नवा दर्वा पञ्चमी च दॄषद्वती ॥ २४ ॥  
उशीनरस्य पुत्रास्तु पञ्च तासु कुलोद्वहाः ।  
तपसा वै सुमहता जाता वृद्धस्य भारत ॥ २५ ॥  
नृगायास्तु नृगः पुत्रः कृम्यां कृमिरजायत ।  
नवायास्तु नवः पुत्रो दर्वायाः सुव्रतोऽभवत् ॥ २६ ॥  
दृषद्वत्यास्तु सञ्जज्ञे शिबिरौशीनरो नृपः ।  
शिबेस्तु शिबयस्तात योधेयास्तु नृगस्य ह ॥ २७ ॥  
नवस्य नवराष्ट्रं तु कृमेस्तु कृमिला पुरी ।  
सुव्रतस्य तथाम्बष्ठा शिबिपुत्रान्निबोध मे ॥ २८ ॥  
शिबेश्च पुत्राश्चत्वारो वीरास्त्रैलोक्यविश्रुताः ।  
वृषदर्भः सुवीरश्च मद्रकः कैकयस्तथा ॥ २९ ॥  
तेषां जनपदाः स्फीताः केकया मद्रकास्तथा ।  
वृषदर्भाः सुवीराश्च तितिक्षोस्तु प्रजाः शृणु ॥ ३० ॥  
तैतिक्षवोऽभवद् राजा पूर्वस्यां दिशि भारत ।  
उषद्रथो महाबाहुस्तस्य फेनः सुतोऽभवत् ॥ ३१ ॥
फेनात् तु सुतपा जज्ञे सुतः सुतपसो बलिः ।  
जातो मानुषयोनौ तु स राजा काञ्चनेषुधीः ॥ ३२ ॥  
महायोगी स तु बलिर्बभूव नृपतिः पुरा ।  
पुत्रानुत्पादयामास पञ्च वंशकरान् भुवि ॥ ३३ ॥  
अङ्गः प्रथमतो जज्ञे वङ्गः सुह्मस्तथैव च ।  
पुण्ड्रः कलिङ्गश्च तथा बालेयं क्षत्रमुच्यते ॥ ३४ ॥  
बालेया ब्राह्मणाश्चैव तस्य वंशकरा भुवि ।  
बलेस्तु ब्रह्मणा दत्ता वराः प्रीतेन भारत ॥ ३५ ॥  
महायोगित्वमायुश्च कल्पस्य परिमाणतः ।  
सङ्ग्रामे वाप्यजेयत्वं धर्मं चैव प्रधानता ॥ ३६ ॥  
त्रैलोक्यदर्शनं चैव प्राधान्यं प्रसवे तथा ।  
बले चाप्रतिमत्वं वै धर्मतत्त्वार्थदर्शनम् ॥ ३७ ॥  
चतुरो नियतान् वर्णांस्त्वं च स्थापयिता भुवि ।  
इत्युक्तो विभुना राजा बलिः शान्तिं परां ययौ ॥ ३८ ॥  
तस्य ते तनयाः सर्वे क्षेत्रजा मुनिपुङ्गवात् ।  
सम्भूता दीर्घतपसो सुदेक्ष्णायां महौजसः ॥ ३९ ॥  
बलिस्तानभिषिच्येह पञ्च पुत्रानकल्मषान् ।  
कृतार्थः सोऽपि योगात्मा योगमाश्रित्य स प्रभुः ॥ ४० ॥  
अधृष्यः सर्वभूतानां कालापेक्षी चरन्नपि ।  
कालेन महता राजन् स्वं च स्थानमुपागमत् ॥ ४१ ॥  
तेषां जनपदाः पञ्च अङ्गा वङ्गाः ससुह्मकाः ।  
कलिङ्गाः पुण्ड्रकाश्चैव प्रजास्त्वङ्गस्य मे शृणु ॥ ४२ ॥  
अङ्गपुत्रो महानासीद् राजेन्द्रो दधिवाहनः ।  
दधिवाहनपुत्रस्तु राजा दिविरथोऽभवत् ॥ ४३ ॥  
पुत्रो दिविरथस्यासीच्छक्रतुल्यपराक्रमः ।  
विद्वान् धर्मरथो नाम तस्य चित्ररथः सुतः ॥ ४४ ॥  
तेन चित्ररथेनाथ तदा विष्णुपदे गिरौ ।  
यजता सह शक्रेण सोमः पीतो महात्मना ॥ ४५ ॥  
अथ चित्ररथस्यापि पुत्रो दशरथोऽभवत् ।  
लोमपाद इति ख्यातो यस्य शान्ता सुताभवत् ॥ ४६ ॥  
तस्य दाशरथिर्वीरश्चतुरङ्गो महायशाः ।  
ऋश्यशृङ्गप्रसादेन जज्ञे कुलविवर्धनः ॥ ४७ ॥  
चतुरङ्गस्य पुत्रस्तु पृथुलाक्ष इति स्मृतः ।  
पृथुलाक्षसुतो राजा चम्पो नामा महायशाः ॥ ४८ ॥  
चम्पस्य तु पुरी चम्पा या मालिन्यभवत् पुरा ।  
पूर्णभद्रप्रसादेन हर्यङ्गोऽस्य सुतोऽभवत् ॥ ४९ ॥  
ततो वैभाण्डकिस्तस्य वारणं शक्रवारणम् ।  
अवतारयामास महीं मन्त्रैर्वाहनमुत्तमम् ॥ ५० ॥  
हर्यङ्गस्य तु दायादो राजा भद्ररथः स्मृतः ।  
पुत्रो भद्ररथस्यासीद्बृहत्कर्मा प्रजेश्वरः ॥ ५१ ॥  
बृहद्‌दर्भः सुतस्तस्य तस्माज्जज्ञे बृहन्मनाः ।  
बृहन्मनास्तु राजेन्द्र जनयामास वै सुतम् ॥ ५२ ॥  
नाम्ना जयद्रथं नाम यस्माद् दृढरथो नृपः ।  
आसीद् दृढरथस्यापि विश्वजिज्जनमेजय ।  
दायादस्तस्य कर्णस्तु विकर्णस्तस्य चात्मजः ॥ ५३ ॥  
तस्य पुत्रशतं त्वासीदङ्गानां कुलवर्धनम् ।  
बृहद्‌दर्भसुतो यस्तु राजा नाम्ना बृहन्मनाः ॥ ५४ ॥  
तस्य पत्नीद्वयं चासीच्चैद्यस्यैते सुते शुभे ।  
यशोदेवी च सत्या च ताभ्यां वंशस्तु भिद्यते ॥ ५५ ॥  
जयद्रथस्तु राजेन्द्र यशोदेव्यां व्यजायत ।  
ब्रह्मक्षत्रोत्तरः सत्यां विजयो नाम विश्रुतः ॥ ५६ ॥  
विजयस्य धृतिः पुत्रस्तस्य पुत्रो धृतव्रतः ।  
धृतव्रतस्य पुत्रस्तु सत्यकर्मा महायशाः ॥ ५७ ॥  
सत्यकर्मसुतश्चापि सूतस्त्वधिरथस्तु वै ।  
यः कर्णं प्रति जग्राह ततः कर्णस्तु सूतजः ॥ ५८ ॥  
एतद् ते कथितं सर्वं कर्णं प्रति महाबलम् ।  
कर्णस्य वृषसेनस्तु वृषस्तस्यात्मजः स्मृतः ॥ ५९ ॥  
एतेऽङ्गवंशजाः सर्वे राजानः कीर्तिता मया ।  
सत्यव्रता महात्मानः प्रजावन्तो महारथाः ॥ ६० ॥  
ऋचेयोस्तु महाराज रौद्राश्वतनयस्य ह ।  
शृणु वंशमनुप्रोक्तं यत्र जातोऽसि पार्थिव ॥ ६१ ॥  
इति श्रीमहाभारते खिलेषु हरिवंशे हरिवंशपर्वणि ॥  
कुक्षेयुवंशानुकीर्तनं नाम एकत्रिंशोऽध्यायः
