मार्कण्डेय उवाच  
ते योगधर्मनिरताः सप्त मानसचारिणः ।  
पद्मगर्भोऽरविन्दाक्षः क्षीरगर्भः सुलोचनः ॥ १ ॥  
उरुबिन्दुः सुबिन्दुश्च हैमगर्भस्तु सप्तमः ।  
वाय्वम्बुभक्षाः सततं शरीराण्युपशोषयन् ॥ २ ॥  
राजा विभ्राजमानस्तु वपुषा तद्वनं तदा ।  
चचारान्तःपुरवृतो नन्दनं मघवानिव ॥ ३ ॥  
स तानपश्यत्खचरान् योगधर्मात्मकान् नृप ।  
निर्वेदाच्च तमेवार्थमनुध्यायन् पुरं ययौ ॥ ४ ॥  
अणुहो नाम तस्याऽऽसीत्पुत्रः परमधार्मिकः ।  
अणुर्धर्मरतिर्नित्यमणुं सोऽध्यगमत्पदम् ॥ ५ ॥  
प्रादात्कन्यां शुकस्तस्मै कृत्वीं पूजितलक्षणाम् ।  
सत्यशीलगुणोपेतां योगधर्मरतां सदा ॥ ६ ॥  
सा ह्युद्दिष्टा पुरा भीष्म पितृकन्या मनीषिणी ।  
सनत्कुमारेण तदा सन्निधौ मम शोभना ॥ ७ ॥  
सत्यधर्मभृतां श्रेष्ठा दुर्विज्ञेया कृतात्मभिः ।  
योगा च योगपत्नी च योगमाता तथैव च ॥ ८ ॥  
यथा ते कतिथं पूर्वं पितृकल्पेषु वै मया ।  
विभ्राजस्त्वणुहं राज्ये स्थापयित्वा नरेश्वरः ॥ ९ ॥  
आमन्त्र्य पौरान् प्रीतात्मा ब्राह्मणान् स्वति वाच्य च ।  
प्रायात् सरस्तपश्चर्तुं यत्र ते सहचारिणः ॥ १० ॥  
स वै तत्र निराहारो वायुभक्षो महातपाः ।  
त्यक्त्वा कामांस्तपस्तेपे सरसस्तस्य पार्श्वतः ॥ ११ ॥  
तस्य सङ्कल्प आसीच्च तेषामेकतरस्य वै ।  
पुत्रत्वं प्राप्य योगेन युज्येयमिति भारत ॥ १२ ॥  
कृत्वाभिसन्धिं तपसा महता स समन्वितः ।  
महातपाः स विभ्राजो विरराजांशुमानिव ॥ १३ ॥  
ततो विभ्राजितं तेन वैभ्राजं नाम तद्वनम् ।  
सरस्तच्च कुरुश्रेष्ठ वैभ्राजमिति सञ्ज्ञितम् ॥ १४ ॥  
यत्र ते शकुना राजंश्चत्वारो योगधर्मिणः ।  
योगभ्रष्टास्त्रयश्चैव देहन्यासकृतोऽभवन् ॥ १५ ॥  
काम्पिल्ये नगरे ते तु ब्रह्मदत्तपुरोगमाः ।  
जाताः सप्त महात्मानः सर्वे विगतकल्मषाः ॥ १६ ॥  
ज्ञानध्यानतपःपुजावेदवेदाङ्गपारगाः ।  
स्मृतिमन्तोऽत्र चत्वारस्त्रयस्तु परिमोहिताः ॥ १७ ॥  
स्वतन्त्रस्त्वणुहाज्जज्ञे ब्रह्मदत्तो महायशाः ।  
यथा ह्यासीत्पक्षिभावे सङ्कल्पः पूर्वचिन्तितः ।  
ज्ञानध्यानतपःपूतो वेदवेदाङ्गपारगः ॥ १८ ॥
छिद्रदर्शी सुनेत्रश्च तथा बाभ्रव्यवत्सयोः ।  
जातौ श्रोत्रियदायादौ वेदवेदाङ्गपारगौ ॥ १९ ॥  
सहायौ ब्रह्मदत्तस्य पूर्वजातिसहोषितौ ।  
पाञ्चालः पाञ्चिकश्चैव कण्डरीकस्तथापरः ॥ २० ॥  
पाञ्चालो बह्वृचस्त्वासीदाचार्यत्वं चकार ह ।  
द्विवेदः कण्डरीकस्तु छन्दोगोऽध्वर्युरेव च ॥ २१ ॥  
सर्वसत्त्वरुतज्ञस्तु राजाऽऽसीदणुहात्मजः ।  
पाञ्चालकण्डरीकाभ्यां तस्य सख्यमभूत् तदा ॥ २२ ॥  
ते ग्राम्यधर्माभिरताः कामस्य वशवर्तिनः ।  
पूर्वजातिकृतेनासन् धर्मकामार्थकोविदाः ॥ २३ ॥  
अणुहस्तु नृपश्रेष्ठो ब्रह्मदत्तमकल्मषम् ।  
राज्येऽभिषिच्य योगात्मा परां गतिमवाप्तवान् ॥ २४ ॥  
ब्रह्मदत्तस्य भार्या तु देवलस्यात्मजाभवत् ।  
असितस्य हि दुर्धर्षा सन्नतिर्नाम नामतः ॥ २५ ॥  
तामेकभावसम्पन्नां लेभे कन्यामनुत्तमाम् ।  
सन्नतिं सन्नतिमतीं देवलाद् योगधर्मिणीम् ॥ २६ ॥  
पञ्चमः पाञ्चिकस्तत्र सप्तजातिषु भारत ।  
षष्ठस्तु कण्डरीकोऽभूद् ब्रह्मदत्तस्तु सप्तमः ॥ २७ ॥  
शेषा विहङ्गमा ये वै काम्पिल्ये सहचारिणः ।  
ते जाताः श्रोत्रियकुले सुदरिद्रे सहोदराः ॥ २८ ॥  
धृतिमान् सुमना विद्वांस्तत्त्वदर्शी च नामतः ।  
वेदाध्ययनसम्पन्नाश्चत्वारश्छिद्रदर्शिनः ॥ २९ ॥  
तेषां संवित्तथोत्पन्ना पूर्वजातिकृता तदा ।  
ये योगनिरताः सिद्धाः प्रस्थिताः सर्व एव हि ॥ ३० ॥  
आमन्त्र्य पितरं तात पिता तानब्रवीत्तदा ।  
अधर्म एष युष्माकं यन्मां त्यक्त्वा गमिष्यथ ॥ ३१ ॥  
दारिद्र्यमनपाकृत्य पुत्रार्थांश्चैव पुष्कलान् ।  
शुश्रूषामप्रयुज्यैव कथं वै गन्तुमर्हथ ॥ ३२ ॥  
ते तमूचुर्द्विजाः सर्वे पितरं पुनरेव च ।  
करिष्यामो विधानं ते येन त्वं वर्तयिष्यसि ॥ ३३ ॥  
इमं श्लोकं महार्थं त्वं राजानं सहमन्त्रिणम् ।  
श्रावयेथाः समागम्य ब्रह्मदत्तमकल्मषम् ॥ ३४ ॥  
प्रीतात्मा दास्यति स ते ग्रामान् भोगांश्च पुष्कलान् ।  
यथेप्सितांश्च सर्वार्थान् गच्छ तात यथेप्सितम् ॥ ३५ ॥  
एतावदुक्त्वा ते सर्वे पूजयित्वा च तं गुरुम् ।  
योगधर्ममनुप्राप्य परां निर्वृतिमाययुः ॥ ३६ ॥  
इति श्रीमहाभारते खिलेषु हरिवंशे हरिवंशपर्वणि ॥  
पितृकल्पे त्रयोविंशोऽध्यायः
