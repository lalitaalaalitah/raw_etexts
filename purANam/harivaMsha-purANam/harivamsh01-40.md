जनमेजय उवाच  
प्रादुर्भावान् पुराणेषु विष्णोरमिततेजसः ।  
सतां कथयतामेव वराह इति नः श्रुतम् ॥ १ ॥  
न जाने तस्य चरितं न विधिं नैव विस्तरम् । ॥  
न कर्मगुणसन्तानं न हेतुं न मनीषितम् ॥ २ ॥  
किमात्मको वराहः स का मूर्तिः का च देवता ।  
किमाचारः प्रभावो वा किं वा तेन पुरा कृतम् ॥ ३ ॥  
यज्ञार्थं समवेतानां मिषतां च द्विजन्मनाम् ।  
महावराहचरितं कृष्णद्वैपायनेरितम् ॥ ४ ॥  
यथा नारायणो ब्रह्मन् वाराहं रूपमास्थितः ।  
दंष्ट्रया गां समुद्रस्थामुज्जहारारिसूदनः ॥ ५ ॥  
विस्तरेणैव कर्माणि सर्वाणि रिपुघातिनः ।  
श्रोतुमिच्छाम्यशेषेण हरेः कृष्णस्य धीमतः ॥ ६ ॥  
कर्मणामानुपूर्व्याच्च प्रादुर्भावाश्च ये विभोः ।  
या चास्य प्रकृतिर्ब्रह्मंस्तां मे व्याख्यातुमर्हसि ॥ ७ ॥  
कथं च भगवान् विष्णुः सुरशत्रुनिषूदनः ।  
वसुदेवकुले धीमान् वासुदेवत्वमागतः ॥ ८ ॥  
अमरैरावृतं पुण्यं पुण्यकृद्भिर्निषेवितम् ।  
देवलोकं समुत्सृज्य मर्त्यलोकमिहागतः ॥ ९ ॥  
देवमानुषयोर्नेता यो भुवः प्रभवो विभुः ।  
किमर्थं दिव्यमात्मानं मानुष्ये सन्न्ययोजयत् ॥ १० ॥  
यश्चक्रं वर्तयेत्येको मानुषाणामनामयम् ।  
मानुष्ये स कथं बुद्धिं चक्रे चक्रभृतां वरः ॥ ११ ॥  
गोपायनं यः कुरुते जगतः सार्वलौकिकम् ।  
स कथं गां गतो देवो विष्णुर्गोपत्वमागतः ॥ १२ ॥  
महाभूतानि भूतात्मा यो दधार चकार च ।  
श्रीगर्भः स कथं गर्भे स्त्रिया भूचरया धृतः ॥ १३ ॥  
येन लोकान् क्रमैर्जित्वा त्रिभिस्त्रींस्त्रिदशेप्सया ।  
स्थापिता जगतो मार्गास्त्रिवर्गप्रभवास्त्रयः ॥ १४ ॥  
योऽन्तकाले जगत् पीत्वा कृत्वा तोयमयं वपुः ।  
लोकमेकार्णवं चक्रे दृश्यादृश्येन वर्त्मना ॥ १५ ॥  
यः पुराणे पुराणात्मा वाराहं रूपमास्थितः ।  
विषाणाग्रेण वसुधामुज्जहारारिसूदनः ॥ १६ ॥  
यः पुरा पुरुहूतार्थे त्रैलोक्यमिदमव्ययः ।  
ददौ जित्वासुरगणान् सुराणां सुरसत्तमः ॥ १७ ॥  
येन सैंहं वपुः कृत्वा द्विधा कृत्वा च तत् पुनः ।  
पूर्वं दैत्यो महावीर्यो हिरण्यकशिपुर्हतः ॥ १८ ॥  
यः पुरा ह्यनलो भूत्वा और्वः संवर्तको विभुः ।  
पातालस्थोऽर्णवगतं पपौ तोयमयं हविः ॥ १९ ॥  
सहस्रशिरसं ब्रह्मन् सहस्रारं सहस्रदम् ।  
सहस्रचरणं देवं यमाहुर्वै युगे युगे ॥ २० ॥  
नाभ्यारण्यां समुत्पन्नं यस्य पैतामहं गृहम् ।  
एकार्णवजलस्थस्य नष्टे स्थावरजङ्गमे ॥ २१ ॥  
येन ते निहता दैत्याः सङ्ग्रामे तारकामये ।  
सर्वदेवमयं कृत्वा सर्वायुधधरं वपुः ॥ २२ ॥  
गरुदस्तेन चोत्सिक्तः कालनेमिर्निपातितः ।  
निर्जितश्च मयो दैत्यस्तारकश्च महासुरः ॥ २३ ॥  
उत्तरान्ते समुद्रस्य क्षीरोदस्यामृतोदधेः ।  
तः शेते शाश्वतं योगमास्थाय तिमिरं महत् ॥ २४ ॥  
सुरारणिर्गर्भमधत्त दिव्यं ॥  
    तपः प्रकर्षाददितिः पुराणं ।  
शक्रं च यो दैत्यगणावरुद्धं ॥  
    गर्भावसाने निभृतं चकार ॥ २५ ॥  
पदानि यो लोकमयानि कृत्वा ॥  
    चकार दैत्यान् सलिलेशयांस्तान् ।  
कृत्त्वा च देवांस्त्रिदिवस्य देवां- ॥  
    श्चक्रे सुरेशं त्रिदशाधिपत्ये ॥ २६ ॥  
पात्राणि दक्षिणा दीक्षा चमसोलूखलानि च ।  
गार्हपत्येन विधिना अन्वाहार्येण कर्मणा ॥ १-४--२७ ॥  
अग्निमाहवनीयं च वेदीं चैव कुशं स्रुवम् ।  
प्रोक्षणीयं ध्रुवां चैव आवभृथ्यं तथैव च ॥ २८ ॥  
सुधात्रीणि च यश्चक्रे हव्यकव्यप्रदान् द्विजान् ।  
हव्यादांश्च सुरान् यज्ञे क्रव्यादांस्तु पितॄनपि ॥ २९ ॥  
भागार्थे मन्त्रविधिना यश्चक्रे यज्ञकर्मणि ।  
यूपान् समित् स्रुचं सोमं पवित्रान् परिधीनपि ॥ ३० ॥  
यज्ञियानि च द्रव्याणि यज्ञांश्च सचयानलान् ।  
सदस्यान् यजमानांश्च मेध्यादींश्च क्रतूत्तमान् ॥ ३१ ॥  
विबभाज पुरा सर्वं पारमेष्ठ्येन कर्मणा ।  
यागानुरूपान् यः कृत्वा लोकाननुपराक्रमत् ॥ ३२ ॥  
क्षणा लवाश्च काष्ठाश्च कलास्त्रैकाल्यमेव च ।  
मुहूर्तास्तिथयो मासाः पक्षाः संवत्सरास्तथा ॥ ३३ ॥
ऋतवः कालयोगाश्च प्रमाणं त्रिविधं त्रिषु ।  
आयुः क्षेत्राण्युपचयो लक्षणं रूपसौष्ठवम् ॥ ३४ ॥  
त्रयो वर्णास्त्रयो लोकास्त्रैविद्यं पावकास्त्रयः ।  
त्रैकाल्यं त्रीणि कर्माणि त्रयोऽपायास्त्रयो गुणाः ॥ ३५ ॥  
त्रयो लोकाः पुरा सृष्टा येनानन्त्येन कर्मणा ।  
सर्वभूतगणस्रष्टा सर्वभूतगुणात्मकः ॥ ३६ ॥  
नृणामिन्द्रियपूर्वेण योगेन रमते च यः ।  
गतागताभ्यां यो नेता सर्वत्र जगदीश्वरः ॥ ३७ ॥  
यो गतिर्धर्मयुक्तानामगतिः पापकर्मणाम् ।  
चातुर्वर्ण्यस्य प्रभवः चातुर्होत्रस्य रक्षिता ॥ ३८ ॥  
चातुर्विद्यस्य यो वेत्ता चातुराश्रम्यसंश्रयः ।  
दिगन्तरो नभोभूतो वायुरापो विभावसुः ॥ ३९ ॥  
यश्चन्द्रसूर्यर्ज्योतिर्योगीशः क्षणदान्तकः ।  
यत् परं श्रूयते ज्योतिर्यत् परं श्रूयते तपः ॥ ४० ॥  
यं परं प्राहुरपरं यः परः परमात्मवान् ।  
नारायणपरा वेदा नारायणपराः क्रियाः ॥ ४१ ॥  
नारायणपरो धर्मो नारायणपरा गतिः ।  
नारायणपरं सत्यं नारायणपरं तपः ॥ ४२ ॥  
नारायणपरो मोक्षो नारायणपरायणम् ।  
आदित्यादिस्तु यो दिव्यो यश्च दैत्यान्तको विभुः ॥ ४३ ॥  
युगान्तेष्वन्तको यश्च यश्च लोकान्तकान्तकः ।  
सेतुर्यो लोकसेतूनां मेध्यो यो मेध्यकर्मणाम् ॥ ४४ ॥  
वेद्यो यो वेदविदुषां प्रभुर्यः प्रभवात्मनाम् ।  
सोमभूतस्तु सौम्यानामग्निभूतोऽग्निवर्साम् ॥ ४५ ॥  
मनुष्याणां मनोभूतस्तपोभूतस्तपस्विनाम् ।  
विनयो नयवृत्तीनां तेजस्तेजस्विनामपि ।  
सर्गाणां सर्गकारश्च लोकहेतुरनुत्तमः ॥ ४६ ॥  
विग्रहो विग्रहार्हाणां गतिर्गतिमतामपि ।  
आकाशप्रभवो वायुर्वायुप्राणो हुताशनः ॥ ४७ ॥  
देवा हुताशनप्राणाः प्राणोऽग्नेर्मधुसूदनः ।  
रसाद् वै शोणितं जातं शोणितान्मांसमुच्यते ॥ ४८ ॥  
मांसात्तु मेदसो जन्म मेदसोऽस्थीनि चैव हि ।  
अस्थ्नो मज्जा समभवन्मज्जातः शुक्रमेव च ॥ ४९ ॥  
शुक्राद् गर्भः समभवद् रसमूलेन कर्मणा ।  
तत्रापां प्रथमो भागः स सौम्यो राशिरुच्यते ॥ ५० ॥  
गर्भोष्मसम्भवोऽग्निर्यो द्वितीयो राशिरुच्यते ।  
शुक्रं सोमात्मकं विद्यादार्तवं विद्धि पावकम् ।  
भागौ रसात्मकौ ह्येषां वीर्यं च शशिपावकौ ॥ ५१ ॥  
कफवर्गे भवेच्छुक्रं पित्तवर्गे च शोणितम् ।  
कफस्य हृदयं स्थानं नाभ्यां पित्तं प्रतिष्ठितम् ॥ ५२ ॥  
देहस्य मध्ये हृदयं स्थानं तन्मनसः स्मृतम् ।  
नाभिकोष्ठान्तरं यत्तु तत्र देवो हुताशनः ॥ ५३ ॥  
मनः प्रजापतिर्ज्ञेयः कफः सोमो विभाव्यते ।  
पित्तमग्निः स्मृतं ह्येतदग्नीषोमात्मकं जगत् ॥ ५४ ॥  
एवं प्रवर्तिते गर्भे वर्धितेऽम्बुदसन्निभे ।  
वायुः प्रवेशं सञ्चक्रे सङ्गतः परमात्मना ॥ ५५ ॥  
ततोऽङ्गानि विसृजति बिभर्ति परिवर्धयन् ।  
स पञ्चधा शरीरस्थो भिद्यते वर्धते पुनः ॥ ५६ ॥  
प्राणोऽपानः समानश्च उदानो व्यान एव च ।  
प्राणः स प्रथमं स्थानं वर्धयन् परिवर्तते ॥ ५७ ॥  
अपानः पश्चिमं कायमुदानोर्ध्वं शरीरिणः ।  
व्यानो व्यायच्छ्ते येन समानः सन्निवर्तयेत् ।  
भूतावाप्तिस्ततस्तस्य जायतेन्द्रियगोचरात् ॥ ५८ ॥  
पृथिवी वायुराकाशमापो ज्योतिश्च पञ्चमम् ।  
तस्येन्द्रियाणि विष्टानिस्वं स्वं योगं प्रचक्रिरे ॥ ५९ ॥  
पार्थिवं देहमाहुस्तं प्राणात्मानं च मारुतम् । ॥  
छिद्राण्याकाशयोनीनि जलात् स्रावः प्रवर्तते ॥ ६० ॥  
ज्योतिश्चक्षुश्च तेजात्मा तेषां यन्ता मनः स्मृतः ।  
ग्रामाश्च विषयाश्चैव यस्य वीर्यात् प्रवर्तिताः ॥ ६१ ॥  
इत्येवं पुरुषः सर्वान् सृजँल्लोकान् सनातनान् ।  
कथं लोके नैधनेऽस्मिन् नरत्वं विष्णुरागतः ॥ ६२ ॥  
एष मे संशयो ब्रह्मन्नेवं मे विस्मयो महान् ।  
कथं गतिर्गतिमतामापन्नो मानुषीं तनुम् ॥ ६३ ॥  
श्रुतो मे स्वस्य वंशस्य पूर्वेषां चैव सम्भवः ।  
श्रोतुमिच्छामि विष्णोस्तु वृष्णीनां च यथाक्रमम् ॥ ६४ ॥  
आश्चर्यं परमं विष्णुर्देवैर्दैत्यैश्च कथ्यते ।  
विष्णोरुत्पत्तिमाश्चर्यं ममाचक्ष्व महामुने ॥ ६५ ॥  
एतदाश्चर्यमाख्यानं कथयस्व सुखावहम् ।  
प्रख्यातबलवीर्यस्य विष्णोरमिततेजसः ।  
कर्म चाश्चर्यभूतस्य विष्णोस्तत्त्वमिहोच्यताम् ॥ ६६ ॥  
इति श्रीमन्महाभारते खिलेषु हरिवंशे हरिवंशपर्वणि  
वराहोत्पत्तिवर्णने चत्वारिंशोऽध्यायः
