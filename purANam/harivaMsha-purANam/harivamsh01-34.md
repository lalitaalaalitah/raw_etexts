वैशम्पायन उवाच  
गान्धारी चैव माद्री च क्रोष्टोर्भार्ये बभूवतुः ।  
गान्धारी जनयामास अनमित्रं महाबलम् ॥ १ ॥  
माद्री युधाजितं पुत्रं ततोऽन्यं देवमीढुषम् ।  
तेषां वंशस्त्रिधा भूतो वृष्णीनां कुलवर्धनः ॥ २ ॥  
माद्र्याः पुत्रस्य जज्ञाते सुतौ वृष्ण्यन्धकावुभौ ।  
जज्ञाते तनयौ वृष्णेः श्वफल्कश्चित्रकस्तथा ॥ ३ ॥  
श्वफल्कस्तु महाराज धर्मात्मा यत्र वर्तते ।  
नास्ति व्याधिभयं तत्र नावर्षभयमप्युत ॥ ४ ॥  
कदाचित्काशिराजस्य विभोर्भरतसत्तम ।  
त्रीणि वर्षाणि विषये नावर्षत्पाकशासनः ॥ ५ ॥  
स तत्र वासयामास श्वफल्कं परमार्चितम् ।  
श्वफल्कपरिवर्ते च ववर्ष हरिवाहनः ॥ ६ ॥  
श्वफल्कः काशिराजस्य सुतां भार्यामविन्दत ।  
गान्दिनीं नाम सा गां तु ददौ विप्रेषु नित्यशः ॥ ७ ॥  
सा मातुरुदरस्था तु बहून्वर्षगणान् किल ।  
निवसन्ती न वै जज्ञे गर्भस्थां तां पिताब्रवीत् ॥ ८ ॥  
जायस्व शीघ्रं भद्रं ते किमर्थमिह तिष्ठसि ।  
प्रोवाच चैनं गर्भस्था कन्या गां च दिने दिने ॥ ९ ॥  
यदि दद्यां ततोऽद्याहं जाययिष्यामि तां पिता ।  
तथेत्युवाच तं चास्याः पिता काममपूरयत् ॥ १० ॥  
दाता यज्वा च धीरश्च श्रुतवानतिथिप्रियः ।  
अक्रूरः सुषुवे तस्माच्छ्वफल्काद् भूरिदक्षिणः ॥ ११ ॥  
उपासङ्गस्तथा मद्रुर्मृदुरश्चारिमेजयः ।  
अविक्षिपस्तथोपेक्षः शत्रुघ्नोऽथारिमर्दनः ॥ १२ ॥  
धर्मधृग् यतिधर्मा च गृध्रो भोजोऽन्धकस्तथा ।  
आवाहप्रतिवाहौ च सुन्दरी च वराङ्गना ॥ १३ ॥  
अक्रूरेणोग्रसेनायां सुगात्र्यां कुरुनन्दन ।  
प्रसेनश्चोपदेवश्च जज्ञाते देववर्चसौ ॥ १४ ॥  
चित्रकस्याभवन् पुत्राः पृथुर्विपृथुरेव च ।  
अश्वग्रीवोऽश्वबाहुश्च सुपार्श्वकगवेषणौ ॥ १५ ॥  
अरिष्टनेमिरश्वश्च सुधर्मा धर्मभृत्तथा । ॥  
सुबाहुर्बहुबाहुश्च श्रविष्ठाश्रवणे स्त्रियौ ॥ १६ ॥  
अश्मक्यां जनयामास शूरं वै देवमीढुषः ।  
महिष्यां जज्ञिरे शूराद् भोज्यायां पुरुषा दश ॥ १७ ॥  
वसुदेवो महाबाहुः पूर्वमानकदुन्दुभिः ।  
जज्ञे यस्य प्रसूतस्य दुन्दुभ्यः प्रणदन् दिवि ॥ १८ ॥  
आनकानां च संह्रादः सुमहानभवद् दिवि ।  
पपात पुष्पवर्षं च शूरस्य भवने महत् ॥ १९ ॥  
मनुष्यलोके कृत्स्नेऽपि रूपे नास्ति समो भुवि ।  
यस्यासीत् पुरुषाग्र्यस्य कान्तिश्चन्द्रमसो यथा ॥ २० ॥  
देवभागस्ततो जज्ञे तथा देवश्रवाः पुनः ।  
अनाधृष्टिः कनवको वत्साअवानथ गृञ्जिमः ॥ २१ ॥
श्यामः शमीको गण्डूषः पञ्च चास्य वराङ्गनाः ।  
पृथुकीर्तिः पृथा चैव श्रुतदेवा श्रुतश्रवाः ॥ २२ ॥  
राजाधिदेवी च तथा पञ्चैता वीरमातरः ।  
पृथां दुहितरं वव्रे कुन्तिस्तां कुरुनन्दन ॥ २३ ॥  
शूरः पुज्याय वृद्धाय कुन्तिभोजाय तां ददौ ॥ ॥  
तस्मात् कुन्तीति विख्याता कुन्तिभोजात्मजा पृथा ॥ २४ ॥  
अन्त्यस्य श्रुतदेवायां जगृहुः सुषुवे सुतः ।  
श्रुतश्रवायां चैद्यस्य शिशुपालो महाबलः ॥ २५ ॥  
हिरण्यकशिपुर्योऽसौ दैत्यराजोऽभवत् पुरा ।  
पृथुकीर्त्यां तु तनयः सञ्जज्ञे वृद्धशर्मणः ॥ २६ ॥  
करूषाधिपतिर्वीरो दन्तवक्त्रो महाबलः ।  
पृथां दुहितरं चक्रे कुन्तिस्तां पाण्डुरावहत् ॥ २७ ॥  
यस्यां स धर्मविद् राजा धर्माज्जज्ञे युधिष्ठिरः ।  
भीमसेनस्तथा वातादिन्द्राच्चैव धनञ्जयः ॥ २८ ॥  
लोकेऽप्रतिरथो वीरः शक्रतुलयपराक्रमः ।  
अनमित्राच्छिनिर्जज्ञे कनिष्ठाद् वृष्णिनन्दनात् ॥ २९ ॥  
शैनेयः सत्यकस्तस्माद् युयुधानश्च सात्यकिः ।  
असङ्गो युयुधानस्य भूमिस्तस्याभवत् सुतः ॥ ३० ॥  
भूमेर्युगधरः पुत्र इति वंशः समाप्यते ।  
उद्धवो देवभागस्य महाभागः सुतोऽभवत् ।  
पण्डितानां परं प्राहुर्देवश्रवसमुद्भवम् ॥ ३१ ॥  
अश्मक्यां प्राप्तवान् पुत्रमनाधृष्टिर्यशस्विनम् ।  
निवृत्तशत्रुं शत्रुघ्नं देवश्रवा व्यजायत ॥ ३२ ॥  
देवश्रवाः प्रजातस्तु नैषादिर्यः प्रतिश्रुतः ।  
एकलव्यो महाराज निषादैः परिवर्धितः ॥ ३३ ॥  
वत्सावते त्वपुत्राय वसुदेवः प्रतापवान् ।  
अद्भिर्ददौ सुतं वीरं शौरिः कौशिकमौरसम् ॥ ३४ ॥  
गण्डूषाय त्वपुत्राय विष्वक्सेनो ददौ सुतान् ।  
चारुदेष्णं सुचारुं च पञ्चालं कृतलक्षणम् ॥ ३५ ॥  
असङ्ग्रामेण यो वीरो नावर्तत कदाचन ।  
रौक्मिणेयो महाबाहुः कनीयान् पुरुषर्षभ ॥ ३६ ॥  
वायसानां सहस्राणि यं यान्तं पृष्ठतोऽन्वयुः ।  
चारुमांसानि भोक्ष्यामश्चारुदेष्णहतानि तु ॥ ३७ ॥  
तन्द्रिजस्तन्द्रिपालश्च सुतौ कनवकस्य तु ।  
वीरश्चाश्वहनश्चैव वीरौ तावावगृञ्जिमौ ॥ ३८ ॥  
श्यामपुत्रः शमीकस्तु शमीको राज्यमावहत् ।  
जुगुप्समानौ भोजत्वाद् राजसूयमवाप सः ।  
अजातशत्रुः शत्रूणां जज्ञे तस्य विनाशनः ॥ ३९ ॥  
वसुदेवसुतान् वीरान् कीर्तयिष्यामि ताञ्छृणु ॥ ४० ॥  
वृष्णेस्त्रिविधमेतत् तु बहुशाखं महौजसम् ।  
धारयन् विपुलं वंशं नानर्थैरिह युज्यते ॥ ४१ ॥  
इति श्रीमहाभारते खिलेषु हरिवंशे हरिवंशपर्वणि  
वृष्णिवंशकीर्तनं नाम चतुस्त्रिंशोऽध्यायः
