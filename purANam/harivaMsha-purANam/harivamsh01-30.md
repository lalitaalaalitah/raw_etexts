वैशम्पायन उवाच  
उत्पन्नाः पितृकन्यायां विरजायां महौजसः ।  
नहुषस्य तु दायादाः षडिन्द्रोपमतेजसः ॥ १ ॥  
यतिर्ययातिः संयातिरायतिः पाञ्चिको भवः ।  
सुयातिः षष्ठस्तेषां वै ययातिः पार्थिवोऽभवत् ।  
यतिर्ज्येष्ठस्तु तेषां वै ययातिस्तु ततः परम् ॥ २ ॥  
काकुत्स्थकन्यां गां नाम लेभे परमधार्मिकः ।  
यतिस्तु मोक्षमास्थाय ब्रह्मभूतोऽभवन्मुनिः ॥ ३ ॥  
तेषां ययातिः पञ्चानां विजित्य वसुधामिमाम् ।  
देवयानीमुशनसः सुतां भार्यामवाप सः ।  
शर्मिष्ठामासुरीं चैव तनयां वृषपर्वणः ॥ ४ ॥  
यदुं च तुर्वसुं चैव देवयानी व्यजायत ।  
द्रुह्युं चानुं च पूरुं च शर्मिष्ठा वार्षपर्वणी ॥ ५ ॥  
तस्मै शक्रो ददौ प्रीतो रथं परमभास्वरम् ।  
असङ्गं काञ्चनं दिव्यं दिव्यैः परमवाजिभिः ॥ ६ ॥  
युक्तं मनोजवैः शुभ्रैर्येन भार्यामुवाह सः ।  
स तेन रथमुख्येन षड्‌रात्रेनाजयन्महीम् ।  
ययातिर्युधि दुर्धर्षस्तथा देवान् सवासवान् ॥ ७ ॥  
स रथः पौरवाणां तु सर्वेषामभवत्तदा । ॥  
यावत्तु वसुनाम्नो वै कौरवाज्जनमेजयः ॥ ८ ॥  
कुरोः पुत्रस्य राजेन्द्र राज्ञः पारीक्षितस्य ह ।  
जगाम स रथो नाशं शापाद् गार्ग्यस्य धीमतः ॥ ९ ॥  
गर्ग्यस्य हि सुतं बालं स राजा जनमेजयः ।  
वाक्छूरं हिंसयामास ब्रह्महत्यामवाप सः ॥ १० ॥  
स लोहगन्धी राजर्षिः परिधावन्नितस्ततः ।  
पौरजानपदैस्त्यक्तो न लेभे शर्म कर्हिचित् ॥ ११ ॥  
ततः स दुःखसन्तप्तो नालभत् संविदं क्वचित् ।  
इन्द्रोतः शौनकं राजा शरणं प्रत्यपद्यत ॥ १२ ॥  
याजयामास चेन्द्रोतं शौनको जनमेजयम् ।  
अश्वमेधेन राजानं पावनार्थं द्विजोत्तमः ॥ १३ ॥  
स लोहगन्धो व्यनशत् तस्यावभृथमेत्य ह ।  
स च दिव्यो रथो राजन् वसोश्चेदिपतेस्तदा ।  
दत्तः शक्रेण तुष्टेन लेभे तस्माद्बृहद्रथः ॥ १४ ॥  
बृहद्रथात् क्रमेणैव गतो बार्हद्रथम् नृपम् ।  
ततो हत्वा जरासन्धं भीमस्तं रथमुत्तमम् ॥ १५ ॥  
प्रददौ वासुदेवाय प्रीत्या कौरवनन्दनः ।  
सप्तद्वीपां ययातिस्तु जित्वा पृथ्वीं ससागराम् ॥ १६ ॥  
व्यभजत् पञ्चधा राजन् पुत्राणां नाहुषस्तदा ।  
दिशि दक्षिणपूर्वस्यां तुर्वसुं मतिमान् नृपः ॥ १७ ॥  
प्रतीच्यामुत्तरस्यां च द्रुह्युं चानुं च नाहुषः ।  
दिशि पूर्वोत्तरस्यां वै यदुं ज्येष्ठं न्ययोजयत् ॥ १८ ॥  
मध्ये पूरुं च राजानमभ्यषिञ्चत नाहुषः । ॥  
तैरियं पृथिवी सर्वा सप्तद्वीपा सपत्तना ॥ १९ ॥  
यथाप्रदेशमद्यापि धर्मेण प्रतिपाल्यते ।  
प्रजास्तेषां पुरस्तात् तु वक्ष्यामि नृपसत्तम ॥ २० ॥  
धनुर्न्यस्य पृषत्कांश्च पञ्चभिः पुरुषर्षभैः ।  
जरावानभवद् राजा भारमावेश्य बन्धुषु ।  
निःक्षिप्तशस्त्रः पृथिवीं निरीक्ष्य पृथिवीपतिः ॥ २१ ॥  
प्रीतिमानभवद् राजा ययातिरपराजितः ।  
एवं विभज्य पृथिवीं ययातिर्यदुमब्रवीत् ॥ २२ ॥  
जरां मे प्रतिगृह्णीष्व पुत्र कृत्यान्तरेण वै ।  
तरुणस्तव रूपेण चरेयं पृथिवीमिमाम् ।  
जरां त्वयि समाधाय तं यदुः प्रत्युवाच ह ॥ २३ ॥
अनिर्दिष्टा मया भिक्षा ब्राह्मणस्य प्रतिश्रुता ।  
अनपाकृत्य तां राजन् न गृहीष्यामि ते जराम् ॥ २४ ॥  
जरायां बहवो दोषाः पानभोजनकारिताः ।  
तस्माज्जरां न ते राजन् ग्रहीतुमहमुत्सहे ॥ २५ ॥  
सन्ति ते बहवः पुत्राः मत्तः प्रियतरा नृप ।  
प्रतिग्रहीतुं धर्मज्ञ पुत्रमन्यं वृणीष्व वै ॥ २६ ॥  
स एवमुक्तो यदुना राजा कोपसमन्वितः ।  
उवाच वदतां श्रेष्ठो ययातिर्गर्हयन् सुतम् ॥ २७ ॥  
क आश्रयस्तवान्योऽस्ति को वा धर्मो विधीयते ।  
मामनादृत्य दुर्बुद्धे यदहं तव देशिकः ॥ २८ ॥  
एवमुक्त्वा यदुं तात शशापैनं स मन्युमान् ।  
अराज्या ते प्रजा मूढ भवित्रीति नराधम ॥ २९ ॥  
स तुर्वसुं च द्रुह्युं चाप्यनुं च भरतर्षभ ।  
एवमेवाब्रवीद् राजा प्रत्याख्यातश्च तैरपि ॥ ३० ॥  
शशाप तानतिक्रुद्धो ययातिरपराजितः ।  
यथा ते कथितं पूर्वं मया राजर्षिसत्तम ॥ ३१ ॥  
एवं शप्त्वा सुतान् सर्वांश्चतुरः पूरुपूर्वजान् ।  
तदेव वचनं राजा पूरुमप्याह भारत ॥ ३२ ॥  
तरुणस्तव रूपेण चरेयं पृथिवीमिमाम् ।  
जरां त्वयि समाधाय त्वं पूरो यदि मन्यसे ॥ ३३ ॥  
स जरां प्रतिजग्राह पितुः पूरुः प्रतापवान् ।  
ययातिरपि रूपेण पूरोः पर्यचरन्महीम् ॥ ३४ ॥  
स मार्गमाणः कामानामन्तं भरतसत्तम ।  
विश्वाच्या सहितो रेमे वने चैत्ररथे प्रभुः ॥ ३५ ॥  
यदावितृष्णः कामानां भोगेषु स नराधिपः ।  
तदा पूरोः सकाशाद् वै स्वां जरां प्रत्यपद्यत ॥ ३६ ॥  
तत्र गाथा महाराज शृणु गीता ययातिना ।  
याभिः प्रत्याहरेत् कामान् सर्वतोऽङ्गानि कूर्मवत् ॥ ३७ ॥  
न जातु कामः कामानामुपभोगेन शाम्यति ।  
हविषा कृष्णवर्त्मेव भूय एवाभिवर्धते ॥ ३८ ॥  
यत् पृथिव्यां व्रीहियवं हिरण्यं पशवः स्त्रियः ।  
नालमेकस्य तत् सर्वमिति पश्यन्न मुह्यति ॥ ३९ ॥  
यदा भावं न कुरुते सर्वभूतेषु पापकम् ।  
कर्मणा मनसा वाचा ब्रह्म सम्पद्यते तदा ॥ ४० ॥  
यदान्येभ्यो न बिभ्येत यदा चास्मान्न बिभ्यति ।  
यदा नेच्छति न द्वेष्टि ब्रह्म सम्पद्यते तदा ॥ ४१ ॥  
या दुस्त्यजा दुर्मतिभिर्या न जीर्यति जीर्यतः ।  
योऽसौ प्राणान्तिको रोगस्तां तृष्णां त्यजतः सुखम् ॥ ४२ ॥  
जीर्यन्ति जीर्यतः केशा दन्ता जीर्यन्ति जीर्यतः ।  
जीविताशा धनाशा च जीर्यतोऽपि न जीर्यति ॥ ४३ ॥  
यच्च कामसुखं लोके यच्च दिव्यं महत्सुखम् ।  
तृष्णाक्षयसुखस्यैते नार्हतः षोडशीं कलाम् ॥ ४४ ॥  
एवमुक्त्वा स राजर्षिः सदारः प्राविशद् वनम् ।  
कालेन महता वापि चचार विपुलं तपः ॥ ४५ ॥  
भृगुतुङ्गे तपस्तप्त्वा तपसोऽन्ते महातपाः ।  
अनश्नन् देहमुत्सृज्य सदारः स्वर्गमाप्तवान् ॥ ४६ ॥  
तस्य वंशे महाराज पञ्च राजर्षिसत्तमाः ।  
यैर्व्याप्ता पृथिवी सर्वा सूर्यस्येव गभस्तिभिः ॥ ४७ ॥  
यदोस्तु शृणु राजर्षेर्वंशं राजर्षिसत्कृतम् ।  
यत्र नारायणो जज्ञे हरिर्वृष्णिकुलोद्वहः ॥ ४८ ॥  
धन्यः प्रजावानायुष्मान् कीर्तिमांश्च भवेन्नरः ।  
ययातेश्चरितं पुण्यं पठञ्छृण्वन् नराधिप ॥ ४९ ॥  
इति श्रीमहाभारते खिलेषु हरिवंशे ॥  
हरिवंशपर्वणि ययातिचरिते त्रिंशोऽध्यायः
