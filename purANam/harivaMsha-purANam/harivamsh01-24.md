मार्कण्डेय उवाच  
ब्रह्मदत्तस्य तनयः स विभ्राजस्त्वजायत ।  
योगात्मा तपसा युक्तो विष्वक्सेन इति श्रुतः ॥ १ ॥  
कदाचिद् ब्रह्मदत्तस्तु भार्यया सहितो वने ।  
विजहार प्रहृष्टात्मा यथा शच्या शचीपतिः ॥ २ ॥  
ततः पिपीलिकरुतं स शुश्राव नराधिपः ।  
कामिनीं कामिनस्तस्य याचतः क्रोशतो भृशम् ॥ ३ ॥  
श्रुत्वा तु याच्यमानां तां क्रुद्धां सूक्ष्मां पिपीलिकाम् ।  
ब्रह्मदत्तो महाहासमकस्मादेव चाहसत् ॥ ४ ॥  
ततः सा सन्नतिर्दीना व्रीडितेवाभवत् तदा ।  
निराहारा बहुतिथं बभूव वरवर्णिनी ॥ ५ ॥  
प्रसाद्यमाना भर्त्रा सा तमुवाच शुचिस्मिता ।  
त्वया च हसिता राजन्नाहं जीवितुमुत्सहे ॥ ६ ॥  
स तत्कारणमाचख्यौ न च सा श्रद्दधाति तत् ।  
उवाच चैनं कुपिता नैष भावोऽस्ति मानुषे ॥ ७ ॥  
को वै पिपीलिकरुतं मानुषो वेत्तुमर्हति ।  
ऋते देवप्रसादाद् वा पूर्वजातिकृतेन वा ॥ ८ ॥  
तपोबलेन वा राजन् विद्यया वा नराधिप ।  
यद्येष वै प्रभावस्ते सर्वसत्त्वरुतज्ञता ॥ ९ ॥  
यथाहमेतज्जानीयां तथा प्रत्याययस्व माम् ।  
प्राणान् वापि परित्यक्ष्ये राजन् सत्येन ते शपे ॥ १० ॥  
तत् तस्या वचनं श्रुत्वा महिष्याः परुषाक्षरम् ।  
स राजा परमापन्नो देवश्रेष्ठमगात् ततः ॥ ११ ॥  
शरण्यं सर्वभूतेशं भक्त्या नारायणं हरिम् ।  
समाहितो निराहारः षड्‌रात्रेण महायशाः ॥ १२ ॥  
ददर्श दर्शने राजा देवं नारायणं प्रभुम् ।  
उवाच चैनं भगवान् सर्वभूतानुकम्पकः ॥ १३ ॥  
ब्रह्मदत्त प्रभाते त्वं कल्याणं समवाप्स्यसि ।  
इत्युक्त्वा भगवान् देवस्तत्रैवान्तरधीयत ॥ १४ ॥  
चतुर्णां तु पिता योऽसौ ब्राह्मणानां महात्मनाम् ।  
श्लोकं सोऽधीत्य पुत्रेभ्यः कृतकृत्य इवाभवत् ॥ १५ ॥  
स राजानमथान्विच्छन्सहमन्त्रिणमच्युतम् ।  
न ददर्शान्तरं किञ्चिच्छ्लोकं श्रावयितुं तदा ॥ १६ ॥  
अथ राजा सरःस्नातो लब्ध्वा नारायणाद्वरम् ।  
प्रविवेश पुरीं प्रीतो रथमारुह्य काञ्चनम् ।  
तस्य रश्मीन्प्रत्यगृह्णात् कण्डरीको द्विजर्षभः ॥ १७ ॥  
चामरं व्यजनं चापि बाभ्रव्यः समवाक्षिपत् ॥ १८ ॥  
इदमन्तरमित्येव ततः स ब्राह्मणस्तदा ।  
श्रावयामास राजानं श्लोकं तं सचिवौ च तौ ॥ १९ ॥  
सप्त व्याधा दशार्णेषु मृगाः कालञ्जरे गिरौ ।  
चक्रवाकाः शरद्वीपे हंसाः सरसि मानसे ॥ २० ॥
तेऽभिजाताः कुरुक्षेत्रे ब्राह्मणा वेदपारगाः ।  
प्रस्थिता दीर्घमध्वानं यूयं किमवसीदथ ॥ २१ ॥  
तच्छ्रुत्वा मोहमगमद्ब्रह्मदत्तो नराधिपः ।  
सचिवश्चास्य पाञ्चाल्यः कण्डरीकश्च भारत ॥ २२ ॥  
स्रस्तरश्मिप्रतोदौ तौ पतितव्यजनावुभौ ।  
दृष्ट्वा बभूवुरस्वस्थाः पौराश्च सुहृदस्तथा ॥ २३ ॥  
मुहुर्तमेव राजा स सह ताभ्यां रथे स्थितः ।  
प्रतिलभ्य ततः सञ्ज्ञां प्रत्यागच्छदरिन्दमः ॥ २४ ॥  
ततस्ते तत्सरः स्मृत्वा योगं तमुपलभ्य च ।  
ब्राह्मणं विपुलैरर्थैर्भोगैश्च समयोजयन् ॥ २५ ॥  
अभिषिच्य स्वराज्ये तु विष्वक्सेनमरिन्दमम् ।  
जगाम ब्रह्मदत्तोऽथ सदारो वनमेव ह ॥ २६ ॥  
अथैनं सन्नतिर्धीरा देवलस्य सुता तदा ।  
उवाच परमप्रीता योगाद् वनगतं नृपम् ॥ २७ ॥  
जानन्त्या ते महाराज पिपीलिकरुतज्ञताम् । ॥  
चोदितः क्रोधमुद्दिश्य सक्तः कामेषु वै मया ॥ २८ ॥  
इतो वयं गमिष्यामो गतिमिष्टामनुत्तमाम् ।  
तव चान्तर्हितो योगस्ततः संस्मारितो मया ॥ २९ ॥  
स राजा परमप्रीतः पत्न्याः श्रुत्वा वचस्तदा ।  
प्राप्य योगं बलादेव गत्ं प्राप सुदुर्लभाम् ॥ ३० ॥  
कण्डरीकोऽपि धर्मात्मा साङ्ख्ययोगमनुत्तमम् ।  
प्राप्य योगगतिः सिद्धो विशुद्धस्तेन कर्मणा ॥ ३१ ॥  
क्रमं प्रणीय पाञ्चाल्यः शिक्षां चोत्पाद्य केवलाम् ।  
योगाचार्यगतिं प्राप यशश्चाग्र्यं महातपाः ॥ ३२ ॥  
एवमेतत्पुरावृत्तं मम प्रत्यक्षमच्युत ।  
तद्धारयस्व गाङ्गेय श्रेयसा योक्ष्यसे ततः ॥ ३३ ॥  
ये चान्ये धारयिष्यन्ति तेषां चरितमुत्तमम् ।  
तिर्यग्योनिषु ते जातु न गमिष्यन्ति कर्हिचित् ॥ ३४ ॥  
श्रुत्वा चेदमुपाख्यानं महार्थं महतां गतिम् ।  
योगधर्मो हृदि सदा परिवर्तति भारत ॥ ३५ ॥  
स तेनैवानुबन्धेन कदाचिल्लभते शमम् ।  
ततो योगगतिं याति शुद्धां तां भुवि दुर्लभाम् ॥ ३६ ॥  
वैशम्पायन उवाच ॥  
एवमेतत्पुरा गीतं मार्कण्डेयेन धीमता ।  
श्राद्धस्य फलमुद्दिश्य सोमस्याप्यायनाय वै ॥ ३७ ॥  
सोमो हि भगवान् देवो लोकस्याप्यायनं परम् ।  
वृष्णिवंशप्रसङ्गेन तस्य वंशं निबोध मे ॥ ३८ ॥  
इति श्रीमहाभारते खिलेषु हरिवंशे हरिवंशपर्वणि ॥  
पितृकल्पसमाप्तिर्नाम चतुर्विंशोऽध्यायः
