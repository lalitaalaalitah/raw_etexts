वैशम्पायन उवाच  
ततो भयं विष्णुमयं श्रुत्वा दैतेयदानवाः ।  
उद्योगं विपुलं चक्रुर्युद्धाय युधि दुर्जयाः ॥ १ ॥  
मयस्तु काञ्चनमयं त्रिनल्वान्तरमव्ययम् ।  
चतुश्चक्रं विक्रमन्तं सुकल्पितमहायुधम् ॥ २ ॥  
किङ्किणीजालनिर्घोषं द्वीपिचर्मपरिष्कृतम् ।  
खचितं रत्नजालैश्च हेमजालैश्च भूषितम् ॥ ३ ॥  
स्वक्षं रथवरोदग्रं सूपस्थानमगोपमम् ।  
ईहामृगगणाकीर्णं पक्षिभिश्च विराजितम् ।  
दिव्यास्त्रतूणीरधरं पयोधरनिनादितम् ॥ ४ ॥  
गदापरिघसम्पूर्णं मूर्तिमन्तमिवार्णवम् ।  
हेमकेयूरवलयं स्वर्णमण्डलकूबरम् ॥ ५ ॥  
सपताकध्वजोदग्रं सादित्यमिव मन्दरम् ।  
गजेन्द्राम्भोदसदृशं लम्बकेसरवर्चसम् ॥ ६ ॥  
युक्तमृक्षसहस्रेण सहस्राम्बुदनादितम् ।  
दीप्तमाकाशगं दिव्यं रथं पररथारुजम् ॥ ७ ॥  
अध्यतिष्ठद् रणाकाङ्‌क्षी मेरुं दीप्तमिवांशुमान् ।  
तारस्तु क्रोशविस्तारमायसं वायसध्वजम् ॥ ८ ॥  
शैलोत्करसमाकीर्णं नीलाञ्जनचयोपमम् ।  
काललोहाष्टचरणं लोहेषायुगकूबरम् ।  
तिमिराङ्‌गारकिरणं गर्जन्तमिव तोयदम् ॥ ९ ॥  
लोहजालेन महता सगवाक्षेण दंशितम् ।  
आयसैः परिघैः कीर्णं क्षेपणीयैस्तथाश्मभिः ॥ १० ॥  
प्रासैः पाशैश्च विततैरवसक्तैश्च मुद्गरैः ।  
शोभितं त्रासनीयैश्च तोमरैः सपरश्वधैः ॥ ११ ॥  
उद्यन्तं द्विषतां हेतोर्द्वितीयमिव मन्दरम् । ॥  
युक्तं खरसहस्रेण सोऽध्यारोहद्‌रथोत्तमम् ॥ १२ ॥  
विरोचनस्तु सङ्क्रुद्धो गदापाणिरवस्थितः ।  
प्रमुखे तस्य सैन्यस्य दीप्तशृङ्‌ग इवाचलः ॥ १३ ॥  
युक्तं हयसहस्रेण हयग्रीवस्तु दानवः ।  
स्यन्दनं वाहयामास सपत्नानीकमर्दनः ॥ १४ ॥  
व्यायतं बहुसाहस्रं धनुर्विस्फारयन् महत् ।  
वराहः प्रमुखे तस्थौ सावरोह इवाचलः ॥ १५ ॥  
खरस्तु विक्षरन् दर्पान्नेत्राभ्यां रोषजं जलम् ।  
स्फुरद्दन्तौष्ठवदनः सङ्ग्राअमं सोऽभ्यकाङ्‌क्षत ॥ १६ ॥
त्वष्टा त्वष्टादशहयं यानमास्थाय दानवः ।  
व्यूहितो दानवैर्व्यूहैः परिचक्राम वीर्यवान् ॥ १७ ॥  
विप्रचित्तिसुतः श्वेतः श्वेतकुण्डलभूषणः ।  
श्वेतशैलप्रतीकाशो युद्धायाभिमुखः स्थितः ॥ १८ ॥  
अरिष्टो बलिपुत्रस्तु वरिष्ठोऽद्रिशिलायुधैः ।  
युद्धायातिष्ठदायस्तो धराधर इवापरः ॥ १९ ॥  
किशोरस्त्वतिसंहर्षात् किशोर इव चोदितः ।  
अभवद् दैत्यसैन्यस्य मध्ये रविरिवोदितः ॥ २० ॥  
लम्बस्तु लम्बमेघाभः प्रलम्बाम्बरभूषणः ।  
दैत्यव्यूहगतो भाति सनीहार इवांशुमान् ॥ २१ ॥  
स्वर्भानुर्वक्रयोधी च दशनौष्ठेक्षणायुधः ।  
हसंस्तिष्ठति दैत्यानां प्रमुखे स महाग्रहः ॥ २२ ॥  
अन्ये हयगता भान्ति नागस्कन्धगताः परे ।  
सिंहव्याघ्रगताश्चान्ये वराहर्क्षगताः परे ॥ २३ ॥  
केचित्खरोष्ट्रयातारः केचित्तोयदवाहनाः ।  
नानापक्षिगताश्चान्ये केचित् पवनवाहनाः ॥ २४ ॥  
पत्तयश्चापरे दैत्या भीषणा विकृताननाः ।  
एकपादा द्विपादाश्च नर्दन्तो युद्धकाङ्‌क्षिणः ॥ २५ ॥  
प्रक्ष्वेडमाना बहवः स्फोटयन्तश्च ते भुजान् । ॥  
दृप्तशार्दूलनिर्घोषा नेदुर्दानवपुङ्‌गवाः ॥ २६ ॥  
ते गदापरिघैरुग्रैर्धनुर्व्यायामशालिनः ।  
बाहुभिः परिघाकारैस्तर्जयन्ति स्म देवताः ॥ २७ ॥  
प्रासैः पाशैश्च खड्गैश्च तोमराङ्‌कुशपट्टिशैः ।  
चिक्रीडुस्ते शतघ्नीभिः शतधारैश्च मुद्गरैः ॥ २८ ॥  
गण्डशैलैश्च शैलैश्च परिघैश्चोत्तमायुधैः ।  
चक्रैश्च दैत्यप्रवराश्चक्रुरानन्दितं बलं ॥ २९ ॥  
एवं तद्दानवं सैन्यं सर्वं युद्धबलोत्कटम् ।  
देवताभिमुखं तस्थौ मेघानीकमिवोत्थितम् ॥ ३० ॥  
तदभुतं दैत्यसहस्रगाढं  
    वाय्वग्नितोयाम्बुदशैलकल्पम् ।  
बलं रणौघाभ्युदयावकीर्णं  
    युयुत्सयोन्मत्तमिवाबभासे ॥ ३१ ॥  
इति श्रीमन्महाभारते किलेषु हरिवंशे  
हरिवंशपर्वणि त्रिचत्वारिंशोऽध्यायः
