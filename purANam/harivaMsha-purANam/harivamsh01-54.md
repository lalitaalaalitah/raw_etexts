वैशम्पायन उवाच  
कृतकार्ये गते काले जगत्यां च यथानयम् ।  
अंशावतरणे वृत्ते सुराणां भारते कुले ॥ १ ॥  
भागेऽवतीर्णे धर्मस्य शक्रस्य पवनस्य च ।  
अश्विनोर्देवभिषजोर्भागे वै भास्करस्य च ॥ २ ॥  
पूर्वमेवावनिगते भागे देवपुरोधसः ।  
वसूनामष्टमे भागे प्रागेव धरणीं गते ॥ ३ ॥  
मृत्योर्भागे क्षितिगते कलेर्भागे तथैव च ।  
भागे शुक्रस्य सोमस्य वरुणस्य च गां गते ॥ ४ ॥  
शङ्करस्य गते भागे मित्रस्य धनदस्य च ।  
गन्धर्वोरगयक्षाणां भागांशेषु गतेषु च ॥ ५ ॥  
भागेष्वेतेषु गगनादवतीर्णेषु मेदिनीम् ।  
तिष्ठन्नारायणस्यांशे नारदः समदृश्यत ॥ ६ ॥  
ज्वलिताग्निप्रतीकाशो बालार्कसदृशेक्षणः ।  
सव्यापवृत्तं विपुलं जटामण्डलमुद्वहन् ॥ ७ ॥  
चन्द्रांशुशुक्ले वसने वसानो रुक्मभूषितः ।  
वीणां गृहीत्वा महतीं कक्षासक्तां सखीमिव ॥ ८ ॥  
कृष्णाजिनोत्तरासङ्‌गो हेमयज्ञोपवीतवान् ।  
दण्डी कमण्डलुधरः साक्षाच्छक्र इवापरः ॥ ९ ॥  
भेत्ता जगति गुह्यानां विग्रहाणां ग्रहोपमः ।  
गाता चतुर्णां वेदानामुद्‌गाता प्रथमर्त्विजाम् ।  
महर्षिविग्रहरुचिर्विद्वान् गान्धर्वकोविदः ॥ १० ॥  
वैरिकेलिकिलो विप्रो ब्राह्मः कलिरिवापरः ।  
देवगन्धर्वलोकानामादिवक्ता महामुनिः ॥ ११ ॥  
स नारदोऽथ ब्रह्मर्षिर्ब्रह्मलोकचरोऽव्ययः ।  
स्थितो देवसभामध्ये संरब्धो विष्णुमब्रवीत् ॥ १२ ॥  
अंशावतरणं विष्णोर्यदिदं त्रिदशैः कृतम् ।  
क्षयार्थं पृथिवीन्द्राणां सर्वमेतदकारणम् ॥१-५४ १३ ॥  
यदेतत्पार्थिवं क्षत्रं स्थितं त्वयि यदीश्वर ।  
नृनारायणयुक्तोऽयं कार्यार्थः प्रतिभाति मे ॥ १४ ॥  
न युक्तं जानता देव त्वया तत्वार्थदर्शिना ।  
देवदेव पृथिव्यर्थे प्रयोक्तुं कार्यमीदृशम् ॥ १५ ॥  
त्वं हि चक्षुष्मतां चक्षुः श्लाघ्यः प्रभवतां प्रभुः ।  
श्रेष्ठो योगवतां योगी गतिर्गतिमतामपि ॥ १६ ॥  
देवभागान् ‌गतान् दृष्ट्वा किं त्वं सर्वाश्रयो विभुः ।  
वसुन्धरायाः साह्यार्थमंशं स्वं नानुयुञ्जसे ॥ १७ ॥  
त्वया सनाथ देवांशास्त्वन्मयास्त्वत्परायणाः ।  
जगत्यां सञ्चरिष्यन्ति कार्यात् कार्यान्तरं गताः ॥ १८ ॥  
तदहं त्वरया विष्णो प्राप्तः सुरसभामिमाम् ।  
तव सञ्चोदनार्थं वै शृणु चाप्यत्र कारणम् ॥ १९ ॥  
ये त्वया निहता दैत्याः सङ्ग्रामे तारकामये ।  
तेषां शृणु गतिं विष्णो ये गताः पृथिवीतलम् ॥ २० ॥  
पुरी पृथिव्यां मुदिता मथुरा नामतः श्रुता ।  
निविष्टा यमुनातीरे स्फीता जनपदायुता ॥ २१ ॥  
मधुर्नाम महानासीद् दानवो युधि दुर्जयः ।  
त्रासनः सर्वभूतानां बलेन महतान्वितः ॥ २२ ॥  
तस्य तत्र महच्चासीन्महापादपसङ्कुलम् ।  
घोरं मधुवनं नाम यत्रासौ न्यवसत् पुरा ॥ २३ ॥  
तस्य पुत्रो महानासील्लवणो नाम दानवः ।  
त्रासनः सर्वभूतानां महाबलपराक्रमः ॥ २४ ॥  
स तत्र दानवः क्रीडन् वर्षपूगाननेकशः ।  
स दैवतगणाँल्लोकानुद्वासयति दर्पितः ॥ २५ ॥  
अयोध्यायामयोध्यायां रामे दाशरथौ स्थिते ।  
राजं शासति धर्मज्ञे राक्षसानां भयावहे ॥ २६ ॥  
स दानवो बलश्लाघी घोरं वनमुपाश्रितः ।  
प्रेषयामास रामाय दूतं परुषवादिनम् ॥ २७ ॥  
विषयासन्नभूतोऽस्मि तव राम रिपुश्च ह ।  
न च सामन्तमिच्छन्ति राजानो बलदर्पितम् ॥ २८ ॥  
राज्ञा राज्यव्रतस्थेन प्रजानां हितकाम्यया ।  
जेतव्या रिपवः सर्वे स्फीतं विषयमिच्छता ॥ २९ ॥  
अभिषेकार्द्रकेशेन राज्ञा रञ्जनकाम्यया ।  
जेतव्यानीन्द्रियाण्यादौ तज्जये हि ध्रुवो जयः ॥ ३० ॥  
सम्यग् वर्तितुकाम्यस्य विशेषेण महीपतेः ।  
नयानामुपदेशेन नास्ति लोकसमो गुरुः ॥ ३१ ॥  
व्यसनेषु जघन्यस्य धर्ममध्यस्य धीमतः ।  
फलज्येष्ठस्य नृपतेर्नास्ति सामन्तजं भयम् ॥ ३२ ॥  
सहजैर्बाध्यते सर्वः प्रवृद्धैरिन्द्रियादिभिः ।  
अमित्राणां प्रियकरैर्मोहैरधृतिरीश्वरः ॥ ३३ ॥  
यत्त्वया स्त्रीकृते मोहात् सगणो रावणो हतः ।  
नैतदौपयिकं मन्ये महद्वै कर्म कुत्सितम् ॥ ३४ ॥  
वनवासप्रवृत्तेन यत् त्वया व्रतशालिना ।  
प्रहृतं राक्षसानीके नैव दृष्टः सतां विधिः ॥ ३५ ॥  
सतामक्रोधजो धर्मः शुभां नयति सद्‌गतिम् ।  
यत्त्वया निहता मोहाद् दूषिताश्चाश्रमौकसः ॥ ३६ ॥  
स एष रावणो धन्यो यस्त्वया व्रतचारिणा ।  
स्त्रीनिमित्ते हतो युद्धे ग्राम्यान् धर्मानवेक्षता ॥ ३७ ॥  
यदि ते निहतः सङ्ख्ये दुर्बुद्धिरजितेन्द्रियः ।  
युद्ध्यस्वाद्य मया सार्धं मृधे यद्यसि वीर्यवान् ॥ ३८ ॥  
तस्य दूतस्य तच्छ्रुत्वा भाषितं तत्त्ववादिनः ।  
धैर्यादसम्भ्रान्तवपुः सस्मितं राघवोऽब्रवीत् ॥ ३९ ॥  
असदेतत् त्वया दूत भाषितं तस्य गौरवात् ।  
यन्मां क्षिपसि दोषेण वेदात्मानं च सुस्थिरम् ॥ ४० ॥  
यद्यहं तत्पथे मूढो यदि वा रावणो हतः ।  
यदि वा मे हृता भार्या का तत्र परिदेवना ॥ ४१ ॥  
न वाङ्‌मात्रेण दुष्यन्ति साधवः सत्पथे स्थिताः ।  
जागर्ति च यथा देवः सदा सत्स्वितरेषु च ॥ ४२ ॥  
कृतं दूतेन यत्कार्यं गच्छ त्वं दूत मा चिरम् ।  
नात्मश्लाघिषु नीचेषु प्रहरन्तीह मद्विधाः ॥ ४३ ॥
अयं ममानुजो भ्राता शत्रुघ्नः शत्रुतापनः ।  
तस्य दैत्यस्य दुर्बुद्धेर्मृधे प्रतिकरिष्यति ॥ ४४ ॥  
एवमुक्तः स दूतस्तु ययौ सौमित्रिणा सह ।  
अनुज्ञातो नरेन्द्रेण राघवेण महात्मना ॥ ४५ ॥  
स शीघ्रयानः सम्प्राप्तस्तद् दानवपुरं महत् ।  
चक्रे निवेशं सौमित्रिर्वनान्ते युद्धलालसः ॥ ४६ ॥  
ततो दूतस्य वचनात् स दैत्यः क्रोधमूर्च्छितः ।  
पृष्ठतस्तद् वनं कृत्वा युद्धायाभिमुखः स्थितः ॥ ४७ ॥  
तद् युद्धमभवद् घोरं सौमित्रेर्दानवस्य च ।  
उभयोरेव बलिनोः शूरयो रणमूर्धनि ॥ ४८ ॥  
तौ शरैः साधु निशितैरन्योन्यमभिजघ्नतुः ।  
न च तौ युद्धवैमुख्यं श्रमं वाप्युपजग्मतुः ॥ ४९ ॥  
अथ सौमित्रिणा बाणैः पीडितो दानवो युधि ।  
ततः स शूलरहितः पर्यहीयत दानवः ॥ ५० ॥  
स गृहीत्वाङ्‌कुशं चैव देवैर्दत्तवरं रणे ।  
कर्षणं सर्वभूतानां लवणो विररास ह ॥ ५१ ॥  
शिरोधरायां जग्राह सोऽङ्‌कुशेन चकर्ष ह ।  
प्रवेशयितुमारब्धो लवणो राघवानुजम् ५२ ॥ ॥  
स रुक्मत्सरुमुद्यम्य शत्रुघ्नः खड्गमुत्तमम् ।  
शिरश्चिच्छेद खड्गेन लवणस्य महामृधे ॥ ५३ ॥  
स हत्वा दानवं सङ्ख्ये सौमित्रिर्मित्रवत्सलः ।  
तद्वनं तस्य दैत्यस्य चिच्छेदास्त्रेण बुद्धिमान् ॥ ५४ ॥  
छित्त्वा वनं तत्सौमित्रिर्निवेशं सोऽभ्यरोचयत् ।  
भवाय तस्य देशस्य पुर्याः परमधर्मवित् ॥ ५५ ॥  
तस्मिन् मधुवनस्थाने मथुरा नाम सा पुरी ।  
शत्रुघ्नेन पुरा सृष्टा हत्वा तं दानवं रणे ॥ ५६ ॥  
सा पुरी परमोदारा साट्टप्राकारतोरणा ।  
स्फीता राष्ट्रसमाकीर्णा समृद्धबलवाहना ॥ ५७ ॥  
उद्यानवनसम्पन्ना सुसीमा सुप्रतिष्ठिता ।  
प्रांशुप्राकारवसना परिखाकुलमेखला ॥ ५८ ॥  
चयाट्टालककेयूरा प्रासादवरकुण्डला ।  
सुसंवृतद्वारमुखी चत्वरोद्‌गारहासिनी ॥ ५९ ॥  
अरोगवीरपुरुषा हस्त्यश्वरथसङ्कुला ।  
अर्धचन्द्रप्रतीकाशा यमुनातीरशोभिता ॥ ६० ॥  
पुण्यापणवती दुर्गा रत्नसञ्चयगर्विता ।  
क्षेत्राणि सस्यवन्त्यस्याः काले देवश्च वर्षति ॥ ६१ ॥  
नरनारीप्रमुदिता सा पुरी स्म प्रकाशते ।  
निविष्टविषयश्चैव शूरसेनस्ततोऽभवत् ॥ ६२ ॥  
तस्यां पुर्यां महावीर्यो राजा भोजकुलोद्वहः ।  
उग्रसेन इति ख्यातो महासेनपराक्रमः ॥ ६३ ॥  
तस्य पुत्रत्वमापन्नो योऽसौ विष्णो त्वया हतः ।  
कालनेमिर्महादैत्यः सङ्ग्रामे तारकामये ॥ ६४ ॥  
कंसो नाम विशालाक्षो भोजवंशविवर्धनः ।  
राजा पृथिव्यां विख्यातः सिंहविस्पष्टविक्रमः ॥ ६५ ॥  
राज्ञां भयङ्‌करो घोरः शङ्‌कनीयो महीक्षिताम् ।  
भयदः सर्वभूतानां सत्पथाद् बाह्यतां गतः ॥ ६६ ॥  
दारुणाभिनिवेशेन दारुणेनान्तरात्मना ।  
युक्तस्तेनैव दर्पेण प्रजानां रोमहर्षणः ॥ ६७ ॥  
न राजधर्माभिरतो नात्मपक्षसुखावहः ।  
नात्मराज्ये प्रियकरश्चण्डः कररुचिः सदा ॥ ६८ ॥  
स कंसस्तत्र सम्भूतस्त्वया युद्धे पराजितः ।  
क्रव्यादो बाधते लोकानासुरेणान्तरात्मना ॥ ६९ ॥  
योऽप्यसौ हयविक्रान्तो हयग्रीव इति स्मृतः ।  
केशी नाम हयो जातः स तस्यैव जघन्यजः ॥ ७० ॥  
स दुष्टो हेषितपटुः केसरी निरवग्रहः ।  
वृन्दावने वसत्येको नृणां मांसानि भक्षयन् ॥ ७१ ॥  
अरिष्टो बलिपुत्रश्च ककुद्मी वृषरूपधृक् ।  
गवामरित्वमापन्नः कामरूपी महासुरः ॥ ७२ ॥  
रिष्टो नाम दितेः पुत्रो वरिष्ठो दानवेषु यः ।  
स कुञ्जरत्वमापन्नो दैत्यः कंसस्य वाहनः ॥ ७३ ॥  
लम्बो नामेति विख्यातो योऽसौ दैत्येषु दर्पितः ।  
प्रलम्बो नाम दैत्योऽसौ वटं भाण्डीरमाश्रितः ॥ ७४ ॥  
खर इत्युच्यते दैत्यो धेनुकः सोऽसुरोत्तमः ।  
घोरं तालवनं दैत्यश्चरत्युद्वासयन् प्रजाः ॥ ७५ ॥  
वाराहश्च किशोरश्च दानवौ यौ महाबलौ ।  
मल्लौ रङ्‌गगतौ तौ तु जातौ चाणूरमुष्टिकौ ॥ ७६ ॥  
यौ तौ मयश्च तारश्च दानवौ दानवान्तक ।  
प्राग्ज्योतिषे तौ भौमस्य नरकस्य पुरे रतौ ॥ ७७ ॥  
एते दैत्या विनिहतास्त्वया विष्णो निराकृताः ।  
मानुषं वपुरास्थाय बाधन्ते भुवि मानुषान् ॥ ७८ ॥  
त्वत्कथाद्वेषिणः सर्वे त्वद्‌भक्तान् घ्नन्ति मानुषान् ।  
तव प्रसादात् तेषां वै दानवानां क्षयो भवेत् ॥ ७९ ॥  
त्वत्तस्ते बिभ्यति दिवि त्वत्तो बिभ्यति सागरे ।  
पृतिव्यां तव बिभ्यन्ति नान्यतस्तु कदाचन ॥ ८० ॥  
दुर्वृत्तस्य हतस्यापि त्वया नान्येन श्रीधर ।  
दिवश्च्युतस्य दैत्यस्य गतिर्भवति मेदिनी ॥ ८१ ॥  
व्युत्थितस्य च मेदिन्यां हतस्य नृशरीरिणः ।  
दुर्लभं स्वर्गगमनं त्वयि जाग्रति केशव ॥ ८२ ॥  
तदागच्छ स्वयं विष्णो गच्छामः पृथिवीतलम् ।  
दानवानां विनाशाय विसृजात्मानमात्मना ॥ ८३ ॥  
मूर्तयो हि तवाव्यक्ता दृश्यादृश्याः सुरोत्तमैः ।  
तासु सृष्टास्त्वया देवाः सम्भविष्यन्ति भूतले ॥ ८४ ॥  
तवावतरणे विष्णो कंसः स विनशिष्यति ।  
सेत्स्यते च स कार्यार्थो यस्यार्थे भूमिरागता ॥ ८५ ॥  
त्वं भारते कार्यगुरुस्त्वं चक्षुस्त्वं परायणम् ।  
तदागच्छ हृषीकेश क्षितौ ताञ्जहि दानवान् ॥ ८६ ॥  
इति श्रीमहाभारते खिलेषु हरिवंशे हरिवंशपर्वणि  
नारदवाक्ये चतुःपञ्चाशत्तमोऽध्यायः
