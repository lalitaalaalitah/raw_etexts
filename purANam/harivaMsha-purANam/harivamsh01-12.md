वैशम्पायन उवाच  
तस्य पुत्रास्त्रयः शिष्टा दृढाश्वो ज्येष्ठ उच्यते ।  
चन्द्राश्वकपिलाश्वौ तु कुमारौ द्वौ कनीयसौ ॥ १ ॥  
धौन्धुमारिर्दृढाश्वस्तु हर्यश्वस्तस्य चात्मजः ।  
हर्यश्वस्य निकुम्भोऽभूत् क्षत्रधर्मरतः सदा ॥ २ ॥  
संहताश्वो निकुम्भस्य पुत्रो रणविशारदः ।  
अकृशाश्वः कृशाश्वश्च संहताश्वसुतौ नृप ॥ ३ ॥  
तस्य हैमवती कन्या सतां माता दृषद्वती ।  
विख्याता त्रिषु लोकेषु पुत्रश्चास्याः प्रसेनजित् ॥ ४ ॥  
लेभे प्रसेनजिद् भार्यां गौरीं नाम पतिव्रतां ।  
अभिशप्ता तु सा भर्त्रा नदी वै बाहुदाभवत् ॥ ५ ॥  
तस्याः पुत्रो महानासीद् युवनाश्वो महीपतिः ।  
मान्धाता युवनाश्वस्य त्रिलोकविजयी सुतः ॥ ६ ॥  
तस्य चैत्ररथी भार्या शशबिन्दोः सुताभवत् ।  
साध्वी बिन्दुमती नाम रूपेणासदृशी भुवि ॥ ७ ॥  
पतिव्रता च ज्येष्ठा च भ्रातृणामयुतस्य सा ।  
तस्यामुत्पादयामास मान्धाता द्वौ सुतौ नृप ॥ ८ ॥  
पुरुकुत्सं तु धर्मज्ञं मुचुकुन्दं च धार्मिकम् ।  
पुरुकुत्ससुतस्त्वासीत् त्रसद्दस्युर्महीपतिः ॥ ९ ॥  
नर्मदायामथोत्पन्नः सम्भूतस्तस्य चात्मजः ।  
सम्भूतस्य तु दायादः सुधन्वा नाम पार्थिवः ॥ १० ॥  
सुधन्वनः सुतश्चासीत् त्रिधन्वा रिपुमर्दनः ।  
राज्ञस्त्रिधन्वनस्त्वासीद् विद्वांस्त्रय्यारुणः सुतः ॥ ११ ॥  
तस्य सत्यव्रतो नाम कुमारोऽभून्महाबलः ।  
पाणिग्रहणमन्त्राणां विघ्नं चक्रे सुदुर्मतिः ॥ १२ ॥  
येन भार्याहृता पूर्वं ककृतोद्वाहा परस्य वै ।  
बाल्यात् कामाच्च मोहाच्च संहर्षाच्चापलेन च ॥ १३ ॥
जहार कन्यां कामात् सः कस्यचित् पुरवासिनः ।  
अधर्मशङ्कुना तेन राजा त्रय्यारुणोऽत्यजत् ॥ १४ ॥  
अपध्वंसेति बहुशो वदन् क्रोधसमन्वितः ।  
पितरं सोऽब्रवित् त्यक्तः क्व गच्छामीति वै मुहुः । १५ ॥  
पिता त्वेनमथोवाच श्वपाकैः सह वर्तय ।  
नाहं पुत्रेण पुत्रार्थी त्वयाद्य कुलपांसन ॥ १६ ॥  
इत्युक्तः स निराक्रामन्नगराद् वचनात् पितुः ।  
न च तं वारयामास वसिष्ठो भगवानृषिः ॥ १७ ॥  
स तु सत्यव्रतस्तात श्वपाकावसथान्तिके ।  
पित्रा त्यक्तोऽवसद् धीरः पिता तस्य वनं ययौ ॥ १८ ॥  
ततस्तस्मिंस्तु विषये नावर्षत् पाकशासनः ।  
समा द्वादश राजेन्द्र तेनाधर्मेण वै तदा ॥ १९ ॥  
दारांस्तु तस्य विषये विश्वामित्रो महातपाः ।  
सन्न्यस्य सागरानूपे चचार विपुलं तपः ॥ २० ॥  
तस्य पत्नी गले बद्ध्वा मध्यमं पुत्रमौरसम् ।  
शेषस्य भरणार्थाय व्यक्रीणाद् गोशतेन वै ॥ २१ ॥  
तं तु बद्धं गले दृष्ट्वा विक्रीयन्तं नृपात्मजः ।  
महर्षिपुत्रं धर्मात्मा मोक्षयामास भारत ॥ २२ ॥  
सत्यव्रतो महाबाहुर्भरणं तस्य चाकरोत् ।  
विश्वामित्रस्य तुष्ट्यर्थ्यमनुकम्पार्थमेव च ॥ २३ ॥  
सोऽभवद् गालवो नाम गलबन्धान्महातपाः ।  
महर्षिः कौशिकस्तात तेन वीरेण मोक्षितः ॥ २४ ॥  
इति श्रीमहाभारते खिलेषु हरिवंशपर्वणि  
गालवोत्पत्तौ द्वादशोऽध्यायः
