वैशम्पायन उवाच  
भजमानस्य पुत्रोऽथ रथमुख्यो विदूरथः ।  
राजाधिदेवः शूरस्तु विदूरथसुतोऽभवत् ॥ १ ॥  
राजाधिदेवस्य सुता जज्ञिरे वीर्यवत्तराः ।  
दत्तातिदत्तबलिनौ शोणाश्वः श्वेतवाहनः ॥ २ ॥  
शमी च दण्डशर्मा च दण्डशत्रुश्च शत्रुजित् ।  
श्रवणा च श्रविष्ठा च स्वसारौ सम्बभूवतुः ॥ ३ ॥  
शमीपुत्रः प्रतिक्षत्रः प्रतिक्षत्रस्य चात्मजः ।  
स्वयम्भोजः स्वयम्भोजाद्धृदीकः सम्बभूव ह ॥ ४ ॥  
तस्य पुत्रा बभूवुर्हि सर्वे भीमपराक्रमाः ।  
कृतवर्माग्रजस्तेषां शतधन्वाथ मध्यमः ॥ ५ ॥  
देवर्षेर्वचनात् तस्य भिषग् वैतरणश्च यः ।  
सुदान्तश्च विदान्तश्च कामदा कामदन्तिका ॥ ६ ॥  
देववांश्चाभवत् पुत्रो विद्वान् कम्बलबर्हिषः ।  
असमौजास्तथा वीरो नासमौजाश्च तावुभौ ॥ ७ ॥  
अजातपुत्राय सुतान् प्रददावसमौजसे ।  
सुदंष्ट्रं चारुरूपं च कृष्णमित्यन्धकास्त्रयः ॥ ८ ॥  
एते चान्ये च बहवो अन्धकाः कथितास्तव ।  
अन्धकानामिमं वंशं धारयेद् यस्तु नित्यशः ॥ ९ ॥  
आत्मनो विपुलं वंशं लभते नात्र संशयः ।  
गान्धारी चैव माद्री च क्रोष्टुर्भार्ये बभूवतुः ॥ १० ॥  
गान्धारी जनयामास अनमित्रं महाबलम् ।  
माद्री युधाजितं पुत्रं ततो वै देवमीढुषम् ॥ ११ ॥  
अनमित्रममित्राणां जेतारमपराजितम् ।  
अनमित्रसुतौ निघ्नो निघ्नतो द्वौ बभूवतुः ॥ १२ ॥  
प्रसेनश्चाथ सत्राजिच्छत्रुसेनाजितावुभौ ।  
प्रसेनो द्वारवत्यां तु निवसन्त्यां महामणिम् ॥ १३ ॥  
दिव्यं स्यमन्तकं नाम समुद्रादुपलब्धवान् ।  
तस्य सत्राजितः सूर्यः सखा प्राणसमोऽभवत् ॥ १४ ॥  
स कदाचिन्निशापाये रथेन रथिनां वरः ।  
अब्धिकूलमुपस्प्रष्टुं उपस्थातुं ययौ रविम् ॥ १५ ॥  
तस्योपतिष्ठतः सूर्यं विवस्वानग्रतः स्थितः ।  
अस्पष्टमूर्तिर्भगवांस्तेजोमण्डलवान् प्रभुः ॥ १६ ॥  
अथ राजा विवस्वन्तमुवाच स्थितमग्रतः ।  
यथैवं व्योम्नि पश्यामि सदा त्वां ज्योतिषाम्पते ॥ १७ ॥  
तेजोमण्डलिनं देवं तथैव पुरतः स्थितम् ।  
को विशेषोऽस्ति मे त्वत्तः सख्येनोपगतस्य वै ॥ १८ ॥  
एतच्छ्रुत्वा तु भगवान् मणिरत्नं स्यमन्तकम् ।  
स्वकण्ठादवमुच्यैव एकान्ते न्यस्तवान् विभुः ।  
ततो विग्रहवन्तं तं ददर्श नृपतिस्तदा ॥ १९ ॥  
प्रीतिमानथ तं दृष्ट्वा मुहूर्तं कृतवान् कथाम् ॥ २० ॥  
तमपि प्रस्थितं भूयो विवस्वन्तं स सत्रजित् ।  
लोकानुद्भासयस्येतान् येन त्वं सततं प्रभो ।  
तदेतन्मणिरत्नं मे भगवन् दातुमर्हसि ॥ २१ ॥  
ततः स्यमन्तकमणिं दत्तवांस्तस्य भास्करः ।  
स तमाबध्य नगरीं प्रविवेश महीपतिः ॥ २२ ॥  
तं जनाः पर्यधावन्त सूर्योऽयं गच्छतीति ह ।  
पुरीं विस्मापयित्वा च राजा त्वन्तःपुरं ययौ ॥ २३ ॥  
तत्प्रसेनजितं दिव्यं मणिरत्नं स्यमन्तकम् ।  
ददौ भ्रात्रे नरपतिः प्रेम्णा सत्राजिदुत्तमम् ॥ २४ ॥  
स मणिः स्यन्दते रुक्मं वृष्ण्यन्धकनिवेशने ।  
कालवर्षी च पर्जन्यो न च व्याधिभयं ह्यभूत् ॥ २५ ॥  
लिप्सां चक्रे प्रसेनात्तु मणिरत्ने स्यमन्तके ।  
गोविन्दो न च तल्लेभे शक्तोऽपि न जहार सः ॥ २६ ॥  
कदाचिन्मृगयां यातः प्रसेनस्तेन भूषितः ।  
स्यमन्तककृते सिंहाद् वधं प्राप वनेचरात् ॥ २७ ॥  
अथ सिंहं प्रधावन्तमृक्षराजो महाबलः ।  
निहत्य मणिरत्नं तदादाय बिलमाविशत् ॥ २८ ॥  
ततो वृष्ण्यन्धकाः कृष्णं प्रसेनवधकारणात् ।  
प्रार्थनां तां मणेर्बुद्ध्वा सर्व एव शशङ्किरे ॥ २९ ॥  
स शङ्क्यमानो धर्मात्मा नकारी तस्य कर्मणः ।  
आहरिष्ये मणिमिति प्रतिज्ञाय वनं ययौ ॥ ३० ॥
यत्र प्रसेनो मृगयामाचरत् तत्र चाप्यथ ।  
प्रसेनस्य पदं गृह्य पुरुषैराप्तकारिभिः ॥ ३१ ॥  
ऋक्षवन्तं गिरिवरं विन्ध्यं च गिरिमुत्तमम् ।  
आन्वेषयन् परिश्रान्तः स ददर्श महामनाः ॥ ३२ ॥  
साश्वं हतं प्रसेनं वै नाविन्दच्चेच्छितं मणिम् ।  
अथ सिंहः प्रसेनस्य शरीरस्याविदूरतः ॥ ३३ ॥  
ऋक्षेण निहतो दृष्टः पादैर्ऋक्षश्च सूचितः ।  
पादैरन्वेषयामास गुहामृक्षस्य माधवः ॥ ३४ ॥  
महत्यृक्षबिले वाणीं शुश्राव प्रमदेरिताम् ।  
धात्र्या कुमारमादाय सुतं जाम्बवतो नृप ।  
क्रीडापयन्त्या मणिना मा रोदीरित्यथेरिताम् ॥ ३५ ॥  
धात्र्युवाच  
सिंहः प्रसेनमवधीत् सिंहो जाम्बवता हतः ।  
सुकुमारक मा रोदीस्तव ह्येष स्यमन्तकः ॥ ३६ ॥  
सुव्यक्तीकृतशब्दस्तु तूष्णीं बिलमथाविशत् ।  
प्राविश्य चापि भगवांस्तमृक्षबिलमञ्जसा ॥ १- ३८-३७ ॥  
स्थापयित्वा बिलद्वारि यदूँल्लाङ्गलिना सह ।  
शार्ङ्गधन्वा बिलस्थं तु जाम्बवन्तं ददर्श ह ॥ ३८ ॥  
युयुधे वासुदेवस्तु बिले जाम्बवता सह ।  
बाहुभ्यामेव गोविन्दो दिवसानेकविंशतिम् ॥ ३९ ॥  
प्रविष्ते तु बिलं कृष्णे बलदेवपुरःसराः ।  
पुरीं द्वारवतीमेत्य हतं कृष्णं न्यवेदयन् ॥ ४० ॥  
वासुदेवस्तु निर्जित्य जाम्बवन्तं महाबलम् ।  
भेजे जाम्बवतीं कन्यामृक्षराजस्य सम्मताम् ।  
मणिं स्यमन्तकं चैव जग्राहात्मविशुद्धये ॥ ४१ ॥  
अनुनीयर्क्षराजानं निर्ययौ च तदा बिलात् ।  
द्वारकामगमत् कृष्णः श्रिया परमया युतः ॥ ४२ ॥  
एवं स मणिमाहृत्य विशोद्ध्यात्मनमच्युतः ।  
ददौ सत्राजिते तं वै सर्वसात्त्वतसंसदि ॥ ४३ ॥  
एवं मिथ्याभिशप्तेन कॄष्णेनामित्रघातिना ।  
आत्मा विशोधितः पापाद् विनिर्जित्य स्यमन्तकम् ॥ ४४ ॥  
सत्राजितो दश त्वासन्भार्यास्तासां शतं सुताः ।  
ख्यातिमन्तस्त्रयस्तेषां भङ्गकारस्तु पूर्वजः ॥ ४५ ॥  
वीरो वातपतिश्चैव उपस्वावांश्च ते त्रयः ।  
कुमार्यश्चापि तिस्रो वै दिक्षु ख्याता नराधिप ॥ ४६ ॥  
सत्यभामोत्तमा स्त्रीणां व्रतिनी च दृढव्रता ।  
तथा प्रस्वापिनी चैव भार्यां कृष्णाय तां ददौ ॥ ४७ ॥  
समाक्षो भङ्गकारिस्तु नारेयश्च नरोत्तमौ ।  
जज्ञाते गुणसम्पन्नौ विश्रुतौ रूपसम्पदा ॥ ४८ ॥  
माद्रीपुत्रस्य जज्ञेऽथ पृश्निः पुत्रो युधाजितः ।  
जज्ञाते तनयौ पृश्नेः श्वफल्कश्चित्रकस्तथा ॥ ४९ ॥  
श्वफल्कः काशिराजस्य सुतां भार्यामविन्दत ।  
गान्दिनीं नाम तस्याश्च सदा गाः प्रददौ पिता ॥ ५० ॥  
तस्यां जज्ञे महाबाहुः श्रुतवानिति विश्रुतः ।  
अक्रूरोऽथ महाभागो यज्वा विपुलदक्षिणः ॥ ५१ ॥  
उपासङ्गस्तथा मद्‌गुर्मृदुरश्चारिमेजयः ।  
अविक्षिपस्तथोपेक्षः शत्रुहा चारिमर्दनः ॥ ५२ ॥  
धर्मधृग् यतिधर्मा च गृध्रभोजोऽन्धकस्तथा ।  
आवाहप्रतिवाहौ च सुन्दरी च वराङ्गना ॥ ५३ ॥  
विश्रुता साम्बमहिषी कन्या चास्य वसुन्धरा ।  
रूपयौवनसम्पन्ना सर्वसत्त्वमनोहरा ॥ ५४ ॥  
अक्रूरेणोग्रसेन्यां तु सुतौ द्वौ कुरुनन्दन ।  
प्रसेनश्चोपदेवश्च जज्ञाते देववर्चसौ ॥ ५५ ॥  
चित्रकस्याभवन् पुत्राः पृथुर्विपृथुरेव च। ॥  
अश्वग्रीवोऽश्वबाहुश्च सुपार्श्वकगवेषणौ ॥ ५६ ॥  
अरिष्टनेमेरश्वश्च सुधर्मा धर्मभृत् तथा । ॥  
सुबाहुर्बहुबाहुश्च श्रविष्ठाश्रवणे स्त्रियौ ॥ ५७ ॥  
इमां मिथ्याभिशस्तिं यः कृष्णस्य समुदाहृताम् ।  
वेद मिथ्याभिशापास्तं न स्पृशन्ति कदाचन ॥ ५८ ॥  
इति श्रीमहाभारते खिलेषु हरिवंशे  
हरिवंशपर्वणि अष्टत्रिंशोऽध्यायः
