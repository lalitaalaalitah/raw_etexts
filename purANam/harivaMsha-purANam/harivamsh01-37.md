वैशम्पायन उवाच  
सत्त्वतात्सत्त्वसम्पन्नान् कौशल्या सुषुवे सुतान् ।  
भजिनं भजमानं च दिव्यं देवावृधं नृपम् ॥ १ ॥  
अन्धकं च महाबाहुं वृष्णिं च यदुनन्दनम् ।  
तेषां विसर्गाश्चत्वारो विस्तरेणेह ताञ्छृणु ॥ २ ॥  
भजमानस्य सृञ्जय्यौ बाह्यकाथोपबाह्यका ।  
आस्तां भार्ये तयोस्तस्माज्जज्ञिरे बहवः सुताः ॥ ३ ॥  
कृमिश्च क्रमणश्चैव धृष्टः शूरः पुरञ्जयः ।  
एते बाह्यकसृञ्जय्यां भजमानाद्विजज्ञिरे ॥ ४ ॥  
अयुताजित्सहस्राजिच्छताजिच्चाथ दाशकः ।  
उपबाह्यकसृञ्जय्यां भजमानाद्विजज्ञिरे ॥ ५ ॥  
यज्वा देववृधो राजा चचार विपुलं तपः ।  
पुत्रः सर्वगुणोपेतो मम स्यादिति निश्चितः ॥ ६ ॥  
संयुज्यात्मनमेवं तु पर्णशाया जलं स्पृशन् ।  
सदोपस्पृशतस्तस्य चकार प्रियमापगा ॥ ७ ॥  
चिन्तयाभिपरीता सा जगामैकाभिनिश्चयम् ।  
कल्याणत्वान्नरपतेस्तस्य सा निम्नगोत्तमा ॥ ८ ॥  
नाध्यगच्छत तां नारीं यस्यामेवंविधः सुतः ।  
जायेत् तस्मात् स्वयं हन्त भवाम्यस्य सहव्रता ॥ ९ ॥  
अथ भूत्वा कुमारी सा बिभ्रती परमं वपुः ।  
वरयामास नृपतिं तामियेष च स प्रभुः ॥ १० ॥  
तस्यामाधत्त गर्भं च तेजस्विनमुदारधीः ।  
अथ सा दशमे मासि सुषुवे सरितां वरा ॥ ११ ॥  
पुत्रं सर्वगुणोपेतं बभ्रुं देवावृधान्नृपात् ।  
अत्र वंशे पुराणज्ञा गायन्तीति परिश्रुतम् ॥ १२ ॥  
गुणान् देवावृधस्याथ कीर्तयन्तो महात्मनः ।  
यथैवाग्रे समं दूरात् पश्याम च तथान्तिके ॥ १३ ॥  
बभ्रुः श्रेष्ठो मनुष्याणां देवैर्देवावृधः समः ।  
षष्टिश्च षट्च पुरुषाः सहस्राणि च सप्त च ॥ १४ ॥  
एतेऽमृतत्वं सम्प्राप्ता बभ्रुर्देवावृधावपि ।  
यज्वा दानपतिर्विद्वान् ब्रह्मण्यः सुधृढायुधः ॥ १५ ॥  
कीर्तिमांश्च महातेजाः सात्त्वतानां महावरः ।  
तस्यान्ववायः सुमहान् भोजा ये मार्तिकावताः ॥ १६ ॥  
अन्धकात् काश्यदुहिता चतुरोऽलभदात्मजान् । ॥  
कुकुरं भजमानं च शमिं कम्बलबर्हिषम् ॥ १७ ॥
कुकुरस्य सुतो धृष्णुर्धृष्णोस्तु तनयस्तथा ।  
कपोतरोमा तस्याथ तैत्तिरिस्तनयोऽभवत् ॥ १८ ॥  
जज्ञे पुनर्वसुस्तस्मादभिजित् तु पुनर्वसोः ।  
तस्य वै पुत्रमिथुनं बभूवाभिजितः किल ॥ १९ ॥  
आहुकश्चाहुकी चैव ख्यातौ ख्यातिमतां वरौ ।  
इमां चोदाहरन्त्यत्र गाथां प्रति तमाहुकम् ॥ २० ॥  
श्वेतेन परिवारेण किशोरप्रतिमो महान् ।  
अशीतिचर्मणा युक्तः स नृपः प्रथमं व्रजेत् ॥ २१ ॥  
नापुत्रवान् नाशतदो नासहस्रशतायुषः ।  
नाशुद्धकर्मा नायज्वा यो भोजमभितो व्रजेत् ॥ २२ ॥  
पूर्वस्यां दिशि नागानां भोजस्येत्यनुमोदनम् ।  
सोपासङ्गानुकर्षाणां ध्वजिनां सवरूथिनाम् ॥ २३ ॥  
रथानां मेघघोषाणां सहस्राणि दशैव तु ।  
रूप्यकाञ्चनकक्षाणां सहस्राणि दशापि च ॥ २४ ॥  
तावन्त्येव सहस्राणि उत्तरस्यां तथा दिशि ।  
आ भूमिपालान् भोजाः स्वानुत्तिष्ठन्किङ्किणीकिणः ॥ २५ ॥  
आहुकीं चाप्यवन्तिभ्यः स्वसारं ददुरन्धकाः ।  
आहुकस्य तु काश्यायां द्वौ पुत्रौ सम्बभूवतुः ॥ २६ ॥  
देवकश्चोग्रसेनश्च देवपुत्रसमावुभौ ।  
देवकस्याभवन्पुत्राश्चत्वारस्त्रिदशोपमाः ॥ २७ ॥  
देववानुपदेवश्च सुदेवो देवरक्षितः ।  
कुमार्यः सप्त चास्यासन् वसुदेवाय ता ददौ ॥ २८ ॥  
देवकी शन्तिदेवा च सुदेवा देवरक्षिता ।  
वृकदेव्युपदेवी च सुनासी चैव सप्तमी ॥ २९ ॥  
नवोग्रसेनस्य सुतास्तेषां कंसस्तु पूर्वजः ।  
न्यग्रोधश्च सुनामा च कङ्कः शङ्कुः सुभूमिपः ॥ ३० ॥  
राष्ट्रपालोऽथ सुतनुरनाधृष्टिश्च पुष्टिमान् ।  
तेषां स्वसारः पञ्चाऽऽसन् कंसा कंसवती तथा ॥ ३१ ॥  
सुतनू राष्ट्रपाली च कङ्का चैव वराङ्गना ।  
उग्रसेनः सहापत्यो व्याख्यातः कुकुरोद्भवः ॥ ३२ ॥  
कुकुराणामिमं वंशं धारयन्नमितौजसाम् ।  
आत्मनो विपुलं वंशं प्रजावानाप्नुयान्नरः ॥ ३३ ॥  
इति श्रीमहाभारते खिलेषु हरिवंशे  
हरिवंशपर्वणि सप्तत्रिंशोऽध्यायः
