वैशम्पायन उवाच  
ऋषिभिः पूजितस्तैस्तु विवेश हरिरीश्वरः ।  
पौराणं ब्रह्मसदनं दिव्यं नारायणाश्रमम् ॥ २ ॥  
स तद् विवेश हृष्टात्मा तानामन्त्र्य सदोगतान् ।  
प्रणम्य चादिदेवाय ब्रह्मणे पद्मयोनये ॥ २ ॥  
स्वेन नाम्ना परिज्ञातं स तं नारायणाश्रमम् ।  
प्रविशन्नेव भगवानायुधानि व्यसर्जयत् ॥ ३ ॥  
स तत्राम्बुपतिप्रख्यं ददर्शालयमात्मनः ।  
स्वधिष्ठितं देवगणैः शाश्वतैश्च महर्षिभिः ॥ ४ ॥  
संवर्तकाम्बुदोपेतं नक्षत्रस्थानसङ्कुलं ।  
तिमिरौघपरिक्षिप्तमप्रधृष्यं सुरासुरैः ॥ ५ ॥  
न तत्र विषयो वायोर्नेन्दोर्न च विवस्वतः ।  
वपुषः पद्मनाभस्य स देशस्तेजसाऽऽवृतः ॥ ६ ॥  
स तत्र प्रविशन्नेव जटाभारं समुद्वहन् ।  
सहस्रशीर्षो भूत्वा तु शयनायोपचक्रमे ॥ ७ ॥  
लोकानामन्तकालज्ञा काली नयनशालिनी ।  
उपतस्थे महात्मानं निद्रा तं कालरूपिणी ॥ ८ ॥  
स शिश्ये शयने दिव्ये समुद्राम्भोदशीतले ।  
हरिरेकार्णवोक्तेन व्रतेन व्रतिनां वरः ॥ ९ ॥  
तं शयानं महात्मानं भवाय जगतः प्रभुम् ।  
उपासाञ्चक्रिरे विष्णुं देवाः सर्षिगणास्तथा ॥ १० ॥  
तस्य सुप्तस्य शुशुभे नाभिमध्यात् समुत्थितम् ।  
आद्यं तस्यासनं पद्मं ब्रह्मणः सूर्यवर्चसम् ।  
सहस्रपत्रं वर्णाढ्यं सुकुमारं विभूषितम् ॥ ११ ॥  
ब्रह्मसूत्रोद्यतकरः स्वपन्नेव महामुनिः ।  
आवर्तयति लोकानां सर्वेषां कालपर्ययम् ॥ १२ ॥  
विवृतात् तस्य वदनान्निःश्वासपवनेरिताः ।  
प्रजानां पञ्क्तयो ह्युच्चैर्निष्पतन्त्युत्पतन्ति च ॥ १३ ॥  
ते सृष्टाः प्राणिनो मेध्या विभक्ता ब्रह्मणा स्वयं ।  
चतुर्धा स्वां गतिं जग्मुः कृतान्तोक्तेन कर्मणा ॥ १४ ॥  
न तं वेद स्वयं ब्रह्मा नापि ब्रह्मर्षयोऽव्ययाः ।  
विष्णोर्निद्रामयं योगं प्रविष्टं तमसावृतम् ॥ १५ ॥  
ते तु ब्रह्मर्षयः सर्वे पितामहपुरोगमाः ।  
न विदुस्तं क्वचित् सुप्तं क्वचिदासीनमासने ॥ १६ ॥  
जागर्ति कोऽत्र कः शेते कश्च शक्तश्च नेङ्‌गते ।  
को भोगवान् को द्युतिमान् कृष्णात् कृष्णतरश्च कः ॥ १७ ॥  
विमृशन्ति स्म तं देवा दिव्याभिरुपपत्तिभिः ।  
न चैनं शेकुरन्वेष्टुं कर्मतो जन्मतोऽपि वा ॥ १८ ॥  
गाथाभिस्तत्प्रदिष्टाभिर्ये तस्य चरितं विदुः ।  
पुराणास्तं पुराणेषु ऋषयः सम्प्रचक्षते ॥ १९ ॥  
श्रूयते चास्य चरितं देवेष्वपि पुरातनम् ।  
महापुराणात् प्रभृति परं तस्य न विद्यते ॥ २० ॥  
यच्चास्य देवदेवस्य चरितं स्वप्रभावजम् ।  
तेनेमाः श्रुतयो व्याप्ता वैदिक्यो लौकिकाश्च याः ॥ २१ ॥  
भवकाले भवत्येष लोकानां लोकभावनः ।  
दानवानामभावाय जागर्ति मधुसूदनः ॥ २२ ॥  
यत्रैनं वीक्षितुं देवा न शेकुः सुप्तमव्ययम् ।  
ततः स्वपिति घर्मान्ते जागर्ति जलदक्षये ॥ २३ ॥  
स हि वेदाश्च यज्ञाश्च यज्ञाङ्‌गानि च सर्वशः ।  
या तु यज्ञगतिः प्रोक्ता स एष पुरुषोत्तमः ॥ २४ ॥  
तस्मिन्सुप्ते न वर्तन्ते मन्त्रपूताः क्रतुक्रियाः ।
शरत्प्रवृत्तयज्ञोऽयं जागर्ति मधुसूदनः ॥ २५ ॥  
तदिदं वार्षिकं चक्रं कारयत्यम्बुदेश्वरः ।  
वैष्णवं कर्म कुर्वणः सुप्ते विष्णौ पुरन्दरः ॥ २६ ॥  
या ह्येषा गह्वरा माया निद्रेति जगति स्थिता ।  
साकस्माद् द्वेषिणी घोरा कालरात्रिर्महीक्षिताम् ॥ २७ ॥  
तस्यास्तनुस्तमोद्वारा निशा दिवसनाशिनी ।  
जीवितार्धहरा घोरा सर्वप्राणभृतां भुवि ॥ २८ ॥  
नैतया कश्चिदाविष्टो जृम्भमाणो मुहुर्मुहुः ।  
शक्तः प्रसहितुं वेगं मज्जन्निव महार्णवे ॥ २९ ॥  
अन्नजा भुवि मर्त्यानां श्रमजा वा कथञ्चन ।  
सैषा भवति लोकस्य निद्रा सर्वस्य लौकिकी ॥ ३० ॥  
स्वप्नान्ते क्षीयते ह्येषा प्रायशो भुवि देहिनम् ॥ ॥  
मृत्युकाले च भूतानां प्राणान्नाशयते भृशम् ॥ ३१ ॥  
देवेष्वपि दधारैनां नान्यो नारायणादृते ।  
सखी सर्वहरस्यैषा माया विष्णुशरीरजा ॥ ३२ ॥  
सैषा नारायणमुखे दृष्टा कमललोचना ।  
लोकानल्पेन कालेन ग्रसते लोकमोहिनी ॥ ३३ ॥  
एवमेषा हितार्थाय लोकानां कृष्णवर्त्मना ।  
ध्रियते सेवनीया हि पत्येव च पतिव्रता ॥ ३४ ॥  
स तया निद्रया च्छन्नस्तस्मिन् नारायणाश्रमे ।  
स्वपिति स्म तदा विष्णुर्मोहयञ्जगदव्ययम् ॥ ३५ ॥  
तस्य वर्षसहस्राणि शयानस्य महात्मनः ।  
जग्मुः कृतयुगं चैव त्रेता चैव युगोत्तमम् ॥ ३६ ॥  
स तु द्वापरपर्यन्ते ज्ञात्वा लोकान् सुदुःखितान् ।  
प्राबुध्यत महातेजाः स्तूयमानो महर्षिभिः ॥ ३७ ॥  
ऋषयः ऊचुः  
जहीहि निद्रां सहजां भुक्तपूर्वामिव स्रजम् ।  
इमे ते ब्रह्मणा सार्धं देवा दर्शनकाङ्‌क्षिणः ॥ ३८ ॥  
इमे त्वां ब्रह्मविद्वांसो ब्रह्मसंस्तववादिनः ।  
वर्धयन्ति हृषीकेश ऋषयः संशितव्रताः ॥ ३९ ॥  
एतेषामात्मभूतानां भूतानामात्मभावनः ।  
शृणु विष्णो शुभा वाचो भूव्योमाग्न्यनिलाम्भसाम् ॥ ४० ॥  
इमे त्वां सप्त मुनयः सहिता मुनिमण्डलैः ।  
स्तुवन्ति देवा दिव्याभिर्गेयाभिर्गीर्भिरञ्जसा । ४१ ॥  
उत्तिष्ठ शतपत्राक्ष पद्मनाभ महाद्युते ।  
कारणं किञ्चिदुत्पन्नं देवानां कार्यगौरवात् ॥ ४२ ॥  
वैशम्पायन उवाच  
स सङ्क्षिप्य जलं सर्वं तिमिरौघं विदारयन् ।  
उदतिष्ठद्धृषीकेशः श्रिया परमया ज्वलन् ॥ ४३ ॥  
स ददर्श सुरान् सर्वान् समेतान् सपितामहान् ।  
विवक्षतः प्रक्षुभिताञ्जगदर्थे समागतान् ॥ ४४ ॥  
तानुवाच हरिर्देवो निद्राविश्रान्तलोचनः ।  
तत्त्वदृष्टार्थया वाचा धर्महेत्वर्थयुक्तया ॥ ४५ ॥  
श्रीभगवानुवाच  
कुतो वो विग्रहो देवाः कुतो वो भयमागतम् ।  
कस्य वा केन वा कार्यं किं वा मयि न वर्तते ॥ ४६ ॥  
किं खल्वकुशलं लोके वर्तते दानवोत्थितम् ।  
नृणामायासजननं शीघ्रमिच्छामि वेदितुं ॥ ४७ ॥  
एष ब्रह्मविदां मध्ये विहाय शयनोत्तमम् ।  
शिवाय भवतामर्थे स्थितः किं करवाणी वः ॥ ४८ ॥  
इति श्रीमहाभारते खिलेषु हरिवंशे हरिवंशपर्वणि  
विष्णोर्योगशयनोत्थाने पञ्चाशत्तमोऽध्यायः
