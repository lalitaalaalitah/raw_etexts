वैशम्पायन उवाच  
बभूवुस्तु यदोः पुत्राः पञ्च देवसुतोपमाः ।  
सहस्रदः पयोदश्च क्रोष्टा नीलोऽञ्जिकस्तथा ॥ १ ॥  
सहस्रदस्य दायादास्त्रयः परमधार्मिकाः ।  
हैहयश्च हयश्चैव राजन् वेणुहयस्तथा ॥ २ ॥  
हैहस्याभवत् पुत्रो धर्मनेत्र इति स्मृतः ।  
धर्मनेत्रस्य कार्तस्तु साहञ्जस्तस्य चात्मजः ॥ ३ ॥  
साहञ्जनी नाम पुरी येन राज्ञा निवेशिता ।  
साहञ्जस्य तु दायादो महिष्मान्नाम पार्थिवः ॥ ४ ॥  
माहिष्मती नाम पुरी येन राज्ञा निवेशिता ।  
आसीन्माहिष्मतः पुत्रो भद्रश्रेण्यः प्रतापवान् ॥ ५ ॥  
वाराणस्यधिपो राजा कतिथः पूर्वमेव तु ।  
भद्रश्रेण्यस्य पुत्रस्तु दुर्दमो नाम विश्रुतः ॥ ६ ॥  
दुर्दमस्य सुतो धीमान्कनको नाम वीर्यवान् ।  
कनकस्य तु दायादाश्चत्वारो लोकविश्रुताः ॥ ७ ॥  
कृतवीर्यः कृतौजाश्च कृतवर्मा तथैव च ।  
कृताग्निस्तु चतुर्थोऽभूत् कृतवीर्यात् तथार्जुनः ॥ ८ ॥  
यस्तु बाहुसहस्रेण सप्तद्वीपेश्वरोऽभवत् ।  
जिगाय पृथिवीमेको रथेनादित्यवर्चसा ॥ ९ ॥  
स हि वर्षायुतं तप्त्वा तपः परमदुश्चरम् ।  
दत्तमाराधयामास कार्तवीर्योऽत्रिसम्भवम् ॥ १० ॥  
तस्मै दत्तो वरान् प्रादाच्चतुरो भूरितेजसः ।  
पूर्वं बाहुसहस्रं तु प्रार्थितं सुमहद्वरम् ॥ ११ ॥  
अधर्मे वर्तमानस्य सद्भिस्तत्र निवारणम् ।  
उग्रेण पृथिवीं जित्वा स्वधर्मेणानुरञ्जनम् ॥ १२ ॥  
सङ्ग्रामान् सुबहून् कृत्वा हत्वा चारीन् सहस्रशः ।  
सङ्ग्रामे वर्तमानस्य वधं चाप्यधिकाद् रणे ॥ १३ ॥  
तस्य बाहुसहस्रं तु युध्यतः किल भारत ।  
योगाद् योगेश्वरस्यैव प्रादुर्भवति मायया ॥ १४ ॥  
तेनेयं पृथिवी सर्वा सप्तद्वीपा सपत्तना ।  
ससमुद्रा सनगरा उग्रेण विधिना जिता ॥ १५ ॥  
तेन सप्तसु द्वीपेषु सप्त यज्ञशतानि वै ।  
प्राप्तानि विधिना राज्ञा श्रूयन्ते जनमेजय ॥ १६ ॥  
सर्वे यज्ञा महाबाहोस्तस्यासन् भूरिदक्षिणाः ।  
सर्वे काञ्चनयूपाश्च सर्वे काञ्चनवेदयः ॥ १७ ॥  
सर्वैर्देवैर्महाराजा विमानस्थैरलङ्कृताः ।  
गन्धर्वैरप्सरोभिश्च नित्यमेवोपशोभिताः ॥ १८ ॥  
यस्य यज्ञे जगौ गाथां गन्धर्वो नारदस्तथा ।  
वरीदासात्मजो विद्वान् महिम्ना तस्य विस्मितः ॥ १९ ॥  
नारद उवाच  
न नूनं कार्तवीर्यस्य गतिं यास्यान्ति पार्थिवाः ।  
यज्ञैर्दानैस्तपोभिर्वा विक्रमेण श्रुतेन च ॥ २० ॥  
स हि सप्तसु द्वीपेषु खड्‌गी चर्मी शरासनी ।  
रथी द्वीपाननुचरन् योगी सन्दृश्यते नृभिः ॥ २१ ॥  
अनष्टद्रव्यता चैव न शोको न च विभ्रमः ।  
प्रभावेण महाराज्ञः प्रजा धर्मेण रक्षतः ॥ २२ ॥  
पञ्चाशीतिसहस्राणि वर्षाणां वै नराधिपः ।  
स सर्वरत्नभाक् सम्राट् चक्रवर्ती बभूव ह ॥ २३ ॥  
स एव यज्ञपालोऽभूत् क्षेत्रपालः स एव च ।  
स एव वृष्ट्यां पर्जन्यो योगित्वादर्जुनोऽभवत् ॥ २४ ॥  
स वै बाहुसहस्रेण ज्याघातकठिनत्वचा ।  
भाति रश्मिसहस्रेण शरदीव दिवाकरः ॥ २५ ॥  
स हि नागान् मनुष्येषु माहिष्मत्यां महाद्युतिः ।  
कर्कोटकसुताञ्जित्वा पुर्यां तस्यां न्यवेशयत् ॥ २६ ॥  
स वै वेगं समुद्रस्य प्रावृट्कालेऽम्बुजेक्षणः ।  
क्रीडन्निव भुजोद्भिन्नं प्रतिस्रोतश्चकार ह ॥ २७ ॥  
लुण्ठिता क्रीडिता तेन फेनस्रग्दाममालिनी ।  
चलदूर्मिसहस्रेण शङ्किताभ्येति नर्मदा ॥ २८ ॥  
तस्य बाहुसहस्रेण क्षुभ्यमाणे महोदधौ ।  
भयान्निलीना निश्चेष्टाः पातालस्था महासुराः ॥ २९ ॥  
चूर्णीकृतमहावीचिं चलमीनमहातिमिम् ।  
मारुताविद्धफेनौघमावर्तक्षोभदुःसहम् ॥ ३० ॥  
प्रावर्तयत् तदा राजा सहस्रेण च बाहुना ।  
देवासुरसमाक्षिप्तः क्षीरोदमिव मन्दरः ॥ ३१ ॥  
मन्दरक्षोभचकिता अमृतोद्भवशङ्किताः ।  
सहसोत्पतिता भीता भीमं दृष्ट्वा नृपोत्तमम् ॥ ३२ ॥
नता निश्चलमूर्धानो बभूवुस्ते महोरगाः ।  
सायाह्ने कदलीखण्डैः कम्पितास्तस्य वायुना ॥ ३३ ॥  
स वै बद्ध्वा धनुर्ज्याभिरुत्सिक्तं पञ्चभिः शरैः ।  
लङ्केशं मोहयित्वा तु सबलं रावणं बलात् ।  
निर्जित्यैव समानीय माहिष्मत्यां बबन्ध तम् ॥ ३४ ॥  
श्रुत्वा तु बद्धं पौलस्त्यं रावणं त्वर्जुनेन तु ।  
ततो गत्वा पुलस्त्यस्तमर्जुनं ददृशे स्वयम् ।  
मुमोच रक्षः पौलस्त्यं पुलस्त्येनानुयाचितः ॥ ३५ ॥  
यस्य बाहुसहस्रस्य बभूव ज्यातलस्वनः ।  
युगान्ते त्वम्बुदस्येव स्फुटतो ह्यशनेरिव ॥ ३६ ॥  
अहो बत मृधे वीर्यं भार्गवस्य यदच्छिनत् ।  
राज्ञो बाहुसहस्रं तु हैमं तालवनं यथा ॥ ३७ ॥  
तृषितेन कदाचित् स भिक्षितश्चित्रभानुना ।  
स भिक्षामददाद् वीरः सप्तद्वीपान्विभावसोः ॥ ३८ ॥  
पुराणि ग्रामघोषांश्च विषयांश्चैव सर्वशः ।  
जज्वाल तस्य सर्वाणि चित्रभानुर्दिधक्षया ॥ ३९ ॥  
स तस्य पुरुषेन्द्रस्य प्रभावेन महात्मनः ।  
ददाह कार्तवीर्यस्य शैलांश्चैव वनानि च ॥ ४० ॥  
स शून्यमाश्रमं रम्यं वरुणस्यात्मजस्य वै ।  
ददाह वनवद् भीतश्चित्रभानुः सहैहयः ॥ ४१ ॥  
यं लेभे वरुणः पुत्रं पुरा भास्वन्तमुत्तमम् ।  
वसिष्ठं नाम स मुनिः ख्यात आपव इत्युत ॥ ४२ ॥  
यत्रापवस्तु तं क्रोधाच्छप्तवानर्जुनं विभुः ।  
यस्मान्न वर्जितमिदं वनं ते मम हैहय ॥ ४३ ॥  
तस्मात् ते दुष्करं कर्म कृतमन्यो हनिष्यति ।  
रामो नाम महाबाहुर्जामदग्न्यः प्रतापवान् ॥ ४४ ॥  
छित्त्वा बहुसहस्रं ते प्रमथ्य तरसा बली ।  
तपस्वी ब्राह्मणश्च त्वां वधिष्यति स भार्गवः ॥ ४५ ॥  
वैशम्पायन उवाच  
अनष्टद्रव्यता यस्य बभूवामित्रकर्शन ।  
प्रभावेण नरेन्द्रस्य प्रजा धर्मेण रक्षतः ॥ ४६ ॥  
रामात् ततोऽस्य मृत्युर्वै तस्य शापान्मुनेर्नृप ।  
वरश्चैव हि कौरव्य स्वयमेव वृतः पुरा ॥ ४७ ॥  
तस्य पुत्रशतस्यासन्पञ्च शेषा महात्मनः ।  
कृतास्त्रा बलिनः शूरा धर्मात्मानो यशस्विनः ॥ ४८ ॥  
शूरसेनश्च शूरश्च धृष्टोक्तः कृष्ण एव च ।  
जयध्वजश्च नाम्नाऽऽसीदावन्त्यो नृपतिर्महान् ॥ ४९ ॥  
कार्तवीर्यस्य तनया वीर्यवन्तो महारथाः ।  
जयध्वजस्य पुत्रस्तु तालजङ्घो महाबलः ॥ ५० ॥  
तस्य पुत्राः शतं ख्यातास्तालजङ्घा इति श्रुताः ।  
तेषां कुले महाराज हैहयानां महात्मनाम् ॥ ५१ ॥  
वीतिहोत्राः सुजाताश्च भोजाश्चावन्तयः स्मृताः ।  
तौण्डिकेरा इति ख्यातास्तालजङ्घास्तथैव च ॥ ५२ ॥  
भरताश्च सुता जाता बहुत्वान्नानुकीर्तिताः ।  
वृषप्रभृतयो राजन् यादवाः पूर्णकर्मिणः ॥ ५३ ॥  
वृषो वंशधरस्तत्र तस्य पुत्रोऽभवन्मधुः ।  
मधोः पुत्रशतं त्वासीद् वृषणस्तस्य वंशभाक् ॥ ५४ ॥  
वृषणाद् वृष्णयः सर्वे मधोस्तु माधवाः स्मृताः ।  
यादवा यदुना चाग्रे निरुच्यन्ते च हैहयाः ॥ ५५ ॥  
न तस्य वित्तनाशोऽस्ति नष्टं प्रतिलभेच्च सः ।  
कार्तवीर्यस्य यो जन्म कीर्तयेदिह नित्यशः ॥ ५६ ॥  
एते ययातिपुत्राणां पञ्च वंशा विशाम्पते ।  
कीर्तिता लोकवीराणां ये लोकान् धारयन्ति वै ॥ ५७ ॥  
भूतानीव महाराज पञ्च स्थावरजङ्गमान् ।  
श्रुत्वा पञ्चविसर्गं तु राजा धर्मार्थकोविदः ॥ ५८ ॥  
वशी भवति पञ्चानामात्मजानां तथेश्वरः ।  
लभेत्पञ्च वरांश्चैव दुर्लभानिह लौकिकान् ॥ ५९ ॥  
आयुः कीर्तिं तथा पुत्रानैश्वर्यं भूमिमेव च ।  
धारणाच्छ्रवणाच्चैव पञ्चवर्गस्य भारत ॥ ६० ॥  
क्रोष्टोस्तु शृणु राजेन्द्र वंशमुत्तमपौरुषम् ।  
यदोर्वंशधरस्याथ यज्वनः पुण्यकर्मणः ॥ ६१ ॥  
क्रोष्टुर्हि वंशं श्रुत्वेमं सर्वपापैः प्रमुच्यते ।  
यस्यान्ववायजो विष्णुर्हरिर्वृष्णिकुलोद्वहः ॥ ६२ ॥  
इति श्रीमहाभारते खिलेषु हरिवंशे  
हरिवंशपर्वणि त्रयस्त्रिंशोऽध्यायः
