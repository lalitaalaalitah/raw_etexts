वैशम्पायन उवाच  
बुधस्य तु महाराज विद्वान् पुत्रः पुरूरवाः ।  
तेजस्वी दानशीलश्च यज्वा विपुलदक्षिणः ॥ १ ॥  
ब्रह्मवादी पराक्रान्तः शत्रुभिर्युधि दुर्जयः ।  
अहर्ता चाग्निहोत्रस्य यज्ञानां च महीपतिः ॥ २ ॥  
सत्यवादी पुण्यमतिः काम्यः संवृतमैथुनः ।  
अतीव त्रिषु लोकेषु यशसाप्रतिमः सदा ॥ ३ ॥  
तं ब्रह्मवादिनं क्षान्तं धर्मज्ञं सत्यवादिनम् ।  
उर्वशी वरयामास हित्वा मानं यशस्विनी ॥ ४ ॥  
तया सहावसद् राजा वर्षाणि दश पञ्च च ।  
पञ्च षट् सप्त चाष्टौ च दश चाष्टौ च भारत ॥ ५ ॥  
वने चैत्ररथे रम्ये तथा मन्दाकिनीतटे ।  
अलकायां विशालायां नन्दने च वनोत्तमे ॥ ६ ॥  
उत्तरान् स कुरून् प्राप्य मनोरथफलद्रुमान् ।  
गन्धमादनपादेषु मेरुपृष्ठे तथोत्तरे ॥ ७ ॥  
एतेषु वनमुख्येषु सुरैराचरितेषु च ।  
उर्वश्या सहितो राजा रेमे परमया मुदा ॥ ८ ॥  
देशे पुण्यतमे चैव महर्षिभिरभिष्टुते ।  
राज्यं च कारयामास प्रयागे पृथिवीपतिः ॥ ९ ॥  
तस्य पुत्रा बभूवुस्ते सप्त देवसुतोपमाः ।  
दिवि जाता महात्मान आयुर्धीमानमावसुः ॥ १० ॥  
विश्वायुश्चैव धर्मात्मा श्रुतायुश्च तथापरः ।  
दृढायुश्च वनायुश्च शतायुश्चोर्वशीसुताः ॥ ११ ॥  
जनमेजय उवाच  
गान्धर्वी चोर्वशी देवी राजानं मानुषं कथम् ।  
देवानुत्सृज्य सम्प्राप्ता तन्नो ब्रूहि बहुश्रुत ॥ १२ ॥  
वैशम्पायन उवाच  
ब्रह्मशापाभिभूता सा मानुषं समपद्यत ।  
ऐलं तु सा वरारोहा समयात्समुपस्थिता ॥ १३ ॥  
आत्मनः शापमोक्षार्थं समयं सा चकार ह ।  
अनग्नदर्शनं चैव सकामायां च मैथुनम् ॥ १४ ॥  
द्वौ मेषौ शयनाभ्याशे सदा बद्धौ च तिष्ठतः ।  
घृतमात्रो तथाऽऽहारः कालमेकं तु पार्थिव ॥ १५ ॥  
यद्येष समयो राजन् यावत्कालं च ते दृढः ।  
तावत्कालं तु वत्स्यामि त्वत्तः समय एष नः ॥ १६ ॥  
तस्यास्तं समयं सर्वं स राजा समपालयत् ।  
एवं सा वसते तत्र पुरूरवसि भामिनी ॥ १७ ॥  
वर्षाण्येकोनषष्टिस्तु तत्सक्ता शापमोहिता ।  
उर्वश्यां मानुषस्थायां गन्धर्वाश्चिन्तयान्विताः ॥ १८ ॥  
गन्धर्वा ऊचुः  
चिन्तयध्वं महाभागा यथा सा तु वराङ्गना ।  
समागच्छेत् पुनर्देवानुर्वशी स्वर्गभूषणम् ॥ १९ ॥  
ततो विश्वावसुर्नाम तत्राह वदतां वरः ।  
मया तु समयस्ताभ्यां क्रियमाणः श्रुतः पुरा ॥ २० ॥  
व्युत्क्रान्तसमयं सा वै राजानं त्यक्ष्यते यथा ।  
तदहं वेद्म्यशेषेण यथा भेत्स्यत्यसौ नृपः ॥ २१ ॥  
ससहायो गमिष्यामि युष्माकं कार्यसिद्धये ।  
एवमुक्त्वा गतस्तत्र प्रतिष्ठानं महायशाः ॥ २२ ॥  
निशायामथ चागम्य मेषमेकं जहार सः ।  
मातृवद्वर्तते सा तु मेषयोश्चारुहासिनी ॥ १-२६ २३ ॥  
गन्धर्वागमनं श्रुत्वा शापान्तं च यशस्विनी ।  
राजानमब्रवित् तत्र पुत्रो मेऽह्रियतेति सा ॥ २४ ॥
एवमुक्तो विनिश्चित्य नग्नो नैवोदतिष्ठत ।  
नग्नां मां द्रक्ष्यते देवी समयो वितथो भवेत् ॥ २५ ॥  
ततो भूयस्तु गन्धर्वा द्वितीयं मेषमाददुः ।  
द्वितीये तु हृते मेषे ऐलं देव्यब्रवीदिदम् ॥ २६ ॥  
पुत्रो मेऽपहृतो राजन्ननाथाया इव प्रभो ।  
एवमुक्तस्तथोत्थाय नग्नो राजा प्रधावितः ॥ २७ ॥  
मेषयोः पदमन्विच्छन् गन्धर्वैर्विद्युदप्यथ ।  
उत्पादिता सुमहती ययौ तद्भवनं महत् ॥ २८ ॥  
प्रकाशितं वै सहसा ततो नग्नमवैक्षत ।  
नग्नं दृष्ट्वा तिरोभूता साप्सरा कामरूपिणी ॥ २९ ॥  
उत्सृष्टावुरणौ दृष्ट्वा राजा गृह्यागतो गृहे ।  
अपश्यन्नुर्वशीं तत्र विललाप सुदुःखितः ॥ ३० ॥  
चचार पृथिवीं सर्वां मार्गमाण इतस्ततः ।  
अथापश्यत्स तां राजा कुरुक्षेत्रे महाबलः ॥ ३१ ॥  
प्लक्षतीर्थे पुष्करिण्यां हैमवत्यां समाप्लुताम् ।  
क्रीडन्तीमप्सरोभिश्च पञ्चभिः सह शोभनाम् ॥ ३२ ॥  
तां क्रीडन्तीं ततो दृष्ट्वा विललाप स दुःखितः ।  
सा चापि तत्र तं दृष्ट्वा राजानमविदूरतः ॥ ३३ ॥  
उर्वशी ताः सखीः प्राह स एष पुरुषोत्तमः ।  
यस्मिन्नहमवात्सं वै दर्शयामास तं नृपम् ॥ ३४ ॥  
समाविग्नास्तु ताः सर्वाः पुनरेव नराधिप ।  
जाये ह तिष्ठ मनसा घोरे वचसि तिष्ठ ह ॥ ३५ ॥  
एवमादीनि सूक्तानि परस्परमभाषत ।  
उर्वशी चाब्रवीदैलं सगर्भाहं त्वया प्रभो ॥ ३६ ॥  
संवत्सरात् कुमारास्ते भविष्यन्ति न संशयः ।  
निशामेकां च नृपते निवत्स्यसि मया सह ॥ ३७ ॥  
हृष्टो जगाम राजाथ स्वपुरं तु महायशाः ।  
गते संवत्सरे भूय उर्वशी पुनरागमत् ॥ ३८ ॥  
उषितश्च तया सार्धमेकरात्रं महायशाः ।  
उर्वश्यथाब्रवीदैलं गन्धर्वा वरदास्तव ॥ ३९ ॥  
तान् वृणीष्व महाराज ब्रूहि चैनांस्त्वमेव हि ।  
वृणीष्व समतां राजन् गन्धर्वाणां महात्मनाम् ॥ ४० ॥  
तथेत्युक्त्वा वरं वव्रे गन्धर्वाश्च तथास्त्विति ।  
पूरयित्वाग्निना स्थालीं गन्धर्वाश्च तमब्रुवन् ॥ ४१ ॥  
अनेनेष्ट्वा च लोकान्नः प्राप्स्यसि त्वं नराधिप ।  
तानादाय कुमारांस्तु नगरायोपचक्रमे ॥ ४२ ॥  
निक्षिप्याग्निमरण्ये तु सपुत्रस्तु गृहं ययौ ।  
स त्रेताग्निं तु नापश्यदश्वत्थं तत्र दृष्टवान् ॥ ४३ ॥  
शमीजातं तु तं दृष्ट्वा अश्वत्थं विस्मितस्तदा ।  
गन्धर्वेभ्यस्तदाशंसदग्निनाशं ततस्तु सः ॥ ४४ ॥  
श्रुत्वा तमर्थमखिलमरणीं तु समादिशत् ।  
अश्वत्थादरणीं कृत्वा मथित्वाग्निं यथाविधि ॥ ४५ ॥  
मथित्वाग्निं त्रिधा कृत्वा अयजत् स नराधिपः ।  
इष्ट्वा यज्ञैर्बहुविधैर्गतस्तेषां सलोकताम् ॥ ४६ ॥  
गन्धर्वेभ्यो वरं लब्ध्वा त्रेताग्निं समकारयत् ।  
एकोऽग्निः पूर्वमेवासीदैलस्त्रेतामकारयत् ॥ ४७ ॥  
एवम्प्रभावो राजासीदैलस्तु नरसत्तम ।  
देशे पुण्यतमे चैव महर्षिभिरभिष्टुते ॥ ४८ ॥  
राज्यं स कारयामास प्रयागे पृथिवीपतिः ।  
उत्तरे जाह्नवीतीरे प्रतिष्ठाने महायशाः ॥ ४९ ॥  
इति श्रीमहाभारते खिलेषु हरिवंशे हरिवंशपर्वणि ॥  
ऐलोत्पत्तिर्नाम षड्विंशोऽध्यायः ॥
