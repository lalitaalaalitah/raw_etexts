वैशम्पायन उवाच  
एवं तौ बाल्यमुत्तीर्णौ कृष्णसङ्कर्षणावुभौ ।  
तस्मिन्नेव व्रजस्थाने सप्तवर्षौ बभूवतुः ॥ १ ॥  
नीलपीताम्बरधरौ पीतश्वेतानुलेपनौ ।  
बभूवतुर्वत्सपालौ काकपक्षधरावुभौ ॥ २ ॥  
पर्णवाद्यं श्रुतिसुखं वादयन्तौ वराननौ ।  
शुशुभाते वनगतौ त्रिशीर्षाविव पन्नगौ ॥ ३ ॥  
मयूराङ्‌‌गदकर्णौ तु पल्लवापीडधारिणौ ।  
वनमालाकुलोरस्कौ द्रुमपोताविवोद्‌गतौ ॥ ४ ॥  
अरविन्दकृतापीडौ रज्जुयज्ञोपवीतिनौ ।  
सशिक्यतुम्बकरकौ गोपवेणुप्रवादकौ ॥ ५ ॥  
क्वचिद्वसन्तावन्योन्यं क्रीडमानौ क्वचित् क्वचित् ।  
पर्णशय्यासु संसुप्तौ क्वचिन्निद्रान्तरेक्षणौ ॥ ६ ॥  
एवं वत्सान् पालयन्तौ शोभयन्तौ महावनम् ।  
चञ्चूर्यन्तौ रमन्तौ स्म किशोराविव चञ्चलौ ॥ ७ ॥  
अथ दामोदरः श्रीमान् सङ्‌‌कर्षणमुवाच ह ।  
आर्य नास्मिन् वने शक्यं गोपालैः सह क्रीडितुम् ॥ ८ ॥  
अवगीतमिदं सर्वमावाभ्यां भुक्तकाननम् ।  
प्रक्षीणतृणकाष्ठं च गोपैर्मथितपादपम् ॥ ९ ॥  
घनीभूतानि यान्यासन् काननानि वनानि च ।  
तान्याकाशनिकाशानि दृश्यन्तेऽद्य यथासुखम् ॥ १० ॥  
गोवाटेष्वपि ये वृक्षाः परिवृत्तार्गलेषु च ।  
सर्वे गोष्ठाग्निषु गताः क्षयमक्षयवर्चसः ॥ ११ ॥  
सन्निकृष्टानि यान्यासन् काष्ठानि च तृणानि च ।  
तानि दूरावकृष्टासु मार्गितव्यानि भूमिषु ॥ १२ ॥  
अरण्यमिदमल्पोदमल्पकक्षं निराश्रयम् ।  
अन्वेषितव्यविश्रामं दारुणं विरलद्रुमम् ॥ १३ ॥  
अकर्मण्येषु वृक्षेषु स्थितविप्रस्थितद्विजम् ।  
संवासस्यास्य महतो जनेनोत्सादितद्रुमम् ॥ १४ ॥  
निरानन्दं निरास्वादं निष्प्रयोजनमारुतम् ।  
निर्विहङ्‌‌गमिदं शून्यं निर्व्यञ्जनमिवाशनम् ॥ १५ ॥  
विक्रीयमाणैः काष्ठैश्च शाकैश्च वनसम्भवैः ।  
उच्छिन्नसञ्चयतृणैर्घोषोऽयं नगरायते ॥ १६ ॥  
शैलानां भूषणं घोषो घोषाणां भूषणं वनम् ।  
वनानां भूषणं गावस्ताश्चास्माकं परा गतिः ॥ १७ ॥  
तस्मादन्यद् वनं यामः प्रत्यग्रयवसेन्धनम् ।  
इच्छन्त्यनुपभुक्तानि गावो भोक्तुं तृणानि च ॥ १८ ॥  
तस्माद्वनं नवतृणं गच्छन्तु धनिनो व्रजाः ।  
न द्वारबन्धावरणा न गृहक्षेत्रिणस्तथा ।  
प्रशस्ता वै व्रजा लोके यथा वै चक्रचारिणः ॥ १९ ॥
शकृन्मूत्रेषु तेष्वेव जातक्षाररसायनम् ।  
न तृणं भुञ्जते गावो नापि तत् पयसे हितम् ॥ २० ॥  
स्थलीप्रायासु रथ्यासु नवासु वनराजिषु ।  
चरावः सहितौ गोभिः क्षिप्रं संवाह्यतां व्रजः ॥ २१ ॥  
श्रूयते हि वनं रम्यं पर्याप्तं तृणसंस्तरम् ।  
नाम्ना वृन्दावनं नाम स्वादुवृक्षफलोदकम् ॥ २२ ॥  
अझिल्लिकण्टकवनं सर्वैर्वनगुणैर्युतम् ।  
कदम्बपादपप्रायं यमुनातीरसंश्रितम् ॥ २३ ॥  
स्निग्धशीतानिलवनं सर्वर्तुनिलयं शुभम् ।  
गोपीनां सुखसञ्चारं चारुचित्रवनान्तरम् ॥ २४ ॥  
तत्र गोवर्धनो नाम नातिदूरे गिरिर्महान् ।  
भ्राजते दीर्घशिखरो नन्दनस्येव मन्दरः ॥ २५ ॥  
मध्ये चास्य महाशाखो न्यग्रोधो योजनोच्छ्रितः ।  
भाण्डीरो नाम शुशुभे नीलमेघ इवाम्बरे ॥ २६ ॥  
मध्येन चास्य कालिन्दी सीमन्तमिव कुर्वती ।  
प्रयाता नन्दनस्येव नलिनी सरितां वरा ॥ २७ ॥  
तत्र गोवर्धनं चैव भाण्डीरं च वनस्पतिम् ।  
कालिन्दीं च नदीं रम्यां द्रक्ष्यावश्चरतः सुखम् ॥ २८ ॥  
तत्रायं कल्प्यतां घोषस्त्यज्यतां निर्गुणं वनम् ।  
सन्त्रासयावो भद्रं ते किञ्चिदुत्पाद्य कारणम् ॥ २९ ॥  
एवं कथयतस्तस्य वासुदेवस्य धीमतः ।  
प्रादुर्बभूवुः शतशो रक्तमांसवसाशनाः ॥ ३० ॥  
घोराश्चिन्तयतस्तस्य स्वतनूरुहजास्तदा ।  
विनिष्पेतुर्भयकराः सर्वशः शतशो वृकाः ॥ ३१ ॥  
निष्पतन्ति स्म बहवो व्रजस्योत्सादनाय वै ।  
वृकान् निष्पतितान् दृष्ट्वा गोषु वत्सेष्वथो नृषु ॥ ३२ ॥  
गोपीषु च यथाकामं व्रजे त्रासोऽभवन्महान् ।  
ते वृकाः पञ्चबद्धाश्च दशबद्धास्तथ परे ॥ ३३ ॥  
त्रिंशद्विंशतिबद्धाश्च शतबद्धास्तथा परे ।  
निश्चेरुस्तस्य गात्रेभ्यः श्रीवत्सकृतलक्षणाः ॥ ३४ ॥  
कृष्णस्य कृष्णवदना गोपानां भयवर्धनाः ।  
भक्षयद्भिश्च तैर्वत्सांस्त्रासयद्भिश्च गोव्रजान् ॥ ३५ ॥  
निशि बालान् हरद्भिश्च वृकैरुत्साद्यते व्रजः ।  
न वने शक्यते गन्तुं न गाश्च परिरक्षितुम् ॥ ३६ ॥  
न वनात् किञ्चिदाहर्तुं न च वा तरितुं नदीम् ।  
त्रस्ता ह्युद्विग्नमनसोऽगतास्तस्मिन् वनेऽवसन् ॥ ३७ ॥  
एवं वृकैरुदीर्णैस्तु व्याघ्रतुल्यपराक्रमैः ।  
व्रजो निष्पन्दचेष्टः स एकस्थानचरः कृतः ॥ ३८ ॥  
इति श्रीमहभारते खिलेषु हरिवंशे विष्णुपर्वणि  
शिशुचर्यायां वृकदर्शनेऽष्टमोऽध्यायः ॥ ८ ॥
