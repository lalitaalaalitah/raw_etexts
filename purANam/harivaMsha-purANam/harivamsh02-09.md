वैशम्पायन उवाच  
एवं वृकांश्च तान् दृष्ट्वा वर्धमानान् दुरासदान् ।  
सस्त्रीपुमान् स घोषो वै समस्तोऽमन्त्रयत् तदा ॥ १ ॥  
स्थाने नेह न नः कार्यं व्रजामोऽन्यन्महद्वनम् ।  
यच्छिवं च सुखोष्यं च गवां चैव सुखावहम् ॥ २ ॥  
अद्यैव किं चिरेण स्म व्रजामः सह गोधनैः ।  
यावद् वृकैर्वधं घोरं न नः सर्वो व्रजो व्रजेत् ॥ ३ ॥  
एशां धूम्रारुणाङ्‌‌गानां दंष्ट्रिणां नखकर्षिणाम् ।  
वृकाणां कृष्णवक्त्राणां बिभीमो निशि गर्जताम् ॥ ४ ॥  
मम पुत्रो मम भ्राता मम वत्सोऽथ गौर्मम ।  
वृकैर्व्यापादिता ह्येवं क्रन्दन्ति स्म गृहे गृहे ॥ ५ ॥  
तासां रुदितशब्देन गवां हम्भारवेण च ।  
व्रजस्योत्थापनं चक्रुर्घोषवृद्धाः समागताः ॥ ६ ॥  
तेषां मतमथाज्ञाय गन्तुं वृन्दावनं प्रति ।  
व्रजस्य विनिवेशाय गवां चैव हिताय च ॥ ७ ॥  
वृन्दावननिवासाय ताञ्ज्ञात्वा कृतनिश्चयान् ।  
नन्दगोपो बृहद्वाक्यं बृहस्पतिरिवाददे ॥ ८ ॥  
अद्यैव निश्चयप्राप्तिर्यदि गन्तव्यमेव नः ।  
शीघ्रमाज्ञाप्यतां घोषः सज्जीभवत मा चिरम् ॥ ९ ॥  
ततोऽवघुष्यत तदा घोषे तत् प्राकृतैर्जनैः ।  
शीघ्रं गावः प्रकल्प्यन्तां भाण्डं समभिरोप्यताम् ॥ १० ॥  
वत्सयूथानि काल्यन्तां युज्यन्तां शकटानि च ।  
वृन्दावनमितः स्थानान्निवेशाय च गम्यताम् ॥ ११ ॥  
तच्छ्रुत्वा नन्दगोपस्य वचनं साधु भाषितम् ।  
उदतिष्ठद् व्रजः सर्वः शीघ्रं गमनलालसः ॥ १२ ॥  
प्रयाह्युत्तिष्ठ गच्छामः किं शेषे साधु योजय ।  
उत्तिष्ठति व्रजे तस्मिन् गोपकोलाहलो ह्यभूत् ॥ १३ ॥  
उत्तिष्ठमानः शुशुभे शकटीशकटस्तु सः ।  
व्याघ्रघोषमहाघोषो घोषः सागरघोषवान् ॥ १४ ॥  
गोपीनां गर्गरीभिश्च मूर्ध्नि चोत्तम्भितैर्घटैः ।  
निष्पपात व्रजात् पङ्‌‌क्तिस्तारापङ्‌‌क्तिरिवाम्बरात् ॥ १५ ॥  
नीलपीतारुणैस्तासां वस्त्रैरग्रस्तनोच्छ्रितैः ।  
शक्रचापायते पङ्‌‌क्तिर्गोपीनां मार्गगामिनी ॥ १६ ॥  
दामनी दामभारैश्च कैश्चित्कायावलम्बिभिः।  
गोपा मार्गगता भान्ति सावरोहा इव द्रुमाः ॥ १७ ॥  
स व्रजो व्रजता भाति शकटौघेन भास्वता ।  
पोतैः पवनविक्षिप्तैर्निष्पतद्भिरिवार्णवः ॥ १८ ॥
क्षणेन तद् व्रजस्थानमीरिणं समपद्यत ।  
द्रव्यावयवनिर्धूतं कीर्णं वायसमण्डलैः ॥ १९ ॥  
ततः क्रमेण घोषः स प्राप्तो वृन्दावनं वनम् ।  
निवेशं विपुलं चक्रे गवां चैव हिताय च ॥ २० ॥  
शकटावर्तपर्यन्तं चन्द्रार्धाकारसंस्थितम् ।  
मध्ये योजनविस्तीर्णं तावद्‌द्विगुणमायतम् ॥ २१ ॥  
कण्टकीभिः प्रवृद्धाभिस्तथा कण्टकितद्रुमैः ।  
निखातोच्छ्रितशाखाग्रैरभिगुप्तं समन्ततः ॥ २२ ॥  
मन्थैरारोप्यमाणैश्च मन्थबन्धानुकर्षणैः ।  
अद्भिः प्रक्षाल्यमानाभिर्गर्गरीभिरितस्ततः ॥ २३ ॥  
कीलैरारोप्यमाणैश्च दामनीपाशपाशितैः ।  
स्तम्भनीभिर्धृताभिश्च शकटैः परिवर्तितैः ॥ २४ ॥  
नियोगपाशैरासक्तैर्गर्गरीस्तम्भमूर्धसु ।  
छादनार्थं प्रकीर्णैश्च कटकैस्तृणसङ्कटैः ॥ २५ ॥  
शाखाविटङ्‌‌कैर्वृक्षाणां क्रियमाणैरितस्ततः ।  
शोध्यमानैर्गवां स्थानैः स्थाप्यमानैरुलूखलैः ॥ २६ ॥  
प्राङ्‌‌मुखैः सिच्यमानैश्च सन्दीप्यद्‌भिश्च पावकैः ।  
सवत्सचर्मास्तरणैः पर्यङ्‌‌कैश्चावरोपितैः ॥ २७ ॥  
तोयमुत्तारयन्तीभिः प्रेक्षन्तीभिश्च तद्वनम् ।  
शाखाश्चाकर्षमाणाभिर्गोपीभिश्च समन्ततः ॥ २८ ॥  
युवभिः स्थविरैश्चैव गोपैर्व्यग्रकरैर्भृशम् ।  
विशसद्भिः कुठारैश्च काष्ठान्यपि तरूनपि ॥ २९ ॥  
तद् व्रजस्थानमधिकं शुशुभे काननावृतम् ।  
रम्यं वननिवेशं वै स्वादुमूलफलोदकम् ॥ ३० ॥  
तास्तु कामदुघा गावः सर्वपक्षिरुतं वनम् ।  
वृन्दावनमनुप्राप्ता नन्दनोपमकाननम् ॥ ३१ ॥  
पूर्वमेव तु कृष्णेन गवां वै हितकारिणा ।  
शिवेन मनसा दृष्टं तद्वनं वनचारिणा ॥ ३२ ॥  
पश्चिमे तु ततो रूक्षे धर्मे मासे निरामये ।  
वर्षतीवामृतं देवे तृणं तत्र व्यवर्धत ॥ ३३ ॥  
न तत्र वत्साः सीदन्ति न गावो नेतरे जनाः ।  
यत्र तिष्ठति लोकाणां भवाय मधुसूदनः ॥ ३४ ॥  
ताश्च गावः स घोषस्तु स च सङ्‌‌कर्षणो युवा ।  
कृष्णेन विहितं वासं तमध्यासत निर्वृताः ॥ ३५ ॥  
इति श्रीमहाभारते खिलेषु हरिवंशे  
विष्णुपर्वणि वृन्दावनप्रवेशे नवमोऽध्यायः ॥ ९ ॥
