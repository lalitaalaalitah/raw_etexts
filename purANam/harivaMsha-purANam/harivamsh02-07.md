वैशम्पायन उवाच  
काले गच्छति तौ सौम्यौ दारकौ कृतनामकौ ।  
कृष्णसङ्‌‌कर्षणौ चोभौ रिङ्‌‌गिणौ समपद्यताम् ॥ १ ॥  
तावन्योन्यगतौ बालौ बाल्यादेवैकतां गतौ ।  
एकमूर्तिधरौ कान्तौ बालचन्द्रार्कवर्चसौ ॥ २ ॥  
एकनिर्माणनिर्मुक्तावेकशय्यासनाशनौ ।  
एकवेषधरावेकं पुष्यमानौ शिशुव्रतम् ॥ ३ ॥  
एककार्यान्तरगतावेकदेहौ द्विधाकृतौ ।  
एकचर्यौ महावीर्यावेकस्य शिशुतां गतौ ॥ ४ ॥  
एकप्रमाणौ लोकानां देववृत्तान्तमानुषौ ।  
कृत्स्नस्य जगतो गोपा संवृत्तौ गोपदारकौ ॥ ५ ॥  
अन्योन्यव्यतिषक्ताभिः क्रीडाभिरभिशोभितौ ।  
अन्योन्यकिरणग्रस्तौ चन्द्रसूर्याविवाम्बरे ॥ ६ ॥  
विसर्पन्तौ तु सर्वत्र सर्पभोगभुजावुभौ ।  
रेजतुः पांसुदिग्धाङ्‌‌गौ दॄप्तौ कलभकाविव ॥ ७ ॥  
क्वचिद् भस्मप्रदीप्ताङ्‌‌गौ करीषप्रोक्षितौ क्वचित् ।  
तौ तत्र पर्यधावेतां कुमाराविव पावकी ॥ ८ ॥  
क्वचिज्जानुभिरुद्घृष्टैः सर्पमानौ विरेजतुः ।  
क्रीडन्तौ वत्सशालासु शकृद्दिग्धाङ्‌‌गमूर्धजौ ॥ ९ ॥  
शुशुभाते श्रिया जुष्टावानन्दजननौ पितुः ।  
जनं च विप्रकुर्वाणौ विहसन्तौ क्वचित् क्वचित् ॥ १० ॥  
तौ तत्र कौतूहलिनौ मूर्धजव्याकुलेक्षणौ ।  
रेजतुश्चन्द्रवदनौ दारकौ सुकुमारकौ ॥ ११ ॥  
अतिप्रसक्तौ तौ दृष्ट्वा सर्वव्रजविचारिणौ  
नाशकत्तौ वारयितुं नन्दगोपः सुदुर्मदौ ॥ १२ ॥  
ततो यशोदा सङ्‌‌क्रुद्धा कृष्णं कमललोचनम् ।  
आनाय्य शकटीमूले भर्त्सयन्ती पुनः पुनः ॥ १३ ॥  
दाम्ना चैवोदरे बद्ध्वा प्रत्यबन्धदुलूखले ।  
यदि शक्तोऽसि गच्छेति तमुक्त्वा कर्म साकरोत् ॥ १४ ॥  
व्यग्रायां तु यशोदायां निर्जगाम ततोऽङ्‌‌गणात् ।  
शिशुलीलां ततः कुर्वन् कृष्णो विस्मापयन् व्रजम् ॥ १५ ॥  
सोऽङ्‌‌गणान्निस्सृतः कृष्णः कर्षमाण उलूखलम् ।  
यमलाभ्यां प्रवृद्धाभ्यामर्जुनाभ्यां चरन् वने ।  
मध्यान्निश्चक्राम तयोः कर्षमाण उलूखलम् ॥ १६ ॥  
तत् तस्य कर्षतो बद्धं तिर्यग्गतमुलूखलम्  
लग्नं ताभ्यां सुमूलाभ्यामर्जुनाभ्यां चकर्ष च ॥ १७ ॥  
तावर्जुनौ कृष्यमाणौ तेन बालेन रंहसा ।  
समूलविटपौ भग्नौ स तु मध्ये जहास वै ॥ १८ ॥  
निदर्शनार्थं गोपानां दिव्यं स्वबलमास्थितः ।  
तद्दाम तस्य बालस्य प्रभावादभवद् दृढम् ॥ १९ ॥
यमुनातीरमार्गस्था गोप्यस्तं ददृशुः शिशुम् ।  
क्रन्दन्त्यो विस्मयन्त्यश्च यशोदां ययुरङ्‌‌गनाः ॥ २० ॥  
तास्तु सम्भ्रान्तवदना यशोदामूचुरङ्‌‌गनाः ।  
एह्यागच्छ यशोदे त्वं सम्भ्रमात् किं विलम्बसे ॥ २१ ॥  
यौ तावर्जुनवृक्षौ तु व्रजे सत्योपयाचनौ ।  
पुत्रस्योपरि तावेतौ पतितौ ते महीरुहौ ॥ २२ ॥  
दृढेन दाम्ना तत्रैव बद्धो वत्स इवोदरे ।  
जहास वृक्षयोर्मध्ये तव पुत्रः स बालकः ॥ २३ ॥  
उत्तिष्ठ गच्छ दुर्मेधे मूढे पण्डितमानिनि ।  
पुत्रमानय जीवन्तं मुक्तं मृत्युमुखादिव ॥ २४ ॥  
सा भीता सहसोत्थाय हाहाकारं प्रकुर्वती ।  
तं देशमगमद् यत्र पातितौ तावुभौ द्रुमौ ॥ २५ ॥  
सा ददर्श तयोर्मध्ये द्रुमयोरात्मजं शिशुम् ।  
दाम्ना निबद्धमुदरे कर्षमाणमुलूखलम् ॥ २६ ॥  
सगोपीगोपवृद्धश्च समुवाच व्रजस्तदा ।  
पर्यागच्छन्त ते द्रष्टुं गोपेषु महदद्भुतम् ॥ २७ ॥  
जजल्पुस्ते यथाकामं गोपा वनविचारिणः ।  
केनेमौ पातितौ वृक्षौ घोषस्यायतनोपमौ ॥ २८ ॥  
विना वातं विना वर्षं विद्युत्प्रपतनं विना ।  
विना हस्तिकृतं दोषं केनेमौ पातितौ द्रुमौ ॥ २९ ॥  
अहो बत न शोभेतां विमूलावर्जुनाविमौ ।  
भूमौ निपतितौ वृक्षौ वितोयौ जलदाविव ॥ ३० ॥  
यदीमौ घोषरचितौ घोषकल्याणकारिणौ ।  
नन्दगोप प्रसन्नौ ते द्रुमावेवं गतावपि ।  
यच्च ते दारको मुक्तो विपुलाभ्यामपि क्षितौ ॥ ३१ ॥  
औत्पातिकमिदं घोषे तृतीयं वर्तते त्विह ।  
पूतनाया विनाशश्च द्रुमयोः शकटस्य च ॥ ३२ ॥  
अस्मिन्स्थाने च वासोऽयं घोषस्यास्य न युज्यते ।  
उत्पाता ह्यत्र दृश्यन्ते कथयन्तो न शोभनम् ॥ ३३ ॥  
नन्दगोपस्तु सहसा मुक्त्वा कृष्णमुलूखलात् ।  
निवेश्य चाङ्के सुचिरं मृतं पुनरिवागतम् ॥ ३४ ॥  
नातृप्यत्प्रेक्षमाणो वै कृष्णं कमललोचनम् ।  
ततो यशोदां गर्हन् वै नन्दगोपो विवेश ह ॥ ३५ ॥  
स च गोपजनः सर्वो व्रजमेव जगाम ह ।  
स च तेनैव नाम्ना तु कृष्णो वै दामबन्धनात् ।  
गोह्Sठे दामोदर इति गोपीभिः परिगीयते ॥ ३६ ॥  
एतदाश्चर्यभूतं हि बालस्यासीद् विचेष्टितम् ।  
कृष्णस्य भरतश्रेष्ठ घोषे निवसतस्तदा ॥ ३७ ॥  
इति श्रीमहाभारते खिलेषु हरिवांशे विष्णुपर्वणि  
शिशुचर्यायां यमलार्जुनभङ्‌‌गे नाम सप्तमोऽध्यायः ॥ ७ ॥
