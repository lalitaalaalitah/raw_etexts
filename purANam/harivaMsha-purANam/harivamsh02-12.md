वैशम्पायन उवाच  
सोऽपसृत्य नदीतीरं बद्ध्वा परिकरं दृढम् ।  
आरोहच्चपलः कृष्णः कदम्बशिखरं मुदा ॥ १ ॥  
कृष्णः कदम्बशिखराल्लम्बमानो घनाकृतिः ।  
ह्रदमध्येऽकरोच्छब्दं निपतन्नम्बुजेक्षणः ॥ २ ॥  
कृष्णेन तत्र पतता क्षुभितो यमुनाह्रदः ।  
सम्प्रासिच्यत वेगेन भिद्यमान इवाम्बुदः ॥ ३ ॥  
तेन शब्देन सङ्‌‌क्षुब्धं सर्पस्य भवनं महत् ।  
उदतिष्ठज्जलात् सर्पो रोषपर्याकुलेक्षणः ॥ ४ ॥  
स चोरगपतिः क्रुद्धो मेघराशिसमप्रभः ।  
ततो रक्तान्तनयनः कालियः समदृश्यत ॥ ५ ॥  
पञ्चास्यः पावकोछ्वासश्चलज्जिह्वोऽनलाननः ।  
पृथुभिः पञ्चभिर्घोरैः शिरोभिः परिवारितः ॥ ६ ॥  
पूरयित्वा ह्रदं सर्वं भोगेनानलवर्चसा ।  
स्फुरन्निव च रोषेण ज्वलन्निव च तेजसा ॥ ७ ॥  
क्रोधेन ज्वलतस्तस्य जलं शृतमिवाभवत् ।  
प्रतिस्रोताश्च भीतेव जगाम यमुना नदी ॥ ८ ॥  
तस्य क्रोधाग्निपूर्णेभ्यो वक्त्रेभ्योऽभूच्च मारुतः ।  
दृष्ट्वा कृष्णं ह्रदगतं क्रीडन्तं शिशुलीलया ॥ ९ ॥  
सधूमाः पन्नगेन्द्रस्य मुखान्निश्चेरुरर्चिषः ।  
सृजता तेन रोषाग्निं समीपे तीरजा द्रुमाः ॥ १० ॥  
क्षणेन भस्मसान्नीता युगान्तप्रतिमेन वै ।  
तस्य पुत्राश्च दाराश्च भृत्याश्चान्ये महोरगाः ॥ ११ ॥  
वमन्तः पावकं घोरं वक्त्रेभ्यो विशसम्भवम् ।  
सधूमं पन्नगेन्द्रास्ते निपेतुरमितौजसः ॥ १२ ॥  
प्रवेशितश्च तैः सर्पैः स कृष्णो भोगबन्धनम् ।  
निर्यत्नचरणाकारस्तस्थौ गिरिरिवाचलः ॥ १३ ॥  
अदशन् दशनैस्तीक्ष्णैर्विषोत्पीडजलाविलैः ।  
ते कृष्णं सर्पपतयो न ममार च वीर्यवान् ॥ १४ ॥  
एतस्मिन्नन्तरे भीता गोपालाः सर्व एव ते ।  
क्रन्दमाना व्रजं जग्मुर्बाष्पगद्‌गदया गिरा ॥ १५ ॥  
गोपा ऊचुः  
एष मोहं गतः कृष्णो मग्नो वै कालिये ह्रदे ।  
भक्ष्यते सर्पराजेन तदागच्छत मा चिरम् ॥ १६ ॥  
नन्दगोपाय वै क्षिप्रं सबलाय निवेद्यताम् ।  
एष ते कृष्यते कृष्णः सर्पेणेति महाह्रदे ॥ १७ ॥  
नन्दगोपस्तु तच्छ्रुत्वा वज्रपातोपमं वचः ।  
आर्तः स्खलितविक्रान्तस्तं जगाम ह्रदोत्तमम् ॥ १८ ॥  
सबालयुवतीवृद्धः स च सङ्‌‌कर्षणो युवा ।  
आक्रीडं पन्नगेन्द्रस्य जलस्थं समुपागमत् ॥ १९ ॥  
नन्दगोपमुखा गोपास्ते सर्वे साश्रुलोचनाः ।  
हाहाकारं प्रकुर्वन्तस्तस्थुस्तीरे ह्रदस्य वै ॥ २० ॥  
व्रीडिता विस्मिताश्चैव शोकार्ताश्च पुनः पुनः ।  
केचित्तु पुत्र हा हेति हा धिगित्यपरे पुनः ॥ २१ ॥  
अपरे हा हताः स्मेति रुरुदुर्भृशदुःखिताः ।  
स्त्रियश्चैव यशोदां तां हा हतासीति चुक्रुशुः ॥ २२ ॥  
या पश्यसि प्रियं पुत्रं सर्पराजवशं गतम् ।  
स्पन्दितं सर्पभोगेन कृष्यमाणं यथा मृतम् ॥ २३ ॥  
अश्मसारमयं नूनं हृदयं ते विलक्ष्यते ।  
पुत्रं कथमिमं दृष्ट्वा यशोदे नावदीर्यसे ॥ २४ ॥  
दुःखितं बत पश्यामो नन्दगोपं ह्रदान्तिके ।  
न्यस्य पुत्रमुखे दृष्टिं निश्चेतनमवस्थितम् ॥ २५ ॥
यशोदामनुगच्छन्त्यः सर्पावासमिमं ह्रदम् ।  
प्रविशामो न यास्यामो विना दामोदरं व्रजम् ॥ २६ ॥  
दिवसः को विना सूर्यं विना चन्द्रेण का निशा ।  
विना वृषेण का गावो विना कृष्णेन को व्रजः ।  
विना कृष्णं न यास्यामो विवत्सा इव धेनवः ॥ २७ ॥  
तासां विलपितं श्रुत्वा तेषां च व्रजवासिनाम् ।  
विलापं नन्दगोपस्य यशोदारुदितं तथा ॥ २८ ॥  
एकभावशरीरज्ञ एकदेहो द्विधा कृतः ।  
सङ्‌‌कर्षणस्तु सङ्‌‌क्रुद्धो बभाषे कृष्णमव्ययम् ॥ २९ ॥  
कृष्ण कृष्ण महाबाहो गोपानां नन्दवर्धन ।  
गम्यतामेष वै क्षिप्रं सर्पराजो विषायुधः ॥ ३० ॥  
इमे नो बान्धवास्तात त्वां मत्वा मानुषं विभो ।  
परिदेवन्ति करुणं सर्वे मानुषबुद्धयः ॥ ३१ ॥  
तच्छ्रुत्वा रौहिणेयस्य वाक्यं सञ्ज्ञासमीरितम् ।  
विक्रम्यास्फोटयद् बाहू भित्त्वा तन्नागबन्धनम् ॥ ३२ ॥  
तस्य पद्‌भ्यामथाक्रम्य भोगराशिं जलोत्थितम् ।  
शिरस्तु कृष्णो जग्राह स्वहस्तेनावनाम्य च ॥ ३३ ॥  
तस्यारुरोह सहसा मध्यमं तन्महच्छिरः ।  
सोऽस्य मूर्ध्नि स्थितः कृष्णो ननर्त रुचिराङ्‌‌गदः॥ ३४ ॥  
मृद्यमानः स कृष्णेन शान्तमूर्धा भुजङ्गमः ।  
आस्यैः सरुधिरोद्‌गारैः कातरो वाक्यमब्रवीत् ॥ ३५ ॥  
अविज्ञानन्मया कृष्ण रोषोऽयं सम्प्रदर्शितः ।  
दमितोऽहं हतविषो वशगस्ते वरानन ॥ ३६ ॥  
तदाज्ञापय किं कुर्यां सदा सापत्यबान्धवः ।  
कस्य वा वशतां यामि जीवितं मे प्रदीयतां ॥ ३७ ॥  
पञ्चमूर्धानतं दृष्ट्वा सर्पं सर्पारिकेतनः ।  
अक्रुद्ध एव भगवान् प्रत्युवाचोरगेश्वरम् ॥ ३८ ॥  
तवास्मिन् यमुनातोये नैव स्थानं ददाम्यहम् ।  
गच्छार्णवजलं सर्प सभार्यः सहबान्धवः ॥ ३९ ॥  
यश्चेह भूयो दृश्येत स्थाने वा यदि वा जले ।  
तव भृत्यस्तनूजो वा क्षिप्रं वध्यः स मे भवेत् ॥ ४० ॥  
शिवं चास्य जलस्यास्तु त्वं च गच्छ महार्णवम् ।  
स्थाने त्विह भवेद् दोषस्तवान्तकरणो महान् ॥ ४१ ॥  
मत्पदानि च ते सर्प दृष्ट्वा मूर्धसु सागरे ।  
गरुडः पन्नगरिपुस्त्वयि न प्रहरिष्यति ॥ ४२ ॥  
गृह्य मूर्ध्ना तु चरणौ कृष्णस्योरगपुङ्‌‌गवः ।  
पश्यतामेव गोपानां जगामादर्शनं ह्रदात् ॥ ४३ ॥  
निर्जिते तु गते सर्पे कृष्णमुत्तीर्य धिष्ठितम् ।  
विस्मितास्तुष्टुवुर्गोपाश्चक्रुश्चैव प्रदक्षिणम् ॥ ४४ ॥  
ऊचुः सर्वे च सम्प्रीता नन्दगोपं वनेचराः ।  
धन्योऽस्यनुगृहीतोऽसि यस्य ते पुत्र ईदृशः ॥ ४५ ॥  
अद्यप्रभृति गोपानां गवां गोष्ठस्य चानघ ।  
आपत्सु शरणं कृष्णः प्रभुश्चायतलोचनः ॥ ४६ ॥  
जाता शिवजला सर्वा यमुना मुनिसेविता ।  
तिरे चास्याः सुखं गावो विचरिष्यन्ति नः सदा ॥ ४७ ॥  
व्यक्तमेव वयं गोपा वने यत्कृष्णमीदृशम् ।  
महद्भूतं न जानीमश्छन्नमग्निमिव व्रजे ॥ ४८ ॥  
एवं ते विस्मिताः सर्वे स्तुवन्तः कृष्णमव्ययम् ।  
जग्मुर्गोपगणा घोषं देवाश्चैत्ररथं यथा ॥ ४९ ॥  
इति श्रीमहाभारते खिलेषु हरिवंशे विष्णुपर्वणि  
शिशुचर्यायां कालियदमने द्वादशोऽध्यायः ॥ १२ ॥
