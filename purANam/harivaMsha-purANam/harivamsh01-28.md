वैशम्पायन उवाच ॥  
आयोः पुत्रास्तथा पञ्च सर्वे वीरा महारथाः ।  
स्वर्भानुतनयायां च प्रभायां जज्ञिरे नृप ॥ १ ॥  
नहुषः प्रथमं जज्ञे वृद्धशर्मा ततः परम् ।  
रम्भोरजिरनेनाश्च त्रिषु लोकेषु विश्रुताः ॥ २ ॥  
रजिः पुत्रशतानीह जनयामास पञ्च वै ।  
राजेयमिति विख्यातं क्षत्रमिन्द्रभयावहम् ॥ ३ ॥  
यत्र देवासुरे युद्धे समुत्पन्ने सुदारुणे ।  
देवाश्चैवासुराश्चैव पितामहमथाब्रुवन् ॥ ४ ॥  
आवयोर्भगवन् युद्धे को विजेता भविष्यति ।  
ब्रूहि नः सर्वभूतेश श्रोतुमिच्छामि ते वचः ॥ ५ ॥  
ब्रह्मोवाच  
येषामर्थाय सङ्ग्रामे रजिरात्तायुधः प्रभुः ।  
योत्स्यते ते जयिष्यन्ति त्रीँल्लोकान्नात्र संशयः ॥ ६ ॥  
यतो रजिर्धृतिस्तत्र श्रीश्च तत्र यतो धृतिः ।  
यतो धृतिश्च श्रीश्चैव धर्मस्तत्र जयस्तथा ॥ ७ ॥  
ते देवदानवाः प्रीता देवेनोक्ता रजेर्जये ।  
अभ्ययुर्जयमिच्छन्तो वृण्वाना भरतर्षभम् ॥ ८ ॥  
स हि स्वर्भानुदौहित्रः प्रभायां समपद्यत ।  
राजा परमतेजस्वी सोमवंशप्रवर्धनः ॥ ९ ॥  
ते हृष्टमनसः सर्वे रजिं देवाश्च दानवाः ।  
ऊचुरस्मज्जयाय त्वं गृहाण वरकार्मुकम् ॥ १० ॥  
अथोवाच रजिस्तत्र तयोर्वै देवदैत्ययोः ।  
स्वार्थज्ञः स्वार्थमुद्दिश्य यशः स्वं च प्रकाशयन् ॥ ११ ॥  
रजिरुवाच  
यदि दैत्यगणान्सर्वाञ्जित्वा शक्रपुरोगमाः ।  
इन्द्रो भवामि धर्मेण ततो योत्स्यामि संयुगे ॥ १२ ॥  
देवाः प्रथमतो भूयः प्रत्यूचुर्हृष्टमानसाः ।  
एवं यथेष्टं नृपते कामः सम्पद्यतां तव ॥ १३ ॥  
श्रुत्वा सुरगणानां तु वाक्यं राजा रजिस्तत्दा ।  
पप्रच्छासुरमुख्यांस्तु यथा देवानपृच्छत ॥ १४ ॥  
दानवा दर्पपूर्णास्तु स्वार्थमेवानुगम्य ह ।  
प्रत्यूचुस्ते नृपवरं साभिमानमिदं वचः ॥ १५ ॥  
अस्माकमिन्द्रः प्रह्रादो यस्यार्थे विजयामहे ।  
अस्मिंस्तु समये राजंस्तिष्ठेथा राजसत्तम ॥ १६ ॥  
स तथेति ब्रुवन्नेव देवैरप्यभिचोदितः ।  
भविष्यसीन्द्रो जित्वैवं देवैरुक्तस्तु पार्थिवः ।  
जघान दानवान् सर्वान् ये वध्या वज्रपाणिनः ॥ १७ ॥  
स विप्रनष्टां देवानां परमश्रीः श्रियं वशी ।  
निहत्य दानवान् सर्वानाजहार रजिः प्रभुः ॥ १८ ॥  
ततो रजिं महावीर्यं देवैः सह शतक्रतुः ।  
रजेः पुत्रोऽहमित्युक्त्वा पुनरेवाब्रवीद् वचः ॥ १९ ॥
इन्द्रोऽसि तात देवानां सर्वेषां नात्र संशयः ।  
यस्याहमिन्द्रः पुत्रस्ते ख्यातिं यास्यामि कर्मभिः ॥ २० ॥  
स तु शक्रवचः श्रुत्वा वञ्चितस्तेन मायया ।  
तथेत्येवाब्रवीद् राजा प्रीयमाणः शतक्रतुम् ॥ २१ ॥  
तस्मिंस्तु देवसदृशे दिवं प्राप्ते महीपतौ ।  
दायाद्यमिन्द्रादाजह्रुराचारात्तनया रजेः ॥ २२ ॥  
पञ्चपुत्रशतान्यस्य तद्वै स्थानं शतक्रतोः ।  
समाक्रमन्त बहुधा स्वर्गलोकं त्रिविष्टपम् ॥ २३ ॥  
ततो बहुतिथे काले समतीते महाबलः ।  
हृतराज्योऽब्रवीच्छक्रो हृतभागो बृहस्पतिम् ॥ २४ ॥  
इन्द्र उवाच  
बदरीफलमात्रं वै पुरोडाशं विधत्स्व मे ।  
ब्रह्मर्षे येन तिष्ठेयं तेजसाऽऽप्यायितः सदा ॥ २५ ॥  
ब्रह्मन् कृशोऽहं विमना हृतराज्यो हृताशनः ।  
हतौजा दुर्बलो मूढो रजिपुत्रैः कृतः प्रभो ॥ २६ ॥  
बृहस्पतिरुवाच  
यद्येवं चोदितः शक्र त्वयास्यां पूर्वमेव हि ।  
नाभविष्यत्त्वत्प्रियार्थमकर्तव्यं ममानघ ॥ २७ ॥  
प्रयतिष्यामि देवेन्द्र त्वत्प्रियार्थं न संशयः ।  
यथा भागं च राज्यं च न चिरात् प्रतिलप्स्यसे ॥ २८ ॥  
तथा तात करिष्यामि मा भूत् ते विक्लवं मनः ।  
ततः कर्म चकारास्य तेजसो वर्धनं तदा ॥ २९ ॥  
तेषां च बुद्धिसम्मोहमकरोद् द्विजसत्तमः ।  
नास्तिवादार्थशास्त्रं हि धर्मविद्वेषणम् परम् ॥ ३० ॥  
परमं तर्कशास्त्राणामसतां तन्मनोऽनुगम् ।  
न हि धर्मप्रधानानां रोचते तत्कथान्तरे ॥ ३१ ॥  
ते तद् बृहस्पतिकृतं शास्त्रं श्रुत्वाल्पचेतसः ।  
पूर्वोक्तधर्मशास्त्राणामभवन् द्वेषिणः सदा ॥ ३२ ॥  
प्रवक्तुर्न्यायरहितं तन्मतं बहु मेनिरे ।  
तेनाधर्मेण ते पापाः सर्व एव क्षयं गताः ॥ ३३ ॥  
त्रैलोक्यराज्यं शक्रस्तु प्राप्य दुष्प्रापमेव च ।  
बृहस्पतिप्रसादाद्धि परां निर्वृतिमभ्ययात् ॥ ३४ ॥  
ते यदा तु सुसम्मूढा रागोन्मत्ता विधर्मिणः ।  
ब्रह्मद्विषश्च संवृत्ता हतवीर्यपराक्रमाः ॥ ३५ ॥  
ततो लेभे सुरैश्वर्यमिन्द्रः स्थानं तथोत्तमम् ।  
हत्वा रजिसुतान् सर्वान् कामक्रोधपरायणान् ॥ ३६ ॥  
य इदं च्यावनं स्थानात् प्रतिष्ठां च शतक्रतोः ।  
शृणुयाद् धारयेद्वापि न स दौरात्म्यमाप्नुयात् ॥ ३७ ॥  
इति श्रीमहाभारते खिलेषु हरिवंशे हरिवंशपर्वणि ॥  
आयोर्वंशकीर्तनं नाम अष्टाविंशोऽध्यायः
