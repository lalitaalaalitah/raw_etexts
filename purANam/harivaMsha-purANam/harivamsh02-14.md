वैशम्पायन उवाच  
अथ तौ जातहर्शौ तु वसुदेवसुतावुभौ ।  
तत्तालवनमुत्सृज्य भूयो भाण्डीरमागतौ ॥ १ ॥  
चारयन्तौ विवृद्धानि गोधनानि शुभाणि च ।  
स्फीतसस्यप्ररूढानि वीक्षमाणौ वनानि च ॥ २ ॥  
क्ष्वेडयन्तौ प्रगायन्तौ प्रचिन्वन्तौ च पादपान् ।  
नामभिर्व्याहरन्तौ च सवत्सा गाः परन्तपौ ॥ ३ ॥  
नियोगपाशैरासक्तैः स्कन्धाभ्यां शुभलक्षणौ ।  
वनमालाकुलोरस्कौ बालशृङ्‌‌गाविवर्षभौ ॥ ४ ॥  
सुवर्णाञ्जनचूर्णाभावन्योन्यसदृशाम्बरौ ।  
महेन्द्रायुधसंसक्तौ शुक्लकृष्णाविवाम्बुदौ ॥ ५ ॥  
कुशाग्रकुसुमानां च कर्णपूरौ मनोरमौ ।  
वनमार्गेषु कुर्वाणौ वन्यवेषधरावुभौ ॥ ६ ॥  
गोवर्धनस्यानुचरौ वने सानुचरौ तु तौ ।  
चेरतुर्लोकसिद्धाभिः क्रीडाभिरपराजितौ ॥ ७ ॥  
तावेव मानुषीं दीक्षां वहन्तौ सुरपूजितौ ।  
तज्जातिगुणयुक्ताभिः क्रीडाभिश्चेरतुर्वनम् ॥ ८ ॥  
तौ तु भाण्डिरमाश्रित्य बालक्रीडानुवर्तिनौ ।  
प्राप्तौ परमशाखाढ्यं न्यग्रोधं शाखिनां वरम् ॥ ९ ॥  
तत्र त्वान्दोलिकाभिश्च युद्धमार्गविशारदौ ।  
अश्मभिः क्षेपणीयैश्च तौ व्यायममकुर्वताम् ॥ १० ॥  
युद्धमार्गैश्च विविधैर्गोपालैः सहितावुभौ ।  
मुदितौ सिंहविक्रान्तौ यथाकामं विचेरतुः ॥ ११ ॥  
तयो रमयतोरेवं तल्लिप्सुरसुरोत्तमः ।  
प्रलम्बोऽभ्यागमत् तत्र च्छिद्रान्वेषी तयोस्तदा ॥ १२ ॥  
गोपालवेषमास्थाय वन्यपुष्पविभूषितः ।  
लोभयानः स तौ वीरौ हास्यैः क्रीडनकैस्तथा ॥ १३ ॥  
सोऽवगाहत निश्शङ्‌‌कस्तेषां मध्यममानुषः ।  
मानुषं वपुरास्थाय प्रलम्बो दानवोत्तमः ॥ १४ ॥  
प्रक्रीडिताश्च ते सर्वे सह तेनामरारिणा ।  
गोपालवपुषं गोपामन्यमानाः स्वबान्धवम् ॥ १५ ॥  
स तु च्छिद्रान्तरप्रेप्सुः प्रलम्बो गोपतां गतः ।  
दृष्टिं प्रणिदधे कृष्णे रौहिणेये च दारुणाम् ॥ १६ ॥  
अविषह्यं ततो मत्वा कृष्णमद्भुतविक्रमम् ।  
रौहिणेयवधे यत्नमकरोद् दानवोत्तमः ॥ १७ ॥  
हरिणाक्रीडनं नाम बालक्रीडनकं तातः ।  
प्रक्रीडितास्तु ते सर्वे द्वौ द्वौ युगपदुत्पतन् ॥ १८ ॥  
कृष्णः श्रीदामसहितः पुप्लुवे गोपसूनुना ॥  
सङ्कर्षणस्तु प्लुतवान् प्रलम्बेन सहानघ ॥ १९ ॥  
गोपालास्त्वपरे द्वन्द्वं गोपालैरपरैः सह ।  
प्रद्रुता लङ्‌‌घयन्तो वै तेऽन्योन्यं लघुविक्रमाः ॥ २० ॥  
श्रीदाममजयत् कृष्णः प्रलम्बं रोहिणीसुतः  
गोपालैः कृष्णपक्षीयैर्गोपालास्त्वपरे जिताः ॥ २१ ॥  
ते वाहयन्तस्त्वन्योन्यं संहर्षात् सहसा द्रुताः ।  
भाण्डीरस्कन्धमुद्दिश्य मर्यादां पुनरागमन् ॥ २२ ॥  
सङ्‌‌कर्षणं तु स्कन्धेन शीघ्रमुत्क्षिप्य दानवः ।  
द्रुतं जगाम विमुखः सचन्द्र इव तोयदः ॥ २३ ॥  
स भारमसहंस्तस्य रौहिणेयस्य धीमतः ।  
ववृधे सुमहाकायः शक्राकान्त इवाम्बुदः ॥ २४ ॥  
स भाण्डीरवटप्रख्यं दग्धाञ्जनगिरिप्रभम् ।  
स्वं वपुर्दर्शयामास प्रलम्बो दानवोत्तमः ॥ २५ ॥  
पञ्चस्तबकलम्बेन मुकुटेनार्कवर्चसा ।  
दीप्यमानाननो दैत्यः सूर्याक्रान्त इवाम्बुदः॥ २६ ॥  
महाननो महाग्रीवः सुमहानन्तकोपमः ।  
रौद्रः शकटचक्राक्षो नमयंश्चरणैर्महीम् ॥ २७ ॥  
स्रग्दामलम्बाभरणः प्रलम्बाम्बरभूषणः ।  
वीरः प्रलम्बः प्रययौ लम्बतोय इवाम्बुदः ॥ २८ ॥  
स जहाराथ वेगेन रौहिणेयं महासुरः ।  
सागरोपप्लवगतं कृत्स्नं लोकमिवान्तकः ॥ २९ ॥  
ह्रियमाणः प्रलम्बेन स तु सङ्‌‌कर्षणो बभौ ।  
उह्यमान इवाकाशे कालमेघेन चन्द्रमाः ॥ ३० ॥
स सन्दिग्धमिवात्मानं मेने सङ्‌‌कर्षणस्तदा ।  
दैत्यस्कन्धगतः श्रीमान् कृष्णं चेदमुवाच ह ॥ ३१ ॥  
ह्रियेऽहं कृष्ण दैत्येन पर्वतोदग्रवर्ष्मणा ।  
प्रदर्शयित्वा महतीं मायां मानुषरूपिणीम् ॥ ३२ ॥  
कथमस्य मया कार्यं शासनं दुष्टचेतसः ।  
प्रलम्बस्य प्रवृद्धस्य दर्पाद् द्विगुणवर्चसः ॥ ३३ ॥  
तमाह सस्मितं कृष्णः साम्ना हर्षाकुलेन वै ।  
अभिज्ञो रौहिणेयस्य वृत्तस्य च बलस्य च ॥ ३४ ॥  
अहोऽयं मानुषो भावो व्यक्तमेवानुपाल्यते ।  
यस्त्वं जगन्मयं देवं गुह्याद्‌गुह्यतरं गतः ॥ ३५ ॥  
स्मर नारायणात्मानं लोकानां त्वं विपर्यये ।  
अवगच्छात्मनात्मानं समुद्राणां समागमे ॥ ३६ ॥  
पुरातनानां देवानां ब्रह्मणः सलिलस्य च ।  
आत्मवृत्तप्रभावाणां संस्मराद्यं च वै वपुः ॥ ३७ ॥  
शिरः खं ते जलं मूर्त्तिः क्षमा भूर्दहनो मुखम् ।  
वायुर्लोकायुरुछ्‌वासो मनःस्रष्टा ह्यभूत्तव ॥ ३८ ॥  
सहस्रास्यः सहस्राङ्‌‌गः सहस्रचरणेक्षणः ।  
सहस्रपद्मनाभस्त्वं सहस्रांशुधरोऽरिहा ॥ ३९ ॥  
यत्त्वया दर्शितं लोके तत् पश्यन्ति दिवौकसः ।  
यत्त्वया नोक्तपूर्वं हि कस्तदन्वेष्टुमर्हति ॥ ४० ॥  
यद्वेदितव्यं लोकेऽस्मिंस्तत्त्वया समुदाहृतम् ।  
विदितं यत्तवैकस्य देवा अपि न तद्विदुः ॥ ४१ ॥  
आत्मजं ते वपुर्व्योम्नि न पश्यन्त्यात्मसम्भवम् ।  
यत्तु ते कृत्रिमं रूपं तदर्चन्ति दिवौकसः ॥ ४२ ॥  
देवैर्न दृष्टश्चान्तस्ते तेनानन्त इति स्मृतः।  
त्वं हि सूक्ष्मो महानेकः सूक्ष्मैरपि दुरासदः ॥ ४३ ॥  
त्वय्येव जगतः स्तम्भे शाश्वती जगती स्थिता ।  
अचला प्राणिनां योनिर्धारयत्यखिलं जगत् ॥ ४४ ॥  
चतुःसागरभोगस्त्वं चातुर्वर्ण्यविभागवित् ।  
चतुर्युगेषु लोकानां चातुर्होत्रफलाशनः ॥ ४५ ॥  
यथाहमपि लोकानां तथा त्वं तच्च मे मतम् ।  
उभावेकशरीरौ स्वो जगदर्थे द्विधाकृतौ ॥ ४६ ॥  
अहं वा शाश्वतः कृष्णस्त्वं वा शेषः पुरातनः ।  
लोकानां शाश्वतो देवस्त्वंहि शेषः सनातनः ।  
आवयोर्देहमात्रेण द्विधेदं धार्यते जगत् ॥ ४७ ॥  
अहं यः स भवानेव यस्त्वं सोऽहं सनातनः ।  
द्वावेव विहितौ ह्यावामेकदेहौ महाबलौ ॥ ४८ ॥  
तदास्से मूढवत्त्वं किं प्राणेन जहि दानवम् ।  
मूर्ध्नि देवरिपुं देव वज्रकल्पेन मुष्टिना ॥ ४९ ॥  
वैशम्पायन उवाच  
संस्मारितस्तु कृष्णेन रौहिणेयः पुरातनम् ।  
बलेनापूर्यत तदा त्रैलोक्यान्तरचारिणा ॥ ५० ॥  
ततः प्रलम्बं दुर्वृत्तं स बद्धेन महाभुजः ।  
मुष्टिना वज्रकल्पेन मूर्ध्नि चैनं समाहनत् ॥ ५१ ॥  
तस्योत्तमाङ्‌‌गं स्वे काये विकपालं विवेश ह ।  
जानुभ्यां चाहतः शेते गतासुर्दानवोत्तमः ॥ ५२ ॥  
जगत्यां विप्रकीर्णस्य तस्य रूपमभूत्तदा ।  
प्रलम्बस्याम्बरस्थस्य मेघस्येव विदीर्यतः ॥ ५३ ॥  
तस्य भग्नोत्तमाङ्‌‌गस्य देहात्सुस्राव शोणितम् ।  
बहुगैरिकसंयुक्तं शैलशृङ्‌‌गादिवोदकम् ॥ ५४ ॥  
तं निहत्य प्रलम्बं तु संहृत्य बलमात्मनः ।  
पर्यष्वजत वै कृष्णं रौहिणेयः प्रतापवान् ॥ ५५ ॥  
तं तु कृष्णश्च गोपाश्च दिविस्थाश्च दिवौकसः ।  
तुष्टुवुर्निहते दैत्ये जयाशीर्भिर्महाबलम् ॥ ५६ ॥  
बलेनायं हतो दैत्यो बालेनाक्लिष्टकर्मणा ।  
विवदन्त्यशरीरिण्यो वाचः सुरसमीरिताः ॥ ५७ ॥  
बलदेवेति नामास्य देवैरुक्तं दिवि स्थितैः ।  
बलन्तु बलदेवस्य तदा भुवि जना विदुः ॥ ५८ ॥  
कर्मजं निहते दैत्ये देवैरपि दुरासदे ॥ ५९ ॥  
इति श्रीमहाभारते खिलेषु हरिवंशे विष्णुपर्वणि  
शिशुचर्यायां प्रलम्बवधे चतुर्दशोऽध्यायः ॥ १४ ॥
