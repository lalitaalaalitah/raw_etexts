वैशम्पायन उवाच  
पिता सोमस्य वै राजन् जज्ञेऽत्रिर्भगवानृषिः ।  
ब्रह्मणो मानसात्पूर्वं प्रजासर्गं विधित्सतः ॥ १ ॥  
तत्रात्रिः सर्वभूतानां तस्थौ स्वतनयैर्युतः ।  
कर्मणा मनसा वाचा शुभान्येव चचार सः ॥ २ ॥  
अहिंस्रः सर्वभूतेषु धर्मात्मा संशितव्रतः ।  
काष्ठकुड्यशिलाभूत ऊर्ध्वबाहुर्महाद्युतिः ॥ ३ ॥  
अनुत्तरं नाम तपो येन तप्तं महत्पुरा ।  
त्रीणि वर्षसहस्राणि दिव्यानीति हि नः श्रुतम् ॥ ४ ॥  
तत्रोर्ध्वरेतसस्तस्य स्थितस्यानिमिषस्य ह ।  
सोमत्वं तनुरापेदे महासत्त्वस्य भारत ॥ ५ ॥  
ऊर्ध्वमाचक्रमे तस्य सोमत्वं भावितात्मनः ।  
नेत्राभ्यां वारि सुस्राव दशधा द्योतयद् दिशः ॥ ६ ॥  
तं गर्भं विधिना हृष्टा दश देव्यो दधुस्तदा ।  
समेत्य धारयामासुर्न च ताः समशक्नुवन् ॥ ७ ॥  
स ताभ्यः सहसैवाथ दिग्भ्यो गर्भः प्रभान्वितः ।  
पपात भासयँल्लोकाञ्छीतांशुः सर्वभावनः ॥ ८ ॥  
यदा न धारणे शक्तास्तस्य गर्भस्य ता दिशः ।  
ततस्ताभिः सहैवाशु निपपात वसुन्धराम् ॥ ९ ॥  
पतितं सोममालोक्य ब्रह्मा लोकपितामहः ।  
रथमारोपयामास लोकानां हितकाम्यया ॥ १० ॥  
स हि वेदमयस्तात धर्मात्मा सत्यसङ्ग्रहः ।  
युक्तो वाजिसहस्रेण सितेनेति हि नः श्रुतम् ॥ ११ ॥  
तस्मिन्निपतिते देवाः पुत्रेऽत्रेः परमात्मनि ।  
तुष्टुवुर्ब्रह्मणः पुत्रा मानसाः सप्त ये श्रुताः ॥ १२ ॥  
तथैवाङ्गिरसस्तत्र भृगुरेवात्मजैः सह ।  
ऋग्भिर्यजुर्भिर्बहुलैरथर्वाङ्गिरसैरपि ॥ १३ ॥  
तस्य संस्तूयमानस्य तेजः सोमस्य भास्वतः ।  
आप्यायमानं लोकांस्त्रीन् भासयामास सर्वशः ॥ १४ ॥  
स तेन रथमुख्येन सागरान्तां वसुन्धराम् ।  
त्रिःसप्तकृत्वोऽतियशाश्चकाराभिप्रदक्षिणम् ॥ १५ ॥  
तस्य यच्च्यावितं तेजः पृथिवीमन्वपद्यत ।  
ओषध्यस्ताः समुद्भूतास्तेजसा प्रज्वलन्त्युत ॥ १६ ॥  
ताभिर्धार्यास्त्रयो लोकाः प्रजाश्चैव चतुर्विधाः ।  
पोष्टा हि भगवान् सोमो जगतो जगतीपते ॥ १७ ॥  
स लब्धतेजा भगवान् संस्तवैस्तैश्च कर्मभिः । ॥  
तपस्तेपे महाभाग पद्मानां दशतीर्दश ॥ १८ ॥  
हिरण्यवर्णां या देव्यो धारयन्त्यात्मना जगत् ।  
निधिस्तासामभूद्देवः प्रख्यातः स्वेन कर्मणा ॥ १९ ॥  
ततस्तस्मै ददौ राज्यं ब्रह्मा ब्रह्मविदां वरः ।  
बीजौषधीनां विप्राणामपां च जनमेजय ॥ २० ॥  
सोऽभिषिक्तो महाराज राजराज्येन राजराट् ।  
लोकांस्त्रीन्भासयामास स्वभासा भास्वतां वरः ॥ २१ ॥  
सप्तविंशतिमिन्दोस्तु दाक्षायण्यो महाव्रताः ।  
ददौ प्राचेतसो दक्षो नक्षत्राणीति या विदुः ॥ २२ ॥  
स तत्प्राप्य महद्‌राज्यं सोमः सोमवतां वरः ।  
समाजह्रे राजसूयं सहस्रशतदक्षिणम् ॥ २३ ॥  
होताऽस्य भगवानत्रिरध्वर्युर्भगवान् भृगुः ।  
हिरण्यगर्भश्चोद्गाता ब्रह्मा ब्रह्मत्वमेयिवान् ॥ २४ ॥  
सदस्यस्तत्र भगवान् हरिर्नारायणः स्वयम् ।  
सनत्कुमारप्रमुखैराद्यैर्ब्रह्मर्षिभिर्वृतः ॥ २५ ॥  
दक्षिणामददात् सोमस्त्रीँल्लोकानिति नः श्रुतम् ।  
तेभ्यो ब्रह्मर्षिमुख्येभ्यः सदस्येभ्यश्च भारत ॥ २६ ॥
तं सिनिश्च कुहूश्चैव द्युतिः पुष्टिः प्रभा वसुः ॥  
कीर्तिर्धृतिश्च लक्ष्मीश्च नव देव्यः सिषेविरे ॥ २७ ॥  
प्राप्यावभृथमव्यग्रः सर्वदेवर्षिपूजितः ।  
विरराजाधिराजेन्द्रो दशधा भासयन् दिशः ॥ २८ ॥  
तस्य तत् प्राप्य दुष्प्राप्यमैश्वर्यं मुनिसत्कृतम् ।  
विबभ्राम मतिस्तात विनयादनयाऽऽहता ॥ २९ ॥  
बृहस्पतेः स वै भार्यां तारां नाम यशस्विनीम् ।  
जहार तरसा सर्वानवमत्याङ्गिरःसुतान् ॥ ३० ॥  
स याच्यमानो देवैश्च यथा देवर्षिभिः सह ।  
नैव व्यसर्जयत् तारां तस्मा आङ्गिरसे तदा ।  
स संरब्धस्ततस्तस्मिन् देवाचार्यो बृहस्पतिः ॥ ३१ ॥  
उशना तस्य जग्राह पार्ष्णिमाङ्गिरसस्तदा ।  
स हि शिष्यो महातेजाः पितुः पूर्वो बृहस्पतेः ॥ ३२ ॥  
तेन स्नेहेन भगवान् रुद्रस्तस्य बृहस्पतेः ।  
पार्ष्णिग्राहोऽभवद् देवः प्रगृह्याजगवं धनुः ॥ ३३ ॥  
तेन ब्रह्मशिरो नाम परमास्त्रं महात्मना ।  
उद्दिश्य दैत्यानुत्सृष्टं येनैषां नाशितं यशः ॥ ३४ ॥  
तत्र तद्युद्धमभवत्प्रख्यातं तारकामयम् ।  
देवानां दानवानां च लोकक्षयकरं महत् ॥ ३५ ॥  
तत्र शिष्टास्तु ये देवास्तुषिताश्चैव भारत ।  
ब्रह्माणं शरणं जग्मुरादिदेवं सनातनम् ॥ ३६ ॥  
ततो निवार्योशनसं रुद्रं ज्येष्ठं च शङ्करम् ।  
ददावङ्गिरसे तारां स्वयमेव पितामहः ॥ ३७ ॥  
तामन्तःप्रसवां दृष्ट्वा तारां प्राह बृहस्पतिः।  
मदीयायां न ते योनौ गर्भो धार्यः कथञ्चन ॥ ३८ ॥  
अयोनावुत्सृजत् तं सा कुमारं दस्युहन्तमम् ।  
इषीकास्तम्बमासाद्य ज्वलन्तमिव पावकम् ॥ ३९ ॥  
जातमात्रः स भगवान् देवानामक्षिपद् वपुः ।  
ततः संशयमापन्ना इमामकथयन् सुराः ॥ ४० ॥  
सत्यं ब्रुहि सुतः कस्य सोमस्याथ बृहस्पतेः ।  
पृच्छ्यमाना यदा देवैर्नाह सा साध्वसाधु वा ॥ ४१ ॥  
तदा तां शप्तुमारब्धः कुमारो दस्युहन्तमः ।  
तं निवार्य ततो ब्रह्मा तारां पप्रच्छ संशयम् ॥ ४२ ॥  
यदत्र तथ्यं तद् ब्रूहि तारे कस्य सुतस्त्वयम् ।  
सा प्राञ्जलिरुवाचेदं ब्रह्माणं वरदं प्रभुम् ॥ ४३ ॥  
सोमस्येति महात्मानं कुमारं दस्युहन्तमम् ।  
ततस्तं मूर्ध्न्युपाघ्राय सोमो धाता प्रजापतिः ॥ ४४ ॥  
बुध इत्यकरोन्नाम तस्य पुत्रस्य धीमतः ।  
प्रतिकूलं च गगने समभ्युत्तिष्ठते बुधः ॥ ४५ ॥  
उत्पादयामास ततः पुत्रं वै राजपुत्रिका ।  
तस्यापत्यं महाराजो बभूवैलः पुरूरवाः ॥ ४६ ॥  
ऊर्वश्यां जज्ञिरे यस्य पुत्राः सप्त महात्मनः ।  
प्रसह्य धर्षितस्तत्र सोमो वै राजयक्ष्मणा ॥ ४७ ॥  
ततो यक्ष्माभिभूतस्तु सोमः प्रक्षीणमण्डलः ।  
जगाम शरणार्थाय पितरं सोऽत्रिमेव तु ॥ ४८ ॥  
तस्य तत्तापशमनं चकारात्रिर्महातपाः ।  
स राजयक्ष्मणा मुक्तः श्रिया जज्वाल सर्वतः ॥ ४९ ॥  
एवं सोमस्य वै जन्म कीर्तितं कीर्तिवर्धनम् ।  
वंशमस्य महाराज कीर्त्यमानं च मे शृणु ॥ ५० ॥  
धन्यमारोग्यमायुष्यं पुण्यं सङ्कल्पसाधनम् ।  
सोमस्य जन्म श्रुत्वैव पापेभ्यो विप्रमुच्यते ॥ ५१ ॥  
इति श्रीमहाभारते खिलेषु हरिवंशे हरिवंशपर्वणि ॥  
सोमोत्पत्तिकथने पञ्चविंशोऽध्यायः
