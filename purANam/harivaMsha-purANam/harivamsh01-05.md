वैशम्पायन उवाच  
आसीद्धर्मस्य गोप्ता वै पूर्वमत्रिसमः प्रभुः ।  
अत्रिवंशसमुत्पन्नस्त्वङ्गो नाम प्रजापतिः ॥ १ ॥  
तस्य पुत्रोऽभवद् वेनो नात्यर्थं धर्मकोविदः ।  
जातो मृत्युसुतायां वै सुनीथायां प्रजापतिः ॥ २ ॥  
स मातामहदोषेण वेनः कालात्मजात्मजः ।  
स्वधर्मं पृष्ठतः कृत्वा कामाल्लोभेष्ववर्तत ॥ ३ ॥  
मर्यादां स्थापयामास धर्मोपेतां स पार्थिवः ।  
वेदधर्मानतिक्रम्य सोऽधर्मनिरतोऽभवत् ॥ ४ ॥  
निःस्वाध्यायवषट्कारास्तस्मिन् राजनि शासति ।  
प्रवृत्तं न पपुः सोमं हुतं यज्ञेषु देवताः ॥ ५ ॥  
न यष्टव्यं न होतव्यमिति तस्य प्रजापतेः ।  
आसीत् प्रतिज्ञा क्रूरेयं विनाशे प्रत्युपस्थिते ॥ ६ ॥  
अहमिज्यश्च यष्टा च यज्ञश्चेति कुरूद्वह ।  
मयि यज्ञो विधातव्यो मयि होतव्यमित्यपि ॥ ७ ॥  
तमतिक्रान्तमर्यादमाददानमसाम्प्रतम् ।  
ऊचुर्महर्षयः सर्वे मरीचिप्रमुखास्तदा ॥ ८ ॥  
वयं दीक्षां प्रवेक्ष्यामः संवत्सरगणान् बहून् ।  
अधर्मं कुरु मा वेन नैष धर्मः सनातनः ॥ ९ ॥  
निधनेऽत्र प्रसूतस्त्वं प्रजापतिरसंशयम् ।  
प्रजाश्च पालयिष्येऽहमिति ते समयः कृतः ॥ १० ॥  
तांस्तदा ब्रुवतः सर्वान् महर्षीनब्रवीत्तदा ।  
वेनः प्रहस्य दुर्बुद्धिरिममर्थमनर्थवित् ॥ ११ ॥  
वेन उवाच  
स्रष्टा धर्मस्य कश्चान्यः श्रोतव्यं कस्य वै मया ।  
श्रुतवीर्यतपःसत्यैर्मया वा कः समो भुवि ॥ १२ ॥  
प्रभवं सर्वभूतानां धर्माणां च विशेषतः ।  
सम्मूढा न विदुर्नूनं भवन्तो मामचेतसः ॥ १३ ॥  
इच्छन् दहेयं पृथिवीं प्लावयेयं तथा जलैः ।  
खं भुवं चैव रुन्धेयं नात्र कार्या विचारणा ॥ १४ ॥  
यदा न शक्यते मोहादवलेपाच्च पार्थिवः ।  
अनुनेतुं तदा वेनस्ततः क्रुद्धा महर्षयः ॥ १५ ॥  
निगृह्य तं महात्मानो विस्फुरन्तं महाबलम् ।  
ततोऽस्य सव्यमूरुं ते ममन्थुर्जातमन्यवः ॥ १६ ॥  
तस्मिंस्तु मथ्यमाने वै राज्ञ ऊरौ प्रजज्ञिवान् ।  
ह्रस्वोऽतिमात्रः पुरुषः कृष्णश्चातिबभूव ह ॥ १७ ॥  
स भीतः प्राञ्जलिर्भूत्वा स्थितवाञ्जनमेजय ।  
तमत्रिर्विह्वलं दृष्ट्वा निषीदेत्यब्रवीत्तदा ॥ १८ ॥  
निषादवंशकर्तासौ बभूव वदतां वर ।  
धीवरानसृजच्चाथ वेनकल्मषसम्भवान् ॥ १९ ॥  
ये चान्ये विन्ध्यनिलयास्तुषारास्तुम्बरास्तथा ।  
अधर्मरुचयो ये च विद्धि तान्वेनसम्भवान् ॥ २० ॥  
ततः पुनर्महात्मानः पाणिं वेनस्य दक्षिणम् ।  
अरणीमिव संरब्धा ममन्थुस्ते महर्षयः ॥ २१ ॥  
पृथुस्तस्मात् समुत्तस्थौ कराज्ज्वलनसन्निभः ।  
दीप्यमानः स्ववपुषा साक्षादग्निरिव ज्वलन् ॥ २२ ॥  
स धन्वी कवची जातः पृथुरेव महायशाः ।  
आद्यमाजगवं नाम धनुर्गृह्य महारवम् ।  
शरांश्च दिव्यान् रक्षार्थं कवचं च महाप्रभम् ॥ २३ ॥  
तस्मिञ्जातेऽथ भूतानि सम्प्रहृष्टानि सर्वशः ।  
समापेतुर्महाराज वेनश्च त्रिदिवं गतः ॥ २४ ॥  
समुत्पन्नेन कौरव्य सत्पुत्रेण महात्मना ।  
त्रातः स पुरुषव्याघ्र पुन्नाम्नो नरकात्तदा ॥ २५ ॥  
तं समुद्राश्च नद्यश्च रत्नान्यादाय सर्वशः ।  
तोयानि चाभिषेकार्थं सर्व एवोपतस्थिरे ॥ २६ ॥  
पितामहश्च भगवान्देवैराङ्गिरसैः सह ।  
स्थावराणि च भूतानि जङ्गमानि तथैव च ॥ २७ ॥  
समागम्य तदा वैन्यमभ्यषिञ्चन्नराधिपम् ।  
महता राजराज्येन प्रजापालं महाद्युतिम् ॥ २८ ॥  
सोऽभिषिक्तो महातेजा विधिवद्धर्मकोविदैः ।  
आदिराज्ये तदा राज्ञां पृथुर्वैन्यः प्रतापवान् ॥ २९ ॥  
पित्रापरञ्जितास्तस्य प्रजास्तेनानुरञ्जिताः ।  
अनुरागात् ततस्तस्य नाम राजेत्यजायत ॥ ३० ॥
आपस्तस्तम्भिरे चास्य समुद्रमभियास्यतः ।  
पर्वताश्च ददुर्मार्गं ध्वजभङ्गश्च नाभवत् ॥ ३१ ॥  
अकृष्टपच्या पृथिवी सिध्यन्त्यन्नानि चिन्तया ।  
सर्वकामदुघा गावः पुटके पुटके मधु ॥ ३२ ॥  
एतस्मिन्नेव काले तु यज्ञे पैतामहे शुभे ।  
सूतः सूत्यां समुत्पन्नः सौत्येऽहनि महामतिः ॥ ३३ ॥  
तस्मिन्नेव महायज्ञे जज्ञे प्राज्ञोऽथ मागधः ।  
पृथोः स्तवार्थं तौ तत्र समाहूतौ सुरर्षिभिः ॥ ३४ ॥  
तावूचुर्ऋषयः सर्वे स्तूयतामेष पार्थिवः ।  
कर्मैस्तदनुरूपं वां पात्रं चायं नराधिपः ॥ ३५ ॥  
तावूचतुस्तदा सर्वांस्तानृषीन् सूतमागधौ ।  
आवां देवानृषींश्चैव प्रीणयावः स्वकर्मभिः ॥ ३६ ॥  
न चास्य विद्वो वै कर्म न तथा लक्षणं यशः ।  
स्तोत्रं येनास्य कुर्याव राज्ञस्तेजस्विनो द्विजाः ॥ ३७ ॥  
ऋषिभिस्तौ नियुक्तौ च भविष्यैः स्तूयतामिति ।  
यानि कर्माणि कृतवान् पृथुः पश्चान्महाबलः ॥ ३८ ॥  
सत्यवाग् दानशीलोऽयं सत्यसन्धो नरेश्वरः ।  
श्रीमाञ्जैत्रः क्षमाशीलो विक्रान्तो दुष्टशासनः ॥ ३९ ॥  
धर्मज्ञश्च कृतज्ञश्च दयावान्प्रियभाषणः ।  
मान्यो मानयिता यज्वा ब्रह्मण्यः सत्यसङ्गरः ॥ ४० ॥  
शमः शान्तश्च निरतो व्यवहारस्थितो नृपः ।  
ततः प्रभृति लोकेषु स्तवेषु जनमेजय ।  
आशीर्वादाः प्रयुज्यन्ते सूतमागधबन्दिभिः ॥ ४१ ॥  
तयोः स्तवैस्तैः सुप्रीतः पृथुः प्रादात्प्रजेश्वरः ।  
अनूपदेशं सूताय मगधान्मागधाय च ॥ ४२ ॥  
तं दृष्ट्वा परमप्रीताः प्रजाः प्राहुर्महर्षयः ।  
वृत्तीनामेष वो दाता भविष्यति जनेश्वरः ॥ ४३ ॥  
ततो वैन्यं महाराज प्रजाः समभिदुद्रुवुः ।  
त्वं नो वृत्तिं विधत्स्वेति महर्षिवचनात् तदा ॥ ४४ ॥  
सोऽभिद्रुतः प्रजाभिस्तु प्रजाहितचिकीर्षया ।  
धनुर्गृह्य पृषत्कांश्च पृथिवीमाद्रवद् बली ॥ ४५ ॥  
ततो वैन्यभयत्रस्ता गौर्भूत्वा प्राद्रवन्मही ।  
तां पृथुर्धनुरादाय द्रवन्तीमन्वधावत ॥ ४६ ॥  
सा लोकान् ब्रह्मलोकादीन् गत्वा वैन्यभयात् तदा ।  
प्रददर्शाग्रतो वैन्यं प्रगृहीतशरासनम् ॥ ४७ ॥  
ज्वलद्भिर्निशितैर्बाणैर्दीप्ततेजसमच्युतम् ।  
महायोगं महात्मानं दुर्धर्षममरैरपि ॥ ४८ ॥  
अलभन्ती तु सा त्राणं वैन्यमेवान्वपद्यत ।  
कृताञ्जलिपुटा भूत्वा पूज्या लोकैस्त्रिभिः सदा ॥ ४९ ॥  
उवाच वैन्यं नाधर्म्यं स्त्रीवधं कर्तुमर्हसि ।  
कथं धारयिता चासि प्रजा राजन् विना मया ॥ ५० ॥  
मयि लोकाः स्थिता राजन् मयेदं धार्यते जगत् ।  
मद्विनाशे विनश्येयुः प्रजाः पार्थिव विद्धि तत् ॥ ५१ ॥  
न त्वमर्हसि मां हन्तुं श्रेयश्चेत् त्वं चिकीर्षसि ।  
प्रजानां पृथिवीपाल शृणु चेदं वचो मम ॥ ५२ ॥  
उपायतः समारब्धाः सर्वे सिध्यन्त्युपक्रमाः ।  
उपायं पश्य येन त्वं धारयेथाः प्रजा नृप ॥ ५३ ॥  
हत्वापि मां न शक्तस्त्वं प्रजा धारयितुं नृप ।  
अनुभूता भविष्यामि यच्छ कोपं महाद्युते ॥ ५४ ॥  
अवध्याश्च स्त्रियः प्राहुस्तिर्यग्योनिगतेष्वपि ।  
सत्त्वेषु पृथिवीपाल न धर्मं त्यक्तुमर्हसि ॥ ५५ ॥  
एवं बहुविधं वाक्यं श्रुत्वा राजा महामनाः ।  
कोपं निगृह्य धर्मात्मा वसुधामिदमब्रवीत् ॥ ५६ ॥  
इति श्रीमहाभारते खिलेषु हरिवंशपर्वणि  
पृथूपाख्याने पञ्चमोऽध्यायः
