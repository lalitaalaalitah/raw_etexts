वैशम्पायन उवाच  
रम्भोऽनपत्यस्तत्रासीद् वंशं वक्ष्याम्यनेनसः ।  
अनेनसः सुतो राजा प्रतिक्षत्रो महायशाः ॥ १ ॥  
प्रतिक्षत्रसुतश्चापि सृञ्जयो नाम विश्रुतः ।  
सृञ्जयस्य जयः पुत्रो विजयस्तस्य चात्मजः ॥ २ ॥  
विजयस्य कृतिः पुत्रस्तस्य हर्यश्वतः सुतः ।  
हर्यश्वतसुतो राजा सहदेवः प्रतापवान् ॥ ३ ॥  
सहदेवस्य धर्मात्मा नदीन इति विश्रुतः ।  
नदीनस्य जयत्सेनो जयत्सेनस्य सङ्कृतिः ॥ ४ ॥  
सङ्कृतेरपि धर्मात्मा क्षत्रधर्मा महायशाः ।  
अनेनसः समाख्याताः क्षत्रवृद्धस्य मे शृणु ॥ ५ ॥  
क्षत्रवृद्धात्मजस्तत्र सुनहोत्रो महायशाः ।  
सुनहोत्रस्य दायादास्त्रयः परमधार्मिकाः ॥ ६ ॥  
काशः शलश्च द्वावेतौ तथा गृत्समदः प्रभुः ।  
पुत्रो गृत्समदस्यापि शुनको यस्य शौनकः ॥ ७ ॥  
ब्राह्मणाः क्षत्रियाश्चैवं वैश्याः शूद्रास्तथैव च ।  
शलात्मजश्चार्ष्टिषेणस्तनयस्तस्य काशकः ॥ ८ ॥  
काशस्य काशयो राजन् पुत्रो दीर्घतपास्तथा ।  
धन्वस्तु दीर्घतपसो विद्वान् धन्वन्तरिस्ततः ॥ ९ ॥  
तपसोऽन्ते सुमहतो जातो वृद्धस्य धीमतः ।  
पुनर्धन्वन्तरिर्देवो मानुषेष्विह जज्ञिवान् ॥ १० ॥  
जनमेजय उवाच  
कथं धन्वन्तरिर्देवो मानुषेष्विह जज्ञिवान् ।  
एतद् वेदितुमिच्छामि तन्मे ब्रूहि यथातथम् ॥ ११ ॥  
वैशम्पायन उवाच  
धन्वन्तरेः सम्भवोऽयं श्रूयतां भरतर्षभ ।  
जातः स हि समुद्रात्तु मथ्यमाने पुरामृते ॥ १२ ॥  
उत्पन्नः कलशात् पूर्वं सर्वतश्च श्रिया वृतः ।  
अभ्यसन् सिद्धिकार्ये हि विष्णुं दृष्ट्वा हि तस्थिवान् ॥ १३ ॥  
अब्जस्त्वमिति होवाच तस्मादब्जस्तु स स्मृतः ।  
अब्जः प्रोवाच विष्णुं वै तव पुत्रोऽस्मि वै प्रभो ॥ १४ ॥  
विधत्स्व भागं स्थानं च मम लोके सुरेश्वर ।  
एवमुक्तः स दृष्ट्वा वै तथ्यं प्रोवाच तं प्रभुः ॥ १५ ॥  
कृतो यज्ञविभागो हि यज्ञियैर्हि सुरैः पुरा ।  
देवेषु विनुयुक्तं हि विद्धि होत्रं महर्षिभिः ॥ १६ ॥  
न शक्यमुपहोमा वै तुभ्यं कर्तुं कदाचन ।  
अर्वाग्भूतोऽसि देवानां पुत्र त्वं तु न हीश्वरः ॥ १७ ॥  
द्वितीयायां तु सम्भूत्यां लोके ख्यातिं गमिष्यसि ।  
अणिमादिश्च ते सिद्धिर्गर्भस्थस्य भविष्यति ॥ १८ ॥  
तेनैव त्वं शरीरेण देवत्वं प्राप्स्यसे प्रभो ।  
चरुमन्त्रैर्व्रतैर्जाप्यैर्यक्ष्यन्ति त्वां द्विजातयः ॥ १९ ॥  
अष्टधा त्वं पुनश्चैवमायुर्वेदं विधास्यसि ।  
अवश्यभावी ह्यर्थोऽयं प्राग्दृष्टस्त्वब्जयोनिना ॥ २० ॥  
द्वितीयं द्वापरं प्राप्य भविता त्वं न संशयः ।  
इमं तस्मै वरं दत्त्वा विष्णुरन्तर्दधे पुनः ॥ २१ ॥  
द्वितीये द्वापरं प्राप्ते सौनहोत्रिः स काशिराट् ।  
पुत्रकामस्तपस्तेपे धिन्वन्दीर्घतपास्तदा ॥ २२ ॥  
प्रपद्ये देवतां तां तु या मे पुत्रं प्रदास्यति ।  
अब्जं देवं सुतार्थाय तदाऽऽराधितवान् नृपः ॥ २३ ॥  
ततस्तुष्टः स भगवानब्जः प्रोवाच तं नृपम् ।  
यदिच्छसि वरं ब्रूहि तत् ते दास्यामि सुव्रत ॥ २४ ॥  
नृप उवाच  
भगवन् यदि तुष्टस्त्वं पुत्रो मे ख्यातिमान् भव ।  
तथेति समनुज्ञाय तत्रैवान्तरधीयत ॥ २५ ॥  
तस्य गेहे समुत्पन्नो देवो धन्वन्तरिस्तदा ।  
काशिराजो महाराज सर्वरोगप्रणाशनः ॥ २६ ॥  
आयुर्वेदं भरद्वाजात् प्राप्येह भिषजां क्रियाम् ।  
तमष्टधा पुनर्व्यस्य शिष्येभ्यः प्रत्यपादयत् ॥ २७ ॥  
धन्वन्तरेस्तु तनयः केतुमानिति विश्रुतः ।  
अथ केतुमतः पुत्रो वीरो भीमरथः स्मृतः ॥ २८ ॥  
सुतो भीमरथस्यापि दिवोदासः प्रजेश्वरः ।  
दिवोदासस्तु धर्मात्मा वाराणस्यधिपोऽभवत् ॥ २९ ॥  
एतस्मिन्नेव काले तु पुरीं वाराणसीं नृप ।  
शून्यां निवासयामास क्षेमको नाम राक्षसः ॥ ३० ॥  
शप्ता हि सा मतिमता निकुम्भेन महात्मना ।  
शून्या वर्षसहस्रं वै भवित्री नात्र संशयः ॥ ३१ ॥  
तस्यां तु शप्तमात्रायां दिवोदासः प्रजेश्वरः ।  
विषयान्ते पुरीं रम्यां गोमत्यां सन्न्यवेशयत् ॥ ३२ ॥  
भद्रश्रेण्यस्य पूर्वं तु पुरी वाराणसीत्यभूत् ।  
भद्रश्रेण्यस्य पुत्राणां शतमुत्तमधन्विनाम् ॥ ३३ ॥  
हत्वा निवेशयामास दिवोदासो नरर्षभः ।  
भद्रश्रेण्यस्य तद् राज्यं हृतं तेन बलीयसा ॥ ३४ ॥  
जनमेजय उवाच  
वाराणसीं निकुम्भस्तु किमर्थं शप्तवान् प्रभुः ।  
निकुम्भकश्च धर्मात्मा सिद्धिक्षेत्रं शशाप यः ॥ ३५ ॥  
वैशम्पायन उवाच  
दिवोदासस्तु राजर्षिर्नगरीं प्राप्य पार्थिवः ।  
वसति स्म महातेजाः स्फीतायां तु नराधिपः ॥ ३६ ॥  
एतस्मिन्नेव काले तु कृतदारो महेश्वरः ।  
देव्याः स प्रियकामस्तु न्यवसच्छ्वशुरान्तिके ॥ ३७ ॥  
देवाज्ञया पार्षदा ये त्वधिरूपास्तपोधनाः ।  
पूर्वोक्तैरुपदेशैश्च तोषयन्ति स्म पार्वतीम् ॥ ३८ ॥  
हृष्यते वै महादेवी मेना नैव प्रहृष्यति ।  
जुगुप्सत्यसकृत् तां वै देवीं देवं तथैव सा ॥ ३९ ॥  
सपार्षदस्त्वनाचारस्तव भर्ता महेश्वरः ।  
दरिद्रः सर्वदैवासौ शीलं तस्य न वर्तते ॥ ४० ॥  
मात्रा तथोक्ता वरदा स्त्रीस्वभावाच्च चुक्रुधे ।  
स्मितं कृत्वा च वरदा भवपार्श्वमथागमत् ॥ ४१ ॥  
विवर्णवदना देवी महादेवमभाषत ।  
नेह वत्स्याम्यहं देव नय मां स्वं निकेतनम् ॥ ४२ ॥
तथा कर्तुं महादेवः सर्वलोकानवैक्षत ।  
वासार्थं रोचयामास पृथिव्यां कुरुनन्दन ॥ ४३ ॥  
वाराणसी महातेजाः सिद्धिक्षेत्रं महेश्वरः ।  
दिवोदासेन तां ज्ञात्वा निविष्टां नगरीं भवः ॥ १-२०-४४ ॥  
पार्श्वे तिष्ठन्तमाहूय निकुम्भमिदमब्रवीत् ।  
गणेश्वर पुरीं गत्वा शून्यां वाराणसीं कुरु ॥ ४५ ॥  
मृदुनैवाभ्युपायेन ह्यतिवीर्यः स पार्थिवः ।  
ततो गत्वा निकुम्भस्तु पूरीं वाराणसीं तदा ॥ ४६ ॥  
स्वप्ने निदर्शयामास कण्डुकं नाम नापितम् ।  
श्रेयस्तेऽहं करिष्यामि स्थानं मे रोचयानघ ॥ ४७ ॥  
मद्‌रूपां प्रतिमां कृत्वा नगर्यन्ते तथैव च ।  
ततः स्वप्ने यथोद्दिष्टं सर्वं कारितवान् नृप ॥ ४८ ॥  
पुरीद्वारे तु विज्ञाप्य राजानं च यथाविधि ।  
पूजां तु महतीं तस्य नित्यमेव प्रयोजयत् ॥ ४९ ॥  
गन्धैश्च धूपमाल्यैश्च प्रोक्षणीयैस्तथैव च ।  
अन्नपानप्रयोगैश्च अत्यद्भुतमिवाभवत् ॥ ५० ॥  
एवं सम्पूज्यते तत्र नित्यमेव गणेश्वरः ।  
ततो वरसहस्रं तु नागराणां प्रयच्छति ।  
पुत्रान् हिरण्यमायुश्च सर्वान् कामांस्तथैव च ॥ ५१ ॥  
राज्ञस्तु महिषी श्रेष्ठा सुयशा नाम विश्रुता ।  
पुत्रार्थमागता देवी साध्वी राज्ञा प्रचोदिता ॥ ५२ ॥  
पूजां तु विपुलां कृत्वा देवी पुत्रमयाचत ।  
पुनः पुनरथागम्य बहुशः पुत्रकारणात् ॥ ५३ ॥  
न प्रयच्छति पुत्रं हि निकुम्भः कारणेन हि ।  
राजा तु यदि नः कुप्येत् कार्यसिद्धिस्ततो भवेत् ॥ ५४ ॥  
अथ दीर्घेण कालेन क्रोधो राजानमाविशत् ।  
भूत एष महान् द्वारि नागराणां प्रयच्छति ॥ ५५ ॥  
प्रीतो वरान्वै शतशो मम किं न प्रयच्छति ।  
मामकैः पूज्यते नित्यं नगर्यां मे सदैव हि ॥ ५६ ॥  
विज्ञापितो मयात्यर्थं देव्या मे पुत्रकारणात् । ॥  
न ददाति च पुत्रं मे कृतघ्नः केन हेतुना ॥ ५७ ॥  
ततो नार्हति सत्कारं मत्सकाशाद् विशेषतः ।  
तस्मात् तु नाशयिष्यामि स्थानमस्य दुरात्मनः ॥ ५८ ॥  
एवं स तु विनिश्चित्य दुरात्मा राजकिल्बिषी ।  
स्थानं गणपतेस्तस्य नाशयामास दुर्मतिः ॥ ५९ ॥  
भग्नमायतनं दृष्ट्वा राजानमशपत् प्रभुः ।  
यस्मादनपराधस्य त्वया स्थानं विनाशितम् ।  
पुर्यकस्मादियं शून्या तव नूनं भविष्यति ॥ ६० ॥  
ततस्तेन तु शापेन शून्या वाराणसी तदा ।  
शप्त्वा पुरीं निकुम्भस्तु महादेवमथागमत् ॥ ६१ ॥  
अकस्मात् तु पुरी सा तु विद्रुता सर्वतोदिशम् ।  
तस्यां पुर्यां ततो देवो निर्ममे पदमात्मनः ॥ ६२ ॥  
रमते तत्र वै देवो रममाणो गिरेः सुताम् ।  
न रतिं तत्र वै देवी लभते गृहविस्मयात् ।  
वसाम्यत्र न पुर्यां तु देवी देवमथाब्रवीत् ॥ ६३ ॥  
देव उवाच  
नाहं वेश्मनि वत्स्यामि अविमुक्तं हि मे गृहम् ।  
नाहं तत्र गमिष्यामि गच्छ देवि गृहं प्रति ॥ ६४ ॥  
हसन्नुवाच भगवांस्त्र्यम्बकस्त्रिपुरान्तकः ।  
तस्मात् तदविमुक्तं हि प्रोक्तं देवेन वै स्वयम् ॥ ६५ ॥  
एवं वाराणसी शप्ता अविमुक्तं च कीर्तितम् ॥ ६६ ॥  
यस्मिन् वसति वै देवः सर्वदेवनमस्कृतः ।  
युगेषु त्रिषु धर्मात्मा सह देव्या महेश्वरः ॥६७ ॥  
अन्तर्धानं कलौ याति तत्पुरं हि महात्मनः ।  
अन्तर्हिते पुरे तस्मिन् पुरी सा वसते पुनः ।  
एवं वाराणसी शप्ता निवेशं पुनरागता ॥ ६८ ॥  
भद्रश्रेण्यस्य पुत्रो वै दुर्दमो नाम विश्रुतः ।  
दिवोदासेन बालेति घृणया स विवर्जितः ॥ ६९ ॥  
हैहयस्य तु दायाद्यं कृतवान् वै महीपतिः ।  
आजह्रे पितृदायाद्यं दिवोदासहृतं बलात् ॥ ७० ॥  
भद्रश्रेण्यस्य पुत्रेण दुर्दमेन महात्मना ।  
वैरस्यान्तं महाराज क्षत्रियेण विधित्सता ॥ ७१ ॥  
दिवोदासाद् दृषद्वत्यां वीरो जज्ञे प्रतर्दनः ।  
तेन पुत्रेण बालेन प्रहृतं तस्य वै पुनः ॥ ७२ ॥  
प्रतर्दनस्य पुत्रौ द्वौ वत्सभार्गौ बभूवतुः ।  
वत्सपुत्रो ह्यलर्कस्तु सन्नतिस्तस्य चात्मजः ॥ ७३ ॥  
अलर्कः काशिराजस्तु ब्रह्मण्यः सत्यसङ्गरः ।  
अलर्कं प्रति राजर्षिं श्लोको गीतः पुरातनैः ॥ ७४ ॥  
षष्टिवर्षसहस्राणि षष्टिं वर्षशतानि च ।  
युवा रूपेण सम्पन्न आसीत् काशिकुलोद्वहः ॥ ७५ ॥  
लोपामुद्राप्रसादेन परमायुरवाप सः ।  
तस्यासीत्सुमहद्राज्यं रूपयौवनशालिनः ॥ ७६ ॥  
शापस्यान्ते महाबाहुर्हत्वा क्षेमकराक्षसम् । ॥  
रम्यां निवेशयामास पुरीं वाराणसीं पुनः ॥ ७७ ॥  
सन्नतेरपि दायादः सुनीथो नाम धार्मिकः । ॥  
सुनीथस्य तु दायादः क्षेम्यो नाम महायशाः ॥ ७८ ॥  
क्षेम्यस्य केतुमान् पुत्रः सुकेतुस्तस्य चात्मजः । ॥  
सुकेतोस्तनयश्चापि धर्मकेतुरिति स्मृतः ॥ ७९ ॥  
धर्मकेतोस्तु दायादः सत्यकेतुर्महारथः । ॥  
सत्यकेतुसुतश्चापि विभुर्नाम प्रजेश्वरः ॥ ८० ॥  
आनर्तस्तु विभोः पुत्रः सुकुमारस्तु तत्सुतः । ॥  
सुकुमारस्य पुत्रस्तु धृष्टकेतुः सुधार्मिकः ।  
धृष्टकेतोस्तु दायादो वेणुहोत्रः प्रजेश्वरः ॥ ८१ ॥  
वेणुहोत्रसुतश्चापि भर्गो नाम प्रजेश्वरः ।  
वत्सस्य वत्स्भूमिस्तु भृगुभूमिस्तु भार्गवात् ॥ ८२ ॥  
एते त्वङ्गिरसः पुत्रा जाता वंशेऽथ भार्गवे ।  
ब्राह्मणाः क्षत्रिया वैश्यास्तयोः पुत्राः सहस्रशः ।  
इत्येते काशयः प्रोक्ता नहुषस्य निबोध मे ॥ ८३ ॥  
इति श्रीमहाभारते खिलेषु हरिवंशे हरिवंशपर्वणि ॥  
काश्यपवर्णनं नाम एकोनत्रिंशोऽध्यायः
