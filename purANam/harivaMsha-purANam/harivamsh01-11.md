जनमेजय उवाच  
कथं बहुयुगे काले समतीते द्विजोत्तम ।  
न जरा रेवतीं प्राप्ता रैवतं च ककुद्मिनम् ॥ १ ॥  
मेरुं गतस्य वा तस्य शर्यातेः सन्ततिः कथम् ।  
स्थिता पृथिव्यामद्यापि श्रोतुमिच्छामि तत्त्वतः ॥ २ ॥  
वैशम्पायन उवाच  
न जरा क्षुत्पिपासे वा न मृत्युर्भरतर्षभ ।  
ऋतुचक्रं न भवति ब्रह्मलोके सदानघ ॥ ३ ॥  
ककुद्मिनस्तु तं लोकं रैवतस्य गतस्य ह ।  
हता पुण्यजनैस्तात राक्षसैः सा कुशस्थली ॥ ४ ॥  
तस्य भ्रातृशतं चासीद्धार्मिकस्य महात्मनः ।  
तद्वध्यमानं रक्षोभिर्दिशः प्राद्रवदच्युतम् ॥ ५ ॥  
विद्रुतस्य तु राजेन्द्र तस्य भ्रातृशतस्य वै ।  
तेषां तु ते भयाक्रान्ताः क्षत्रियास्तत्र तत्र ह ॥ ६ ॥  
अन्ववायस्तु सुमहांस्तत्र तत्र विशाम्पते ।  
येषामेते महाराज शर्याता इति विश्रुताः ॥ ७ ॥  
क्षत्रिया भरतश्रेष्ठ दिक्षु सर्वासु धार्मिकाः ।  
सर्वशः पर्वतगणान्प्रविष्टाः कुरुननदन॥ ८ ॥  
नाभागारिष्टपुत्रौ द्वौ वैश्यौ ब्राह्मणतां गतौ ।  
करूषस्य तु कारूषाः क्षत्रिया युद्धदुर्मदाः ॥ ९ ॥  
प्रांशोरेकोऽभवत्पुत्रः प्रजातिरिति नः श्रुतम् ।  
पृषध्रो हिंसयित्वा तु गुरोर्गां जनमेजय । १० ॥  
शापाच्छूद्रत्वमापन्नो नवैते परिकीर्तिताः ।  
वैवस्वतस्य तनया मनोर्वै भरतर्षभ ॥ ११ ॥  
क्षुवतश्च मनोस्तात इक्ष्वाकुरभवत् सुतः ।  
तस्य पुत्रशतं त्वासीदिक्ष्वाकोर्भूरिदक्षिणम् ॥ १२ ॥  
तेषां विकुक्षिर्ज्येष्ठस्तु विकुक्षित्वादयोधताम् ।  
प्राप्तः परमधर्मज्ञः सोऽयोध्याधिपतिः प्रभुः ॥ १३ ॥  
शकुनिप्रमुखास्तस्य पुत्राः पञ्चाशदुत्तमाः ।  
उत्तरापथदेशस्था रक्षितारो महीपते । १४ ॥  
चत्वारिंशदथाष्टौ च दक्षिणस्यां तथा दिशि ।  
शशादप्रमुखाश्चान्ये रक्षितारो विशाम्पते । १५ ॥  
इक्ष्वाकुस्तु विकुक्षिं वै अष्टकायामथादिशत् ।  
मांसमानय श्राद्धार्थं मृगान् हत्वा महाबल ॥ १६ ॥  
श्राद्धकर्मणि चोद्दिष्टमकृते श्राद्धकर्मणि ।  
भक्षयित्वा शशं तात शशादो मृगयां गतः ॥ १७ ॥  
इक्ष्वाकुणा परित्यक्तो वसिष्ठवचनात् प्रभुः ।  
इक्ष्वाकौ संस्थिते तात शशादः पुरमावसत् ॥ १८ ॥  
शशादस्य तु दायादः ककुत्स्थो नाम वीर्यवान् ।  
इन्द्रस्य वृषभूतस्य ककुत्स्थोऽजयतासुरान् ॥ १९ ॥  
पूर्वं देवासुरे युद्धे ककुत्स्थस्तेन हि स्मृतः ।  
अनेनास्तु ककुत्स्थस्य पृथुरानेनसः स्मृतः ॥ २० ॥  
विष्टराश्वः पृथोः पुत्रस्तस्मादार्द्रस्त्वजायत ।  
आर्द्रस्य युवनाश्वस्तु श्रावस्तस्य तु चात्मजः ॥ २१ ॥  
जज्ञे श्रावस्तको राजा श्रावस्ती येन निर्मिता ।  
श्रावस्तस्य तु दायादो बृहदश्वो महयशाः ॥ २२ ॥  
कुवलाश्वः सुतस्तस्य राजा परमधार्मिकः ।  
यः स धुन्धुवधाद् राजा धुन्धुमारत्वमागतः ॥ २३ ॥  
जनमेजय उवाच  
धुन्धोर्वधमहं ब्रह्मञ्श्रोतुमिच्छामि तत्त्वतः ।  
यदर्थं कुवलाश्वः सन् धुन्धुमारत्वमागतः ॥ २४ ॥  
वैशम्पायन उवाच  
कुवलाश्वस्य पुत्राणां शतमुत्तमधन्विनाम् ।  
सर्वे विद्यासु निष्णाता बलवन्तो दुरासदाः ॥ २५ ॥  
बभूवुर्धार्मिकाः सर्वे यज्वानो भूरिदक्षिणाः ।  
कुवलाश्वं सुतं राज्ये बृहदश्वो न्ययोजयत् ॥ २६ ॥  
पुत्रसङ्क्रामितश्रीस्तु वनं राजा समाविशत् ।  
तमुत्तङ्कोऽथ विप्रर्षिः प्रयान्तं प्रत्यवारयत् ॥ २७ ॥  
उत्तङ्क उवाच  
भवता रक्षणं कार्यं तत्तावत्कर्तुमर्हसि ।  
निरुद्विग्नस्तपश्चर्तुं न हि शक्नोषि पार्थिव ॥ २८ ॥  
त्वया हि पृथिवी राजन् रक्ष्यमाणा महात्मना ।  
भविष्यति निरुद्विग्ना नारण्यं गन्तुमर्हसि ॥ २९ ॥
पालने हि महान् धर्मः प्रजानामिह दृश्यते ।  
न तथा दृश्यतेऽरण्ये मा तेऽभूद् बुद्धिरीदृशी ॥ ३० ॥  
ईदृशो न हि राजेन्द्र धर्मः क्वचन दृश्यते ।  
प्रजानां पालने यो वै पुरा राजर्षिभिः कृतः ।  
रक्षितव्याः प्रजा राज्ञा तास्त्वं रक्षितुमर्हसि ॥ ३१ ॥  
ममाश्रमसमीपे हि समेषु मरुधन्वसु ।  
समुद्रो वालुकापूर्ण उज्जानक इति श्रुतः ।  
देवतानामवध्यश्च महाकायो महाबलः ॥ ३२ ॥  
अन्तर्भूमिगतस्तत्र वालुकान्तर्हितो महान् ।  
राक्षसस्य मधोः पुत्रो धुन्धुनामा महासुरः ।  
शेते लोकविनाशाय तप आस्थाय दारुणम् ॥ ३३ ॥  
संवत्सरस्य पर्यन्ते स निश्वासं प्रमुञ्चति ।  
यदा तदा भूश्चलति सशैलवनकानना ॥ ३४ ॥  
तस्य निःश्वासवातेन रज उद्धूयते महत् ।  
आदित्यपथमावृत्य सप्ताहं भूमिकम्पनम् ॥ ३५ ॥  
सविस्फुलिङ्गं साङ्गारं सधूममतिदारुणम् ।  
तेन तात न शक्नोमि तस्मिन्स्थातुं स्वकाश्रमे ॥ ३६ ॥  
तं मारय महाकायं लोकानां हितकाम्यया ।  
लोकाः स्वस्था भवन्त्यद्य तस्मिन् विनिहतेऽसुरे ॥ ३७ ॥  
त्वं हि तस्य वधायैकः समर्थः पृथिवीपते ।  
विष्णुना च वरो दत्तो मह्यं पूर्वयुगेऽनघ ॥ ३८ ॥  
यस्त्वं महासुरं रौद्रं हनिष्यसि महाबलम् ।  
तस्य त्वं वरदानेन तेज आप्याययिष्यसि ॥ ३९ ॥  
न हि धुन्धुर्महातेजास्तेजसाल्पेन शक्यते ।  
निर्दग्धुं पृथिवीपाल स हि वर्षशतैरपि ।  
वीर्यं हि सुमहत् तस्य देवैरपि दुरासदम् ॥ ४० ॥  
स एवमुक्तो राजर्षिरुत्तङ्केन महात्मना ।  
कुवलाश्वं सुतं प्रादात्तस्मै धुन्धुनिवारणे ॥ ४१ ॥  
बृहदश्व उवाच  
भगवन्न्यस्तशस्त्रोऽहमयं तु तनयो मम ।  
भविष्यति द्विजश्रेष्ठ धुन्धुमारो न संशयः ॥ ४२ ॥  
स तं व्यादिश्य तनयं राजर्षिर्धुन्धुमारणे ।  
जगाम पर्वतायैव तपसे संशितव्रतः ॥ ४३ ॥  
वैशम्पायन उवाच  
कुवलाश्वस्तु पुत्राणां शतेन सह पार्थिवः ।  
प्रायादुत्तङ्कसहितो धुन्धोस्तस्य विनिग्रहे ॥ ४४ ॥  
तमाविशत्तदा विष्णुर्भगवांस्तेजसा प्रभुः ।  
उत्तङ्कस्य नियोगाद् वै लोकस्य हितकाम्यया ॥ ४५ ॥  
तस्मिन् प्रयाते दुर्धर्षे दिवि शब्दो महानभूत् ।  
एष श्रीमानवध्योऽद्य धुन्धुमारो भविष्यति ॥ ४६ ॥  
दिव्यैर्माल्यैश्च तं देवाः समन्तात् समवाकिरन् ।  
देवदुन्दुभयश्चापि प्रणेदुर्भरतर्षभ ॥ ४७ ॥  
स गत्वा जयतां श्रेष्ठस्तनयैः सह वीर्यवान् ।  
समुद्रं खानयामास वालुकार्णवमव्ययम् । ४८ ॥  
नारायणेन कौरव्य तेजसाऽऽप्यायितः स वै ।  
बभूव स महातेजाः भूयो बलसमन्वितः ॥ ४९ ॥  
तस्य पुत्रैः खनद्भिस्तु वालुकान्तर्हितस्तदा ।  
धुन्धुरासादितो राजन् दिशमावृत्य पश्चिमाम् ॥ ५० ॥  
मुखजेनाग्निना क्रोधाल्लोकानुद्वर्तयन्निव ।  
वारि सुस्राव वेगेन महोदधिरिवोदये ॥ ५१ ॥  
सोमस्य भरतश्रेष्ठ धारोर्मिकलिलं महत् ।  
तस्य पुत्रशतं दग्धं त्रिभिरूनं तु रक्षसा ॥ ५२ ॥  
ततः स राजा कौरव्य राक्षसं तं महाबलम् ।  
आससाद महातेजा धुन्धुं धुन्धुनिबर्हणः ॥ ५३ ॥  
तस्य वारिमयं वेगमापीय स नराधिपः ।  
योगी योगेन वह्निं च शमयामास वारिणा ॥ ५४ ॥  
निहत्य तं महाकायं बलेनोदकराक्षसम् ।  
उत्तङ्कं दर्शयामास कृतकर्मा नराधिपः ॥ ५५ ॥  
उत्तङ्कस्तु वरं प्रादात् तस्मै राज्ञे महात्मने ।  
ददौ तस्याक्षयं वित्तं शत्रुभिश्चापराजयम् ॥ ५६ ॥  
धर्मे रतिं च सततं स्वर्गवासं तथाक्षयम् ।  
पुत्राणां चाक्षयाँल्लोकान् स्वर्गे ये रक्षसा हताः ॥ ५७ ॥  
इति श्रीमहाभारते खिलेषु हरिवंशपर्वणि धुन्धुवधे एकादशोऽध्यायः ॥ ११ ॥
