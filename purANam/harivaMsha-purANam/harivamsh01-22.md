मार्कण्डेय उवाच ॥  
ततस्तं चक्रवाकौ द्वावूचतुः सहचारिणौ ।  
आवां ते सचिवौ स्यावस्तव प्रियहितैषिणौ ॥ १ ॥  
तथेत्युक्त्वा च तस्यासीत् तदा योगात्मिका मतिः ।  
एवं ते समयं चक्रुः शुचिवाक् तमुवाच ह ॥ २ ॥  
यस्मात् कामप्रधानस्त्वं योगधर्ममपास्य वै ।  
एवं वरं प्रार्थयसे तस्माद् वाक्यं निबोध मे ॥ ३ ॥  
राजा त्वं भविता तात काम्पिल्ये नात्र संशयः ।  
भविष्यतः सखायौ च द्वाविमौ सचिवौ तव ॥ ४ ॥  
शप्त्वा चानभिभाष्यांस्ताञ्चत्वारश्चक्रुरण्डजाः ।  
तांस्त्रीनभीप्सतो राज्यं व्यभिचारप्रदर्शितान् ॥ ५ ॥  
शप्ताः खगास्त्रयस्ते तु योगभ्रष्टा विचेतसः ।  
तानयाचन्त चतुरस्त्रयस्ते सहचारिणः ॥ ६ ॥
तेषां प्रसादं ते चक्रुरथैतान् सुमनाब्रवीत् ।  
सर्वेषामेव वचनात्प्रसादानुगतं वचः ॥ ७ ॥  
अन्तवान् भविता शापो युष्माकं नात्र संशयः ।  
इतश्च्युताश्च मानुष्यं प्राप्य योगमवाप्स्यथ ॥ ८ ॥  
सर्वसत्त्वरुतज्ञश्च स्वतन्त्रोऽयं भविष्यति ।  
पितृप्रसादो ह्यस्माभिरस्य प्राप्तः कृतेन वै ॥ ९ ॥  
गां प्रोक्षयित्वा धर्मेण पितृभ्य उपकल्प्यताम् ।  
अस्माकं ज्ञानसंयोगः सर्वेषां योगसाधनः ॥ १० ॥  
इमं च वाक्यसन्दर्भश्लोकमेकमुदाहृतम् ।  
पुरुषान्तरितं श्रुत्वा ततो योगमवाप्स्यथ ॥ ११ ॥  
इति श्रीमहाभारते खिलेषु हरिवंशे हरिवंशपर्वणि ॥  
पितृवाक्ये द्वाविंशोऽध्यायः
