वैशम्पायन उवाच  
पञ्च तं नाभ्यवर्तन्त विपरीतेन कर्मणा ।  
वेदो धर्मः क्षमा सत्यं श्रीश्च नारायणाश्रया ॥ १॥  
स तेषामनुपस्थानात् सक्रोधो दानवेशवरः ।  
वैष्णवं पदमन्विच्छन् ययौ नारायणान्तिकम् ॥ २॥  
स ददर्श सुपर्णस्थं शङ्खचक्रगदाधरम् ।  
दानवानां विनाशाय भ्रामयन्तं गदां शुभाम् ॥ ३॥  
सजलाम्भोदसदृशं विद्युत्सदृशवाससम् ।  
स्वारूढं स्वर्णपत्राढ्यं शिखिनं काश्यपं खगम् ॥ ४॥  
दृष्त्वा दैत्यविनाशाय रणे स्वस्थमवस्थितम् ।  
दानवो विष्णुमक्षोभ्यं बभाषे क्षुब्धमानसः ॥ ५॥  
अयं स रिपुरस्माकं पूर्वेषां दानवर्षिणाम् ।  
अर्णवावासिनश्चैव मधोर्वै कैटभस्य च ॥ ६॥  
अयं स विग्रहोऽस्माकमशाम्यः किल कथ्यते ।  
येन नः संयुगेष्वाद्या बहवो दानवा हताः ॥ ७॥  
अयं स निर्घृणो युद्धेऽस्त्री बालनिरपत्रपः ।  
येन दानवनारीणां सीमन्तोद्धरणं कृतम् ॥ ८॥  
अयं स विष्णुर्देवानां वैकुण्ठश्च दिवौकसाम् ।  
अनन्तो भोगिनामप्सु स्वयम्भूश्च स्वयम्भुवः ॥ ९॥  
अयं स नाथो देवानामस्माकं विप्रिये स्थितः ।  
अस्य क्रोधेन महता हिरण्यकशिपुर्हतः ॥ १०॥  
अस्यच्छायां समासाद्य देवा मखमुखे स्थिताः ।  
आज्यं महर्षिभिर्दत्तमश्नुवन्ति त्रिधा हुतम् ॥ ११॥  
अयं स निधने हेतुः सर्वेषां देवविद्विषाम् ।  
यस्य तेजःप्रविष्टानि कुलान्यस्माकमाहवे ॥ १२ ॥  
अयं स किल युद्धेषु सुरार्थे त्यक्तजीवितः ।  
सवितुस्तेजसा तुल्यं चक्रं क्षिपति शत्रुषु ॥ १३॥  
अयं स कालो दैत्यानां कालभूते मयि स्थिते ।  
अतिक्रान्तस्य कालस्य फलं प्राप्स्यति दुर्मतिः ॥ १४॥  
दिष्ट्येदानीं समक्षं मे विष्णुरेष समागतः ।  
अद्य मद्‌बाणनिष्पिष्टो मामेव प्रणमिष्यति ॥ १५॥  
यास्याम्यपचितिं दिष्ट्या पूर्वेषामद्य संयुगे ।  
इमं नारायणं हत्वा दानवानां भयावहम् ॥ १६॥  
क्षिप्रमेव वधिष्यामि रणे नारायणाश्रितान् ।  
जात्यन्तरगतोऽप्येष मृधे बाधति दानवान् ॥ १७॥  
एषोऽनन्थः पुरा भूत्वा पद्मनाभ इति स्मॄतः ।  
जघानैकार्णवे घोरे तावुभौ मधुकैटभौ ।  
विनिवेश्य स्वके ऊरौ निहतौ दानवेश्वरौ ॥ १८॥  
द्विधाभूतं वपुः कृत्वा सिंहार्धं नरसंस्थितम् ।  
पितरं मे जघानैको हिरण्यकशिपुं पुरा ॥ १९॥  
शुभं गर्भमधत्तेममदितिर्देवतारणिः ।  
यज्ञकाले बलेर्यो वै कृत्वा वामनरूपताम् ।  
त्रीँल्लोकानाजहारैकः क्रममाणस्त्रिभिः क्रमैः ॥ २०॥  
भूयस्त्विदानीं समरे सम्प्राप्ते तारकामये ।  
मया सह समागम्य सह देवैर्विनङ्‌क्ष्यति ॥ २१॥  
स एवमुक्त्वा बहुधा क्षिपन्नारायणं रणे ।  
वाग्भिरप्रतिरूपाभिर्युद्धमेवाभ्यरोचयत् ॥ २२॥  
क्षिप्यमाणोऽसुरेन्द्रेण न चुकोप गदाधरः ।  
क्षमाबलेन महता सस्मितं वाक्यमब्रवीत् ॥ २३॥  
अल्पदर्पबलो दैत्य स्थितः क्रोधादसद्वदन् ।  
हतस्त्वमात्मनो दोषैः क्षमां योऽतीत्य भाषसे ॥ २४ ॥  
अधमस्त्वं मम मतो धिगेतत् तव वाग्बलम् ।  
न तत्र पुरुषाः सन्ति यत्र गर्जन्ति योषितः ॥ २५॥  
अहं त्वां दैत्य पश्यामि पूर्वेषां मार्गगामिनम् ।  
प्रजापतिकृतं सेतुं को भित्त्वा स्वस्तिमान्भवेत् ॥ २६॥  
अद्य त्वां नाशयिष्यामि देवव्यापारकारकम् ।  
स्वेषु स्वेषु च स्थानेषु स्थापयिष्यामि देवताः ॥ २७॥  
वैशम्पायन उवाच  
एवं ब्रुवति तद्वाक्यं मृधे श्रीवत्सधारिणि ।  
जहास दानवः क्रोधाद्धस्तांश्चक्रे च सायुधान् ॥ २८॥  
स बाहुशतमुद्यम्य सर्वास्त्रग्रहणं रणे ।  
क्रोधाद् द्विगुणरक्ताक्षो विष्णुं वक्षस्यताडयत् ॥ २९॥  
दानवाश्चापि समरे मयतारपुरोगमाः ।  
उद्यतायुधनिस्त्रिंशा दृष्ट्‌वा विष्णुमथाद्रवन् ॥ ३०॥  
स ताड्यमानोऽतिबलैर्दैत्यैः सर्वायुधोद्यतैः ।  
न चचाल हरिर्युद्धेऽकम्प्यमान इवाचलः ॥ ३१॥  
संसक्तश्च सुपर्णेन कालनेमी महासुरः ।  
सर्वप्राणेन महतीं गदामुद्यम्य बाहुभिः ॥ ३२॥  
मुमोच ज्वलितां घोरां संरब्धो गरुडोपरि ।  
कर्मणा तेन दैत्यस्य विष्णुर्विस्मयमागतः ॥ ३३॥  
यदा तस्य सुपर्णस्य पतिता मूर्ध्नि सा गदा ।  
तदाऽऽगमत् पदा भूमिं पक्षी व्यथितविग्रहः ॥ ३४॥  
सुपर्णं व्यथितं दृष्ट्‌वा क्षतं च वपुरात्मनः ।  
क्रोधात् संरक्तनयनो वैकुण्ठश्चक्रमाददे ॥ ३५ ॥  
व्यवर्धत च वेगेन सुपर्णेन समं प्रभुः ।  
भुजाश्चास्य व्यवर्धन्त व्याप्नुवन्तो दिशो दश ॥ ३६॥  
स दिशः प्रदिशश्चैव खं च गां चैव पूरयन् ।  
ववृधे स पुनर्लोकान् क्रान्तुकाम इवौजसा ॥ ३७॥  
तं जयाय सुरेन्द्राणां वर्धमानं नभस्तले ।  
ऋषयः सह गन्धर्वैस्तुष्टुवुर्मधुसूदनम् ॥ ३८॥  
स द्यां किरीटेन लिखन् साभ्रमम्बरमम्बरैः । ॥  
पद्‌भ्यामाक्रम्य वसुधां दिशः प्रच्छाद्य बाहुभिः ॥ ३९॥  
सूर्यस्य रश्मितुल्याभं सहस्रारमरीक्षयम् ।  
दीप्ताग्निसदृशं घोरं दर्शनीयं सुदर्शनम् ॥ ४०॥  
सुवर्णनेमिपर्यन्तं वज्रनाभं भयावहम् ।  
मेदोमज्जास्थिरुधिरैर्दिग्धं दानवसम्भवैः ॥ ४१॥  
अद्वितीयं प्रहारेषु क्षुरपर्यन्तमण्डलम् ।  
स्रग्दाममालविततं कामगं कामरूपिणम् ॥ ४२॥
स्वयं स्वयम्भुवा सृष्टं भयदं सर्वविद्विषाम् ।  
महर्षिरोषैराविष्टं नित्यमाहवदर्पितम् ॥ ४३॥  
क्षेपणाद् यस्य मुह्यन्ति लोकाः सस्थाणुजङ्‌गमाः ।  
क्रव्यादानि च भूतानि तृप्तिं यान्ति महाहवे ॥ ४४॥  
तमप्रतिमकर्माणं समानं सूर्यवर्चसा ।  
चक्रमुद्यम्य समरे क्रोधदीप्तो गदाधरः ॥ ४५ ॥  
सम्मुष्णन्दानवं तेजः समरे स्वेन तेजसा ।  
चिच्छेद बाहुं चक्रेण श्रीधरः कालनेमिनः ॥ ४६ ॥  
तच्च वक्त्रशतं घोरं साग्निचूर्णाट्टहासिनम् ।  
तस्य दैत्यस्य चक्रेण प्रममाथ बलाद्धरिः ॥ ४७॥  
स च्छिन्नबाहुर्विशिरा न प्राकम्पत दानवः ।  
कबन्धोऽवस्थितः सङ्ख्ये विशाख इव पादपः ॥ ४८॥  
तं वितत्य महापक्षौ वायोः कृत्वा समं जवम् ।  
उरसा पातयामास गरुडः कालनेमिनम् ॥ ४९॥  
स तस्य देहो विमुखो विशाखः खात्परिभ्रमन् ।  
निपपात दिवं त्यक्त्वा शोभयन् धरणीतलम् ॥ ५०॥  
तस्मिन्निपतिते दैत्ये देवाः सर्षिगणास्तदा ।  
साधुसाध्विति वैकुण्ठं समेताः प्रत्यपूजयन् ॥ ५१॥  
अपरे ये तु दैत्या वै युद्धे दुष्टपराक्रमाः ।  
ते सर्वे बाहुभिर्व्याप्ता न शेकुश्चलितुं रणे ॥ ५२॥  
कांश्चित्केशेषु जग्राह कांश्चित्कण्ठेऽभ्यपीडयत् ।  
पाटयत्कस्यचिद् वक्त्रं मध्ये कांश्चिदथाग्रहीत् ॥ ५३॥  
ते गदाचक्रनिर्दग्धा गतसत्त्वा गतासवः ।  
गगनाद्‌ भ्रष्टसर्वाङ्‌गा निपेतुर्धरणीतले ॥ ५४॥  
तेषु सर्वेषु दैत्येषु हतेषु पुरुषोत्तमः ।  
तस्थौ शक्रप्रियं कृत्वा कृतकर्मा गदाधरः ॥ ५५ ॥  
तस्मिन्विमर्दे निर्वृत्ते सङ्ग्रामे तारकामये ।  
तं देशमाजगामाशु ब्रह्मा लोकपितामहः ॥ ५६॥  
सर्वैर्ब्रह्मर्भिः सार्धं गन्धर्वैः साप्सरोगणैः ।  
देवदेवो हरिं देवं पूजयन् वाक्यमब्रवीत् ॥ ५७॥  
ब्रह्मोवाच  
कृतं देव महत्कर्म सुराणां शल्यमुद्धृतम् ।  
वधेनानेन दैत्यानां वयं हि परितोषिताः ॥ ५८॥  
योऽयं हतस्त्वया विष्णो कालनेमी महासुरः ।  
त्वमेकोऽस्य मृधे हन्ता नान्यः कश्चन विद्यते ॥ ५९॥  
एष देवान् परिभवँल्लोकाश्च सचराचरान् ।  
ऋषीणां कदनं कृत्वा मामपि प्रतिगर्जति ॥ ६०॥  
तदनेन तवोग्रेण परितुष्टोऽस्मि कर्मणा ।  
यदयं कालतुल्याभः कालनेमी निपातितः ॥ ६१ ॥  
तदागच्छस्व भद्रं ते गच्छाम दिवमुत्तमम् ।  
ब्रह्मर्षयस्त्वां तत्रस्थाः प्रतीक्षन्ते सदोगताः ॥ ६२॥  
अहं महर्षयश्चैव तत्र त्वां वदतां वर ।  
विधिवच्चार्चयिष्यामो गीर्भिर्दिव्याभिरच्युत ॥ ६३॥  
किं चाहं तव दास्यामि वरं वरभृतां वर ।  
सुरेष्वपि सदैत्येषु वराणां वरदो भवान् ॥ ६४॥  
निर्यातयैतत् त्रैलोक्यं स्फीतं निहतकण्टकम् ।  
अस्मिन्नेव मृधे विष्णो शक्राय सुमहात्मने ॥ ६५ ॥  
एवमुक्तो भगवता ब्रह्मणा हरिरव्ययः ।  
देवाञ्छक्रमुखान् सर्वानुवाच शुभया गिरा ॥ ६६॥  
विष्णुरुवाच  
श्रूयतां त्रिदशाः सर्वे यावन्तोऽत्र समागताः ।  
श्रवणावहितैर्देहैः पुरस्क्रित्य पुरन्दरम् ॥ ६७॥  
अस्मिन्नः समरे सर्वे कालनेमिमुखा हताः ।  
दानवा विक्रमोपेताः शक्रादपि महत्तराः ॥ ६८॥  
तस्मिन् महति सङ्क्रन्दे द्वावेव तु विनिस्सृतौ ।  
वैरोचनश्च दैत्येन्द्रः स्वर्भानुश्च महाग्रहः ॥ ६९॥  
तदिष्टां भजतां शक्रो दिशं वरुण एव च ।  
याम्यां यमः पालयतामुत्तरां च धनाधिपः ॥ ७०॥  
ऋक्षैः सह यथायोगं काले चरतु चन्द्रमाः ।  
अब्दं चतुर्मुखं सूर्यो भजतामयनैः सह ॥ ७१॥  
आज्यभागाः प्रवर्तन्तां सदस्यैरभिपूजिताः ।  
हूयन्तामग्नयो विप्रैर्वेददृष्टेन कर्मणा ॥ ७२॥  
देवाश्च बलिहोमेन स्वाध्यायेन महर्षयः ।  
श्राद्धेन पितरश्चैव तृतिं यान्तु यथा पुरा ॥ ७३॥  
वायुश्चरतु मार्गस्थस्त्रिधा दीप्यतु पावकः ।  
त्रयो वर्णाश्च लोकांस्त्रीन् वर्धयन्त्वात्मजैर्गुणैः ॥ ७४॥  
क्रतवः सम्प्रवर्तन्तां दीक्षणीयैर्द्विजातिभिः ।  
दक्षिणाश्चोपवर्तन्तां यथार्हं सर्वसत्रिणाम् ॥ ७५॥  
गाश्च सूर्यो रसान् सोमो वायुः प्राणांश्च प्राणिषु ।  
तर्पयन्तः प्रवर्तन्तां शिवैः सौम्यैश्च कर्मभिः ॥ ७६॥  
यथावदानुपूर्व्येण महेन्द्रसलिलोद्‌भवाः ।  
त्रैलोक्यमातरः सर्वाः सागरं यान्तु निम्नगाः ॥ ७७॥  
दैत्येभ्यस्त्यज्यतां भीश्च शान्तिं व्रजत देवताः ।  
स्वस्ति वोऽस्तु गमिष्यामि ब्रह्मलोकं सनातनम् ॥ ७८॥  
स्वगृहे सर्वलोके वा सङ्ग्रामे वा विशेषतः ।  
विश्रम्भो वो न मन्तव्यो नित्यं क्षुद्रा हि दानवाः ॥ ७९॥  
छिद्रेषु प्रहरन्त्येते न चैषां संस्थितिर्ध्रुवा ।  
सौम्यानामृजुभावानां भवतां चार्जवे मतिः ॥ ८०॥  
अहं तु दुष्टभावानां युष्मासु सुदुरात्मनाम् ।  
असम्यग्वर्तमानानां मोहं दास्यामि देवताः ॥ ८१॥  
यदा च सुदुराधर्षं दानवेभ्यो भयं भवेत् ।  
तदा समुपगम्याशु विधास्ये वस्ततोऽभयम् ॥ ८२॥  
वैशम्पायन उवाच  
एवमुक्त्वा सुरगणान् विष्णुः सत्यपराक्रमः ।  
जगाम ब्रह्मणा सार्धं ब्रह्मलोकं महायशाः ॥ ८३॥  
एतदाश्चर्यमभवत् सङ्ग्रामे तारकामये ।  
दानवानां च विष्णोश्च यन्मां त्वं परिपृच्छसि ॥ ८४॥  
इति श्रीमन्महाभारते खिलेषु हरिवंशे हरिवंशपर्वणि  
कालनेमिवधेऽष्टचत्वारिंशोऽध्यायः
