वैशम्पायन उवाच  
तच्छ्रुत्वा विष्णुगदितं ब्रह्मा लोकपितामहः ।  
उवाच परमं वाक्यं हितं सर्वदिवौकसाम् ॥ १ ॥  
नास्ति किञ्चिद्‌ भयं विष्णो सुराणामसुरान्तक ।  
येषां भवानभयदः कर्णधारो रणे रणे ॥ २ ॥  
शक्रे जयति देवेशे त्वयि चासुरसूदने ।  
धर्मे प्रयतमानानां मानवानां कुतो भयम् ॥ ३ ॥  
सत्ये धर्मे च निरतान् मानवान् विगतज्वरान् ।  
नाकाले धर्मिणो मृत्युः शक्नोति प्रसमीक्षितुम् ॥ ४ ॥  
मानवानां च पतयः पार्थिवाश्च परस्परम् ।  
षद्‌भागमुपभुञ्जाना न भयं कुर्वते मिथः ॥ ५ ॥  
ते प्रजानां शुभकराः करदैरविगर्हिताः ।  
सुकरैर्विप्रयुक्तर्थाः कोशमापूरयन्त्युत ॥ ६ ॥  
स्फीताञ्जनपदान् सर्वान् पालयन्तः क्षमापराः ।  
अतीक्ष्णदण्डांश्चतुरो वर्णाञ्जुगुपुरञ्जसा ॥ ७ ॥  
नोद्वेजनीया भूतानां सचिवैः साधुपूजिताः ।  
चतुरङ्‌गबलैर्गुप्ताः षड्गुणानुपयुञ्जते ॥ ८ ॥  
धनुर्वेदपराः सर्वे सर्वे वेदेषु निष्ठिताः ॥  
यजन्ते च यथाकालं यज्ञैर्विपुलदक्षिणैः ॥ ९ ॥  
वेदानधीत्य दीक्षाभिर्महर्षीन् ब्रह्मचर्यया ।  
श्राद्धैश्च मेध्यैः शतशस्तर्पयन्ति पितामहान् ॥ १० ॥  
नैषामविदितं किञ्चित् त्रिविधं भुवि दृश्यते ।  
वैदिकं लौकिकं चैव धर्मशास्त्रोक्तमेव च ॥ ११ ॥  
ते परावरदृष्टार्था महर्षिसमतेजसः ।  
भूयः कृतयुगं कर्तुमुत्सहन्ते नराधिपाः ॥ १२ ॥  
तेषामेव प्रभावेण शिवं वर्षति वासवः ।  
यथार्थं च ववुर्वाता विरजस्का दिशो दश ॥ १३ ॥  
निरुत्पाता च वसुधा सुप्रचाराश्च खे ग्रहाः ।  
चन्द्रमाश्च सनक्षत्रः सौम्यं चरति योगतः ॥ १४ ॥  
अनुलोमकरः सूर्यस्त्वयने द्वे चचार ह ।  
हव्यैश्च विविधैस्तृप्तः शुभगन्धो हुताशनः ॥ १५ ॥  
एवं संयक् प्रवृत्तेषु विवृद्धेषु मखादिषु ।  
तर्पयत्सु महीं कृत्स्नां नृणां कालभयं कुतः ॥ १६ ॥  
तेषां ज्वलितकीर्तीनामन्योन्यवशवर्तिनाम् ।  
राज्ञां बलैर्बलवतां पीड्यते वसुधातलम् ॥ १७ ॥
सेयं भारपरिश्रान्ता पीड्यमाना नराधिपैः ।  
पृथिवी समनुप्राप्ता नौरिवासन्नविप्लवा ॥ १८ ॥  
युगान्तसदृशै रूपैः शैलोच्चलितबन्धना ।  
जलोत्पीडाकुला स्वेदं धारयन्ती मुहुर्मुहुः ॥ १९ ॥  
क्षत्रियाणां वपुर्भिश्च तेजसा च बलेन च ।  
नृणां च राष्ट्रैर्विस्तीर्णैः श्राम्यतीव वसुन्धरा ॥ २० ॥  
पुरे पुरे नरपतिः कोटिसङ्ख्यैर्बलैर्वृतः ।  
राश्ट्रे राष्ट्रे च बहवो ग्रामाः शतसहस्रशः ॥ २१ ॥  
भूमिपानां सहस्रैश्च तेषां च बलिनां बलैः ।  
ग्रामायुताढ्यै राष्ट्रैश्च भूमिर्निर्विवरा कृता ॥ २२ ॥  
सेयं निरामयं कृत्वा निश्चेष्टा कालमग्रतः ।  
प्राप्ता ममालयं विष्णो भवांश्चास्याः परा गतिः ॥ २३ ॥  
कर्मभूमिर्मनुष्याणां भूमिरेषा व्यथां गता ।  
यथा न सीदेत् तत् कार्यं जगत्येषा हि शाश्वती ॥ २४ ॥  
अस्या हि पीडने दोषो महान् स्यान्मधुसूदन ।  
क्रियालोपश्च लोकानां पीडितं च जगद्‌भवेत् ॥ २५ ॥  
श्राम्यते व्यक्तमेवेयं पार्थिवौघप्रपीडिता ।  
सहजां या क्षमाम् त्यक्त्वा चलत्वमचला गता ॥ २६ ॥  
तदस्याः श्रुतवन्तः स्म तच्चापि भवता श्रुतम् ।  
भारावतरणार्थं हि मन्त्रयाम सह त्वया ॥ २७ ॥  
सत्पथे हि स्थिताः सर्वे राजानो राष्ट्रवर्धनाः ।  
नराणां च त्रयो वर्णा ब्राह्मणाननुयायिनः ॥ २८ ॥  
सर्वं सत्यपरं वाक्यं वर्णा धर्मपरास्तथा ।  
सर्वे वेदपरा विप्राः सर्वे विप्रपरा नराः ॥ २९ ॥  
एवं जगति वर्तन्ते मनुष्या धर्मकारणात् ।  
यथा धर्मवधो न स्यात् तथा मन्त्रः प्रवर्त्यताम् ॥ ३० ॥  
सतां गतिरियं नान्या धर्मश्चास्याः सुसाधनम् ।  
राज्ञां चैव वधः कार्यो धरण्या भारनिर्णये ॥ ३१ ॥  
तदागच्छ महाभाग सह वै मन्त्रकारणात् ।  
व्रजामो मेरुशिखरं पुरस्कृत्य वसुन्धराम् ॥ ३२ ॥  
एतावदुक्त्वा राजेन्द्र ब्रह्मा लोकपितामहः ।  
पृथिव्या स विश्वात्मा विरराम महाद्युतिः ॥ ३३ ॥  
इति श्रीमहाभारते खिलेषु हरिवंशे हरिवंशपर्वणि  
भारावतरणे एकपञ्चाशत्तमोऽध्यायः
