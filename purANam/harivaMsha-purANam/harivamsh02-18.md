वैशम्पायन उवाच  
महे प्रतिहते शक्रः सक्रोधस्त्रिदशेश्वरः ।  
सांवर्तकं नाम गणं तोयदानामथाब्रवीत् ॥ १ ॥  
भो बलाहकमातङ्‌‌गाः श्रूयतां मम भाषितम् ।  
यदि वो मत्प्रियं कार्यं राजभक्तिपुरस्कृतम् ॥ २ ॥  
एते वृन्दावनगता दामोदरपरायणाः ।  
नन्दगोपादयो गोपा विद्विषन्ति ममोत्सवम् ॥ ३ ॥  
आजीवो यः परस्तेषां गोपत्वं च यतः स्मृतम् ।  
ता गावः सप्तरात्रेण पीड्यन्तां वर्षमारुतैः ॥ ४ ॥  
ऐरावतगतश्चाहं स्वयमेवाम्बुदारुणं ।  
स्रक्ष्यामि वृष्टिं वातं च वज्राशनिसमप्रभम् ॥ ५ ॥  
भवद्‌भिश्चण्डवर्षेण चरता मारुतेन च ।  
हतास्ताः सव्रजा गावस्त्यक्ष्यन्ति भुवि जीवितम् ॥ ६ ॥  
एवमाज्ञापयामास सर्वाञ्जलधरान् प्रभुः ।  
प्रत्याहते वै कृष्णेन शासने पाकशासनः ॥ ७ ॥  
ततस्ते जलदाः कृष्णा घोरनादा भयावहाः ।  
आकाशं छादयामासुः सर्वतः पर्वतोपमाः ॥ ८ ॥  
विद्युत्सम्पातजननाः शक्रचापविभूषिताः ।  
तिमिरावृतमाकाशं चक्रुस्ते जलदास्तदा ॥ ९ ॥  
गजा इवान्यसंयुक्ताः केचिन्मकरवर्चसः ।  
नागा इवान्ये गगने चेरुर्जलदपुङ्‌‌गवाः ॥ १० ॥  
तेऽन्योन्यं वपुषा बद्धा नागयूथायुतोपमाः ।  
दुर्दिनं विपुलं चक्रुश्छादयन्तो नभस्तलम् ॥ ११ ॥  
नृहस्तनागहस्ताभ्यां वेणूनां चैव सर्वतः ।  
धाराभिस्तुल्यरूपाभिर्ववृषुस्ते बलाहकाः ॥ १२ ॥  
समुद्रं मेनिरे तं हि खमारूढं नृचक्षुषः ।  
दुर्विगाह्यमपर्यन्तमगाधं दुर्दिनं महत् ॥ १३ ॥  
नैवापतन्वै खगमा दुद्रुवुर्मृगजातयः ।  
पर्वताभेषु मेघेषु खे नदत्सु समन्ततः ॥ १४ ॥  
नष्टसूर्येन्दुसदृशैर्मेघैर्नभसि दारुणैः।  
अतिवृष्टेन लोकस्य विरूपमभवद् वपुः ॥ १५ ॥  
मेघौघैर्निष्प्रभाकारमदृश्यग्रहतारकम् ।  
चन्द्रसूर्यांशुरहितं खं बभूवातिनिष्प्रभम् ॥ १६ ॥  
वारिणा मेघमुक्तेन मुच्यमानेन चासकृत् ।  
आबभौ सर्वतस्तत्र भूमिस्तोयमयी यथा ॥ १७ ॥  
विनेदुर्बर्हिणस्तत्र तोककल्परुताः खगाः ।  
विवृद्धिं निम्नगा याताः प्लवगाः सम्प्लवं गताः ॥ १८ ॥  
गर्जितेन च मेघानां पर्जन्यनिनदेन च ।  
तर्जितानीव कम्पन्ते तृणानि तरुभिः सह ॥ १९ ॥  
प्राप्तोऽन्तकालो लोकानां व्यक्तमेकार्णवा मही ।  
इति गोपगणा वाक्यं व्याहरन्ति भयार्दिताः ॥ २० ॥  
तेनोत्पाताम्बुवर्षेण गावो विप्रहता भृशम् ।  
हम्भारवैः क्रन्दमाना न चेलुः स्तम्भितोपमाः ॥ २१ ॥  
निष्कम्पसक्थिचरणा निष्प्रयत्नखुराननाः ।  
हृष्टरोमार्द्रतनवः क्षामकुक्षिपयोधराः ॥ २२ ॥  
काश्चित् प्राणाञ्जहुः श्रान्ता निपेतुः काश्चिदातुराः ।  
काश्चित्सवत्साः पतिता गावः शीकरवेजिताः ॥ २३ ॥  
काश्चिदाक्रम्य क्रोडेन वत्सांस्तिष्ठन्ति मातरः ।  
विमुखाः श्रान्तसक्थ्यश्च निराहाराः कृशोदराः ॥ २४ ॥  
पेतुरार्ता वेपमाना गावो वर्षपराजिताः ।  
वत्साश्चोन्मुखका बाला दामोदरमुखाः स्थिताः ।  
त्राहीति वदनैर्दीनैः कृष्णमूचुरिवार्दिताः ॥ २५ ॥  
गवां तत् कदनं दृष्ट्वा दुर्दिनागमजं महत् ।  
गोपांश्चासन्ननिधनान्कृष्णः कोपं समादधे ॥ २६ ॥  
स चिन्तयित्वा संरब्धो दृष्टो योगो मयेति च ।  
आत्मानमात्मना वाक्यमिदमूचे प्रियंवदः ॥ २७ ॥  
अद्याहमिममुत्पाट्य सकाननवनं गिरिम् ।  
कल्पयेयं गवां स्थानं वर्षत्राणाय दुर्धरम् ॥ २८ ॥  
अयं धृतो मया शैलः पृथ्वीगृहनिभोपमः ।  
त्रास्यते सव्रजा गा वै मद्वश्यश्च भविष्यति ॥ २९ ॥  
एवं स चिन्तयित्वा तु कृष्णः सत्यपराक्रमः ।  
बाह्वोर्बलं दर्शयिष्यन्समीपं तं महीधरम् ।  
दोर्भ्यामुत्पाटयामास कृष्णो गिरिमिवापरः ॥ ३० ॥  
स धृतः सङ्‌‌गतो मेघैर्गिरिः सव्येन पाणिना ।  
गृहभावं गतस्तत्र गृहाकारेण वर्चसा ॥ ३१ ॥  
भूमेरुत्पाट्यमानस्य तस्य शैलस्य सानुषु ।  
शिलाः प्रशिथिलाश्चेलुर्विनिष्पेतुश्च पादपाः ॥ ३२ ॥  
शिखरैर्घूर्णमानैश्च सीदमानैश्च पादपैः ।  
विधूतैश्चोच्छ्रितैः शृङ्‌‌गैरगमः खगमोऽभवत् ॥ ३३ ॥
चलत्प्रस्रवणैः पार्श्वैर्मेघौघैरेकतां गतैः ।  
भिद्यमानाश्मनिचयश्चचाल धरणीधरः ॥ ३४ ॥  
न मेघानां प्रवृष्टानां न शैलस्याश्मवर्षिणः ।  
विविदुस्ते जना रूपं वायोस्तस्य च गर्जतः ॥ ३५ ॥  
मेघैः सशैलसंस्थानैर्नीलैः प्रस्रवणार्पितैः ।  
मिश्रीकृत इवाभाति गिरिरुद्दामबर्हवान् ॥ ३६ ॥  
आप्लुतोऽयं गिरिः पक्षैरिति विद्याधरोरगाः ।  
गन्धर्वाप्सरसश्चैव वाचो मुञ्चन्ति सर्वशः ॥ ३७ ॥  
सहस्ततलविन्यस्तोमुक्तमूलः क्षितेस्तलात् ।  
रीतीर्निर्वर्तयामास काञ्चनाञ्जनराजतीः ॥ ३८ ॥  
कानिचिच्छिथिलानीव सञ्च्छिन्नार्धानि कनिचित् ।  
गिरेर्मेघप्रवृष्टानि तस्य शृङ्‌‌गणि चाभवन् ॥ ३९ ॥  
गिरिणा कम्पमानेन कम्पिताणनां तु शाखिनाम् ।  
पुष्पमुच्चावचं भूमौ व्यशीर्यत समन्ततः ॥ ४० ॥  
निःसृताः पृथुमूर्धानः स्वस्तिकार्धविभूषिताः ।  
द्विजिह्वपतयः क्रुद्धाः खेचराः खे समन्ततः ॥ ४१ ॥  
आर्तिं जग्मुः खगगणा वर्षेण च भयेन च ।  
उत्पत्त्योत्पत्त्य गगनात् पुनः पेतुरवाङ्‌‌मुखाः ॥ ४२ ॥  
रेसुरारोषिताः सिंहाः सजला इव तोयदाः ।  
गर्गरा इव मथ्यन्तो नेदुः शार्दूलपुङ्‌‌गवाः ॥ ४३ ॥  
विषमैश्च समीभूतैः समैश्चात्यन्तदुर्गमैः ।  
व्यावृत्तदेहः स गिरिरन्य एवोपलक्ष्यते ॥ ४४ ॥  
अतिवृष्टस्य तैर्मेघैस्तस्य रूपं बभूव ह ।  
स्तम्भितस्येव रुद्रेण त्रिपुरस्य विहायसि ॥ ४५ ॥  
बाहुदण्डेन कृष्णास्य विधृतं सुमहत्तदा ।  
नीलाभ्रपटलच्छन्नं तद्‌गिरिच्छत्रमाबभौ ॥ ४६ ॥  
स्वप्नायमानो जलदैर्निमीलितगुहामुखः ।  
बाहूपधाने कृष्णास्य प्रसुप्त इव खे गिरिः ॥ ४७ ॥  
निर्विहङ्‌‌गरुतैर्वृक्षैर्निर्मयूररुतैर्वनैः ।  
निरालम्ब इवाभाति गिरिः स्वशिखरैर्वृतः ॥ ४८ ॥  
पर्यस्तैर्घूर्णमानैश्चप्रचलद्भिश्च सानुभिः ।  
सज्वराणीव शैलस्य वनानि शिखराणि च ॥ ४९ ॥  
उत्तमाङ्‌‌गगतास्तस्य मेघाः पवनवाहनाः ।  
त्वर्यमाणा महेन्द्रेण तोयं मुमुचुरक्षयम् ॥ ५० ॥  
स लम्बमानः कृष्णस्य भुजाग्रे सघनो गिरिः ।  
चक्रारूढ इवाभाति देशो नृपतिपीडितः ॥ ५१ ॥  
स मेघनिचयस्तस्थौ गिरिं तं परिवार्य ह ।  
पुरं पुरस्कृत्य यथा स्फीतो जनपदो महान् ॥ ५२ ॥  
निवेश्य तं करे शैलं तोलयित्वा च सस्मितम् ।  
प्रोवाच गोप्ता गोपानां प्रजापतिरिव स्थितः ॥ ५३ ॥  
एतद् देवैरसम्भाव्यं दिव्येन विधिना मया ।  
कृतं गिरिगृहं गोपा निर्वातं शरणं गवाम् ॥ ५४ ॥  
क्षिप्रं विशन्तु यूथानि गवामिह हि शान्तये ।  
निर्वातेषु च देशेषु निवसन्तु यथासुखम् ॥ ५५ ॥  
यथाश्रेष्ठं यथायूथं यथासारं यथासुखम् ।  
विभज्यतामयं देशः कृतं वर्षनिवारणम् ॥ ५६ ॥  
शैलोत्पाटनभूरेषा महती निर्मिता मया ।  
पञ्चक्रोशप्रमाणेन क्रोशैकविस्तरो महान् ।  
त्रैलोक्यमप्युत्सहते रक्षितुं किं पुनर्व्रजम् ॥ ५७ ॥  
ततः किलकिलाशब्दो गवां हम्भारवैः सह ।  
गोपानां तुमुलो जज्ञे मेघनादश्च बाह्यतः ॥ ५८ ॥  
प्राविशन्त ततो गावो गोपैयूथप्रकल्पिताः ।  
तस्य शैलस्य विपुलं प्रदरं गह्वरोदरम् ॥ ५९ ॥  
कृष्णोऽपि मूले शैलस्यशैलस्तम्भ इवोच्छ्रितः ।  
दधारैकेन हस्तेन शैलं प्रियमिवातिथिम् ॥ ६० ॥  
ततो व्रजस्य भाण्डानि युक्तानि शकटानि च ।  
विविशुर्वर्षभीतानि तद्‌ गृहं गिरिनिर्मितम् ॥ ६१ ॥  
अतिदैवं तु कृष्णस्य दृष्ट्वा तत्कर्म वज्रभृत् ।  
मिथ्याप्रतिज्ञो जलदान् वारयामास वै विभुः ॥ ६२ ॥  
सप्तरात्रे तु निर्वृत्ते धरण्यां विगतोत्सवः ।  
जगाम संवृतो मेघैर्वृत्रहा स्वर्गमुत्तमम् ॥ ६३ ॥  
निवृत्ते सप्तरात्रे तु निष्प्रयत्ने शतक्रतौ ।  
गताभ्रे विमले व्योम्नि दिवसे दीप्तभास्करे ॥ ६४ ॥  
गावस्तेनैव मार्गेणा परिजग्मुर्यथागतम् ।  
स्वं च स्थानं ततो घोषः प्रत्ययात् पुनरेव सः ॥ ६५ ॥  
कृष्णोऽपि तं गिरिश्रेष्ठं स्वस्थाने स्थावरात्मवान् ।  
प्रीतो निवेशयामास शिवाय वरदो विभुः ॥ ६६ ॥  
इति श्रीमहाभारते खिलेषु हरिवंशे  
विष्णुपर्वणि गोवर्धनोद्धरणे अष्टादशोऽध्यायः ॥ १८ ॥
