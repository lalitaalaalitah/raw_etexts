वैशम्पायन उवाच -  
श्रुतस्ते दैत्यसैन्यस्य विस्तरस्तात विग्रहे ।  
सुराणां सर्वसैन्यस्य विस्तरं वैष्णवं शृणु ॥ १ ॥  
आदित्या वसवो रुद्रा अश्विनौ च महाबलौ । ॥  
सबलाः सानुगाश्चैव सन्नह्यन्त यथाबलम् ॥ २ ॥  
पुरुहूतस्तु पुरतो लोकपालः सहस्रदृक् ॥ ॥  
ग्रामणीः सर्वदेवानमारुरोह सुरद्विषम् ॥ ३ ॥  
सव्ये चास्य राथः पार्ष्वे पक्षिप्रवरवेगवाn ।  
सुचारुचक्रचरणो हेमवज्रपरिष्कृतः ॥ ४ ॥  
देवगन्धर्वयक्षौघैरनुयातः सहस्रशः ।  
दीप्तिमद्भिः सदस्यैश्च ब्रह्मर्षिभिरभिष्टुतः ॥ ५ ॥  
वज्रविस्फूर्जितोद्धूतैर्विद्युदिन्द्रायुधान्वितैः ।  
गुप्तो बलाहकगणैः कामगैरिव पर्वतैः ॥ ६ ॥  
समारूढः स भगवान् पर्येति मघवा गजम् ।  
हविर्धानेषु गायन्ति विप्राः सोममखे स्थिताः ॥ ७ ॥  
स्वर्गे शक्रानुयानेषु देवतूर्यनिनादिषु ।  
इन्द्रं समुपनृत्यन्ति शतशो ह्यप्सरोगणाः ॥ ८ ॥  
केतुना वंशजातेन राजमानो यथा रविः ।  
युक्तो हरिसहस्रेण मनोमारुतरंहसा ॥ ९ ॥  
स स्यन्दनवरो भाति युक्तो मातलिना तदा ।  
कृत्स्नः परिवृतो मेरुर्भास्करस्येव तेजसा ॥ १० ॥  
यमस्तु दण्डमुद्यम्य कालयुक्तं च मुद्गरम् ।  
तस्थौ सुरगणानीके दैत्यान् नादेन भीषयन् ॥ ११ ॥  
चतुर्भिः सागरैर्गुप्तो लेलिहानैश्च पन्नगैः ।  
शङ्खमुक्ताङ्‌गदधरो बिभ्रत्तोयमयं वपुः ॥ १२ ॥  
कालपाशं समाविध्य हयैः शशिकरोपमैः ।  
वाय्वीरितजलोद्गारैः कुर्वंल्लीलाः सहस्रशः ॥ १३ ॥  
पाण्डुरोद्धूतवसनः प्रवालरुचिराधरः ।  
मणिश्यामोत्तमवपुर्हारभारार्पितोदरः ॥ १४ ॥  
वरुणः पाशभृन्मध्ये देवानीकस्य तस्थिवान् ।  
युद्धवेलामभिलषन् भिन्नवेल इवार्णवः ॥ १५ ॥  
यक्षराक्षससैन्येन गुह्यकानां गणैरपि ।  
मणिश्यामोत्तमवपुः कुबेरो नरवाहनः ॥ १६ ॥  
युक्तश्च शङ्खपद्माभ्यां निधीनामधिपः प्रभुः ।  
राजराजेश्वरः श्रीमान् गदापाणिरदृश्यत ॥ १७ ॥  
विमानयोधी धनदो विमाने पुष्पके स्थितः ।  
स राजराजः शुशुभे युद्धार्थी नरवाहनः ।  
प्रेक्ष्यमाणः शिवसखः साक्षादिव शिवः स्वयं ॥ १८ ॥  
पूर्वं पक्षं सहस्राक्षः पितृराजस्तु दक्षिणम् ।  
वरुणः पश्चिमं पक्षमुत्तरं नरवाहनः ॥ १९ ॥  
चतुर्षु युक्ताश्चत्वारो लोक्पाला बलोत्कटाः ।  
स्वासु दिक्ष्वभ्यरक्षन् वै तस्य देवबलस्य ह ॥ २० ॥  
सूर्यः सप्ताश्वयुक्तेन रथेनाम्बरगामिना ।  
श्रिया जाज्वल्यमानेन दीप्यमानैश्च रश्मिभिः ॥ २१ ॥  
उदयास्तमयं चक्रे मेरुपर्यन्तगामिना ।  
त्रिदिवद्वारचक्रेण तपता लोकमव्ययम् ॥ २२ ॥  
सहस्ररश्मियुक्तेन भ्राजमानः स्वतेजसा ।  
चचार मध्ये देवानां द्वादशात्मा दिनेश्वरः ॥ २३ ॥  
सोमः श्वेतहयैर्भाति स्यन्दने शीतरश्मिवान् ।  
हिमतोयप्रपूर्णाभिर्भाभिराह्लादयञ्जगत् ॥ २४ ॥  
तमृक्षयोगानुगतं शिशिरांशुं द्विजेश्वरम् ।  
जगच्छायाङ्‌किततनुं नैशस्य तमसः क्षयम् ॥ २५ ॥  
ज्योतिषामीश्वरं व्योम्नि रसानां रसनं प्रभुम् ।  
औषधीनां परित्राणं निधानममृतस्य च ॥ २६ ॥
जगतः प्रथमं भागं सौम्यं शीतमयं रसम् ।  
ददॄशुर्दानवाः सोमं हिमप्रहरणस्थितम् ॥ २७ ॥  
यः प्राणः सर्वभूतानां पञ्चधा भिद्यते नृषु ।  
सप्तस्कन्धगतो लोकांस्त्रीन् दधार चराचरान् ॥ २८ ॥  
यमाहुरग्नेर्यन्तारं सर्वप्रभवमीश्वरम् ।  
सप्तस्वरगता यस्य योनिर्गीतिरुदीर्यते ॥ २९ ॥  
यं वदन्त्युत्तमं भूतं यं वदन्त्यशरीरिणम् ।  
यमाहुराकाशगमं शीघ्रगं शब्दयोनिजम् ॥ ३० ॥  
स वायुः सर्वभूतायुरुद्धतः स्वेन तेजसा ।  
ववौ प्रव्यथयन् दैत्यान् प्रतिलोमः सतोयदः ॥ ३१ ॥  
मरुतो देवगन्धर्वा विद्याधरगणैः सह ।  
चिक्रीडुरसिभिः शुभ्रैर्निर्मुक्तैरिव पन्नगैः ॥ ३२ ॥  
सृजन्तः सर्पपतयस्तीव्रं रोशमयं विषम् ।  
शरभूताः सुरेन्द्राणां चेरुर्व्यात्तमुखा दिवि ॥ ३३ ॥  
पर्वतास्तु शिलाशृङ्‌गैः शतशाखैश्च पादपैः ।  
उपतस्थुः सुरगणान् प्रहर्तुं दानवं बलम् ॥ ३४ ॥  
यः स देवो हृषीकेशः पद्मनाभस्त्रिविक्रमः ।  
कृष्णवर्त्मा युगान्ताभो विश्वस्य जगतः प्रभुः ॥ ३५ ॥  
समुद्रयोनिर्मधुहा हव्यभुक्‌क्रतुसत्कृतः ।  
भूरापोव्योमभूतात्मा समः शान्तिकरोऽरिहा ॥ ३६ ॥  
जगद्योनिर्जगद्‌बीजो जगद्गुरुरुदारधीः ।  
सोऽर्कमग्निमिवोद्यन्तमुद्यम्योत्तमतेजसम् ॥ ३७ ॥  
अरिघ्नममरानीके चक्रं चक्रगदाधरः ।  
सपरीवेषमुद्यन्तं सवितुर्मण्डलं यथा ॥ ३८ ॥  
सव्येनालम्ब्य महतीं सर्वासुरविनाशिनीम् ।  
करेण कालीं वपुषा शत्रुकालप्रदां गदाम् ।  
शेषैर्भुजैः प्रदीप्तानि भुजगारिध्वजः प्रभुः ॥ ३९ ॥  
दधारायुधजालानि शार्ङ्‌गादीनि महायशाः ।  
स कश्यपस्यात्मभवं द्विजं भुजगभोजनम् ॥ ४० ॥  
पवनाधिकसम्पातं गगनक्षोभणं खगम् ।  
भुजगेन्द्रेण वदने निविष्टेन विराजितम् ॥ ४१ ॥  
अमृतारम्भनिर्मुक्तं मन्दराद्रिमिवोच्छ्रितम् ।  
देवासुरविमर्देषु शतशो दृष्टविक्रमम् ॥ ४२ ॥  
महेन्द्रेणामृतस्यार्थे वज्रेण कृतलक्षणम् ।  
शिखिनं चूडिनं चैव तप्तकुण्डलभूषणम् ।  
विचित्रपक्षवसनं धातुमन्तमिवाचलम् ॥ ४३ ॥  
स्फीतक्रोडावलम्बेन शीतांशुसमतेजसा।  
भोगिभोगावसक्तेन मणिरत्नेन भास्वता ॥ ४४ ॥  
पक्षाभ्यां चारुपत्राभ्यामावृत्य दिवि लीलया ।  
युगान्ते सेन्द्रचापाभ्यां तोयदाभ्यामिवाम्बरम् ॥ ४५ ॥  
नीललोहितपीताभिः पताकाभिरलङ्कृतम् ।  
केतुवेषप्रतिच्छन्नं महाकायनिकेतनम् ॥ ४६ ॥  
अरुणावरजं श्रीमानारुह्य समरे हरिः ।  
स देवः स्वेन वपुषा सुपर्णं खेचरोत्तमम् ॥ ४७ ॥  
तमन्वयुर्देवगणा मुनयश्च तपोधनाः ।  
गीर्भिः परममन्त्राभिस्तुष्टुवुश्च गदाधरम् ॥ ४८ ॥  
तद्वैश्रवणसंश्लिष्टं वैवस्वतपुरःसरम् ।  
वारिराजपरिक्षिप्तं देवराजविराजितम् ॥ ४९ ॥  
चन्द्रप्रभाभिर्विमलं युद्धाय समुपस्थितम् ।  
पवनाविद्धनिर्घोषं सम्प्रदीप्तहुताशनम् ॥ ५० ॥  
विष्णोर्जिष्णोः सहिष्णोश्च भ्राजिष्णोस्तेजसा वृतम् ।  
बलं बलवदुद्भूतं युद्धाय समवर्तत ॥ ५१ ॥  
स्वस्त्यस्तु देवेभ्य इति स्तुत्वा तत्राङ्‌गिराब्रवीत् ।  
स्वस्त्यस्तु दैत्येभ्य इति उशना वाक्यमाददे ॥ ५२ ॥  
इति श्रीमन्महाभारते खिलेषु हरिवंशे हरिवंशपर्वणि  
देवसेनावर्णनं नाम चतुश्चत्वारिंशोऽध्यायः
