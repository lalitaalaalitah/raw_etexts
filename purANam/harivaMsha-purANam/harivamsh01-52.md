वैशम्पायन उवाच  
बाढमित्येव सह तैर्दुर्दिनाम्भोदनिःस्वनः ।  
प्रतस्थे दुर्दिनाकारः सदुर्दिन इवाचलः ॥ १ ॥  
समुक्तामणिविद्योतं सचन्द्राम्भोदवर्चसम् ।  
सजटामण्डलं कृत्स्नं स बिभ्रच्छ्रीधरो हरिः ॥ २ ॥  
स चास्योरसि विस्तीर्णे रोमाञ्चोद्‌गतराजिमान् ।  
स्रीवत्सो राजते श्रीमांस्तनद्वयमुखाञ्चितः ॥ ३ ॥  
पीते वसानो वसने लोकानां गुरुरव्ययः ।  
हरिः सोऽभवदालक्ष्यः स सन्ध्याभ्र इवाचलः ॥ ४ ॥  
तं व्रजन्तं सुपर्णेन पद्मयोनिगतानुगम् ।  
अनुजग्मुः सुराः सर्वे तद्‌गतासक्तचक्षुषः ॥ ५ ॥  
नातिदीर्घेण कालेन सम्प्राप्ता रत्नपर्वतम् ।  
ददृशुर्देवतास्तत्र तां सभां कामरूपिणीम् ॥ ६ ॥  
मेरोः शिखरविन्यस्तां संयुक्तां सूर्यवर्चसा ।  
काञ्चनस्तम्भरचितां वज्रसन्धानतोरणाम् ॥ ७ ॥  
मनोनिर्माणचित्राढ्यां विमानशतमालिनीम् ।  
रत्नजालान्तरवतीं कामगां रत्नभूषिताम् ॥ ८ ॥  
कॢप्तरत्नसमाकीर्णां सर्वर्तुकुसुमोत्कटाम् ।  
देवमायाधरां दिव्यां विहितां विश्वकर्मणा ॥ ९ ॥  
तां हृष्टमनसः सर्वे यथास्थानं यथाविधि ।  
यथानिदेशं त्रिदशा विविशुस्ते सभां शुभाम् ॥ १० ॥  
ते निषेदुर्यतोक्तेषु विमानेष्वासनेषु च ।  
भद्रासनेषु पीठेषु कुथास्वास्तरणेषु च ॥ ११ ॥  
ततः प्रभञ्जनो वायुर्ब्रह्मणा सधु चोदितः ।  
मा शब्दमिति सर्वत्र प्रचक्रामाथ तां सभाम् ॥ १२ ॥  
निःशब्दस्तिमिते तस्मिन्समाजे त्रिदिवौकसां ।  
बभाषे धरणी वाक्यं खेदात् करुणभाषिनी ॥ १३ ॥  
धरण्युवाच  
त्वया धार्या त्वहं देव त्वया वै धार्यते जगत् ।  
त्वं धारयसि भूतानि भुवनानि बिभर्षि च ॥ १४ ॥  
यत्त्वया धार्यते किञ्चित्तेजसा च बलेन च ।  
ततस्तव प्रसादेन मया यत्नाच्च धार्यते । १५ ॥  
त्वया धृतं धारयामि नाधृतं धारयाम्यहम् ।  
न हि तद् विद्यते भूतं यत्त्वया नानुधार्यते ॥ १६ ॥  
त्वमेव कुरुषे देव नारायण युगे युगे ।  
मम भारावतरणं जगतो हितकांयया ॥ १७ ॥  
तवैव तेजसा क्रान्तां रसातलतलं गताम् ।  
त्रायस्व मां सुरश्रेष्ठ त्वामेव शरणं गताम् ॥ १८ ॥  
दानवैः पीड्यमानाहं राक्षसैश्च दुरात्मभिः ।  
त्वामेव शरणं नित्यमुपायास्ये सनातनम् ॥ १९ ॥  
तावन्मेऽस्ति भयं भूयो यावन्न त्वां ककुद्मिनम् ।  
शरणं यामि मनसा शतशो ह्युपलक्षये ॥ २० ॥  
अहमादौ पुराणस्य सङ्क्षिप्ता पद्मयोनिना ।  
मावरुन्धां कृतौ पूर्वं मृन्मयौ द्वौ महासुरौ ॥ २१ ॥  
कर्णस्रोतोद्‌भवौ तौ हि विष्णोरस्य महात्मनः ।  
महार्णवे प्रस्वपतः काष्ठकुड्यसमौ स्थितौ ॥ २२ ॥  
तौ विवेश स्वयं वायुर्ब्रह्मणा साधु चोदितः ।  
दिवं प्रच्छादयन्तौ तु ववृधाते महासुरौ ॥ २३ ॥  
वायुप्राणौ तु तौ गृह्य ब्रह्मा पर्यमृशच्छनैः ।  
एकं मृदुतरं मेने कठिनं वेद चापरम् ॥ २४ ॥  
नामनी तु तयोश्चक्रे स विभुः सलिलोद्‌भवः ।  
मृदुस्त्वयं मधुर्नाम कठिनः कैटभोऽभवत् ॥ २५ ॥  
तौ दैत्यौ कृतनामानौ चेरतुर्बलदर्पितौ ।  
सर्वमेकार्णवं लोकं योद्धुकामौ सुदुर्जयौ ॥ २६ ॥  
तावागतौ समालोक्य ब्रह्मा लोकपितामहः ।  
एकार्णवाम्बुनिचये तत्रैवान्तरधीयत ॥ २७ ॥  
स पद्मे पद्मनाभस्य नाभिमध्यात् समुत्थिते ।  
रोचयामास वसतिं गुह्यां ब्रह्मा चतुर्मुखः ॥ २८ ॥  
तावुभौ जलगर्भस्थौ नारायणपितामहौ ।  
बहून्वर्षगणानप्सु शयानौ न चकम्पतुः ॥ २९ ॥  
अथ दीर्घस्य कालस्य तावुभौ मधुकैटभौ ।  
आजग्मतुस्तमुद्देशं यत्र ब्रह्मा व्यवस्थितः ॥ ३० ॥
दृष्ट्वा तावसुरौ घोरौ महाकायौ दुरासदौ ।  
ब्रह्मणा ताडितो विष्णुः पद्मनालेन वै तदा ।  
उत्पपाताथ शयनात्पद्मनाभो महाद्युतिः ॥ ३१ ॥  
तद्युद्धमभवद् घोरं तयोस्तस्य च वै तदा ।  
एकार्णवे तदा लोके त्रैलोक्ये जलतां गते ॥ ३२ ॥  
तदाभूत्तुमुलं युद्धं वर्षसङ्ख्या सहस्रशः ।  
न च तावसुरौ युद्धे तदा श्रममवापतुः ॥ ३३ ॥  
अथातो दीर्घकालस्य तौ दैत्यौ युद्धदुर्मदौ ।  
ऊचतुः प्रीतमनसौ देवं नारायणं हरिम् ॥ ३४ ॥  
प्रीतौ स्वस्तव युद्धेन श्लाघ्यस्त्वं मृत्युरावयोः ।  
आवां जहि न यत्रोर्वी सलिलेन परिप्लुता ॥ ३५ ॥  
हतौ च तव पुत्रत्वं प्राप्नुयावः सुरोत्तम ।  
यो ह्यावां युधि निर्जेता तस्यावां विहितौ सुतौ ॥ ३६ ॥  
स तु गृह्य मृधे दोर्भ्यां दैत्यौ तावभ्यपीडयत् ।  
जग्मतुर्निधनं चापि तावुभौ मधुकैटभौ ॥ ३७ ॥  
तौ हतौ चाप्लुतौ तोये वपुर्भ्यामेकतां गतौ ।  
मेदो मुमुचतुर्दैत्यौ मथ्यमानौ जलोर्मिभिः ॥ ३८ ॥  
मेदसा तज्जलं व्याप्तं ताभ्यामन्तर्दधे ततः ।  
नारायणश्च भगवानसृजत् स पुनः प्रजाः ॥ ३९ ॥  
दैत्ययोर्मेधसाच्छन्ना मेदिनीति ततः स्मृता ।  
प्रभावात्पद्मनाभस्य शाश्वती जगती कृता ॥ ४० ॥  
वराहेण पुरा भूत्वा मार्कण्डेयस्य पश्यतः ।  
विषाणेनाहमेकेन तोयमध्यात्समुद्धृता ॥ ४१ ॥  
हृताहं क्रमतो भूयस्तदा युष्माकमग्रतः ।  
बलेः सकाशाद्दैत्यस्य विष्णुना प्रभविष्णुना ॥ ४२ ॥  
साम्प्रतं खिद्यमानाहमेनमेव गदाधरम् ।  
अनाथा जगतो नाथं शरण्यं शरणं गता ॥ ४३ ॥  
अग्निः सुवर्णस्य गुरुर्गवां सूर्यो गुरुः स्मृतः ।  
नक्षत्राणां गुरुः सोमो मम नारायणो गुरुः ॥ ४४ ॥  
यदहं धारयाम्येका जगत्स्थावरजङ्‌गमम् ।  
मया धृतं धारयते सर्वमेतद्‌गदाधरः ॥ ४५ ॥  
जामदग्न्येन रामेण भारावतरणेप्सया ।  
रोषात् त्रिःसप्तकृत्त्वोहं क्षत्रियैर्विप्रयोजिता ॥ ४६ ॥  
साऽस्मि वेद्यां समारोप्य तर्पिता नृपशोणितैः ।  
भार्गवेण पितुः श्राद्धे कश्यपाय निवेदिता ॥ ४७ ॥  
मांसमेदोस्थिदुर्गन्धा दिग्धा क्षत्रियशोणितैः ।  
रजस्वलेव युवतिः कश्यपं समुपस्थिता ॥ ४८ ॥  
स मां ब्रह्मर्षिरप्याह किमुर्वि त्वमवाङ्मुखी ।  
वीरपत्नीव्रतमिदं धारयन्ती विषीदसि ॥ ४९ ॥  
साहं विज्ञापितवती कश्यपं लोकभावनम् ।  
पतयो मे हता ब्रह्मन् भार्गवेण महात्मना ॥ ५० ॥  
साहं विहीना विक्रान्तैः क्षत्रियैः शस्त्रवृत्तिभिः ।  
विधवा शून्यनगरा न धारयितुमुत्सहे ॥ ५१ ॥  
तन्मह्यं दीयतां भर्ता भगवंस्त्वत्समो नृपः ।  
रक्षेत् सग्रामनगरां यो मां सागरमालिनीम् ॥ ५२ ॥  
स श्रुत्वा भगवान् वाक्यं बाढमित्यब्रवीत्प्रभुः ।  
ततो मां मानवेन्द्राय मनवे स प्रदत्तवान् ॥ ५३ ॥  
सा मनुप्रभवं दिव्यं प्राप्येक्ष्वाकुकुलं नृपम् ।  
विपुलेनास्मि कालेन पार्थिवात् पार्थिवं गता ॥ ५४ ॥  
एवं दत्तास्मि मनवे मानवेन्द्राय धीमते ।  
भुक्ता राजसहस्रैश्च महर्षिकुलसम्मितैः ॥ ५५ ॥  
बहवः क्षत्रियाः शूरा मां जित्वा दिवमाश्रिताः ।  
ते च कालवशं प्राप्य मय्येव प्रलयं गताः ॥ ५६ ॥  
मत्कृते विग्रहा लोके वृत्ता वर्तन्त एव च ।  
क्षत्रियाणां बलवतां सङ्ग्रामेष्वनिवर्तिनाम् ॥ ५७ ॥  
एतद् युष्मत्प्रवृत्तेन दैवेन परिपाल्यते ।  
जगद्धितार्थं कुरुत राज्ञां हेतुं रणक्षये ॥ ५८ ॥  
यद्यस्ति मयि कारुण्यं भारशैथिल्यकारणात् ।  
एकश्चक्रधरः श्रीमानभयं मे प्रयच्छतु ॥ ५९ ॥  
यमहं भारसन्तप्ता सम्प्राप्ता शरणार्थिनी ।  
भारो यद्यवरोप्तव्यो विष्णुरेष ब्रवीतु माम् ॥ ६० ॥  
इति श्रीमहाभारते खिलेषु हरिवंशे हरिवंशपर्वणि  
धरणीवाक्ये द्विपञ्चाशत्तमोऽध्यायः
