जनमेजय उवाच  
कथं वै श्राद्धदेवत्वमादित्यस्य विवस्वतः ।  
श्रोतुमिच्छामि विप्राग्र्य श्राद्धस्य च परं विधिम् ॥ १ ॥  
पितॄणामादिसर्गं च क एते पितरः स्मृताः ।  
एवं च श्रुतमस्माभिः कथ्यमानं द्विजातिभिः ॥ २ ॥  
स्वर्गस्थाः पितरो ये च देवानामपि देवताः ।  
इति वेदविदः प्राहुरेतदिच्छामि वेदितुम् ॥ ३ ॥  
ये च तेषां गणाः प्रोक्ता यच्च तेषां बलं परम् ।  
यथा च कृतमस्माभिः श्राद्धं प्रीणाति वै पितॄन् ॥ ४ ॥  
प्रीताश्च पितरो ये स्म श्रेयसा योजयन्ति हि ।  
एवं वेदितुमिच्छामि पितॄणां सर्गमुत्तमम् ॥ ५ ॥  
वैशम्पायन उवाच  
हन्त ते कथयिष्यामि पितॄणां सर्गमुत्तमम् ।  
यथा च कृतमस्माभिः श्राद्धं प्रीणाति वै पितॄन् ।  
प्रीताश्च पितरो ये स्म श्रेयसा योजयन्ति हि ॥ ६ ॥  
मार्कण्डेयेन कथितं भीष्माय परिपृच्छते ।  
अपृच्छद्धर्मराजो हि शरतल्पगतं पुरा ।  
एवमेव पुरा प्रश्नं यन्मां त्वं परिपृच्छसि ॥ ७ ॥  
तत्तेऽनुपूर्व्या वक्ष्यामि भीष्मेणोदाहृतं यथा ।  
गीतं सनत्कुमारेण मार्कण्डेयाय पृच्छते ॥ ८ ॥  
युधिष्ठिर उवाच  
पुष्टिकामेन धर्मज्ञ कथं पुष्टिरवाप्यते ।  
एतद्वै श्रोतुमिच्छामि किं कुर्वाणो न शोचति ॥ ९ ॥  
भीष्म उवाच  
श्राद्धैः प्रीणाति हि पितॄन्सर्व काम फलैस्तु यः ।  
तत्परः प्रयतः श्राद्धी प्रेत्य चेह च मोदते ॥ १० ॥  
पितरो धर्मकामस्य प्रजाकामस्य च प्रजाम् ।  
पुष्टिकामस्य पुष्टिं च प्रयच्छन्ति युधिष्ठिर ॥ ११ ॥  
युधिष्ठिर उवाच  
वर्तन्ते पितरः स्वर्गे केषाञ्चिन्नरके पुनः ।  
प्राणिनां नियतं वापि कर्मजं फलमुच्यते ॥ १२ ॥  
श्राद्धानि चैव कुर्वन्ति फलकामाः सद नराः ।  
अभिसन्धाय पितरं पितुश्च पितरं तथा ॥ १३ ॥  
पितुः पितामहं चैव त्रिषु पिण्डेषु नित्यशः ।  
तानि श्राद्धानि दत्तानि कथं गच्छन्ति वै पितॄन् ॥ १४ ॥  
कथं च शक्तास्ते दातुं नरकस्थाः फलं पुनः ।  
के वा ते पितरोऽन्ये स्म कान् यजामो वयं पुनः ॥ १५ ॥  
देवा अपि पितॄन्स्वर्गे यजन्तीति च नः श्रुतम् ।  
एतदिच्छाम्यहं श्रोतुं विस्तरेण महाद्युते ॥ १६ ॥  
स भवान्कथयत्वेतां कथाममितबुद्धिमान् ।  
यथा दत्तं पितॄणां वै तारणायेह कल्पते ॥ १७ ॥  
भीष्म उवाच  
अत्र ते कीर्तयिष्यामि यथाश्रुतमरिन्दम ।  
ये च ते पितरोऽन्ये स्म यान् यजामो वयं पुनः ।  
पित्रा मम पुरा गीतं लोकान्तरगतेन वै ॥ १८ ॥  
श्राद्धकाले मम पितुर्मया पिण्डः समुद्यतः ।  
तं पिता मम हस्तेन भित्त्वा भूमिमयाचत ॥ १९ ॥  
हस्ताभरणपूर्णेन केयूराभरणेन च ।  
रक्ताङ्गुलितलेनाथ यहा दॄष्टः पुरा मया ॥ २० ॥  
नैष कल्पे विधिर्दृष्ट इति सञ्चिन्त्य चाप्यहम् ।  
कुशेष्वेव तपः पिण्डं दत्तवानविचारयन् ॥ २१ ॥  
ततः पिता मे सुप्रीतो वाचा मधुरया तदा ।  
उवाच भरतश्रेष्ठ प्रीयमाणो मयानघ ॥ २२ ॥
त्वया दायादवानस्मि कृतार्थोऽमुत्र चेह च ।  
सत्पुत्रेण त्वया पुत्र धर्मज्ञेन विपश्चिता ॥ २३ ॥  
मया तु तव जिज्ञासा प्रयुक्तैषा दृढव्रत ।  
व्यवस्थानं तु धर्मेषु कर्तुं लोकस्य चानघ ॥ २४ ॥  
यथा चतुर्थं धर्मस्य रक्षिता लभते फलम् ।  
पापस्य हि तथा मूढः फलं प्राप्नोत्यरक्षिता ॥ २५ ॥  
प्रमाणं यद्धि कुरुते धर्माचारेषु पार्थिवः ।  
प्रजास्तदनुवर्तन्ते प्रमाणाचरितं सदा ॥ २६ ॥  
त्वया च भरतश्रेष्ठ वेदधर्माश्च शाश्वताः ।  
कृताः प्रमाणं प्रीतिश्च मम निर्वर्तितातुला । २७ ॥  
तस्मात्तवाहं सुप्रीतः प्रीत्या च वरमुत्तमम् ।  
ददामि तं प्रतीच्छ त्वं त्रिषु लोकेषु दुर्लभम् ॥ २८ ॥  
न ते प्रभविता मृतुर्यावज्जीवितुमिच्छसि ।  
त्वत्तोऽभ्यनुज्ञां सम्प्राप्य मृत्युः प्रभविता तव ॥ २९ ॥  
किं वा ते प्रार्थितं भूयो ददामि वरमुत्तमम् ।  
तद् ब्रूहि भरतश्रेष्ठ यत्ते मनसि वर्तते ॥ ३० ॥  
इत्युक्तवन्तं तमहमभिवाद्य कृताञ्जलिः ।  
अब्रुवं कृतकृत्योऽहं प्रसन्ने त्वयि सत्तम ॥ ३१ ॥  
यदि त्वनुग्रहं भूयस्त्वत्तोऽर्हामि महाद्युते ।  
प्रश्नमिच्छामि वै किञ्चिद् व्याहृतं भवता स्वयम् ॥ ३२ ॥  
स मामुवाच धर्मात्मा ब्रूहि भीष्म यदिच्छसि ।  
छेत्तास्मि सम्शयं सर्वं यन्मां पृच्छसि भारत ॥ ३३ ॥  
अपृच्छं तमहं तातं तत्रान्तर्हितमेव च ।  
गतं सुकृतिनां लोकं कौतूहलसमन्वितः ॥ ३४ ॥  
भीष्म उवाच  
श्रूयन्ते पितरो देवा देवानामपि देवताः ।  
देवाश्च पितरोऽन्ये च कान् यजामो वयं पुनः ॥ ३५ ॥  
कथं च दत्तमस्माभिः श्राद्धं प्रीणात्यथो पितॄन् ।  
लोकान्तरगतांस्तात किन्नु श्राद्धस्य वा फलम् ॥ ३६ ॥  
कान् यजन्ति स्म लोका वै सदेवनरदानवाः ।  
सयक्षोरगगन्धर्वाः सकिन्नरमहोरगाः ॥ ३७ ॥  
अत्र मे संशयस्तीव्रः कौतूहलमतीव च ।  
तद् ब्रूहि मम धर्मज्ञ सर्वज्ञो ह्यसि मे मतः ।  
एतच्छ्रुत्वा वचस्तस्य भीष्मस्योवाच वै पिता ॥ ३८ ॥  
शन्तनुरुवाच  
सङ्क्षेपेणैव ते वक्ष्ये यन्मां पृच्छसि भारत ।  
पितरश्च यथोद्भूताः फलं दत्तस्य चानघ ॥ ३९ ॥  
पितॄणां कारणं श्राद्धे शृणु सर्वं समाहितः ।  
आदिदेवसुतास्तात पितरो दिवि देवताः॥ ४० ॥  
तान् यजन्ति स्म वै लोकाः सदेवासुरमानुषाः ।  
सयक्षोरगगन्धर्वाः सकिन्नरमहोरगाः ॥ ४१ ॥  
आप्यायिताश्च ते श्राद्धे पुनराप्याययन्ति च ।  
जगत्सदेवगन्धर्वमिति ब्रह्मानुशासनम् ॥ ४२ ॥  
तान् यजस्व महाभाग श्राद्धैरग्र्यैरतन्द्रितः ।  
ते ते श्रेयो विधास्यन्ति सर्वकामफलप्रदाः ॥ ४३ ॥  
त्वया चाराध्यमानास्ते नामगोत्रादिकीर्तनैः ।  
अस्मानाप्याययिष्यन्ति स्वर्गस्थानपि भारत ॥ ४४ ॥  
मार्कण्डेयस्तु ते शेषमेतत् सर्वं प्रवक्ष्यति ।  
एष वै पितृभक्तश्च विदितात्मा च भारत ॥ ४५ ॥ ॥  
उपस्थितश्च श्राद्धेऽद्य ममैवानुग्रहाय वै ।  
एनं पृच्छ महाभागमित्युक्त्वान्तरधीयत ॥ ४६ ॥  
इति श्रीमहाभारते खिलेषु हरिवंशे हरिवंशपर्वणि  
श्राद्धकल्पप्रसङ्गो नाम षोडशोऽध्यायः
