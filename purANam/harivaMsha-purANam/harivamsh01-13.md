वैशम्पायन उवाच  
सत्यव्रतस्तु भक्त्या च कृपया च प्रतिज्ञया ।  
विश्वामित्रकलत्रं तद् बभार विनये स्थितः ॥ १ ॥  
हत्वा मृगान् वराहांश्च महिषांश्च वनेचरान् ।  
विश्वामित्राश्रमाभ्याशे मांसं वृक्षे बबन्ध सः ॥ २ ॥  
उपांशुव्रतमास्थाय दीक्षां द्वादशवार्षिकीम् ।  
पितुर्नियोगादवसत् तस्मिन्वनगते नृपे ॥ ३ ॥  
अयोध्यां चैव राष्ट्रं च तथैवान्तःपुरं मुनिः ।  
याज्योपाध्यायसम्बन्धाद् वसिष्ठः पर्यरक्षत ॥ ४ ॥  
सत्यव्रतस्तु बाल्याच्च भाविनोऽर्थस्य वा बलात् ।  
वसिष्ठेऽभ्यधिकं मन्युं धारयामास वै तदा ॥ ५ ॥  
पित्रा हि तं तदा राष्ट्रात् त्यज्यमानं स्वमात्मजम् ।  
न वारयामास मुनिर्वसिष्ठः कारणेन ह ॥ ६ ॥  
पाणिग्रहणमन्त्राणां निष्ठा स्यात् सप्तमे पदे ।  
न च सत्यव्रतस्तस्य तमुपांशुमबुद्ध्यत ॥ ७ ॥  
जानन्धर्मं वसिष्ठस्तु न मां त्रातीति भारत ।  
सत्यव्रतस्तदा रोषं वसिष्ठे मनसाकरोत् ॥ ८ ॥  
गुणबुद्ध्या तु भगवान् वसिष्ठः कृतवांस्तथा ।  
न च सत्यव्रतस्तस्य तमुपांशुमबुध्यत ॥ ९ ॥  
तस्मिन्नपरितोषो यः पितुरासीन्महात्मनः ।  
तेन द्वादश वर्षाणि नावर्षत् पाकशासनः ॥ १० ॥  
तेन त्विदानीं वहता दीक्षां तां दुर्वहां भुवि ।  
कुलस्य निष्कृतिस्तात कृता सा वै भवेदिति ॥ ११ ॥  
न तं वसिष्ठो भगवान् पित्रा त्यक्तं न्यवारयत् ।  
अभिषेक्ष्याम्यहं पुत्रमस्येत्येवं मतिर्मुनेः ॥ १२ ॥  
स तु द्वादश वर्षाणि दीक्षां तामुद्वहद् बली ।  
उपांशुव्रतमास्थाय महत्सत्यव्रतो नृप ॥ १३ ॥  
अविद्यमाने मांसे तु वसिष्ठस्य महात्मनः ।  
सर्वकामदुघां दोग्ध्रीं ददर्श स नृपात्मजः ॥ १४ ॥  
तां वै क्रोधाच्च मोहाच्च श्रमाच्चैव क्षुधार्दितः ।  
दशधर्मान्गतो राजा जघान जनमेजय ॥ १५ ॥  
तच्च मांसं स्वयं चैव विश्वामित्रस्य चात्मजान् ।  
भोजयामास तच्छ्रुत्वा वसिष्ठोऽप्यस्य चुक्रुधे ।  
क्रुद्धस्तु भ्गवान् वाक्यमिदमाह नृपात्मजम् ॥ १६ ॥  
वसिष्ठ उवाच  
पातयेयमहं क्रूर तव शङ्कुमसंशयम् ।  
यदि ते द्वाविमौ शङ्कू न स्यातां वै कृतौ पुनः ॥ १७ ॥
पितुश्चापरितोषेण गुरोर्दोग्ध्रीवधेन च ।  
अप्रोक्षितोपयोगाच्च त्रिविधस्ते व्यतिक्रमः ॥ १८ ॥  
वैशम्पायन उवाच  
एवं त्रीण्यस्य शङ्कूनि तानि दृष्ट्वा महातपाः ।  
त्रिशङ्कुरिति होवाच त्रिशङ्कुरिति स स्मृतः ॥ १९ ॥  
विश्वामित्रस्तु दाराणामागतो भरणे कृते ।  
स तु तस्मै वरं प्रादान्मुनिः प्रीतस्त्रिश्ङ्कवे ॥ २० ॥  
छन्द्यमानो वरेणाथ वरं वव्रे नृपात्मजः ।  
सशरीरो व्रजे स्वर्गमित्येवं याचितो मुनिः ॥ २१ ॥  
अनावृष्टिभये तस्मिन् गते द्वादशवार्षिके ।  
राज्येऽभिषिच्य पित्र्ये तु याजयामास तं मुनिः ॥ २२ ॥  
मिषतां देवतानां च वसिष्ठस्य च कौशिकः ।  
सशरीरं तदा तं तु दिवमारोपयत् प्रभुः ॥ २३ ॥  
तस्य सत्यरथा नाम भार्या कैकेयवंशजा ।  
कुमारं जनयामास हरिश्चन्द्रमकल्मषम् ॥ २४ ॥  
स वै राजा हरिश्चन्द्रस्त्रैशङ्कव इति स्मृतः ।  
आहर्ता राजसूयस्य स सम्राडिति विश्रुतः ॥ २५ ॥  
हरिश्चन्द्रस्य पुत्रोऽभूद् रोहितो नाम वीर्यवान् ।  
येनेदं रोहितपुरं कारितं राज्यसिद्धये ॥ २६ ॥  
कृत्वा राज्यं स राजर्षिः पालयित्वा त्वथ प्रजाः ।  
संसारासारतां ज्ञात्वा द्विजेभ्यस्तत्पुरं ददौ ॥ २७ ॥  
हरितो रोहितस्याथ चञ्चुर्हारीत उच्यते ।  
विजयश्च सुदेवश्च चञ्चुपुत्रौ बभूवतुः ॥ २८ ॥  
जेता क्षत्रस्य सर्वस्य विजयस्तेन संस्मृतः ।  
रुरुकस्तनयस्तस्य राजधर्मार्थकोविदः ॥ २९ ॥  
रुरुकस्य वृकः पुत्रो वृकाद् बाहुस्तु जज्ञिवान् ।  
शकैयवनकाम्बोजैः पारदैः पह्लवैः सह ॥ ३० ॥  
हैहयास्तालजङ्घाश्च निरस्यन्ति स्म तं नृपम् ।  
नात्यर्थं धार्मिकस्तात स हि धर्मयुगेऽभवत् । ३१ ॥  
सगरस्तु सुतो बाहोर्जज्ञे सह गरेण च ।  
और्वस्याश्रममागम्य भार्गवेणाभिरक्षितः । ॥ ३२ ॥  
आग्नेयमस्त्रं लब्ध्वा च भार्गवात् सगरो नृपः ।  
जिगाय पृथिवीं हत्वा तालजङ्घान् सहैहयान् ॥ ३३ ॥  
शकानां पह्लवानां च धर्मं निरसदच्युतः ।  
क्षत्रियाणां कुरुश्रेष्ठ पारदानां स धर्मवित् ॥ ३४ ॥  
इति श्री महाभारते खिलेषु हरिवंशपर्वनि  
त्रिशङ्कुचरितं नाम त्रयोदशोऽध्यायः
