वैशम्पायन उवाच  
विवस्वान् कश्यपाज्जज्ञे दाक्षायण्यामरिन्दम ।  
तस्य भार्याभवत् सञ्ज्ञा त्वाष्ट्री देवी विवस्वतः ॥ १ ॥  
सुरेणुरिति विख्याता त्रिषु लोकेषु भामिनी ।  
सा वै भार्या भगवतो मार्तण्डस्य महात्मनः ॥ २ ॥  
भर्तृरूपेण नातुष्यद् रूपयौवनशालिनी ।  
सञ्ज्ञा नाम सुतपसा दीप्तेनेह समन्विता ॥ ३ ॥  
आदित्यस्य हि तद्रूपं मण्डलस्य सुतेजसा ।  
गात्रेषु परिदग्धं वै नातिकान्तमिवाभवत् ॥ ४ ॥  
न खल्वयं मृतोऽण्डस्थ इति स्नेहादभाषत ।  
अज्ञानात् कश्यपस्तस्मान्मार्तण्ड इति चोच्यते ॥ ५ ॥  
तेजस्त्वभ्यधिकं तात नित्यमेव विवस्वतः ।  
येनातितापयामास त्रीँल्लोकान्कश्यपात्मजः ॥ ६ ॥  
त्रीण्यपत्यानि कौरव्य सञ्ज्ञायां तपतां वरः ।  
आदित्यो जनयामास कन्यां द्वौ च प्रजापती ॥ ७ ॥  
मनुर्वैवस्वतः पूर्वं श्राद्धदेवः प्रजापतिः ।  
यमश्च यमुना चैव यमजौ सम्बभूवतुः ॥ ८ ॥  
सा विवर्णं तु तद्रूपं दृष्ट्वा सञ्ज्ञा विवस्वतः ।  
असहन्ती च स्वां छायां सवर्णां निर्ममे ततः ॥ ९ ॥  
मायामयी तु सा सञ्ज्ञा तस्याश्छाया समुत्थिता ।  
प्राञ्जलिः प्रणता भूत्वा छाया सञ्ज्ञां नरेश्वर ॥ १० ॥  
उवाच किं मया कार्यं कथयस्व शुचिस्मिते ।  
स्थितास्मि तव निर्देशे शाधि मां वरवर्णिनि ॥ ११ ॥  
सञ्ज्ञोवाच  
अहं यास्यामि भद्रं ते स्वमेव भवनं पितुः ।  
त्वयेह भवने मह्यं वस्तव्यं निर्विकारया ॥ १२ ॥  
इमौ च बालकौ मह्यं कन्या चेयं सुमध्यमा ।  
सम्भाव्यास्ते न चाख्येयमिदं भगवते क्वचित् ॥ १३ ॥  
छायोवाच  
आ कचग्रहणाद् देवि आ शापान्नैव कर्हिचित् ।  
आख्यास्यामि मतं तुभ्यं गच देवि यथासुखम् ॥ १४ ॥  
वैशम्पायन उवाच  
समादिश्य सवर्णां तां तथेत्युक्ता च सा तया ।  
त्वष्टुः समीपमगमद् व्रीडितेव तपस्विनी ॥ १५ ॥  
पितुः समीपगा सा तु पित्रा निर्भर्त्सिता तदा ।  
भर्तुः समीपं गच्छेति नियुक्ता च पुनः पुनः ॥ १६ ॥  
अगच्छद् वडवा भूत्वाऽऽच्छाद्य रूपमनिन्दिता ।  
कुरूनथोत्तरान् गत्वा तृणान्येव चचार ह ॥ १७ ॥  
द्वितीयायां तु सञ्ज्ञायां सञ्ज्ञेयमिति चिन्तयन् ।  
आदित्यो जनयामास पुत्रमात्मसमं तदा ॥ १८ ॥  
पूर्वजस्य मनोस्तात सदृशोऽयमिति प्रभुः ।  
सवर्णत्वान्मनोर्भूयः सावर्ण इति चोक्तवान् ॥ १९ ॥  
मनुरेवाभवन्नाम्ना सावर्ण इति चोच्यते ।  
द्वितीयो यः सुतस्तस्याः स विज्ञेयः शनैश्चरः ॥ २० ॥  
सञ्ज्ञा तु पार्थिवी तात स्वस्य पुत्रस्य वै तदा ।  
चकाराभ्यधिकं स्नेहं न तथा पूर्वजेषु वै ॥ २१ ॥  
मनुस्तस्याक्षमत्तत्तु यमस्तस्या न चक्षमे ।  
तां स रोषाच्च बाल्याच्च भाविनोऽर्थस्य वै बलात् ।  
यदा सन्तर्ज्जयामास सञ्ज्ञां वैवस्वतो यमः ॥ २२ ॥  
तं शशाप ततः क्रोधात्सावर्णं जननी नृप ।  
चरणः पततामेष तवेति भृशदुःखिता ॥ २३ ॥  
यमस्तु तत्पितुः सर्वं प्राञ्जलिः पर्यवेदयत् ।  
भृशं शापभयोद्विग्नः सञ्ज्ञावाक्यप्रतोदितः ॥ २४ ॥  
शापोऽयं विनिवर्तेत प्रोवाच पितरं तदा ।  
मात्रा स्नेहेन सर्वेषु वर्तितव्यं सुतेषु वै ॥ २५ ॥  
सेयमस्मानपाहाय यवीयांसं बुभूषति ।  
तस्यां मयोद्यतः पादौ न तु देहे निपातितः ॥ २६ ॥  
बाल्याद्वा यदि वा मोहात्तद्भवान् क्षन्तुमर्हति ।  
यस्मात्ते पूजनीयाहं लङ्घितास्मि त्वया सुत ॥ २७ ॥  
तस्मात् तवैष चरणः पतिष्यति न संशयः ।  
अपत्यं दुरपत्यं स्यान्नाम्बा कुजननी भवेत् ॥ २८ ॥  
शप्तोऽहमस्मि लोकेश जनन्या तपतां वर ।  
तव प्रसादाच्चरणो न पतेन्मम गोपते ॥ २९ ॥  
विवस्वानुवाच  
असंशयं पुत्र महद्भविष्यत्यत्र कारणम् ।  
येन त्वामाविशत् क्रोधो धर्मज्ञं सत्यवादिनम् ॥ ३० ॥  
न शक्यमन्यथा कर्तुं मया मातुर्वचस्तव ।  
कृमयो मांसमादाय यास्यन्ति धरणीतलम् ॥ ३१ ॥  
तव पादान्महाप्राज्ञ ततस्त्वं प्राप्स्यसे सुखम् ।  
कृतमेवं वचस्तथ्यं मातुस्तव भविष्यति ॥ ३२ ॥  
शापस्य परिहारेण त्वं च त्रातो भविष्यसि ।  
आदित्योऽथाब्रवीत् सञ्ज्ञां किमर्थं तनयेषु वै ॥ ३३ ॥
तुल्येष्वभ्यधिकः स्नेहः क्रियतेऽति पुनः पुनः ।  
सा तत् परिहरन्ती तु नाचचक्षे विवस्वते ॥ ३४ ॥  
आत्मानं सुसमाधाय योगात्तथ्यमपश्यत ।  
तां शप्तुकामो भगवान्नाशाय कुरुनन्दन ॥ ३५ ॥  
मूर्धजेषु च जग्राह समयेऽतिगतेऽपि च ।  
सा तत्सर्वं यथावृत्तमाचचक्षे विवस्वते ॥ ३६ ॥  
विवस्वानथ तच्छ्रुत्वा क्रुद्धस्त्वष्टारमभ्यगात् ।  
त्वष्टा तु तं यथान्यायमर्चयित्वा विभावसुम् ।  
निर्दग्धुकामं रोषेण सान्त्वयामास वै तदा ॥ ३७ ॥  
त्वष्टोवाच  
तवातितेजसाविष्टमिदं रूपं न शोभते ।  
असहन्ती च तत् सञ्ज्ञा वने चरति शाड्वले ॥ ३८ ॥  
द्रष्टा हि तां भवानद्य स्वां भार्यां शुभचारिणीम् ।  
नित्यं तपस्यभिरतां वडवारूपधारिणीम् ॥ ३९ ॥  
पर्णाहारां कृशां दीनां जटिलां ब्रह्मचारिणीम् ।  
हस्तिहस्तपरिक्लिष्टां व्याकुलां पद्मिनीमिव ।  
श्लाघ्यां योगबलोपेतां योगमास्थाय गोपते ॥ ४० ॥  
अनुकूलं तु देवेश यदि स्यान्मम तन्मतम् ।  
रूपं निर्वर्तयाम्यद्य तव कान्तमरिन्दम ॥ ४१ ॥  
रूपं विवस्वतश्चासीत् तिर्यगूर्ध्वसमं तु वै ।  
तेनासौ सम्भृतो देवरूपेण तु विभावसुः ॥ ४२ ॥  
तस्मात् त्वष्टुः स वै वाक्यं बहु मेने प्रजापतिः ।  
समनुज्ञातवांश्चैव त्वष्टारं रूपसिद्धये ॥ ४३ ॥  
ततोऽभ्युपगमात् त्वष्टा मार्तण्डस्य विवस्वतः ।  
भ्रमिमारोप्य तत् तेजः शातयामास भारत ॥ ४४ ॥  
ततो निर्भासितं रूपं तेजसा संहृतेन वै ।  
कान्तात्कान्ततरं द्रष्टुमधिकं शुशुभे तदा ॥ ४५ ॥  
मुखे निवर्तितं रूपं तस्य देवस्य गोपतेः ।  
ततः प्रभृति देवस्य मुखमासीत्तु लोहितम् ।  
मुखरागं तु यत्पूर्वं मार्तण्डस्य मुखच्युतम् ॥ ४६ ॥  
आदित्या द्वादशैवेह सम्भूता मुखसम्भवाः ।  
धातार्यमा च मित्रश्च वरुणोंऽशो भगस्तथा ॥ ४७ ॥  
इन्द्रो विवस्वान् पूषा च पर्जन्यो दशमस्तथा ।  
ततस्त्वष्टा ततो विष्णुरजघन्यो जघन्यजः ॥ ४८ ॥  
हर्षं लेभे ततो देवो दृष्ट्वाऽऽदित्यान् स्वदेहजान् ।  
गन्धैः पुष्पैरलङ्कारैर्भास्वता मुकुटेन च ॥ ४९ ॥  
एवं सम्पूजयामास त्वष्टा वाक्यमुवाच ह ।  
गच देव निजां भार्यां कुरूंश्चरति सोत्तरान् ॥ ५० ॥  
वडवारूपमास्थाय वने चरति शाद्वले ।  
स तथा रूपमास्थाय स्वभार्यारूपलीलया ॥ ५१ ॥  
ददर्श योगमास्थाय स्वां भार्यां वडवां ततः ।  
अधृष्यां सर्वभूतानां तेजसा नियमेन च ॥ ५२ ॥  
वडवावपुषा राजंश्चरन्तीमकुतोभयाम् ।  
सोऽश्वरूपेण भगवांस्तां मुखे समभावयत् ॥ ५३ ॥  
मैथुनाय विचेष्टन्ती परपुंसोपशङ्कया ।  
सा तन्निरवमच्छुक्रं नासिकायां विवस्वतः ॥ ५४ ॥  
देवौ तस्यामजायेतामश्विनौ भिषजां वरौ ।  
नासत्यश्चैव दस्रश्च स्मृतौ द्वावश्विनाविति ॥ ५५ ॥  
मार्तण्डस्यात्मजावेतावष्टमस्य प्रजापतेः ।  
सञ्ज्ञायां जनयामास वडवायां स भारत ।  
तां तु रूपेण कान्तेन दर्शयामास भास्करः ॥ ५६ ॥  
सा च दृष्ट्वैव भर्तारं तुतोष जनमेजय ।  
यमस्तु कर्मणा तेन भृशं पीडितमानसः ॥ ५७ ॥  
धर्मेण रञ्जयामास धर्मराज इव प्रजाः ।  
स लेभे कर्मणा तेन परमेण महाद्युतिः ॥ ५८ ॥  
पितॄणामाधिपत्यं च लोकपालत्वमेव च ।  
मनुः प्रजापतिस्त्वासीत् सावर्णः स तपोधनः ॥ ५९ ॥  
भाव्यः सोऽनागते काले मनुः सावर्णिकेऽन्तरे ।  
मेरुपृष्ठे तपो घोरमद्यापि चरति प्रभुः ॥ ६० ॥  
भ्राता शनैश्चरश्चास्य ग्रहत्वमुपलब्धवान् ।  
नासत्यौ यौ समाख्यातौ स्वर्वैद्यौ तौ बभूवतुः ॥ ६१ ॥  
सेवतोऽपि तथा राजन्नश्वानां शान्तिदोऽभवत् ।  
त्वष्टा तु तेजसा तेन विष्णोश्चक्रमकल्पयत् ॥ ६२ ॥  
तदप्रतिहतं युद्धे दानवान्तचिकीर्षया ।  
यवीयसी तयोर्या तु यमी कन्या यशस्विनी ॥ ६३ ॥  
अभवत् सा सरिच्छ्रेष्ठा यमुना लोकभाविनी ।  
मनुरित्युच्यते लोके सावर्ण इति चोच्यते ॥ ६४ ॥  
द्वितीयो यः सुतस्तस्य मनोर्भ्राता शनैश्चरः ।  
ग्रहत्वं स च लेभे वै सर्वलोकाभिपूजितम् ॥ ६५ ॥  
य इदं जन्म देवानां शृणुयाद्वापि धारयेत् ।  
आपद्भ्यः स विमुच्येत प्राप्नुयाच्च महद्यशः ॥ ६६ ॥  
इति श्रीमहाभारते खिलेषु हरिवंशे वैवस्वतोत्पत्तौ नवमोऽध्यायः
