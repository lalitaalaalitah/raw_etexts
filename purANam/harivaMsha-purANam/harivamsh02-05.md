वैशम्पायन उवाच  
प्रागेव वसुदेवस्तु व्रजे शुश्राव रोहिणीम् ।  
प्रजातां पुत्रमेवाग्रे चन्द्रात्कान्ततराननम् ॥ १ ॥  
स नन्दगोपं त्वरितः प्रोवाच शुभया गिरा ।  
गच्छानया सहैव त्वं व्रजमेव यशोदया ॥ २ ॥  
तत्र तौ दारकौ गत्वा जातकर्मादिभिर्गुणैः ।  
योजयित्वा व्रजे तात संवर्धय यथासुखम् ॥ ३ ॥  
रौहिणेयं च पुत्रं मे परिरक्ष शिशुं व्रजे ।  
अहं वाच्यो भविष्यामि पितृपक्षेषु पुत्रिणाम् ॥ ४ ॥  
योऽहमेकस्य पुत्रस्य न पश्यामि शिशोर्मुखम् ।  
ह्रियते हि बलात् प्रज्ञा प्राज्ञस्यापि ततो मम ॥ ५ ॥  
अस्माद्धि मे भयं कंसान्निर्घृणाद् वै शिशोर्वधे ।  
तद्यथा रौहिणेयं त्वं नन्दगोपं ममात्मजम् ॥ ६ ॥  
गोपायसि यथा तात तत्त्वान्वेषी तथा कुरु ।  
विघ्ना हि बहवो लोके बालानुत्त्रासयन्ति हि ॥ ७ ॥  
स च पुत्रो मम ज्यायान् कनीयांश्च तवाप्ययम् ।  
उभावपि समं नाम्ना निरीक्षस्व यथासुखम् ॥ ८ ॥  
वर्धमानावुभावेतौ समानवयसौ यथा ।  
शोभेतां गोव्रजे तस्मिन् नन्दगोप तथा कुरु ॥ ९ ॥  
बाल्ये केलिकिलः सर्वो बाल्ये मुह्यति मानवः ।  
बाल्ये चण्डतमः सर्वस्तत्र यत्नपरो भव ॥ १० ॥  
न च वृन्दावने कार्यो गवां घोषः कथञ्चन ।  
भेतव्यं तत्र वसतः केशिनः पापदर्शिनः ॥ ११ ॥  
सरीसृपेभ्यः कीटेभ्यः शकुनिभ्यस्तथैव च ।  
गोष्ठेषु गोभ्यो वत्सेभ्यो रक्ष्यौ ते द्वाविमौ शिशू ॥ १२ ॥  
नन्दगोप गता रात्रिः शीघ्रयानो व्रजाशुगः ।  
इमे त्वां व्याहरन्तीव पक्षिणः सव्यदक्षिणाः ॥ १३ ॥  
रहस्यं वसुदेवेन सोऽनुज्ञातो महात्मना ।  
यानं यशोदया सार्धमारुरोह मुदान्वितः ॥ १४ ॥  
कुमारस्कन्धवाह्यायां शिबिकायां समाहितः ।  
संवेशयामास शिशुं शयनीयं महामतिः ॥ १५ ॥  
जगाम च विविक्तेन शीतलानिलसर्पिणा ।  
बहूदकेन मार्गेण यमुनातीरगामिना ॥ १६ ॥
स ददर्श शुभे देशे गोवर्धनसमीपगे ।  
यमुनातीरसम्बद्धं शीतमारुतसेवितम् ॥ १७ ॥  
विरुतश्वापदै रम्यं लतावल्लीमहाद्रुमम् ।  
गोभिस्तृणविलग्नाभिः स्यन्दन्तीभिरलङ्‌‌कृतम् ॥ १८ ॥  
समप्रचारं च गवां समतीर्थजलाशयम् ।  
वृषाणां स्कन्धघातैश्च विषाणोद्घृष्टपादपम् ॥ १९ ॥  
भासामिषादानुसृतैः श्येनैश्चामिषगृध्नुभिः ।  
सृगालमृगसिंहैश्च वसामेदाशिभिर्वृतम् ॥ २० ॥  
शार्दूलशब्दाभिरुतं नानापक्षिसमाकुलम् ।  
स्वादुवृक्षफलं रम्यं पर्याप्ततृणवीरुधम् ॥ २१ ॥  
गोव्रजं गोरुतं रम्यं गोपनारीभिरावृतम् ।  
हम्भारवैश्च वत्सानां सर्वतः कृतनिःस्वनम् ॥ २२ ॥  
शकटावर्तविपुलं कण्टकीवाटसङ्‌‌कुलम् ।  
पर्यन्तेष्वावृतं वन्यैर्बृहद्भिः पतितैर्द्रुमैः ॥ २३ ॥  
वत्सानां रोपितः कीलैर्दामभिश्च विभूषितम् ।  
करीषाकीर्णवसुधं कटच्छन्नकुटीमठम् ॥ २४ ॥  
क्षेम्यप्रचारबहुलं हृष्टपुष्टजनावृतम् ।  
दामनीपाशबहुलं गर्गरोद्‌गारनिःस्वनम् ॥ २५ ॥  
तक्रानिःस्रावबहुलं दधिमण्डार्द्रमृत्तिकम् ।  
मन्थानवलयोद्‌गारैर्गोपीनां जनितस्वनम् ॥ २६ ॥  
काकपक्षधरैर्बालैर्गोपालक्रीडनाकुलम् ।  
सार्गलद्वारगोवाटं मध्ये गोस्थानसङ्कुलम् ॥ २७ ॥  
सर्पिषा पच्यमानेन सुरभीकृतमारुतम् ।  
नीलपीताम्बराभिश्च तरुणीभिरलङ्‌‌कृतम् ॥ २८ ॥  
वन्यपुष्पावतंसाभिर्गोपकन्याभिरावृतम् ।  
शिरोभिर्घृकुम्भभिर्बद्धैरग्रस्तनाम्बरैः ॥ २९ ॥  
यमुनातीरमार्गेण जलहारीभिरावृतम् ।  
स तत्र प्रविशन् हृष्टो गोव्रजं गोपनादितम् ॥ ३० ॥  
प्रत्युद्‌गतो गोपवृद्धैः स्त्रीभिर्वृद्धाभिरेव च ।  
निवेशं रोचयामास परिवर्ते सुखाश्रये ॥ ३१ ॥  
सा यत्र रोहिणी देवी वसुदेवसुखावहा ।  
तत्र तं बालसूर्याभं कृष्णं गूढं न्यवेशयत् ॥ ३२ ॥  
इति श्रीमहाभारते खिलेषु हरिवंशे विष्णुपर्वणि  
गोव्रजगमनं नाम पञ्चमोऽध्यायः ॥ ५ ॥
