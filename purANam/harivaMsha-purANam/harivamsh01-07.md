जनमेजय उवाच  
मन्वन्तराणि सर्वाणि विस्तरेण तपोधन ॥  
तेषां सृष्टिं विसृष्टिं च वैशम्पायन कीर्तय ॥ १  
यावन्तो मनवश्चैव यावन्तं कालमेव च ॥  
मन्वन्तरं तथा ब्रह्मञ्छ्रोतुमिच्छामि तत्त्वतः ॥ २  
वैशम्पायन ऊवाच  
न शक्यो विस्तरस्तात वक्तुं वर्षशतैरपि ।  
मन्वन्तराणां कौरव्य सङ्क्षेपं त्वेव मे शृणु ॥ ३ ॥  
स्वायम्भुवो मनुस्तात मनुः स्वारोचिषस्तथा ।  
उत्तमस्तामसश्चैव रैवतश्चाक्षुषस्तथा ॥ ४ ॥  
वैवस्वतस्य कौरव्य साम्प्रतो मनुरुच्यते ।  
सावर्णिश्च मनुस्तात भौत्यो रौच्यस्तथैव च ॥ ५ ॥  
तथैव मेरुसावर्णाश्चत्वारो मनवः स्मृताः ।  
अतीता वर्तमानाश्च तथैवानागताश्च ये ॥ ६ ॥  
कीर्तिता मनवस्तात मयैते तु यथाश्रुतम् ।  
ऋषींस्तेषां प्रवक्ष्यामि पुत्रान्देवगणांस्तथा ॥ ७ ॥  
मरीचिरत्रिर्भगवानङ्गिराः पुलहः क्रतुः ।  
पुलस्त्यश्च वसिष्ठश्च सप्तैते ब्रह्मणः सुताः ॥ ८ ॥  
उत्तरस्यां दिशि तथा राजन् सप्तर्षयोऽपरे ।  
देवाश्च शान्तरजसस्तथा प्रकृतयः परे ।  
यामा नाम तथा देवा आसन् स्वायम्भुवेऽन्तरे ॥ ९ ॥  
आग्नीध्रश्चाग्निबाहुश्च मेधा मेधातिथिर्वसुः ।  
ज्योतिष्मान् द्युतिमान् हव्यः सवनः पुत्र एव च ॥ १० ॥  
मनोः स्वायम्भुवस्यैते दश पुत्रा महौजसः ।  
एतत्ते प्रथमं राजन् मन्वन्तरमुदाहृतम् ॥ ११ ॥  
और्वो वसिष्ठपुत्रश्च स्तम्बः काश्यप एव च ।  
प्राणो बृहस्पतिश्चैव दत्तो निश्च्यवनस्तथा ॥ १२ ॥  
एते महर्षयस्तात वायुप्रोक्ता महाव्रताः ।  
देवाश्च तुषिता नाम स्मृताः स्वारोचिषेऽन्तरे ॥ १३ ॥  
हविर्ध्रः सुकृतिर्ज्योतिरापोमूर्तिरयस्मयः ।  
प्रतिथश्च नभस्यश्च नभ ऊर्जस्तथैव च ॥ १४ ॥  
स्वारोचिषस्य पुत्रास्ते मनोस्तात महात्मनः ।  
कीर्तिताः पृथिवीपाल महावीर्यपराक्रमाः ॥ १५ ॥  
द्वितीयमेतत् कथितं तव मन्वन्तरं मया ।  
इदं तृतीयं वक्ष्यामि तन्निबोध नराधिप ॥ १६ ॥  
वसिष्ठपुत्राः सप्तासन् वासिष्ठा इति विश्रुताः ।  
हिरण्यगर्भस्य सुता ऊर्ज्जा नाम सुतेजसः ॥ १७ ॥  
ऋषयोऽत्र मया प्रोक्ताः कीर्त्यमानान् निबोध मे ।  
औत्तमेयान् महाराज दश पुत्रान् मनोरमान् ॥ १८ ॥  
इष ऊर्जस्तनूजश्च मधुर्माधव एव च ।  
शुचिः शुक्रः सहश्चैव नभस्यो नभ एव च ॥ १९ ॥  
भानवस्तत्र देवाश्च मन्वन्तरमुदाहृतम् ।  
मन्वन्तरं चतुर्थं ते कथयिष्यामि तच्छृणु ॥ २० ॥  
काव्यः पृथुस्तथैवाग्निर्जन्युर्धाता च भारत ।  
कपीवानकपीवांश्च तत्र सप्तर्षयोऽपरे ॥ २१ ॥  
पुराणे कथितास्तात पुत्राः पौत्राश्च भारत ।  
सत्या देवगणाश्चैव तामसस्यान्तरे मनोः ॥ २२ ॥  
पुत्रांश्चैव प्रवक्ष्यामि तामसस्य मनोर्नृप ।  
द्युतिस्तपस्यः सुतपास्तपोमूलस्तपोधनः ॥ २३ ॥  
तपोरतिरकल्माषस्तन्वी धन्वी परन्तपः ।  
तामसस्य मनोरेते दश पुत्रा महाबलाः ॥ २४ ॥  
वायुप्रोक्ता महाराज पञ्चमं तदनन्तरम् ।  
वेदबाहुर्यदुध्रश्च मुनिर्वेदशिरास्तथा ॥ २५ ॥  
हिरण्यरोमा पर्जन्य ऊर्ध्वबाहुश्च सोमजः ।  
सत्यनेत्रस्तथाऽऽत्रेय एते सप्तर्षयोऽपरे ॥ २६ ॥  
देवाश्च भूतरजसस्तथा प्रकृतयोऽपरे ।  
पारिप्लवश्च रैभ्यश्च मनोरन्तरमुच्यते ॥ २७ ॥  
अथ पुत्रानिमांस्तस्य निबोध गदतो मम ।  
धृतिमानव्ययो युक्तस्तत्त्वदर्शी निरुत्सुकः ॥ २८ ॥  
अरण्यश्च प्रकाशश्च निर्मोहः सत्यवाक् कविः ।  
रैवतस्य मनोः पुत्राः पञ्चमं चैतदन्तरम् ॥ २९ ॥  
षष्ठं ते सम्प्रवक्ष्यामि तन्निबोध नराधिप ।  
भृगुर्नभो विवस्वांश्च सुधामा विरजास्तथा ॥ ३० ॥  
अतिनामा सहिष्णुश्च सप्तैते वै महर्षयः ।  
चाक्षुषस्यान्तरे तात मनोर्देवानिमाञ्छृणु ॥ ३१ ॥  
आद्याः प्रभूता ऋभवः पृथग्भावा दिवौकसः ।  
लेखाश्च नाम राजेन्द्र पञ्च देवगणाः स्मृताः ।  
ऋषेरङ्गिरसः पुत्राः महात्मानो महौजसः ॥ ३२ ॥  
नाड्वलेया महाराज दश पुत्राश्च विश्रुताः ।  
ऊरुप्रभृतयो राजन्षष्ठं मन्वन्तरं स्मृतम् ॥ ३३ ॥  
अत्रिर्वसिष्ठो भगवान् कश्यपश्च महानृषिः ।  
गौतमोऽथ भरद्वाजो विश्वामित्रस्तथैव च ॥ ३४ ॥  
तथैव पुत्रो भगवानृचीकस्य महात्मनः ।  
सप्तमो जमदग्निश्च ऋषयः साम्प्रतं दिवि ॥ ३५ ॥  
साध्या रुद्राश्च विश्वे च मरुतो वसवस्तथा ।  
आदित्याश्चाश्विनौ चैव देवौ वैवस्वतौ स्मृतौ ॥ ३६ ॥  
मनोर्वैवस्वतस्यैते वर्तन्ते साम्प्रतेऽन्तरे ।  
ईक्ष्वाकुप्रमुखाश्चैव दश पुत्रा महात्मनः ॥ ३७ ॥  
एतेषां कीर्तितानां तु महर्षीणां महौजसाम् ।  
राजपुत्राश्च पौत्राश्च दिक्षु सर्वासु भारत ॥ ३८ ॥  
मन्वन्तरेषु सर्वेषु प्राग्दिशः सप्तसप्तकाः ।  
स्थिता लोकव्यवस्थार्थं लोकसंरक्षणाय च ॥ ३९ ॥  
मन्वन्तरे व्यतिक्रान्ते चत्वारः सप्तका गणाः ।  
कृत्वा कर्म दिवं यान्ति ब्रह्मलोकमनामयम् ॥ ४० ॥  
ततोऽन्ये तपसा युक्ताः स्थानमापूरयन्त्युत ।  
अतीता वर्तमानाश्च क्रमेणैतेन भारत ॥ ४१ ॥  
एतान्युक्तानि कौरव्य सप्तातीतानि भारत ।  
मन्वन्तराणि षट् चापि निबोधानागतानि मे ॥ ४२ ॥  
सावर्णा मनवस्तात पञ्च तांश्च निबोध मे ।  
एको वैवस्वतस्तेषां चत्वारस्तु प्रजापतेः ॥ ४३ ॥  
परमेष्ठिसुतास्तात मेरुसावर्णतां गताः ।  
दक्षस्यैते हि दौहित्राः प्रियायास्तनया नृप ।  
महान्तस्तपसा युक्ता मेरुपृष्ठे महौजसः ॥ ४४ ॥  
रुचेः प्रजापतेः पुत्रो रौच्यो नाम मनुः स्मृतः ।  
भूत्यां चोत्पादितो देव्यां भौत्यो नाम रुचेः सुतः ॥ ४५ ॥
अनागताश्च सप्तैते स्मृता दिवि महर्षयः ।  
मनोरन्तरमासाद्य सावर्णस्य ह ताञ्छृणु ॥ ४६ ॥  
रामो व्यासस्तथाऽऽत्रेयो दीप्तिमानिति विश्रुतः ।  
भारद्वाजस्तथा द्रौणीरश्वत्थामा महाद्युतिः ॥ ४७ ॥  
गौतमस्यात्मजश्चैव शरद्वान् गौतमः कृपः ।  
कौशिको गालवश्चैव रुरुः काश्यप एव च ॥ ४८ ॥  
एते सप्त महात्मानो भविष्या मुनिसत्तमाः ।  
ब्रह्मणः सदृशाश्चैते धन्याः सप्तर्षयः स्मृताः ॥ ४९ ॥  
अभिजात्याथ तपसा मन्त्रव्याकरणैस्तथा ।  
ब्रह्मलोकप्रतिष्ठास्तु स्मृताः सप्तर्षयोऽमलाः ॥ ५० ॥  
भूतभव्यभवज्ज्ञानं बुद्ध्वा चैव तु यैः स्वयम् ।  
तपसा वै प्रसिद्धा ये सङ्गताः प्रविचिन्तकाः ॥ ५१ ॥  
मन्त्रव्याकरणाद्यैश्च ऐश्वर्यात् सर्वशश्च ये ।  
एतान् भार्यान् द्विजो ज्ञात्वा नैष्ठिकानि च नाम च ॥ ५२ ॥  
सप्तैते सप्तभिश्चैव गुणैः सप्तर्षयः स्मृताः ।  
दीर्घायुषो मन्त्रकृत ईश्वरा दीर्घचक्षुषः ॥ ५३ ॥  
बुद्ध्या प्रत्यक्षधर्माणो गोत्रप्रावर्तकास्तथा ।  
कृतादिषु युगाख्येषु सर्वेष्वेव पुनः पुनः ॥ ५४ ॥  
प्रावर्तयन्ति ते वर्णानाश्रमांश्चैव सर्वशः ।  
सप्तर्षयो महाभागाःसत्यधर्मपरायणाः ॥ ५५ ॥  
तेषाञ्चैवान्वयोत्पन्नाः जायन्तीह पुनः पुनः ।  
मन्त्रब्राह्मणकर्तारो धर्मे प्रशिथिले तथा ॥ ५६ ॥  
यस्माच्च वरदाः सप्त परेभ्यश एव याचिताः ।  
तस्मान्न कालो न वयः प्रमाणमृषिभावने ॥ ५७ ॥  
एष सप्तर्षिकोद्देशो व्याख्यातस्ते मया नृप ।  
सावर्णस्य मनोः पुत्रान् भविष्याञ्छृणु सत्तम ॥ ५८ ॥  
वरीयांश्चावरीयांश्च सम्मतो धृतिमान् वसुः ।  
चरिष्णुरप्यधृष्णुश्च वाजः सुमतिरेव च ।  
सावर्णस्य मनोः पुत्राः भविष्या दश भारत ॥ ५९ ॥  
प्रथमे मेरुसावर्णः प्रवक्ष्यामि मुनीञ्छृणु ।  
मेधातिथिस्तु पौलस्त्यो वसुः काश्यप एव च ॥ ६० ॥  
ज्योतिष्मान् भार्गवश्चैव द्युतिमानङ्गिरास्तथा ।  
सावनश्चैव वासिष्ठ आत्रेयो हव्यवाहनः ॥ ६१ ॥  
पौलहः सप्त इत्येते मुनयो रोहितेऽन्तरे ।  
देवतानां गणास्तत्र त्रय एव नराधिप ॥ ६२ ॥  
दक्षपुत्रस्य पुत्रास्ते रोहितस्य प्रजापतेः ।  
मनोः पुत्रो धृष्टकेतुः पञ्चहोत्रो निराकृतिः ॥ ६३ ॥  
पृथुःश्रवा भूरिधामा ऋचीकोऽष्टहतो गयः ।  
प्रथमस्य तु सावर्णेर्नव पुत्रा महौजसः ॥ ६४ ॥  
दशमे त्वथ पर्याये द्वितीयस्यान्तरे मनोः  
हविष्मान् पौलहश्चैव सुकृतिश्चैव भार्गवः ॥ ६५ ॥  
अपोमूर्तिस्तथाऽऽत्रेयो वासिष्ठश्चाष्टमः स्मृतः ।  
पौलस्त्यः प्रमितिश्चैव नभोगश्चैव काश्यपः ।  
अङ्गिरा नभसः सत्यः सप्तैते परमर्षयः ॥ ६६ ॥  
देवतानां गणौ द्वौ तौ ऋषिमन्त्राश्च ये स्मृताः ।  
मनोः सुतोत्तमौजाश्च निकुषञ्जश्च वीर्यवान् ॥ ६७ ॥  
शतानीको निरामित्रो वृषसेनो जयद्रथः ।  
भूरिद्युम्नः सुवर्चाश्च दश त्वेते मनोः सुताः ॥ ६८ ॥  
एकादशेऽथ पर्याये तॄतीयस्यान्तरे मनोः ।  
तस्य सप्त ऋषींश्चापि कीर्त्यमानान्निबोध मे ॥ ६९ ॥  
हविष्मान्काश्यपश्चापि हविष्मान् यश्च भार्गवः ।  
तरुणश्च तथाऽऽत्रेयो वासिष्ठस्त्वनघस्तथा ॥ ७० ॥  
अङ्गिराश्चोदधिष्ण्यश्च पौलस्त्यो निश्चरस्तथा ।  
पुलहश्चाग्नितेजाश्च भाव्याः सप्त महर्षयः ॥ ७१ ॥  
ब्रह्मणस्तु सुता देवा गणास्तेषां त्रयः स्मृताः ।  
संवर्तकः सुशर्मा च देवानीकः पुरूद्वहः ॥ ७२ ॥  
क्षेमधन्वा दृढायुश्च आदर्शः पण्डको मनुः ।  
सावर्णस्य तु पुत्रा वै तृतीयस्य नव स्मृताः ॥ ७३ ॥  
चतुर्थस्य तु सावर्णेर्ऋषीन्सप्त निबोध मे ।  
द्युतिर्वसिष्ठपुत्रश्च आत्रेयः सुतपास्तथा ॥ ७४ ॥  
अङ्गिरास्तपसो मूर्तिस्तपस्वी काश्यपस्तथा ।  
तपोऽशनश्च पौलस्त्यः पौलहश्च तपो रविः ॥ ७५ ॥  
भार्गवः सप्तमस्तेषां विज्ञेयस्तु तपोधृतिः ।  
पञ्च देवगणाः प्रोक्ता मानसा ब्रह्मणश्च ते ॥ ७६ ॥  
देववायुरदूरश्च देवश्रेष्ठो विदूरथः ।  
मित्रवान् मित्रदेवश्च मित्रसेनश्च मित्रकृत् ।  
मित्रबाहुः सुवर्चाश्च द्वादशस्य मनोः सुताः ॥ ७७ ॥  
त्रयोदशे च पर्याये भाव्ये मन्वन्तरे मनोः ।  
अङ्गिराश्चैव धृतिमान्पौलस्त्यो हव्यपस्तु यः ॥ ७८ ॥  
पौलहस्तत्त्वदर्शी च भार्गवश्च निरुत्सुकः ।  
निष्प्रकम्पस्तथाऽऽत्रेयो निर्मोहः काश्यपस्तथा ॥ ७९ ॥  
सुतपाश्चैव वासिष्ठः सप्तैते तु महर्षयः ।  
त्रय एव गणाः प्रोक्ता देवतानां स्वयम्भुवा ॥ ८० ॥  
त्रयोदशस्य पुत्रास्ते विज्ञेयास्तु रुचेः सुताः ।  
चित्रसेनो विचित्रश्च नयो धर्मभृतो धृतः ॥ ८१ ॥  
सुनेत्रः क्षत्रवृद्धिश्च सुतपा निर्भयो दृढः ।  
रौच्यस्यैते मनोः पुत्राः अन्तरे तु त्रयोदशे ॥ ८२ ॥  
चतुर्दशेऽथ पर्याये भौत्यस्यैवान्तरे मनोः ।  
भार्गवो ह्यतिबाहुश्च शुचिराङ्गिरसस्तथा ॥ ८३ ॥  
युक्तश्चैव तथाऽऽत्रेयः शुक्रो वासिष्ठ एव च ।  
अजितः पौलहश्चैव अन्त्याः सप्तर्षयश्च ते ॥ ८४ ॥  
एतेषां कल्य उत्थाय कीर्तनात्सुखमेधते ।  
यशश्चाप्नोति सुमहदायुष्मांश्च भवेन्नरः ॥ ८५ ॥  
अतीतानागतानां वै महर्षीणां सदा नरः ।  
देवतानां गणाः प्रोक्ताः पञ्च वै भरतर्षभ ॥ ८६ ॥  
तरङ्गभीरुर्वप्रश्च तरस्वानुग्र एव च ।  
अभिमानी प्रवीणश्च जिष्णुः सङ्क्रन्दनस्तथा ॥ ८७ ॥  
तेजस्वी सबलश्चैव भौत्यस्यैते मनोः सुताः ।  
भौत्यस्यैवाधिकारे तु पूर्णं कल्पस्तु पूर्यते ॥ ८८ ॥  
इत्येते नामतोऽतीताः मनवः कीर्तिता मया ।  
तैरियं पॄथिवी तात समुद्रान्ता सपत्तना ॥ ८९ ॥  
पूर्णं युगसहस्रं तु परिपाल्या नराधिप ।  
प्रजाभिश्चैव तपसा संहारस्तेषु नित्यशः ॥ ९० ॥  
इतिश्रिमहाभारते खिलेषु हरिवंशपर्वानि  
मन्वन्तरवर्णनं सप्तमोऽध्यायः
