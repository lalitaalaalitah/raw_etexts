वैशम्पायन उवाच  
एवमस्त्विति संहृष्टः शक्रस्त्रिदशवर्द्धनः ।  
सन्दिदेशाग्रतः सोमं युद्धाय शिशिरायुधम् ॥ १ ॥  
शक्र उवाच  
गच्छ सोम सहायत्वं कुरु पाशधरस्य वै ।  
असुराणां विनाशाय जयाय च दिवौकसाम् ॥ २ ॥  
त्वमप्रतिमवीर्यश्च ज्योतिषां चेश्वरेश्वरः ।  
त्वन्मयं सर्वलोकानां रसं रसविदो विदुः ॥ ३ ॥  
क्षयवृद्धी तवाव्यक्ते सागरस्येव मण्डले ।  
परिवर्तस्यहोरात्रं कालं जगति योजयन् ॥ ४ ॥  
लोकच्छायामयं लक्ष्म तवाङ्‌के शशसञ्ज्ञितम् ।  
न विदुः सोमदेवापि ये च नक्षत्रयोगिनः ॥ ५ ॥  
त्वमादित्यपथादूर्ध्वं ज्योतिषां चोपरि स्थितः ।  
तमश्चोत्सार्य वपुषा भासयस्यखिलं जगत् ॥ ६ ॥  
श्वेतभानुर्हिमतनुर्ज्योतिषामधिपः शशी ।  
अब्दकृत् कालयोगात्मा ईज्यो यज्ञरसोऽव्ययः ॥ ७ ॥  
ओषधीशः क्रियायोनिरम्भोयोनिरनुष्णभाक् ।  
शीतांशुरमृताधारश्चपलः श्वेतवाहनः ॥ ८ ॥  
त्वं कान्तिः कान्तवपुषां त्वं सोमः सोमवृत्तिनाम् ।  
सौम्यस्त्वं सर्वभूतानां तिमिरघ्नस्त्वमृक्षराट् ॥ ९ ॥  
तद्‌गच्छ त्वं सहानेन वरुणेन वरूथिना ।  
शमयस्वासुरीं मायां यया दह्याम सङ्गरे ॥ १० ॥  
सोम उवाच  
यन्मां वदसि युद्धार्थे देवराज जगत्पते ।  
एष वर्षामि शिशिरं दैत्यमायापकर्षणम् ॥ ११ ॥  
एतान्मच्छीतनिर्दग्धान् पश्य त्वं हिमवेष्टितान् ।  
विमायान्विमदांश्चैव दानवांस्त्वं महामृधे ॥ १२ ॥  
वैशम्पायन उवाच  
ततो हिमकरोत्सृष्टाः सबाष्पा हिमवृष्टयः ।  
वेष्टयन्ति स्म तान् घोरान् दैत्यान् मेघगणा इव ॥ १३ ॥  
तौ पाशशुक्लांशुधरौ वरुणेन्दू महारणे ।  
जघ्नतुर्हिमपातैश्च पातघातैश्च दानवान् ॥ १४ ॥  
द्वावम्बुनाथौ समरे तौ पाशहिमयोधिनौ ।  
मृधे चेरतुरम्भोभिः क्षुब्धाविव महार्णवौ ॥ १५ ॥  
ताभ्यामाप्लावितं सैन्यं तद्दानवमदृश्यत ।  
जगत् संवर्तकाम्भोधैः प्रवृष्टैरिव संवृतम् ॥ १६ ॥  
तावुद्यतांशुपाशौ द्वौ शशाङ्‌कवरुणौ रणे ।  
शमयामासतुर्मायां देवौ दैतेयनिर्मिताम् ॥ १७ ॥  
शीतांशुजलनिर्दग्धाः पाशैश्च प्रसिता रणे ।  
न शेकुश्चलितुं दैत्या विशिरस्का इवाद्रयः॥ १८ ॥  
शीतांशुनिहतास्ते तु पेतुर्दैत्या हिमार्दिताः ।  
हिमप्रावृतसर्वाङ्‌गा निरूष्माण इवाग्नयः ॥ १९ ॥  
तेषां तु दिवि दैत्यानां विपरीतप्रभाणि च ।  
विमानानि विचित्राणि निपतन्त्युत्पतन्ति च ॥ २० ॥  
तान् पाशहस्तग्रथिताञ्च्छादितान् हिमरश्मिना ।  
मयो ददर्श मायावी दानवान्दिवि दानवः ॥ २१ ॥  
स शिलाजालविततां गण्डशैलाट्टहासिनीम् ।  
पादपोत्कटकूटाग्रां कन्दराकीर्णकाननाम् ॥ २२ ॥  
सिंहव्याघ्रगजाकीर्णां नदन्तीमिव यूथपैः ।  
ईहामृगगणाकीर्णां पवनाघूर्णितद्रुमाम् ॥ २३ ॥  
निर्मितां स्वेन पुत्रेण क्रौञ्चेन दिवि कामगाम् ।  
प्रसृतां पार्वतीं मायां ससृजे दानवोत्तमः ॥ २४ ॥  
साश्मशब्दैः शिलावर्षैः सम्पतद्‌भिश्च पादपैः ।  
निजघ्ने देवसङ्घांस्तान् दानवांश्चाप्यजीवयत् ॥ २५ ॥  
नैशाकरी वारुणी च मायेन्तर्दधतस्ततः ।  
अश्मभिश्चायसघनैः किर्णा देवगणा रणे ॥ २६ ॥  
साश्मसङ्‌घातविषमा द्रुमपर्वतसङ्‌कटा ।  
अभवद्घोरसञ्चारा पृथिवी पर्वतैरिव ॥ २७ ॥  
नानाहतोऽश्मभिः कश्चिच्छिलाभिश्चाप्यताडितः ।  
नानिरुद्धो द्रुमगणैर्देवोऽदृश्यत संयुगे ॥ २८ ॥  
तदपभ्रष्टधनुषं भग्नप्रहरणाविलम् ।  
निष्प्रयत्नं सुरानीकं वर्जयित्वा गदाधरम् ॥ २९ ॥  
स हि युद्धगतः श्रीमानीशो न स्म व्यकम्पत ।  
सहिष्णुत्वाज्जगत्स्वामी न चुक्रोध गदाधरः ॥ ३० ॥
कालज्ञः कालमेघाभः समैक्षत् कालमाहवे ।  
देवासुरविमर्दं स द्रष्टुकामो जनार्दनः ॥ ३१ ॥  
ततो भगवताऽऽदिष्टौ रणे पावकमारुतौ ।  
शमनार्थं प्रवृद्धाया मायाया मयसृष्टया ॥ ३२ ॥  
ततः प्रवृद्धावन्योन्यं प्रवृद्धौ ज्वालवाहिनौ ।  
चोदितौ विष्णुवाक्येन तां मायां व्यपकर्षताम् ॥ ३३ ॥  
ताभ्यामुद्‌भ्रान्तवेगाभ्यां प्रवृद्धाभ्यां महाहवे ।  
दग्धा सा पार्वती माया भस्मीभूता ननाश ह ॥ ३४ ॥  
सोऽनिलोऽनलसंयुक्तः सोऽनलश्चानिलाकुलः ।  
दैत्यसेनां ददहतुर्युगान्तेष्विव मूर्च्छितौ ॥ ३५ ॥  
वायुः प्रधावितस्तत्र पश्चादग्निश्च मारुतात् ।  
चेरतुर्दानवानीके क्रीडन्तावनलानिलौ ॥ ३६ ॥  
भस्मावयवभूतेषु प्रपतत्सूत्पतत्सु च ।  
दानवेषु विनष्टेषु कृतकर्मणि पावके ॥ ३७ ॥  
वातस्कन्धापविद्धेषु विमानेषु समन्ततः ।  
मायाबन्धे विनिर्वृत्ते स्तूयमाने गदाधरे ॥ ३८ ॥  
निष्प्रयत्नेषु दैत्येषु त्रैलोक्ये मुक्तबन्धने ।  
सम्प्रहृष्टेषु देवेषु साधु साध्विति सर्वशः ॥ ३९ ॥  
जये दशशताक्षस्य मयस्य च पराजये ।  
दिक्षु सर्वासु शुद्धासु प्रवृत्ते धर्मसंस्तरे ॥ ४० ॥  
अपावृत्ते चन्द्रपथे अयनस्थे दिवाकरे ।  
प्रकृतिस्थेषु लोकेषु नृषु चारित्रबन्धुषु ॥ ४१ ॥  
अभिन्नबन्धने मृत्यौ हूयमाने हुताशने ।  
यज्ञभागिषु देवेषु स्वर्गार्थं दर्शयत्सु च ॥ ४२ ॥  
लोकपालेषु सर्वेषु दिक्षु संयानवर्तिषु ।  
भावे तपसि शुद्धानामभावे दुष्टकर्मिणाम् ॥ ४३ ॥  
देवपक्षे प्रमुदिते दैत्यपक्षे विषीदति ।  
त्रिपादविग्रहे धर्मे अधर्मे पादविग्रहे ॥ ४४ ॥  
अपावृते महाद्वारे वर्तमाने च सत्पथे ।  
स्वधर्मस्थेषु वर्णेषु लोकेऽस्मिन्नाश्रमेषु च ॥ ४५ ॥  
प्रजारक्षणयुक्तेषु भ्राजमानेषु राजसु ।  
गीयमानासु गाथासु देवसंस्तवनादिषु ॥ ४६ ॥  
प्रशान्तकलुषे लोके शान्ते तपसि दारुने ।  
अग्निमारुतयोस्तस्मिन् वृत्ते सङ्ग्रामकर्मणि ।  
तन्मया विमला लोकास्ताभ्यां जयकृतप्रियाः ॥ ४७ ॥  
पूर्वदेवभयं श्रुत्वा मारुताग्निकृतं महत् ॥ ॥  
कालनेमिरिति ख्यातो दानवः प्रत्यदृश्यत ॥ ४८ ॥  
भास्कराकारमुकुटः शिञ्जिताभरणाङ्‌गदः ।  
मन्दराचलसङ्काशो महारजतसंवृतः ॥ ४९ ॥  
शतप्रहरणोदग्रः शतबाहुः शताननः ।  
शतशीर्षा स्थितः श्रीमाञ्चतशृङ्‌ग इवाचलः ॥ ५० ॥  
कक्षे महति संवृद्धो हिमान्त इव पावकः ॥ ५१ ॥  
धूम्रकेशो हरिच्छ्मश्रुर्दंष्ट्रालोष्टपुटाननः ।  
त्रैलोक्यान्तरविस्तारो धारयन्विपुलं वपुः ॥ ५२ ॥  
बाहुभिस्तुलयन् व्योम क्षिपन् पद्‌भ्यां महीधरान् ।  
ईरयन्मुखनिःश्वासैर्वृष्टिमन्तो बलाहकाः ॥ ५३ ॥  
तिर्यगायतरक्ताक्षं मन्दरोदग्रवर्चसम् ।  
दिधक्षन्तमिवायान्तं सर्वान् देवगणान् मृधे ॥ ५४ ॥  
तर्जयन्तं सुरगणांश्छादयन्तं दिशो दश ।  
संवर्तकाले क्षुधितं दृप्तं मृत्युमिवोत्थितम् ॥ ५५ ॥  
सुतलेनोच्छ्रितवता विपुलाङ्‌गुलिपर्वणा ।  
माल्याभरणपूर्णेन किञ्चिच्चलितवर्मणा ॥ ५६ ॥  
उच्छ्रितेनाग्रहस्तेन दक्षिणेन वपुष्मता ।  
दानवान् देवनिहतानुत्तिष्ठध्वमिति ब्रुवन् ॥ ५७ ॥  
तं कालनेमिं समरे द्विषतां कालसन्निभम् ।  
वीक्षन्ति स्म सुराः सर्वे भयविक्लवमानसाः ॥ ५८ ॥  
तं स्म वीक्षन्ति भूतानि क्रमन्तं कालनेमिनम् ।  
त्रिविक्रमं विक्रमन्तं नारायणमिवापरम् ॥ ५९ ॥  
सोच्छ्रयन् प्रथमं पादं मारुताघूर्णिताम्बरः ।  
प्राक्रामदसुरो युद्धे त्रासयन् सर्वदेवताः ॥ ६० ॥  
समयेनासुरेन्द्रेण परिष्वक्तः क्रमन् रणे ।  
कलनेमिर्बभौ दैत्यः विष्णुनेव पुरन्दरः ॥ ६१ ॥  
अथ विव्यथिरे देवाः सर्वे शक्रपुरोगमाः ।  
दृष्ट्वा कालमिवायान्तं कालनेमिं भयावहम् ॥ ६२ ॥  
इति श्रीमन्महाभारते खिलेषु हरिवंशे हरिवंशपर्वणि  
कालनेमिप्रक्रमणे षड्चत्वारिंशोऽध्यायः
