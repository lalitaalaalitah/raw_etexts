वैशम्पायन उवाच  
ऐलपुत्रा बभूवुस्ते सर्वे देवसुतोपमाः ।  
दिवि जाता महात्मान आयुर्धीमानमावसुः ॥ १ ॥  
विश्वायुश्चैव धर्मात्मा श्रुतायुश्च तथापरः ।  
धृढायुश्च वनायुश्च शतायुश्चोर्वशीसुताः ।  
अमावसोश्च दायादो भीमो राजाथ नग्नजित् ॥ २ ॥  
श्रीमान् भीमस्य दायादो राजासीत्काञ्चनप्रभः ।  
विद्वांस्तु काञ्चनस्यापि सुहोत्रोऽभून्महाबलः ॥ ३ ॥  
सौहोत्रिरभवज्जह्नुः केशिन्या गर्भसम्भवः ।  
आजह्रे यो महत्सत्रं सर्वमेधमहामखम् ॥ ४ ॥  
पतिलोभेन यं गङ्गा पतित्वेऽभिससार ह ।  
नेच्छतः प्लावयामास तस्य गङ्गा च तत्सदः ।  
स तया प्लावितं दृष्ट्वा यज्ञवाटं समन्ततः ॥ ५ ॥  
सौहित्रिरब्रवीद्गङ्गां क्रुद्धो भरतसत्तम ॥ ६ ॥  
एष ते विफलं यत्नं पिबन्नम्भः करोम्यहम् ।  
अस्य गङ्गेऽवलेपस्य सद्यः फलमवाप्नुहि ॥ ७ ॥  
राजर्षिणा ततः पीतां गङ्गां दृष्ट्वा महर्षयः ।  
उपनिन्युर्महाभागां दुहितृत्वेन जाह्नवीम् ॥ ८ ॥  
युवनाश्वस्य पुत्रीं तु कावेरीं जह्नुरावहत् ।  
युअवनाश्वस्य शापेन गङ्गाऽर्धेन विनिर्ममे ॥ ९ ॥  
कावेरीं सरितां श्रेष्ठां जह्नोर्भार्यामनिन्दिताम् ।  
जह्नुस्तु दयितं पुत्रं सुनहं नाम धार्मिकम् ।  
कावेर्यां जनयामास अजकस्तस्य चात्मजः ॥ १० ॥  
अजकस्य तु दायादो बलाकाश्वो महीपतिः ।  
बभूव मृगयाशीलः कुशस्तस्यात्मजोऽभवत् ॥ ११ ॥  
कुशपुत्रा बभूवुर्हि चत्वारो देववर्चसः ।  
कुशिकः कुशनाभश्च कुशाम्बो मूर्तिमांस्तथा ॥ १२ ॥  
पह्लवैः सह संवृद्धिं राजा वनचरैस्तदा ।  
कुशिकस्तु तपस्तेपे पुत्रमिन्द्रसमप्रभम् ।  
लभेयमिति तं शक्रस्त्रासादभ्येत्य जज्ञिवान् ॥ १३ ॥  
पूर्णे वर्षसहस्रे वै तं तु शक्रो ह्यपश्यत ॥  
अत्युग्रतपसं दृष्ट्वा सहस्राक्षः पुरन्दरः ॥ १४ ॥  
समर्थः पुत्रजनने स्वमेवांशमवासयत् ।  
पुत्रत्वे कल्पयामास स देवेन्द्रः सुरोत्तमः ॥ १५ ॥  
स गाधिरभवद् राजा मघवान् कौशिकः स्वयम् ।  
पौरुकुत्स्यभवद्भार्या गाधिस्तस्यामजायत ॥ १६ ॥  
गाधेः कन्या महाभागा नाम्ना सत्यवती शुभा ।  
तां गाधिर्भृगुपुत्राय ऋचीकाय ददौ प्रभुः ॥ १७ ॥  
तस्याः प्रीतोऽभवद् भर्ता भार्गवो भृगुननदनः ।  
पुत्रार्थं कारयामास चरुं गाधेस्तथैव च ॥ १८ ॥  
उवाचाहूय तां भर्ता ऋचीको भार्गवस्तदा ।  
उपयोज्यश्चरुरयं त्वया मात्रा त्वयं तव ॥ १९ ॥  
तस्यां जनिष्यते पुत्रो दीप्तिमान् क्षत्रियर्षभः ।  
अजेयः क्षत्रियैर्लोके क्षत्रियर्षभसूदनः ॥ २० ॥  
तवापि पुत्रं कल्याणि धृतिमन्तं तपोनिधिम् ।  
शमात्मकं द्विजश्रेष्ठं चरुरेष विधास्यति ॥ २१ ॥  
एवमुक्त्वा तु तां भार्यामृचीको भृगुनन्दनः ।  
तपस्याभिरतो नित्यमरण्यं प्रविवेश ह ॥ २२ ॥  
गाधिः सदारस्तु तदा ऋचीकावासमभ्यगात् ।  
तीर्थयात्राप्रसङ्गेन सुतां द्रष्टुं जनेश्वरः ॥ २३ ॥  
चरुद्वयं गृहीत्वा तदृषेः सत्यवती तदा ।  
चरुमादाय यत्नेन सा तु मात्रे न्यवेदयत् ॥ २४ ॥  
माता व्यत्यस्य दैवेन दुहित्रे स्वं चरुं ददौ ।  
तस्याश्चरुमथाज्ञानादात्मसंस्थं चकार ह ॥ २५ ॥  
अथ सत्यवती गर्भं क्षत्रियान्तकरं तदा ॥  
धारयामास दीप्तेन वपुषा घोरदर्शनम् ॥ २६ ॥  
तामृचीकस्ततो दृष्ट्वा योगेनाभ्यनुसृत्य च ।  
तामब्रवीद् द्विजश्रेष्ठः स्वां भार्यां वरवर्णिनीम् ॥ २७ ॥  
मात्रासि वञ्चिता भद्रे चरुव्यत्यासहेतुना ।  
जनिष्यति हि पुत्रस्ते क्रूरकर्मातिदारुणः ॥ २८ ॥  
भ्राता जनिष्यते चापि ब्रह्मभूतस्तपोधनः ।  
विश्वं हि ब्रह्मतपसा मया तस्मिन् समर्पितम् ॥ २९ ॥
एवमुक्ता महाभागा भर्त्रा सत्यवती तदा ।  
प्रसादयामास पतिं पुत्रो मे नेदृशो भवेत् ।  
ब्राह्मणापसदस्तत्र इत्युक्तो मुनिरब्रवीत् ॥ ३० ॥  
नैष सङ्कल्पितः कामो मया भद्रे तथास्त्विति ।  
उग्रकर्मा भवेत्पुत्रः पितुर्मातुश्च कारणात् ।  
पुनः सत्यवती वाक्यमेवमुक्ताब्रवीदिदम् ॥ ३१ ॥  
इच्छँल्लोकानपि मुने सृजेथाः किं पुनः सुतम् ।  
शमात्मकमृजुं त्वं मे पुत्रं दातुमिहार्हसि ॥ ३२ ॥  
काममेवंविधः पौत्रो मम स्यात्तव च प्रभो ।  
यद्यन्यथा न शक्यं वै कर्तुमेतद् द्विजोत्तम ॥ ३३ ॥  
ततः प्रसादमकरोत्स तस्यास्तपसो बलात् ।  
भद्रे नास्ति विशेषो मे पौत्रे च वरवणिनि ।  
त्वया यथोक्तं वचनं तथा भद्रं भविष्यति ॥ ३४ ॥  
ततः सत्यवती पुत्रं जनयामास भार्गवम् ।  
तपस्याभिरतं दान्तं जमदग्निं शमात्मकम् ॥ ३५ ॥  
भृगोश्चरुविपर्यासे रौद्रवैष्णवयोः पुरा ।  
यजनाद् वैष्णवेऽथांशे जमदग्निरजायत ॥ ३६ ॥  
सा हि सत्यवती पुण्या सत्यधर्मपरायणा ।  
कौशिकीति समाख्याता प्रवृत्तेयं महानदी ॥ ३७ ॥  
इक्ष्वाकुवंशप्रभवो रेणुर्नाम नराधिपः ।  
तस्य कन्या महाभागा कामली नाम रेणुका ॥ ३८ ॥  
रेणुकायां तु कामल्यां तपोविद्यासमन्वितः ।  
आर्चिको जनयामास जामदग्न्यं सुदारुणम् ॥ ३९ ॥  
सर्वविद्यानुगं श्रेष्ठं धनुर्वेदस्य पारगम् ।  
रामं क्षत्रियहन्तारं प्रदीप्तमिव पावकम् ॥ ४० ॥  
और्वस्यैवमृचीकस्य सत्यवत्यां महायशाः ।  
जमदग्निस्तपोवीर्याज्जज्ञे ब्रह्मविदां वरः ॥ ४१ ॥  
मध्यमश्च शुनःशेपः शुनःपुच्छः कनिष्ठकः ।  
विश्वामित्रं तु दायादं गाधिः कुशिकनन्दनः ॥ ४२ ॥  
जनयामास पुत्रं तु तपोविद्याशमात्मकम् ।  
प्राप्य ब्रह्मर्षिसमतां योऽयं सप्तर्षितां गतः ॥ ४३ ॥  
विश्वामित्रस्तु धर्मात्मा नाम्ना विश्वरथः स्मृतः ।  
जज्ञे भृगुप्रसादेन कौशिकाद्वंशवर्धनः ॥ ४४ ॥  
विश्वामित्रस्य च सुता देवरातादयः स्मृताः ।  
प्रख्यातास्त्रिषु लोकेषु तेषां नामानि मे शृणु ॥ ४५ ॥  
देवश्रवाः कतिश्चैव यस्मात्कात्यायनाः स्मृताः ।  
शालावत्यां हिरण्याक्षो रेणोर्जज्ञेऽथ रेणुमान् ॥ ४६ ॥  
साङ्कृतिर्गालवश्चैव मुद्गलश्चेति विश्रुताः ।  
मधुच्छन्दो जयश्चैव देवलश्च तथाष्टकः ॥ ४७ ॥  
कच्छपो हारितश्चैव विश्वामित्रस्य वै सुताः ।  
तेषां ख्यातानि गोत्राणि कौशिकानां महात्मनाम् ॥ ४८ ॥  
पाणिनो बभ्रवश्चैव ध्यानजप्यास्तथैव च ।  
पार्थिवा देवराताश्च शालङ्कायनबाष्कलाः ॥ ४९ ॥  
लोहिता यमदूताश्च तथा कारीषवः स्मृताः ।  
सौश्रुताः कौशिका राजंस्तथान्ये सैन्धवायनाः ॥ ५० ॥  
देवला रेणवश्चैव याज्ञ्यवल्क्याघमर्षणाः ।  
औदुम्बरा ह्यभिष्णातास्तारकायनचुञ्चुलाः ॥ ५१ ॥  
शालावत्या हिरण्याक्षाः साङ्कृत्या गालवास्तथा ।  
बादरायणिनश्चान्ये विश्वामित्रस्य धीमतः ॥ ५२ ॥  
ऋष्यन्तरविवाह्याश्च कौशिका बहवः स्मृताः ।  
पौरवस्य महाराज ब्रह्मर्षिः कौशिकस्य च ।  
सम्बन्धोऽप्यस्य वंशेऽस्मिन्ब्रह्मक्षत्रस्य विश्रुतः ॥ ५३ ॥  
विश्वामित्रात्मजानां तु शुनःशेपोऽग्रजः स्मृतः ।  
भार्गवः कौशिकत्वं हि प्राप्तः स मुनिसत्तमः ॥ ५४ ॥  
विश्वामित्रस्य पुत्रस्तु शुनःशेपोऽभवत्किल ।  
हरिदश्वस्य यज्ञे तु पशुत्वे विनियोजितः ॥ ५५ ॥  
देवैर्दत्तः शुनःशेपो विश्वामित्राय वै पुनः ।  
देवैर्दत्तः स वै यस्माद् देवरातस्ततोऽभवत् ॥ ५६ ॥  
देवरातादयः सप्त विश्वामित्रस्य वै सुताः ।  
दृषद्वतीसुतश्चापि विश्वामित्रात् तथाष्टकः ॥ ५७ ॥  
अष्टकस्य सुतो लौहिः प्रोक्तो जह्रुगणो मया ।  
अथ ऊर्ध्वं प्रवक्ष्यामि वंशमायोर्महात्मनः ॥ ५८ ॥  
इति श्रीमहाभारते खिलेषु हरिवंशे हरिवंशपर्वणि ॥  
अमावसुवंशकीर्तनं नाम सप्तविंशोऽध्यायः ॥
