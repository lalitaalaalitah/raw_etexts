मार्कण्डेय उवाच  
आसन्पूर्वयुगे तात भरद्वाजात्मजा द्विजाः ।  
योगधर्ममनुप्राप्य भ्रष्टा दुश्चरितेन वै ॥ १ ॥  
अपभ्रंशमनुप्राप्ता योगधर्मापचारिणः ।  
महतः सरसः पारे मानसस्य विसञ्ज्ञिताः ॥ २ ॥  
तमेवार्थमनुध्यायन्तो नष्टमप्स्विव मोहिताः ।  
अप्राप्य योगं ते सर्वे संयुक्ताः कालधर्मणा ॥ ३ ॥  
ततस्ते योगविभ्रष्टा देवेषु सुचिरोषिताः ।  
जाताः कौषिकदायादाः कुरुक्षेत्रे नरर्षभाः ॥ ४ ॥  
हिंसया विहरिष्यन्तो धर्मं पितृकृतेन वै ।  
ततस्ते पुनराजातिं भ्रष्टाः प्राप्स्यन्ति कुत्सिताम् ॥ ५ ॥  
तेषां पितृप्रसादेन पूर्वजातिकृतेन वै ।  
स्मृतिरुत्पत्स्यते प्राप्य तां तां जातिं जुगुप्सिताम् ॥ ६ ॥  
ते धर्मचारिणो नित्यं भविष्यन्ति समाहिताः ।  
ब्राह्मण्यं प्रतिलप्स्यन्ति ततो भूयः स्वकर्मणा ॥ ७ ॥  
ततश्च योगं प्राप्स्यन्ति पूर्वजातिकृतं पुनः ।  
भूयः सिद्धिमनुप्राप्ताः स्थानं प्राप्स्यन्ति शाश्वतम् ॥ ८ ॥  
एवं धर्मे च ते बुद्धिर्भविष्यति पुनः पुनः ।  
योगधर्मे च नितरां प्राप्स्यसे बुद्धिमुत्तमाम् ॥ ९ ॥  
योगो हि दुर्लभो नित्यमल्पप्रज्ञैः कदाचन ।  
लब्ध्वापि नाशयन्त्येनं व्यसनैः कटुतामिताः ।  
अधर्मेष्वेव वर्तन्ते प्रार्दयन्ते गुरूनपि ॥ १० ॥  
याचन्ते न त्वयाच्यानि रक्षन्ति शरणागतान् ।  
नावजानन्ति कृपणान् माद्यन्ते न धनोष्मणा ॥ ११ ॥
युक्ताहारविहाराश्च युक्तचेष्टाः स्वकर्मसु ।  
ध्यानाध्ययनयुक्ताश्च न नष्टानुगवेषिणः ॥ १२ ॥  
नोपभोगरता नित्यं न मांसमधुभक्षणाः ।  
न च कामपरा नित्यं न विप्रासेविनस्तथा ॥ १३ ॥  
नानार्यसङ्कथासक्ता नालस्योपहतास्तथा ।  
नात्यन्तमानसंसक्ता गोष्ठीषु निरतास्तथा ॥ १४ ॥  
प्राप्नुवन्ति नरा योगं योगो वै दुर्लभो भुवि ।  
प्रशान्ताश्च जितक्रोधा मानाहङ्कारवर्जिताः ॥ १५ ॥  
कल्याणभाजनं ये तु ते भवन्ति यतव्रताः ।  
एवंविधास्तु ते तात ब्राह्मणा ह्यभवंस्तदा ॥ १६ ॥  
स्मरन्ति ह्यात्मनो दोषं प्रमादकृतमेव तु ।  
ध्यानाध्ययनयुक्ताश्च शान्ते वर्त्मनि संस्थिताः ॥ १७ ॥  
योगधर्माद्धि धर्मज्ञ न धर्मोऽस्ति विशेषवान् ।  
वरिष्ठः सर्वधर्माणां तमेवाचर भार्गव ॥ १८ ॥  
कालस्य परिणामेन लघ्वाहारो जितेन्द्रियः ।  
तत्परः प्रयतः श्राद्धी योगधर्ममवाप्स्यसि ॥ १९ ॥  
इत्युक्त्वा भगवान् देवस्तत्रैवान्तरधीयत ।  
अष्टादशैव वर्षाणि त्वेकाहमिव मेऽभवत् ॥ २० ॥  
उपासतस्तं देवेशं वर्षाण्यष्टादशैव मे ।  
प्रसादात् तस्य देवस्य न ग्लानिरभवत् तदा ॥ २१ ॥  
न क्षुत्पिपासे कालं वा जानामि स्म तदानघ ।  
पश्चाच्छिष्यसकाशात् तु कालः संविदितो मया ॥ २२ ॥  
इति श्रीमहाभारते खिलेषु हरिवंशे हरिवंशपर्वणि  
पितृकल्पे एकोनविंशोऽध्यायः
