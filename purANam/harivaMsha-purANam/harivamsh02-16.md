वैशम्पायन उवाच  
गोपवृद्धस्य वचनं श्रुत्वा शक्रपरिग्रहे ।  
प्रभावज्ञोऽपि शक्रस्य वाक्यं दामोदरोऽब्रवीत् ॥ १ ॥  
वनं वनचरा गोपाः सदा गोधनजीविनः ।  
गावोऽस्मद् दैवतं विद्धि गिरयश्च वनानि च ॥ २ ॥  
कर्षुकाणां कृषिर्वृत्तिः पण्यं विपणिजीविनाम् ।  
गावोऽस्माकं परा वृत्तिरेतत्त्रैविद्यमुच्यते ॥ ३ ॥  
विद्यया यो यथा युक्तस्तस्य सा दैवतं परम् ।  
सैव पूज्यार्चनीया च सैव तस्योपकारिणी ॥ ४ ॥  
योऽन्यस्य फलमश्नानः करोत्यन्यस्य सत्क्रियाम्  
द्वावनर्थौ स लभते प्रेत्य चेह च मानवः ॥ ५ ॥  
कृष्यन्ता प्रथिता सीमा सीमान्तं श्रूयते वनम्  
वनान्ता गिरयः सर्वे सा चास्माकं गतिर्ध्रुवा ॥ ६ ॥  
श्रूयन्ते गिरयश्चापि वनेऽस्मिन्कामरूपिणः ।  
प्रविश्य तास्तास्तनवो रमन्ते स्वेषु सानुषु ॥ ७ ॥  
भूत्वा केसरिणः सिंहा व्याघ्राश्च नखिनां वराः ।  
वनानि स्वानि रक्षन्ति त्रासयन्तो वनच्छिदः ॥ ८ ॥  
यदा चैषां विकुर्वन्ति ते वनालयजीविनः ।  
घ्नन्ति तानेव दुर्वृत्तान् पौरुषादेन कर्मणा ॥ ९ ॥  
मन्त्रयज्ञपरा विप्राः सीतायज्ञाश्च कर्षुकाः ।  
गिरियज्ञास्तथा गोपा इज्योऽस्माभिर्गिरिर्वने ॥ १० ॥  
तन्मह्यं रोचते गोपा गिरियज्ञः प्रवर्तताम् ।  
कर्म कृत्वा सुखस्थाने पादपेष्वथवा गिरौ ॥ ११ ॥  
तत्र हत्वा पशून् मेध्यान् वितत्यायतने शुभे ।  
सर्वघोषस्य सन्दोहः क्रियतां किं विचार्यते ॥ १२ ॥  
तं शरत्कुसुमापीडाः परिवार्य प्रदक्षिणम् ।  
गावो गिरिवरं सर्वास्ततो यान्तु पुनर्व्रजम् ॥ १३ ॥  
प्राप्ता किलेयं हि गवां स्वादुतोयतृणा गुणैः ।  
शरत् प्रमुदिता रम्या गतमेघजलाशया ॥ १४ ॥  
प्रियकैः पुष्पितैर्गौरं श्यामं बाणसनैः क्वचित् ।  
कठोरतृणमाभाति निर्मयूररुतं वनम् ॥ १५ ॥  
विजला विमला व्योम्नि विबलाका विविद्युतः ।  
विवर्धन्ते जलधरा विदन्ता इव कुञ्जराः ॥ १६ ॥  
पटुना मेघनादेन नवतोयानुकर्षिणा ।  
पर्णोत्करघनाः सर्वे प्रसादं यान्ति पादपाः ॥ १७ ॥  
सितवर्णाम्बुदोष्णीषं हंसचामरवीजितम् ।  
पूर्णचन्द्रामलच्छत्रं साभिषेकमिवाम्बरम् ॥ १८ ॥  
हंसैः प्रहसितानीव समुत्कृष्टानि सारसैः ।  
सर्वाणि तनुतां यान्ति जलानि जलदक्षये ॥ १९ ॥  
चक्रवाकस्तनतटाः पुलिनश्रोणिमण्डलाः ।  
हंसलक्षणहासिन्यः पतिं यान्ति समुद्रगाः ॥ २० ॥  
कुमुदोत्फुल्लमुदकं ताराभिश्चित्रमम्बरम् ।  
सममभ्युत्स्मयन्तीव शर्वरीष्वितरेतरम् ॥ २१ ॥  
मत्तक्रौञ्चावघुष्टेषु कलमापक्वपाण्डुषु ।  
निर्विष्टरमणीयेषु वनेषु रमते मनः ॥ २२ ॥  
पुष्करिण्यस्तडागानि वाप्यश्च विकचोत्पलाः ।  
केदाराः सरितश्चैव सरांसि च श्रियाज्वलन् ॥ २३ ॥
पङ्‌‌कजानि च ताम्राणि तथान्यानि सितान्यपि ।  
उत्पलानि च नीलानि भेजिरे वारिजां श्रियम् ॥ २४ ॥  
मदं जहुः सितापाङ्‌‌गा मन्दं ववृधिरेऽनिलाः ।  
अभवद् व्यभ्रमाकाशमभूच्च निभृतोऽर्णवः ॥ २५ ॥  
ऋतुपर्यायशिथिलैर्वृत्तनृत्यसमुज्झितैः ।  
मयूराङ्‌‌गरुहैर्भूमिर्बहुनेत्रेव लक्ष्यते ॥ २६ ॥  
स्वपङ्‌‌कमलिनैस्तीरैः काशपुष्पलताकुलैः ।  
हंससारसविन्यासैर्यमुना भाति शोभना ॥ २७ ॥  
कलमापाकरम्येषु केदारेषु जनेषु च ।  
सस्यादा जलजादाश्च मत्ता विरुरुवुः खगाः ॥ २८ ॥  
सिषिचुर्यानि जलदा जलेन जलदागमे ।  
तानि सस्यानि बालानि कठिनत्वं गतानि वै ॥ २९ ॥  
त्यक्त्वा मेघमयं वासः शरद्‌गुणविदीपितः ।  
एष वै विमले व्योम्नि हृष्टो वसति चन्द्रमाः ॥ ३० ॥  
क्षीरिण्यो द्विगुणं गावः प्रमत्ता द्विगुणं वृषाः ।  
वनानां द्विगुणा लक्ष्मीः सस्यैर्गुणवती मही ॥ ३१ ॥  
ज्योतींषि घनमुक्तानि पद्मवन्ति जलानि च ।  
मनांसि च मनुष्याणां प्रसादमुपयान्ति वै ॥ ३२ ॥  
असृजत् सविता व्योम्नि निर्मुक्तो जलदैर्भृशम् ।  
शरत्प्रज्वलितं तेजस्तीक्ष्णरश्मिर्विशोषयन् ॥ ३३ ॥  
नीराजयित्वा सैन्यानि प्रयान्ति विजिगीषवः ।  
अन्योन्यराष्ट्राभिमुखाः पार्थिवाः पृथिवीक्षितः ॥ ३४ ॥  
बन्धुजीवाभिताम्रासु बद्धपङ्‌‌कवतीषु च ।  
मनस्तिष्ठति कान्तासु चित्रासु वनराजिषु ॥ ३५ ॥  
वनेषु च विराजन्ते पादपा वनशोभिनः ।  
असनाः सप्तपर्णाश्च कोविदाराश्च पुष्पिताः ॥ ३६ ॥  
इषुसाह्वा निकुम्भाश्च प्रियकाः स्वर्णकास्तथा ।  
सृमराः पेचुकाश्चैव केतक्यश्च समन्ततः ॥ ३७ ॥  
व्रजेषु च विशेषेण गर्गरोद्‌गारहासिषु ।  
शरत्प्रकाशयोषेव गोष्ठेष्वटति रूपिणी ॥ ३८ ॥  
नूनं त्रिदशभूयिष्ठं मेघकालसुखोषितम् ।  
पतत्रिकेतनं देवं बोधयन्ति दिवौकसः ॥ ३९ ॥  
शरद्येवं सुसस्यायां प्राप्तायां प्रावृषः क्षये ।  
नीलचन्द्रार्कवर्णैश्च रचितं बहुभिर्द्विजैः ॥ ४० ॥  
फलैः प्रवालैश्च घनमिन्द्रचापघनोपमम् ।  
भवनाकारविटपं लतापरममण्डितम् ॥ ४१ ॥  
विशालमूलावनतं पवनाभोगमण्डितम् ।  
अर्चयामो गिरिं देवं गाश्चैव च विशेषतः ॥ ४२ ॥  
सावतंसैर्विषाणैश्च बर्हापीडैश्च दंशितैः ।  
घण्टाभिश्च प्रलम्बाभिः पुष्पैः शारदिकैस्तथा ॥ ४३ ॥  
शिवाय गावः पूज्यन्तां गिरियज्ञः प्रवर्त्यताम् ।  
पूज्यतां त्रिदशैः शक्रो गिरिरस्माभिरिज्यताम् ॥ ४४ ॥  
कारयिष्यामि गोयज्ञं बलादपि न संशयः ।  
यद्यस्ति मयि वः प्रीतिर्यदि वा सुहृदो वयम् ।  
गावो हि पूज्याः सततं सर्वेषां नात्र संशयः ॥ ४५ ॥  
यदि साम्ना भवेत् प्रीतिर्भवतां वैभवाय च ।  
एतन्मम वचस्तथ्यं क्रियतामविचारितम् ॥ ४६ ॥  
इति श्रीमहाभारते खिलेषु हरिवंशे  
विष्णुपर्वणि शरद्वर्णने षोडशोऽध्यायः ॥ १६ ॥
