वैशम्पायन उवाच  
यत् तत् सत्राजिते कृष्णो मणिरत्नं स्यमन्तकम् ।  
अदात् तद्धारयामास बभ्रुर्वै शतधन्वना ॥ १ ॥  
यदा हि प्रार्थयामास सत्यभामामनिन्दिताम् ।  
अक्रूरोऽन्तरमन्विच्छन् मणिं चैव स्यमन्तकम् ॥ २ ॥  
सत्राजितं ततो हत्वा शतधन्वा महाबलः ।  
रात्रौ तन्मणिमादाय ततोऽक्रूराय दत्तवान् ॥ ३ ॥  
अक्रूरस्तु ततो रत्नमादाय भरतर्षभ ।  
समयं कारयाञ्चक्रे नावेद्योऽहं त्वयेत्युत ॥ ४ ॥  
वयमभ्युपयास्यामः कृष्णेन त्वामभिद्रुतम् ।  
ममाद्य द्वारका सर्वा वशे तिष्ठत्यसंशयम् ॥ ५ ॥  
हते पितरि दुःखार्ता सत्यभामा यशस्विनी ।  
प्रययौ रथमारुह्य नगरं वारणावतम् ॥ ६ ॥  
सत्यभामा तु तद्वृत्तं भोजस्य शतधन्वनः ।  
भर्तुर्निवेद्य दुःखार्ता पार्श्वस्थाश्रूण्यवर्तयत् ॥ ७ ॥  
पाण्डवानां तु दग्धानां हरिः कृत्वोदकक्रियाम् ।  
कुल्यार्थे चापि पाण्डूनां न्ययोजयत सात्यकिम् ॥ ८ ॥  
ततस्त्वरितमागत्य द्वारकां मधुसूदनः ।  
पूर्वजं हलिनं श्रीमानिदं वचनमब्रवीत् ॥ ९ ॥  
हतः प्रसेनः सिंहेन सत्राजिच्छतधन्वना ।  
स्यमन्तकः स मद्गामी तस्य प्रभुरहं विभो ॥ १० ॥  
तदारोह रथं शीघ्रं भोजं हत्वा महाबलम् ।  
स्यमन्तको महाबाहो ह्यस्माकं स भविष्यति ॥ ११ ॥  
ततः प्रववृते युद्धं तुमुलं भोजकृष्णयोः ।  
शतधन्वा ततोऽक्रूरमवैक्षत् सर्वतो दिशम् ॥ १२ ॥  
संरब्धौ तावुभौ दृष्ट्वा तत्र भोजजनार्दनौ ।  
शक्तोऽपि शाठ्याद्धार्दिक्यमक्रूरो नाभ्यपद्यत ॥ १३ ॥  
अपयाने ततो बुद्धिं भोजश्चक्रे भयार्दितः ।  
योजनानां शतं साग्रं हयया प्रत्यपद्यत ॥ १४ ॥  
विख्याता हृदया नाम शतयोजनगामिनी ।  
भोजस्य वडवा राजन् यया कृष्णमयोधयत् ॥ १५ ॥  
क्षीणां जवेन च हयामध्वनः शतयोजने ।  
दृष्ट्वा रथस्य तां वृद्धिं शतधन्वा समत्यजत् ॥ १६ ॥  
ततस्तस्या हयायास्तु श्रमात् खेदाच्च भारत ।  
खमुत्पेतुरथ प्राणाः कृष्णो राममथाब्रवीत् ॥ १७ ॥  
तिष्ठस्वेह महाबाहो दृष्टदोषा हया मया ।  
पद्भ्यां गत्वा हरिष्यामि मनीरत्नं स्यमन्तकम् ॥ १८ ॥  
पद्भ्यामेव ततो गत्वा शतधन्वानमच्युतः ।  
मिथिलामभितो राजन् जघान परमास्त्रवित् ॥ १९ ॥  
स्यमन्तकं स नापश्यद्धत्वा भोजं महाबलम् ।  
निवृत्तं चाब्रवीत् कृष्णं रत्नं देहीति लाङ्गली ॥ २० ॥  
नास्तीति कृष्णश्चोवाच ततो रामो रुषान्वितः ।  
धिक्छब्दमसकृत् कृत्वा प्रत्युवाच जनार्दनम् ॥ २१ ॥
भ्रातृत्वान्मर्षयाम्येष स्वस्ति तेऽस्तु व्रजाम्यहम् ।  
कृत्यं न मे द्वारकया न त्वया न च वृष्णिभिः ॥ २२ ॥  
प्रविवेश ततो रामो मिथिलामरिमर्दनः ।  
सर्वकामैरुपचितैर्मैथिलेनाभिपूजितः ॥ २३ ॥  
एतस्मिन्नेव काले तु बभ्रुर्मतिमतां वरः ।  
नानारूपान् क्रतून् सर्वानाजहार निरर्गलान् ॥ २४ ॥  
दीक्षामयं स कवचं रक्षार्थं प्रविवेश ह ।  
स्यमन्तककृते प्राज्ञो गान्दीपुत्रो महायशाः ॥ २५ ॥  
अथ रत्नानि चाग्र्याणि द्रव्याणि विविधानि च ।  
षष्टिं वर्षाणि धर्मात्मा यज्ञेषु विनियोजयत् ॥ २६ ॥  
अक्रूरयज्ञा इति ते ख्यातास्तस्य महात्मनः ।  
बह्वन्नदक्षिणाः सर्वे सर्वकामप्रदायिनः ॥ २७ ॥  
अथ दुर्योधनो राजा गत्वा तु मिथिलां प्रभुः ।  
गदाशिक्षां ततो दिव्यां बलभद्रादवाप्तवान् ॥ २८ ॥  
प्रसाद्य तु ततो रामो वृष्ण्यन्धकमहारथैः ।  
आनीतो द्वारकामेव कृष्णेन च महात्मना ॥ २९ ॥  
अक्रूरस्त्वन्धकैः सार्धमपायाद् भरतर्षभ ।  
हत्वा सत्राजितं युद्धे सहबन्धुं महाबलम् ॥ ३० ॥  
ज्ञातिभेदभयात् कृष्णस्तमुपेक्षितवानथ ।  
अपयाते तथाक्रूरे नावर्षत् पाकशासनः ॥ ३१ ॥  
अनावृष्ट्या यदा राज्यमभवद् बहुधा कृशम् ।  
ततः प्रसादयामासुरक्रूरं कुकुरान्धकाः ॥ ३२ ॥  
पुनर्द्वारवतीं प्राप्ते तस्मिन् दानपतौ ततः । ॥  
प्रववर्षे सहस्राक्षः कच्छे जलनिधेस्तदा ॥ ३३ ॥  
कन्यां च वासुदेवाया स्वसारं शीलसम्मताम् ।  
अक्रूरः प्रददौ धीमान् प्रीत्यर्थं कुरुनन्दन ॥ ३४ ॥  
अथ विज्ञाय योगेन कृष्णो बभ्रुगतं मणिम् ।  
सभामध्ये गतं प्राह तमक्रूरं जनार्दनः ॥ ३५ ॥  
यत् तद् रत्नं मणिवरं तव हस्तगतं विभो ।  
तत्प्रयच्छस्व मानार्हं मयि मानार्यकं कृथाः ॥ ३६ ॥  
षष्टिवर्षे गते काले यद्रोषोऽभून्ममानघ ।  
स संरूढोऽसकृत्प्राप्तस्ततः कालात्ययो महान् ॥ ३७ ॥  
ततः कृष्णस्य वचनात् सर्वसात्त्वतसंसदि ।  
प्रददौ तं मणिं बभ्रुरक्लेशेन महामतिः ॥ ३८ ॥  
ततस्तमार्जवप्राप्तं बभ्रोर्हस्तादरिन्दमः ।  
ददौ हृष्टमनाः कॄष्णस्तं मणिं बभ्रवे पुनः ॥ ३९ ॥  
स कृष्णहस्तात् सम्प्राप्तं मणिरत्नं स्यमन्तकम् ।  
आबध्य गान्धिनीपुत्रो विरराजांशुमानिव ॥ ४० ॥  
यस्त्वेवं शृणुयान्नित्यं शुचिर्भूत्वा समाहितः ।  
सुखानां सकलानां च फलभागीह जायते ॥ ४१ ॥  
आब्रह्मभुवनाच्चापि यशः ख्यातिर्न संशयः ।  
भविष्यति नृपश्रेष्ठ सत्यमेतद् ब्रवीमि ते ॥ ४२ ॥  
इति श्रीमन्महाभारते खिलेषु हरिवंशे  
हरिवंशपर्वण्येकोनचत्वारिंशोऽध्यायः
