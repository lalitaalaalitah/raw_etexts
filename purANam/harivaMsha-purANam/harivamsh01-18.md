मार्कण्डेय उवाच  
इत्युक्तोऽहं भगवता देवदेवेन भास्वता ।  
सनत्कुमारेण पुनः पृष्टवान् देवमव्ययम् ॥ १ ॥  
सन्देहममरश्रेष्ठं भगवन्तमरिन्दमम् ।  
निबोध तन्मे गाङ्गेय निखिलं सर्वमादितः ॥ २ ॥  
कियन्तो वै पितृगणाः कस्मिँल्लोके प्रतिष्ठिताः ।  
वर्तन्ते देवप्रवरा देवानां सोमवर्द्धनाः ॥ ३ ॥  
सनत्कुमार उवाच  
सप्तैते यजतां श्रेष्ठ स्वर्गे पितृगणाः स्मॄताः ।  
चत्वारो मूर्तिमन्तश्च त्रयस्तेषाममूर्तयः ॥ ४ ॥  
तेषां लोकं विसर्गं च किर्तयिष्यामि तच्छृणु ।  
प्रभावं च महत्त्वं च विस्तरेण तपोधन ॥ ५ ॥  
धर्ममूर्तिधरास्तेषां त्रयो ये परमा गणाः ।  
तेषां नामानि लोकांश्च कथयिष्यामि तच्छृणु ॥ ६ ॥  
लोकाः सनातना नाम यत्र तिष्ठन्ति भास्वराः ।  
अमूर्तयः पितृगणास्ते वै पुत्राः प्रजापतेः ॥ ७ ॥  
विराजस्य द्विजश्रेष्ठ वैराजा इति विश्रुताः ।  
यजन्ति तान् देवगणाः विधिदृष्टेन कर्मणा ॥ ८ ॥  
एते वै योगविभ्रष्टा लोकान् प्राप्य सनातनान् ।  
पुनर्युगसहस्रान्ते जायन्ते ब्रह्मवादिनः ॥ ९ ॥  
ते तु प्राप्य स्मृतिं भूयः साङ्ख्यं योगमनुत्तमम् ।  
यान्ति योगगतिं सिद्धाः पुनरावृत्तिदुर्लभाम् ॥ १० ॥  
एते स्युः पितरस्तात योगिनां योगवर्द्धनाः ।  
आप्याययन्ति ये पूर्वं सोमं योगबलेन च ॥ ११ ॥  
तस्माच्छ्राद्धानि देयानि योगिनां तु विशेषतः ।  
एष वै प्रथमः सर्गः सोमपानां महात्मनाम् ॥ १२ ॥  
एतेषां मानसी कन्या मेना नाम महागिरेः ।  
पत्नी हिमवतः श्रेष्ठा यस्या मैनाक उच्यते ॥ १३ ॥  
मैनाकस्य सुतः श्रीमान् क्रौञ्चो नाम महागिरिः ।  
पर्वतप्रवरः पुत्रो नानारत्नसमन्वितः ॥ १४ ॥  
तिस्रः कन्यास्तु मेनायां जनयामास शैलराट् ।  
अपर्णामेकपर्णां च त्रितीयामेकपाटलाम् ॥ १५ ॥  
तपश्चरन्त्यः सुमहद् दुश्चरं देवदानवैः ।  
लोकान्सन्तापयामासुस्तास्तिस्रः स्थाणुजङ्गमान् ॥ १६ ॥  
आहारमेकपर्णेन एकपर्णा समाचरत् ।  
पाटलापुष्पमेकं च आदधावेकपाटला ॥ १७ ॥  
एका तत्र निराहारा तां माता प्रत्यषेधयत् ।  
'उ' 'मा' इति निषेधन्ती मातृस्नेहेन दुःखिता ॥ १८ ॥  
सा तथोक्ता तया मात्रा देवी दुश्चरचारिणी।  
उमेत्येवाभवत् ख्याता त्रिषु लोकेषु सुन्दरी ॥ १९ ॥  
तथैव नाम्ना तेनेह विश्रुता योगधर्मिणी ।  
एतत्तु त्रिकुमारीकं जगत्स्थास्यति भार्गव ॥ २० ॥  
तपःशरीरास्ताः सर्वास्तिस्रो योगबलान्विताः ।  
सर्वाश्च ब्रह्मवादिन्यः सर्वाश्चैवोर्ध्वरेतसः ॥ २१ ॥  
उमा तासां वरिष्ठा च ज्येष्ठा च वरवर्णिनी ।  
महायोगबलोपेता महादेवमुपस्थिता ॥ २२ ॥  
असितस्यैकपर्णा तु देवलस्य महात्मनः ।  
पत्नी दत्ता महाब्रह्मन् योगाचार्याय धीमते ॥ २३ ॥  
जैगीषव्याय तु तथा विद्धि तामेकपातलाम् ।  
एते चापि महाभागे योगाचार्यावुपस्थिते ॥ २४ ॥  
लोकाः सोमपदा नाम मरीचेर्यत्र वै सुताः ।  
पितरो यत्र वर्तन्ते देवास्तान् भावयन्त्युत ॥ २५ ॥  
अग्निष्वात्ता इति ख्याताः सर्व एवामितौजसः ।  
एतेषां मानसी कन्या अच्छोदा नाम निम्नगा ॥ २६ ॥  
अच्छोदं नाम विख्यातं सरो यस्याः समुत्थितम् ।  
तया न दृष्टपूर्वास्ते पितरस्तु कदाचन ॥ २७ ॥  
अप्यमूर्तानथ पितॄन् सा ददर्श शुचिस्मिता ।  
सम्भूता मनसा तेषां पितॄन् स्वान्नाभिजानती ॥ २८ ॥  
व्रीडिता तेन दुःखेन बभूव वरवर्णिनी ।  
सा दृष्ट्वा पितरं वव्रे वसुं नामान्तरिक्षगम् ॥ २९ ॥  
अमावसुरिति ख्यातमायोः पुत्रं यशस्विनम् ।  
अद्रिकाऽप्सरसायुक्तं विमानेऽधिष्ठितं दिवि ॥ ३० ॥  
सा तेन व्यभिचारेण मनसः कामरूपिणी ।  
पितरं प्रार्थयित्वान्यं योगभ्रष्टा पपात ह ॥ ३१ ॥  
त्रीण्यपश्यद्विमानानि पतमाना दिवश्च्युता ।  
त्रसरेणुप्रमाणानि साऽपश्यत् तेषू तान् पितॄन् ॥ ३२ ॥  
सुसूक्ष्मानपरिव्यक्तानग्नीनग्नीष्विवाहितान् ।  
त्रायध्वमित्युवाचार्ता पतन्ती तानवाक्शिराः ॥ ३३ ॥  
तैरुक्ता सा तु मा भैषीरिति व्योम्नि व्यवस्थिता ।  
ततः प्रसादयामास तान् पितॄन् दीनया गिरा ॥ ३४ ॥  
ऊचुस्ते पितरः कन्यां भ्रष्टैश्वर्यां व्यतिक्रमात् ।  
भ्रष्टैश्वर्या स्वदोषेण पतसि त्वं शुचिस्मिते ॥ ३५ ॥  
यैः क्रियन्ते हि कर्माणि शरीरैर्दिवि देवतैः ।  
तैरेव तत्कर्मफलं प्राप्नुवन्तीह देवताः ॥ ३६ ॥  
सद्यः फलन्ति कर्माणि देवत्वे प्रेत्य मानुषे ।  
तस्मात्त्वं तपसः पुत्रि प्रेत्येदं प्राप्स्यसे फलम् ॥ ३७ ॥  
इत्युक्ता पितृभिः सा तु पितॄन् प्रासादयत्स्वकान् ।  
ध्यात्वा प्रसादं ते चक्रुस्तस्याः सर्वेऽनुकम्पया ॥ ३८ ॥  
अवश्यं भाविनं ज्ञात्वा तेऽर्थमूचुस्ततस्तु ताम् ।  
अस्य राज्ञो वसोः कन्या त्वमपत्यं भविष्यसि ॥ ३९ ॥  
उत्पन्नस्य पृथिव्यां तु मानुषेषु महात्मनः ।  
कन्या च भूत्वा लोकान् स्वान् पुनः प्राप्स्यसि दुर्लभान् ॥ ४० ॥  
पराशरस्य दायादं त्वं पुत्रं जनयिष्यसि ।  
स वेदमेकं ब्रह्मर्षीश्चतुर्धा विभजिष्यति ॥ ४१ ॥  
महाभिषस्य पुत्रौ द्वौ शन्तनोः कीर्तिवर्द्धनौ ।  
विचित्रवीर्यं धर्मज्ञं तथा चित्राङ्गदं शुभम् ॥ ४२ ॥
एतानुत्पाद्य पुत्रांस्त्वं पुनर्लोकानवाप्स्यसि ।  
व्यतिक्रमात् पितॄणां च जन्म प्राप्स्यसि कुत्सितम् ॥ ४३ ॥  
अस्यैव राज्ञः कन्या त्वमद्रिकायां भविष्यसि ।  
अष्टाविंशे भवित्री त्वं द्वापरे मत्स्ययोनिजा ॥ ४४ ॥  
एवमुक्त्वा तु दाशेयी जाता सत्यवती तदा ।  
मत्स्ययोनौ समुत्पन्ना राज्ञस्तस्य वसोः सुता ॥ ४५ ॥  
वैभ्राजा नाम ते लोका दिवि सन्ति सुदर्शनाः ।  
यत्र बर्हिषदो नाम पितरो दिवि विश्रुताः ॥ ४६ ॥  
तान् वै देवगणाः सर्वे यक्षगन्धर्वराक्षसाः ।  
नागाः सर्पाः सुपर्णाश्च भावयन्त्यमितौजसः ॥ ४७ ॥  
एते पुत्रा महात्मानः पुलस्त्यस्य प्रजापतेः ।  
महात्मानो महाभागास्तेजोयुक्तास्तपस्विनः ॥ ४८ ॥  
एतेषां मानसी कन्या पीवरी नाम विश्रुता ।  
योगा च योगिपत्नी च योगिमाता तथैव च ॥ ४९ ॥  
भवित्री द्वापरं प्राप्य युगं धर्मभृतां वरा  
पराशरकुलोद्भूतः शुको नाम महातपाः ॥ ५० ॥  
भविष्यति युगे तस्मिन्महायोगी द्विजर्षभः ।  
व्यासादरण्यां सम्भूतो विधूमोऽग्निरिव ज्वलन् ॥ ५१ ॥  
स तस्यां पितृकन्यायां पीवर्यां जनयिष्यति ।  
कन्यां पुत्रांश्च चतुरो योगाचार्यान् महाबलान् ॥ ५२ ॥  
कृष्णं गौरं प्रभुं शम्भुं कृत्वीं कन्यां तथैव च ।  
ब्रह्मदत्तस्य जननीं महिषीं त्वणुहस्य च ॥ ५३ ॥  
एतानुत्पाद्य धर्मात्मा योगाचार्यान् महाव्रतान् ।  
श्रुत्वा स्वजनकाद् धर्मान् व्यासादमितबुद्धिमान् ॥ ५४ ॥  
महायोगी ततो गन्ता पुनरावर्तिनीं गतिं ।  
यत्तत्पदमनुद्विग्नमव्ययं ब्रह्म शाश्वतम् ॥ ५५ ॥  
अमूर्तिमन्तः पितरो धर्ममूर्तिधरा मुने ।  
कथा यत्रेयमुत्पन्ना वृष्ण्यन्धककुलान्वया ॥ ५६ ॥  
सुकाला नाम पितरो वसिष्ठस्य प्रजापतेः ।  
निरता दिवि लोकेषु ज्योतिर्भासिषु भासुराः ।  
सर्वकामसमृद्धेषु द्विजास्तान्भावयन्त्युत ॥ ५७ ॥  
तेषां वै मानसी कन्या गौर्नाम्ना दिवि विश्रुता ।  
तवैव वंशे या दत्ता शुकस्य महिषी प्रिया ।  
एकशृङ्गेति विख्याता साध्यानां किर्तिवर्द्धिनी ॥ ५८ ॥  
मरीचिगर्भांस्ताँल्लोकान् समाश्रित्य व्यवस्थिताः ।  
ये त्वथाङ्गिरसः पुत्राः साध्यैः संवर्द्धिताः पुरा ॥ ५९ ॥  
तान् क्षत्रियगणांस्तात भावयन्ति फलार्थिनः ।  
तेषां तु मानसी कन्या यशोदा नाम विश्रुता ॥ ६० ॥  
पत्नी सा विश्वमहतः स्नुषा वै वृद्धशर्मणः ।  
राजर्षेर्जननी चापि दिलीपस्य महात्मनः ॥ ६१ ॥  
तस्य यज्ञे पुरा गीता गाथाः प्रीतैर्महर्षिभिः ।  
तदा देवयुगे तात वाजिमेधे महामखे ॥ ६२ ॥  
अग्नेर्जन्म तथा श्रुत्वा शाण्डिल्यस्य महात्मनः ।  
दिलीपं यजमानं ये पश्यन्ति सुसमाहिताः ।  
सत्यवन्तं महात्मानं तेऽपि स्वर्गजितो नराः ॥ ६३ ॥  
सुस्वधा नाम पितरः कर्दमस्य प्रजापतेः ।  
समुत्पन्नास्तु पुलहान्महात्मानो द्विजर्षभाः ॥ ६४ ॥  
लोकेषु दिवि वर्तन्ते कामगेषु विहङ्गमाः ।  
तांश्च वैश्यगणांस्तात भावयन्ति फलार्थिनः ॥ ६५ ॥  
तेषां वै मानसी कन्या विरजा नाम विश्रुता ।  
ययातेर्जननी ब्रह्मन्महिषी नहुषस्य च ॥ ६६ ॥  
त्रय एते गणाः प्रोक्ताश्चतुर्थं तु निबोध मे ।  
उत्पन्ना ये स्वधायां ते सोमपा वै कवेः सुताः ।  
हिरण्यगर्भस्य सुताः शूद्रास्तान्भावयन्त्युत ॥ ६७ ॥  
मानसा नाम ते लोका यत्र तिष्ठन्ति ते दिवि ।  
तेषां वै मानसी कन्या नर्मदा सरितां वरा ॥ ६८ ॥  
या भावयति भूतानि दक्षिणापथगामिनी ।  
पुरुकुत्सस्य या पत्नी त्रसद्दस्योर्जनन्यपि ॥ ६९ ॥  
तेषामथाभ्युपगमान्मनुस्तात युगे युगे ।  
प्रवर्तयति श्राद्धानि नष्टे धर्मे प्रजापतिः ॥ ७० ॥  
पितॄणामादिसर्गेण सर्वेषां द्विजसत्तम ।  
तस्मादेनं स्वधर्मेण श्राद्धदेवं वदन्ति वै ॥ ७१ ॥  
सर्वेषां राजतं पात्रमथ वा रजतान्वितम् ।  
दत्तं स्वधां पुरोधाय श्राद्धं प्रीणाति वै पितॄन् ॥ ७२ ॥  
सोमस्याप्यायनं कृत्वा अग्नेर्वैवस्वतस्य च ।  
उदगायनमप्यग्नावग्न्यभावेऽप्सु वा पुनः ॥ ७३ ॥  
पितृन् प्रीणाति यो भक्त्या पितरः प्रीणयन्ति तम् ।  
यच्छन्ति पितरः पुष्टिं प्रजाश्च विपुलास्तथा ॥ ७४ ॥  
स्वर्गमारोग्यमेवाथ यदन्यदपि चेप्सितम् ।  
देवकार्यादपि मुने पितृकार्यं विशिष्यते ॥ ७५ ॥  
देवतानां हि पितरः पूर्वमाप्यायनं स्मृतम् ।  
शीघ्रप्रसादा ह्यक्रोधा लोकस्याप्यायनं परम् ॥ ७६ ॥  
स्थिरप्रसादाश्च सदा तान् नमस्यस्व भार्गव ।  
पितृभक्तोऽसि विप्रर्षे मद्भक्तश्च विशेषतः ॥ ७७ ॥  
श्रेयस्तेऽद्य विधास्यामि प्रत्यक्षं कुरु तत्स्वयम् ।  
दिव्यं चक्षुः सविज्ञानं प्रदिशामि च तेऽनघ ॥ ७८ ॥  
गतिमेतामप्रमत्तो मार्कण्डेय निशामय ।  
न हि योगगतिर्दिव्या पितृणां च परा गतिः ॥ ७९ ॥  
त्वद्विधेनापि सिद्धेन दृश्यते मांसचक्षुषा ।  
स एवमुक्त्वा देवेशो मामुपस्थितमग्रतः ॥ ८० ॥  
चक्षुर्दत्त्वा सविज्ञानं देवानामपि दुर्लभम् ।  
जगाम गतिमिष्टां वै द्वितीयोऽग्निरिव ज्वलन् ॥ ८१ ॥  
तन्निबोध कुरुश्रेष्ठ यन्मयासीन्निशामितम् ।  
प्रसादात् तस्य देवस्य दुर्ज्ञेयं भुवि मानुषैः ॥ ८२ ॥  
इति श्रीमहाभारते खिलेषु हरिवंशे हरिवंशपर्वणि  
पितृकल्पे अष्टादशोऽध्यायः
