---
title: ०२६

---
सनक उवाच ॥  
वेदग्रहणपर्यन्तं शुश्रूषानियतो गुरोः ॥  
अनुज्ञातस्ततस्तेन कुर्यादग्निपरिग्रहम् ॥ २६-१ ॥  
  
वेदाश्च धर्मशास्त्राणि वेदाङ्गान्यपि च द्विजः ॥  
अधीत्य गुरवे दत्त्वा दक्षिणां संविशेद्वृहम् ॥ २६-२ ॥  
  
रुपलावण्यसम्पन्नां सगुणां सुकुलोद्भवाम् ॥  
द्विजः समुद्वहेत्कन्यां सुशीलां धर्म चारिणीम् ॥ २६-३ ॥  
  
मातृतः पञ्चमीं धीमान्पितृतः सप्तमीं तथा ॥  
द्विजः समुद्वहेत्कन्यथा गुरुतल्पराः ॥ २६-४ ॥  
  
रोगिणीं चैव वृत्ताक्षीं सरोगकुलसम्भवाम् ॥  
अतिकेशाममकेशां च वाचालां नोद्वहेद्वुधः ॥ २६-५ ॥  
  
कोपानां वामनां चैव दीर्घदेहां विरुपिणीम् ॥  
न्यानाधिकाङ्गीमुन्मत्तां पिशुनां नोद्वहेद् बुधः ॥ २६-६ ॥  
  
स्थूलगुल्फां दीर्घजङ्घां तथैव पुरुषाकृतिम् ॥  
श्मश्रुव्यञ्जनसंयुक्तां कुब्जां चैवाद्वहेन्न च ॥ २६-७ ॥  
  
वृथाहास्यमुखीं चैव सदान्यगृह वासिनीम् ॥  
विवादशीलां भ्रमितां निष्ठुरां नोद्वहेद्रुधः ॥ २६-८ ॥  
  
बह्वशिनीं स्थीलदन्तां स्थूलोष्ठीं घुर्घुरस्वनाम् ॥  
अतिकृष्णां रक्तवर्णां धूर्तां नैवोद्वहे द्वुधः ॥ २६-९ ॥  
  
सदा रोदनशीलां च पाण्डुराभां च कुत्सिताम् ॥  
तासश्वासादिसंयुक्तां निद्राशीलां च नोद्वहेत् ॥ २६-१० ॥  
  
अनर्थभाषिणीं चैव लोकद्वेष परायणाम् ॥  
परापवादनिरतां तस्कारां नोद्वहेद्वुधः ॥ २६-११ ॥  
  
दीर्घनासां च कितवां तनूरुहविभूषिगताम् ॥  
गर्वितां बकवृत्तिं च सर्वथा नोद्वहेद्वुधः ॥ २६-१२ ॥  
  
बालभावादविज्ञातस्वभावामुद्वहेद्यदि ॥  
प्रगल्भां वाऽगुणां ज्ञात्वा सर्वथा तां परित्यजेत् ॥ २६-१३ ॥  
  
भर्त्तृपुत्रेषु या नारी सर्वदा निष्ठुरा भवेत् ॥  
परानुकूलिनी या च सर्वथा तां परित्यजेत् ॥ २६-१४ ॥  
  
विवाहाश्चाष्टधा ज्ञेया ब्राह्माद्या मुनिसत्तम ॥  
पूर्वः पूर्वो वरो ज्ञेयः पूर्वाभावे परः परः ॥ २६-१५ ॥  
  
ब्राह्नो दैवस्तथैवार्षः प्राजापत्यस्तथासुरः ॥  
गान्धर्वो राक्षसश्चैव पैशाचश्चाष्टमो मतः ॥ २६-१६ ॥  
  
ब्राह्मेण च विवाहेन वैवाह्यो वै द्विजोत्तमः ॥  
दैवेनाप्यथवा विप्र केचिदार्षं प्रचक्षते ॥ २६-१७ ॥  
प्राजापत्यादयो विप्र विवाहाः पञ्चज गर्हिताः ॥  
अभावेषु तु पूर्वेषां कुर्यादेव परान्बुधः ॥ २६-१८ ॥  
  
यज्ञोपवीतद्वितयं सोत्तरीयं च धारयेत् ॥  
सुवर्णकुण्डले चैव धौतवस्त्रद्वयं तथा ॥ २६-१९ ॥  
  
अनुलेपनलित्पाङ्गः कृत्तकेशनखः शुचिः ॥  
धारयेद्वैणवं दण्डं सोदकं च कमण्डलुम् ॥ २६-२० ॥  
  
उष्णीषममलं छत्रं पादुके चाप्युपानहौ ॥  
धारयेत्पुष्पमाल्ये च सुगन्धं प्रियदर्शनः ॥ २६-२१ ॥  
  
नित्यं स्वाध्यायशीलः स्याद्यथाचारं समाचरेत् ॥  
परान्नं नैव भुञ्जीत परवादं च वर्जयेत् ॥ २६-२२ ॥  
  
पादेन नाक्रमेत्पादमुच्छिष्टं नैव लङ्घयेत् ॥  
न संहताभ्यां हस्ताभ्यां कण्डूयेदात्मनः शिरः ॥ २६-२३ ॥  
  
पूज्यं देवालयं चैव नापसव्यं व्रजेद्दिजः ॥  
देवार्चाचमनस्नानव्रतश्राद्धक्रियादिषु ॥ २६-२४ ॥  
  
न भवेन्मुक्तकेशश्च नैकवस्त्रधरस्तथा ॥  
नारोहेदुष्ट्रयानं च शुष्कवादं च वर्जयेत् ॥ २६-२५ ॥  
  
अन्य स्त्रियं न गच्छेच्च पैशुन्यं परिवर्जयेत् ॥  
नापसव्यं व्रजेद्विप्र गोश्चत्थानलपर्वतान् ॥ २६-२६ ॥  
  
चतुष्पथं चैत्यवृक्षं र्देवखातं नृपं तथा ॥  
असूयां मत्सरत्वं च दिवास्वापं च वर्जयेत् ॥ २६-२७ ॥  
  
न वदेत्परपापानि स्वपुण्यं न प्रकाशयेत् ॥  
स्वकं नाम स्वनक्षत्रं मानं चैवातिगोपयेत् ॥ २६-२८ ॥  
  
न दुर्जनैः सह वसे न्नाशास्त्रं श्रृणुयात्तथा ॥  
आसवद्यूतगीतेषु द्विजस्तु न रर्तिं चरेत् ॥ २६-२९ ॥  
  
आर्द्रास्थि च तथोच्छिष्टं शूद्रं च पतितं तथा ॥  
सर्पं च भषणं स्पृष्ट्वा सचैलं स्नानमाचरेत् ॥ २६-३० ॥  
  
चितिं च चितिकाष्टं च यूपं चाण्डालमेव च ॥  
स्पृष्ट्वा देवलकं चैव सवासा जलमाविशेत् ॥ २६-३१ ॥  
  
दीपखट्वातनुच्छायाकेशवस्रकटोदकम् ॥  
अजामार्जन्निमार्जाररेणुर्द्दैवं शुभं हरेत् ॥ २६-३२ ॥  
  
शूर्प्पवातं प्रेतधूमं तथा शूद्रान्नभोजनम् ॥  
वृषलीपतिसङ्गं च दूरतः परिवर्जयेत् ॥ २६-३३ ॥  
  
असच्छास्त्र्रार्थमननं खादनं नखकेशयोः ॥  
तथैव नग्नशयनं सर्वदा परिवर्जयेत् ॥ २६-३४ ॥  
  
शिरोभ्यङ्गावशिष्टेन तैलेनाङ्गं न लेपयेत् ॥  
ताम्बूलमशुचिं नाद्यात्तथा सुप्तं न बोधयेत् ॥ २६-३५ ॥  
  
नाशुद्धोऽग्निं परिचरेत्पूजयेद्गुरुदेवताः ॥  
न वामहस्तेनैकेन पिबेद्वक्रेण वा जलम् ॥ २६-३६ ॥  
  
न चाक्रमेद्गुरोश्छायां तदाज्ञां च मुनीश्वर ॥  
न निन्देद्योगिनो विप्रान्व्रतिनोऽपि यतींस्तथा ॥ २६-३७ ॥  
  
परस्परस्य मर्माणि न कदापि वदेद्द्विजः ॥  
दर्शे च पौर्णमास्यां च यागं कुर्याद्यथाविधि ॥ २६-३८ ॥  
  
उपसनं च होतव्यं सायं प्रातर्द्विजातिभिः ॥  
उपासनपरित्यागी सुरापीत्युच्यते बुधैः ॥ २६-३९ ॥  
  
अयने विषुवे चैव युगादिषु चतुर्ष्वपि ॥  
दर्शे च प्रेतपक्षे च श्राद्धं कुर्याद्गृही द्विजः ॥ २६-४० ॥  
  
मन्वादिषु मृदाहे च अष्टकासु च नारद ॥  
नावधान्ये समायाते गृही श्राद्धं समाचरेत् ॥ २६-४१ ॥  
  
श्रोत्रिये गृहमायाते ग्रहणे चन्द्रसूर्योः ॥  
पुण्यक्षेत्रेषु तीर्थेषु गृही श्राद्धं समाचरेत् ॥ २६-४२ ॥  
  
यज्ञो दानं तपो होमः स्वाध्यायः पितृतर्पणम् ॥  
वृथा भवति तत्सर्वमूर्द्धपुण्ड्रं विना कृतम् ॥ २६-४३ ॥  
  
उर्द्धपुण्ड्रं च तुलसीं श्राद्धे नेच्छन्ति केचन ॥  
वृथाचारः परित्याज्यस्तस्माच्छ्रेयोऽर्थिभिर्द्विजैः ॥ २६-४४ ॥  
  
इत्येवमादयो धर्माः स्मृतिमार्गप्रचोदिताः ॥  
कार्याद्विजातिभिः सम्यक्सर्वकर्मफलप्रदाः ॥ २६-४५ ॥  
  
सदा चारपरा ये तु तेषां विष्णुः प्रसीदति ॥  
विष्णौ प्रसन्नतां याते किमसाध्यं द्विजोत्तम ॥ २६-४६ ॥  
  
इति श्रीबृहन्नारदीयपुराणे पूर्वभागे प्रथमपादे स्मार्त्तधेर्मषु वेदाध्ययनादिकस्य गृहस्थधर्मस्य च निरुपणं नाम षड्विंशोऽध्यायः ॥