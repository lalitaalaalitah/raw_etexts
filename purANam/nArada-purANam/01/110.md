---
title: ११०

---
नारद उवाच ॥  
पुराणसूत्रमखिलं श्रुतं तव मुखाद्विभो ॥  
मरीचये यथा प्रोक्तं ब्रह्मणा परमेष्ठिना ॥ ११०-१ ॥  
  
अधुना तु महाभाग तिथीनां वै कथानकम् ॥  
क्रमतो मह्यमाख्याहि यथा स्याद्वतनिश्चयः ॥ ११०-२ ॥  
  
यस्मिन्मासे तु या पुण्या तिथिर्येन उपासिता ॥  
यद्विधानं च पूजादेस्तत्सर्वं वद साम्प्रतम् ॥ ११०-३ ॥  
  
सनातन उवाच ॥  
श्रृणु नारद वक्ष्यामि तिथीनां ते व्रतं पृथक् ॥  
तिथीशानुक्रमादेव सर्वसिद्धिविधायकम् ॥ ११०-४ ॥  
  
चैत्रे मासि जगद्ब्रह्मा ससज प्रथमेऽहनि ॥  
शुक्लपक्षे समग्रं वै तदा सूर्योदये सति ॥ ११०-५ ॥  
  
वत्सरादौ वसन्तादौ बलिराज्ये तथैव च ॥  
पूर्वविद्धैव कर्तव्या प्रतिपत्सर्वदा बुधैः ॥ ११०-६ ॥  
  
तत्र कार्या महाशान्तिः सर्वकल्मषनाशिनी ॥  
सर्वोत्पातप्रशमनी कलिदुष्कृतहारिणी ॥ ११०-७ ॥  
  
आयुः प्रदापुष्टिकरी धनसौभाग्यवर्द्धिनी ॥  
मङ्गल्या च पवित्रा च लोकद्वयमुखावहा ॥ ११०-८ ॥  
  
तस्यामादौ तु सम्पूज्यो ब्रह्मा वह्निवपुर्धरः ॥  
पाद्यार्ध्यपुष्पधूपैश्च वस्त्रालङ्कारभोजनैः ॥ ११०-९ ॥  
  
होमैर्बल्युपहारैश्च तथा ब्राह्मणतर्पणैः ॥  
ततः क्रमेण देवेभ्यः पूजा कार्या पृथक्पृथक् ॥ ११०-१० ॥  
  
कृत्वोङ्कार नमस्कारं कुशोदकतिलाक्षतैः ॥  
सवस्त्रं सहिरण्यं च ततो दद्याद्दिजातये ॥ ११०-११ ॥  
  
दक्षिणां वेदविदुषे व्रतसम्पूर्तिहेतवे ॥  
एवं पूजाविशेषेण व्रतं स्यात्सौरिसञ्ज्ञकम् ॥ ११०-१२ ॥  
  
आरोग्यदं नृणां विप्र तस्मिन्नेव दिने मुने ॥  
विद्याव्रतमपि प्रोक्तमस्यामेव तिथौ मुने ॥ ११०-१३ ॥  
  
तिलकं नाम च प्रोक्तं कृष्णेनाजातशत्रवे ॥  
अथ ज्येष्ठे सिते पक्षे पक्षत्यां दिवसोदये ॥ ११०-१४ ॥  
  
देवोद्यानभवं हृद्यं करवीरं समर्चयेत् ॥  
रक्ततन्तुरीधानं गन्धधूपविलेपनैः ॥ ११०-१५ ॥  
  
प्ररूढसप्तधान्यैश्च नारगैर्बीजपूरकैः ॥  
अभ्युक्ष्याक्षततोयेन मन्त्रेणेत्थं क्षमापयेत् ॥ ११०-१६ ॥  
  
करवीर वृषावास नमस्ते भानुवल्लभ ॥  
दम्भोलिमृडदुर्गादिदेवानां सततं प्रिय ॥ ११०-१७ ॥  
  
आकृष्णेनेति वेदोक्तमन्त्रेणेत्थं क्षमापयेत् ॥  
एवं भक्त्या समभ्यर्च्य दत्त्वा विप्राय दक्षिणाम् ॥ ११०-१८ ॥  
  
प्रदक्षिणं ततः कुर्यात्पश्चात्स्वभवनं व्रजेत् ॥  
नभः शुक्ले प्रतिपदि लक्ष्मीबुद्धिप्रदायकम् ॥ ११०-१९ ॥  
  
धर्मार्थकाममोक्षाणां निदानं परमं व्रतम् ॥  
सोमवारं समारभ्य सार्धमासत्रयं द्विज ॥ ११०-२० ॥  
  
कार्तिकासितभूतायामुपोष्यं व्रततत्परः ॥  
पूर्णायां शिवमभ्यर्च्य सुवण वंशसंयुतम् ॥ ११०-२१ ॥  
  
वायनं सुमहत्पुण्यं देवताप्रीतिवर्धकम् ॥  
दद्याद्विप्राय सङ्कल्प्य धनवृद्ध्यै मुनीश्वर ॥ ११०-२२ ॥  
  
भाद्रशुक्लप्रतिपदि व्रतं नाम्ना महत्तमम् ॥  
व्रतं मौनाह्वयं केचित्प्राहुरत्र शिवोऽर्च्यते ॥ ११०-२३ ॥  
  
नैवेद्यं तु पचेन्मौनी षोडशत्रिगुणानि च ॥  
फलानि पिष्टपक्वानि दद्याद्विप्राय षोडश ॥ ११०-२४ ॥  
  
देवाय षोडशान्यानि भुज्यन्ते षोडशात्मना ॥  
सौवर्णं शिवमभ्यर्च्य कुम्भोपरि विधानवित् ॥ ११०-२५ ॥  
  
तत्सर्वं धेनुसहितमाचार्य्याय प्रदापयेत् ॥  
इदं कृत्वा व्रतं विप्र देव देवस्य शूलिनः ॥ ११०-२६ ॥  
  
चतुर्दशाब्दं देहान्तं भुक्तभोगः शिवं व्रजेत् ॥  
आश्विने सितपक्षत्यां कृत्वाशोकव्रतं नरः ॥ ११०-२७ ॥  
  
अशोको जायते विप्रधनधान्यसमन्वितः ॥  
अशोकपूजनं तत्र कार्यं नियमतत्परैः ॥ ११०-२८ ॥  
  
व्रतान्ते द्वादशे वर्षे मूर्तिं चाशोकशाखिनः ॥  
समर्प्य गुरवे भक्त्या शिवलोके महीयते ॥ ११०-२९ ॥  
  
अस्यामेव प्रतिपदि नवरात्रं समारभेत् ॥  
पूर्वाह्णे पूजयेद्देवीं घटस्थापनपूर्वकम् ॥ ११०-३० ॥  
  
अङ्कुरारोपणं कृत्वा यवैर्गोधूममिश्रितैः ॥  
ततः प्रतिदिनं कुर्यादेकभुक्तमयाचितम् ॥ ११०-३१ ॥  
  
उपवासं यथाशक्ति पूजापाठजपादिकम् ॥  
मार्कण्ण्डेय पुराणोक्तं चरितत्रितयं द्विज ॥ ११०-३२ ॥  
  
पठनीयं नवदिनं भुक्तिमुक्ती अभीप्सता ॥  
कुमारीपूजनं तत्र प्रशस्तं भोजनादिभिः ॥ ११०-३३ ॥  
  
इत्थं कृत्वा व्रतं विप्र सर्वसिद्ध्यालयो नरः ॥  
जायते भुवि दुर्गायाः प्रसादान्नात्र संशयः ॥ ११०-३४ ॥  
  
अथोर्जसितपक्षत्यां नवरात्रोदितं चरेत् ॥  
विशेषादन्नकूटाख्यं विष्णुप्रीतिविवर्धनम् ॥ ११०-३५ ॥  
  
सर्वपाकैः सर्ददोहैः सर्वैः सर्वार्थसिद्धये ॥  
कर्तव्यमन्नकूटं तु गोवर्द्धनसमर्चने ॥ ११०-३६ ॥  
  
सायं गोभिः सह श्रीमद्गोवर्द्धनधराधरम् ॥  
समर्च्य दक्षिणीकृत्य भुक्तिमुक्ती समाप्नुयात् ॥ ११०-३७ ॥  
  
अथ मार्गसिताद्यायां धनव्रतमनुत्तमम् ॥  
नक्तं विष्ण्वर्चनं होमैः सौवर्णीं हुतभुक्तनुम् ॥ ११०-३८ ॥  
  
रक्तवस्त्रयुगाच्छन्नां द्विजाय प्रतिपादयेत् ॥  
एवं कृत्वा धनैर्धान्यैः समृद्धो जायते भुवि ॥ ११०-३९ ॥  
  
वह्निना दग्धपापस्तु विष्णुलोके महीयते ॥  
पौषशुक्लप्रतिपदि भानुमभ्यर्च्य भक्तितः ॥ ११०-४० ॥  
  
एकभक्तव्रतो मर्त्यो भानुलोकमवाप्नुयात् ॥  
माघशुक्लाद्यदिवसे वह्निं साक्षान्महेश्वरम् ॥ ११०-४१ ॥  
  
समभ्यर्च्य विधानेन समृद्धो जायते भुवि ॥  
अथ फाल्गुनशुक्लादौ देवदेवं दिगम्बरम् ॥ ११०-४२ ॥  
  
धूलिधूसरसर्वाङ्गं जलैरुक्षेत्समन्ततः ॥  
कर्मणा लौकिकेनापि सन्तुष्टो हि महेश्वरः ॥ ११०-४३ ॥  
  
स्वसायुज्यं प्रदिशति भक्त्या सम्यक्समर्चितः ॥  
वैशाखे तु सिताद्यायां विष्णुं विश्वविहारिणम् ॥ ११०-४४ ॥  
  
समभ्यर्च्य विधानेन विप्रान्सम्भोजयेद्वती ॥  
एवं शुचिसिताद्यायां ब्रह्माणं जगतां गुरुम् ॥ ११०-४५ ॥  
  
विष्णुना सहितो ब्रह्मा सर्वलोकेश्वरेश्वरः ॥  
स्वसायुज्यं प्रदिशति सर्वसिद्धिमवाप्नुयात् ॥ ११०-४६ ॥  
  
आसु द्वादशमासानां प्रतिपत्सु द्विजोत्तम ॥  
व्रतानि तुभ्यं प्रोक्तानि भुक्तिमुक्तिप्रदानि च ॥ ११०-४७ ॥  
  
व्रतेष्वेतेषु सर्वेषु ब्रह्मचर्यं विधीयते ॥  
भोजने तु हविष्यान्नं सामान्यत उदाहृतम् ॥ ११०-४८ ॥  
  
इति श्रीबृहन्ननारदीयपुराणे पूर्वभागे बृहदुपाख्याने चतुर्थपादे द्वादशमासप्रतिपद्व्रतनिरूपणं नाम दशोत्तरशततमोऽध्यायः ॥ ११० ॥