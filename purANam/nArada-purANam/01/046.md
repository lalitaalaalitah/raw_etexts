---
title: ०४६

---
सूत उवाच ॥  
तच्छृत्वा नारदो विप्रा मैथिलाध्यात्ममुत्तमम् ॥  
पुनः पप्रच्छ तं प्रीत्या सनन्दनमुदारधीः ॥ ४६-१ ॥  
नारद उवाच ॥  
आध्यात्मिकादित्रिविधं तापं नानुभवेद्यथा ॥  
प्रब्रूहि तन्मुने मह्यं प्रपन्नाय दयानिधे ॥ ४६-२ ॥  
सनन्दन उवाच ॥  
तदस्य त्रिविधं दुःखमिह जातस्य पण्डित ॥  
गर्भे जन्मजराद्येषुस्थानेषु प्रभविष्यतः ॥ ४६-३ ॥  
निरस्तातिशयाह्लादसुखभावैकलक्षणा ॥  
भेषजं भगवत्प्राप्तिरैका चात्यन्तिकी मता ॥ ४६-४ ॥  
तस्मात्तत्प्राप्तये यत्नः कर्तव्यः पण्डितैर्नरैः ॥  
तत्प्राप्तिहेतुज्ञानं च कर्म चोक्तं महामुने ॥ ४६-५ ॥  
आगमोत्थं विवेकाञ्च द्विधा ज्ञानं तथोच्यते ॥  
शब्दब्रह्मागममयं परं ब्रह्मविवेकजम् ॥ ४६-६ ॥  
मनुरप्याह वेदार्थं स्मृत्वायं मुनिसत्तमः ॥  
तदेतच्छ्रूयतामत्र सुबोधं गदतो मम ॥ ४६-७ ॥  
द्वे ब्रह्मणी वेदितव्ये शब्दब्रह्म परं च यत् ॥  
शब्दब्रह्मणि निष्णातः परं ब्रह्माधिगच्छति ॥ ४६-८ ॥  
द्वे विद्ये वेदितव्ये चेत्याह चाथर्वणी श्रुतिः ॥  
परमा त्वक्षरप्राप्तिर्ऋग्वेदादिमया परा ॥ ४६-९ ॥  
यत्तदव्यक्तमजरमनीहमजमव्ययम् ॥  
अनिर्देश्यमरूपं च पाणिपादादिसंयुतम् ॥ ४६-१० ॥  
विभुं सर्वगतं नित्यं भूतयोनिमकारणम् ॥  
व्याप्यं व्याप्तं यतः सर्वं तं वै पश्यन्ति सूरयः ॥ ४६-११ ॥  
तद्बूह्य तत्परं धाम तद्ध्येयं मोक्षकाङ्क्षिभिः ॥  
श्रुतिवाक्योदितं सूक्ष्मं तद्विष्णोः परमं पदम् ॥ ४६-१२ ॥  
तदेव भगवद्वाच्यं स्वरूपं परमात्मनः ॥  
वाचको भगवच्छब्दस्तस्योद्दिष्टोऽक्षयात्मनः ॥ ४६-१३ ॥  
एवं निगदितार्थस्य यत्तत्वं तस्य तत्त्वतः ॥  
ज्ञायते येन तज्ज्ञानं परमन्यत्रयीमयम् ॥ ४६-१४ ॥  
अशब्दगोचरस्यापि तस्य वै ब्रह्मणो द्विजा ॥  
पूजायां भगवच्छब्दः क्रियते ह्यौपचारिकः ॥ ४६-१५ ॥  
शुद्धे महाविभूत्याख्ये परे ब्रह्मणि वर्त्तते ॥  
भगवन्भगवच्छब्दः सर्वकारणकारणे ॥ ४६-१६ ॥  
ज्ञेयं ज्ञातेति तथा भकारोऽर्थद्वयात्मकः ॥  
तेनागमपिता स्रष्टा गकारोऽयं तथा मुने ॥ ४६-१६ ॥  
ऐश्वर्यस्य समग्रस्य वीर्यस्य यशसः श्रियः ॥  
ज्ञानवैराग्ययोश्चैव षण्णां भग इतीरणा ॥ ४६-१७ ॥  
वसन्ति तत्र भूतानि भूतात्मन्यखिलात्मनि ॥  
सर्वभूतेष्वशेषेषु वकारार्थस्ततोऽव्ययः ॥ ४६-१८ ॥  
एवमेव महाशब्दो भगवानिति सत्तम ॥  
परमब्रह्मभूतस्य वासुदेवस्य नान्यगः ॥ ४६-१९ ॥  
तत्र पूज्यपदार्थोक्तिः परिभाषासमन्वितः ॥  
शब्दोऽयं नोपचारेण चान्यत्र ह्युपचारतः ॥ ४६-२० ॥  
उत्पत्तिं प्रलयं चैव भूतानामागतिं गतिम् ॥  
वेत्ति विद्यामविद्यां च स वाच्यो भगवानिति ॥ ४६-२१ ॥  
ज्ञानशक्तिबलैश्वर्यवीर्यतेजांस्यशेषतः ॥  
भगवच्छब्दवाच्यानि विना हेयैर्गुणादिभिः ॥ ४६-२२ ॥  
सर्वाणि तत्र भूतानि वसन्ति परमात्मनि ॥  
भूतेषु वसनादेव वासुदेवस्ततः स्मृतः ॥ ४६-२३ ॥  
खाण्डिक्यं जनकं प्राह पृष्टः केशिध्वजः पुरा ॥  
नामव्याख्यामनन्तस्य वासुदेवस्य तत्त्वतः ॥ ४६-२४ ॥  
भूतेषु वसते सोंऽतर्वसन्त्यत्र च तानि यत् ॥  
धाता विधाता जगतां वासुदेवस्ततः प्रभुः ॥ ४६-२५ ॥  
स सर्वभूतप्रकृतिं विकारं गुणादिदोषांश्च मुने व्यतीतः ॥  
अतीतसर्वावरणोऽखिलात्मा तेनास्तृतं यद्भुवनान्तरालम् ॥ ४६-२६ ॥  
समस्तकल्याणगुणं गुणात्मको हित्वातिदुःखावृतभूतसर्गः ॥  
इच्छागृहीताभिमतोरुदेहः संसाधिताशेषजगद्धितोऽसौ ॥ ४६-२७ ॥  
तेजोबलैश्वर्यमहावबोधं स्ववीर्यशक्त्यादुगुणैकराशिः ॥  
परः पराणां सकला न यत्र क्लेशादयः सन्ति परावरेशे ॥ ४६-२८ ॥  
स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः ॥  
सर्वेश्वरः सर्वनिसर्गवेत्ता समस्तशक्तिः परमेश्वराख्यः ॥ ४६-२९ ॥  
स ज्ञायते येन तदस्तदोषं शुद्धं परं निर्मलमेव रूपम् ॥  
सन्दृश्यते चाप्यवगम्यते च तज्ज्ञानमतोऽन्यदुक्तम् ॥ ४६-३० ।.  
स्वाध्यायसंयमाभ्यां स दृश्यते पुरुषोत्तमः ॥  
तत्प्राप्तिकारणं ब्रह्म तवेतत्प्रतिपद्यते ॥ ४६-३१ ॥  
स्वाध्यायाद्योगमासीत योगात्स्वाध्यायमामनेत् ॥  
स्वाध्याययोगसम्पत्त्या परमात्मा प्रकाशते ॥ ४६-३२ ॥  
तदीक्षणाय स्वाध्यायश्चक्षुर्योगस्तथापरम् ॥  
न मांसचक्षुषा द्रष्टुं ब्रह्मभूतः स शक्यते ॥ ४६-३३ ॥  
॥ नारद उवाच ॥  
भगवंस्तमहं योगं ज्ञातुमिच्छामि तं वद ॥  
ज्ञाते यन्नाखिलाधारं पश्येयं परमेश्वरम् ॥ ४६-३४ ॥  
सनन्दन उवाच ॥  
केशिध्वजो यथा प्राह खाण्डिक्याय महात्मने ॥  
जनकाय पुरा योगं तथाहं कथयामि ते ॥ ४६-३५ ॥  
नारद उवाच ॥  
खाङ्ङिक्यः कोऽभवद्बह्यन्को वा केशिध्वजोऽभवत् ॥  
कथं तयोश्च संवादो योगसम्बन्धवानभूत् ॥ ४६-३६ ॥  
सनन्दन उवाच ॥  
धर्मध्वजो वै जनक तस्य पुशेऽमितध्वजः ॥  
कृतध्वजोऽस्य भ्राताभूत्सदाध्यात्मरतिर्नृपः ॥ ४६-३७ ॥  
कृतध्वजस्य पुत्रोऽभूद्धन्यः केशिध्वजो द्विजः ॥  
पुत्रोऽमितव्वजस्यापि खाण्डिक्यजनकाभिधः ॥ ४६-३८ ॥  
कर्ममार्गे हि खाण्डिक्यः स्वराज्यादवरोपितः ॥  
पुरोधसा मन्त्रिभिश्च समवेतोऽल्पसाधनः ॥ ४६-३८ ॥  
राज्यान्निराकृतः सोऽथ दुर्गारण्यचरोऽभवत् ॥  
इयाज सोऽपि सुबहून यज्ञाञ्ज्ञानव्यपाश्रयः ॥ ४६-३९ ॥  
ब्रह्मविद्यामधिष्टाय तर्तुं मृत्युमपि स्वयम् ॥  
एकदा वर्तमानस्य यागे योगविदां वर ॥ ४६-४० ॥  
तस्य धेनुं जघानोग्रः शार्दूलो विजने वने ॥  
ततो राजा हतां ज्ञात्वा धेनुं व्याघ्रेण चर्त्विजः ॥ ४६-४१ ॥  
प्रायश्चित्तं स पप्रच्छ किमत्रेति विधीयताम् ॥  
ते चोचुर्नवयंविद्मः कशेरुः पृच्छ्यतामिति ॥ ४६-४२ ॥  
कशेरुरपि तेनोक्तस्तथेति प्राह नारद ॥  
शुनकं पृच्छ राजेन्द्र वेद स वेत्स्यति ॥ ४६-४३ ॥  
स गत्वा तमपृच्छञ्च सोऽप्याह नृपतिं मुने ॥  
न कशेरुर्नचैवाहं न चान्यः साम्प्रतं भुवि ॥ ४६-४४ ॥  
वेत्त्येक एव त्वच्छत्रुः खाण्डिक्यो यो जितस्त्वया ॥  
स चाह तं व्रजाम्येष प्रष्टुमात्मरिपुं मुने ॥ ४६-४५ ॥  
प्राप्त एव मया यज्ञे यदि मां स हनिष्यति ॥  
प्रायश्चित्तं स चेत्पृष्टो वदिष्यति रिपुर्मम ॥ ४६-४६ ॥  
ततश्चाविकलो योगो मुनिश्रेष्ट भविष्यति ॥  
इत्युक्त्वा रथमारुह्य कृष्णाजिनधरो नृपः ॥ ४६-४७ ॥  
वनं जगाम यत्रास्ते खाण्डिक्यः स महीपतिः ॥  
तमायान्तं समालोक्य खाञ्जडिक्यो रिपुमात्मनः ॥ ४६-४८ ॥  
प्रोवाच क्रोधताम्राक्षः समारोपितकार्मुकः ॥  
खाण्डिक्य उवाच ॥  
कृष्णाजिनत्वक्कवचभावेनास्मान्हनिष्यसि ॥ ४६-४९ ॥  
कृष्णाजिनधरे वेत्सि न मयि प्रहरिष्यति ॥  
मृगानां वद पृष्टेषु मूढ कृष्णाजिनं न किम् ॥ ४६-५० ॥  
येषां मत्वा वृथा चोग्राः प्रहिताः शितसायकाः ॥  
स त्वामहं हनिष्यामि न मे जीवन्विमोक्ष्यसे ॥ ४६-५१ ॥  
आतताय्यसि दुर्बुद्धे मम राज्यहरो रिपुः ॥  
केशिध्वज उवाच ॥  
खाण्डिक्य संशयं प्रष्टुं भवन्तमहमागतः ॥ ४६-५२ ॥  
न त्वां हन्तुं विचार्यतैत्कोपं बाणं च मुञ्च वा ॥  
ततः स मन्त्रिभिः सार्द्धमेकान्ते सपुरोहितः ॥ ४६-५३ ॥  
मन्त्रयामास खाण्डिक्यः सर्वैरेव महामतिः ॥  
तमूर्मन्त्रिणो वध्यो रिपुरेष वशङ्गतः ॥ ४६-५४ ॥  
हतेऽत्र पृथिवी सर्वा तव वश्या भविष्यति ॥  
खाण्डिक्यश्चाह तान्सर्वानेवमेव न संशयः ॥ ४६-५५ ॥  
हते तु पृथिवी सर्वा मम वश्या भविष्यति ॥  
परलोकजयस्तस्य पृथिवी सकला मम ॥ ४६-५६ ॥  
न हन्मि चेल्लोकजयो मम वयत्वस्सुन्धरा ॥  
परलोकजयोऽनन्तः स्वल्पकालो महीजयः ॥ ४६-५७ ॥  
तस्मान्नैनं हनिष्येऽहं यत्पृच्छति वदामि तत् ॥  
ततस्तमभ्युपेत्याह खाण्डिक्यो जनको रिपुम् ॥ ४६-५८ ॥  
प्रष्टव्यं यत्त्वया सर्वं तत्पृच्छ त्वं वदाम्यहम् ॥  
ततः प्राह यथावृत्तं होमधेनुवधं मुने ॥ ४६-५९ ॥  
ततश्च तं स पप्रच्छ प्रायश्चित्तं हि तद्रूतम् ॥  
स चाचष्ट यथान्यायं मुने केशिध्वजाय तत् ॥ ४६-६० ॥  
प्रायश्चित्तमशेषं हि यद्वै तत्र विधीयते ॥  
विदितार्थः स तेनैवमनुज्ञातो महात्मना ॥ ४६-६१ ॥  
यागभूमिमुपागत्य चक्रे सर्वां क्रियां क्रमत् ॥  
क्रमेण विधिवद्यागं नीत्वा सोऽवभृथाप्लुतः ॥ ४६-६२ ॥  
कृतकृत्यस्ततो भूत्वा चिन्तयामास पार्थिवः ॥  
पूजिता ऋत्विजः सर्वे सदस्या मानिता मया ॥ ४६-६३ ॥  
तथैवार्थिजनोऽप्यर्थोजितोऽभिमतैर्मया ॥  
यथाहं मर्त्यलोकस्य मया सर्वं विचष्टितम् ॥ ४६-६४ ॥  
अनिष्पन्नक्रियं चेतस्तथा न मम किं यथा ॥  
इत्थं तु चिन्तयन्नेव सम्मार स महीपतिः ॥ ४६-६५ ॥  
खाण्डिक्याय न दत्तेति मया वैगुरुदक्षिणा ॥  
स जगाम ततो भूयो रथमारुह्य पार्थिवः ॥ ४६-६६ ॥  
स्वायम्भुवः स्थितो यत्र खाण्डिक्योऽरण्यदुर्गमम् ॥  
खाण्डिक्योऽपि पुनर्द्दष्ट्वा तमायान्तं धृतायुधः ॥ ४६-६७ ॥  
तस्थौ हन्तुं कृतमतिस्ममाह स पुनर्नृपः ॥  
अहं तु नापकाराय प्राप्तः खाण्डिक्य मा क्रुधः ॥ ४६-६८ ॥  
गुरोर्निष्कृतिदानाय मामवेहि सेमागतम् ॥  
निष्पादितो मया यागः सम्यक् त्वदुपदेशतः ॥ ४६-६९ ॥  
सोऽहं ते दातुमिच्छामि वृणीष्व गुरुदक्षिणाम् ॥  
इत्युक्तो मन्त्रयामास स भूयो मन्त्रिभिः सह ॥ ४६-७० ॥  
गुरोर्निष्कृतिकामोऽय किमयं प्रार्थ्यतां मया ॥  
तमूचुर्मन्त्रिणो राज्यमशेषं याच्यतामयम् ॥ ४६-७१ ॥  
कृताभिः प्रार्थ्यते राज्यमनायासितसैनिकैः ॥  
प्राहस्य तानाह नृपः स खाण्डिक्यो महापतिः ॥ ४६-७२ ॥  
स्वल्पकालं महीराज्यं मादृशैः प्रार्थ्यते कथम् ॥  
एतमेतद्भंवतोऽत्र स्वार्थ साधनमन्त्रिणः ॥ ४६-७३ ॥  
परमार्थः कथं कोऽत्र यूयं नात्र विचक्षणाः ॥  
इत्युक्त्वा समुपेत्यैन्नं स तु केशिध्वजं नृपम् ॥ ४६-७४ ॥  
उवाच किमवश्यं त्वं दास्यसि गुरुदक्षिणाम् ॥  
बाढमित्येव तेनोक्तः खाण्डिक्यस्तमथाब्रवीत् ॥ ४६-७५ ॥  
भवानध्यात्मविज्ञानपरमार्थविचक्षणः ॥  
यदि चेद्दीयते मह्यं भवता गुरुनिष्क्रयः ॥ ४६-७६ ॥  
तत्क्लेशप्रशमायालं यत्कर्म तदुदीरय ॥  
केशिध्वज उवाच ॥  
न प्रार्थितं त्वया कस्मान्मम राज्यमकण्टकम् ॥ ४६-७७ ॥  
राज्यलाभाः द्धि नास्त्यन्यत्क्षत्रियाणामतिप्रियम् ॥  
खाण्डिक्य उवाच ॥  
केशिध्वज निबोध त्वं मया न प्रार्थितं यतः ॥ ४६-७८ ॥  
राज्यमेतदशेषेण यन्न गृघ्रन्ति पण्डिताः ॥  
क्षत्रियाणामयं धर्मो यत्प्रजापरिपालनम् ॥ ४६-७९ ॥  
वधश्च धर्मयुद्धेन स्वराज्यपरिपन्थिनाम् ॥  
यत्राशक्तस्य मे दोषो नैवास्त्यपकृते त्वया ॥ ४६-८० ॥  
बन्धायैव भवत्येषा ह्यविद्या चाक्रमोज्झिता ॥  
जन्मोपभोगलिप्सार्थमियं राज्यस्पृहा मम ॥ ४६-८१ ॥  
अन्येषां दोपजानेव धर्ममेवानुरुध्यते ॥  
न याच्ञा क्षत्रबन्धूनां धर्मायैतत्सतां मतम् ॥ ४६-८२ ॥  
अतो न याचित राज्यमविद्यान्तर्गतं तव ॥  
राज्यं गृध्नन्ति विद्वांसो ममत्वाकृष्टचेतसः ॥ ४६-८३ ॥  
अहम्मानमह्य पानमदमत्ता न मादृशाः ॥  
केशिध्वज उवाच ॥  
अहं च विद्यया मृत्युं तर्तुकामः करोमि वै ॥ ४६-८४ ॥  
राज्यं यज्ञांश्च विविधान्भोगे पुण्यक्षयं तथा ॥  
तदिदं ते मनो दिष्ट्या विवेकैश्चर्यतां गतम् ॥ ४६-८५ ॥  
श्रूयतां चाप्यविद्यायाः स्वरूपं कुलनन्दन ॥  
अनात्मन्यात्मबुद्धिर्या ह्यस्वे स्वविषया मतिः ॥ ४६-८६ ॥  
अविद्यातरुसन्न्भूतं बीजमेतद्द्विधा स्थितम् ॥  
पञ्चभूतात्मके देहे देही मोहतमोवृत्तः ॥ ४६-८७ ॥  
अहमेतदितीत्युञ्चैः कुरुते कुमतिर्मतिम् ॥  
आकाशवाय्वग्रिजलपृथिवीभिः पृथक् स्थिते ॥ ४६-८८ ॥  
आत्मन्यात्ममयं भावं कः करोति कलेवरे ॥  
कलेवरोपभोग्यं हि गृहक्षेत्रादिकं च यत् ॥ ४६-८९ ॥  
अदेहे ह्यात्मनि प्राज्ञो ममेदमिति मन्यते ॥  
इत्थं च पुत्रपौत्रेषु तद्देहोत्पादितेषु च ॥ ४६-९० ॥  
करोति पण्डितः स्वाम्यमनात्मनि कलेवरे ॥  
सर्वदेहोपभोगाय कुरुते कर्म मानवः ॥ ४६-९१ ॥  
देहं चान्यद्यदा पुंसस्सदा बन्धाय तत्परम् ॥  
मृण्मयं हि यथा गेहं लिप्यते वै मृदम्भसा ॥ ४६-९२ ॥  
पार्थिवोऽयं तथा देहो मृदम्भोलेपनस्थितिः ॥  
पञ्चभोगात्मकैर्भोगैः पञ्चभोगात्मकं वपुः ॥ ४६-९३ ॥  
आप्यायते यदि ततः पुंसो गर्वोऽत्र किङ्कृतः ॥  
अनेकजन्मसाहस्त्रं ससारपदवीं व्रजन् ॥ ४६-९४ ॥  
मोहश्रमं प्रयातोऽसौ वासनारेणुगुण्ठितः ॥  
प्रक्षाल्यते यदा सौम्य रेणुर्ज्ञानोष्णवारिणा ॥ ४६-९५ ॥  
तदा संसारपान्थस्य याति मोहश्रमः शमम् ॥  
मोहश्रमे शमं याते स्वच्छान्तःकरणः पुमान् ॥ ४६-९६ ॥  
अनन्यातिशयाधारः परं निर्वाणमृच्छति ॥  
निर्वाणमय एवायमात्मा ज्ञानमयोऽमलः ॥ ४६-९७ ॥  
दुःखाज्ञानमया धर्माः प्रकृतेस्ते तुनात्मनः ॥  
जलस्य नाग्निना सङ्गः स्थालीसङ्गात्तथापि हि ॥ ४६-९८ ॥  
शब्दोद्रेकादिकान्धर्मान्करोति हि यथा बुधः ॥  
तथात्मा प्रकृतेः सङ्गादहम्मानादिदूषितः ॥ ४६-९९ ॥  
भजते प्राकृतान्धर्मान्न्यस्तस्तम्भो हि सोऽव्ययः ॥  
तदेतत्कथितं बीजमविद्याया मया तव ॥ ४६-१०० ॥  
क्लेशानां च क्षयकरं योगादन्यन्न विद्यते ॥ ४६-१०१ ॥  
इति श्रीबृहन्नारदीयपुराणे पूर्वभागे बृहदुपाख्याने द्वितीयपादे षट्चत्वारिंशत्तमोऽध्यायः ॥