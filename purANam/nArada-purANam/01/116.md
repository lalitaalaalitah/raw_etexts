---
title: ११६

---
सनातन उवाच ॥  
श्रृणु नारद वक्ष्यामि सप्तम्यास्ते व्रतान्यहम् ॥  
यानि कृत्वा नरो भक्त्या सूर्यसायुज्यमाप्नुयात् ॥ ११६-१ ॥  
  
चैत्रे तु शुक्लसप्तम्यां बहिः स्नानं समाचरेत् ॥  
स्थण्डिले गोमयालिप्ते गौरमृत्तिकयास्तृते ॥ ११६-२ ॥  
  
लिखित्वाष्टदलं पद्मं कर्णिकायां विभावम् ॥  
विन्यसेत्पूर्वपत्रे तु देवौ द्वौ कृतधातुकौ ॥ ११६-३ ॥  
  
आग्नेयं च न्यसेन्पत्रे गन्धर्वौ कृतकारकौ ॥  
दक्षिणे च न्यसेत्पत्रे तथैव राक्षसद्वयम् ॥ ११६-४ ॥  
  
आकृतौ द्वौ न्यसेत्पत्रे नैर्ऋते मुनिसत्तम ॥  
काद्रवेयौ महानागौ पश्चिमे कृतचारकौ ॥ ११६-५ ॥  
  
वायव्य यातुधानौ द्वौ उत्तरे च ऋषिद्वयम् ॥  
ऐशान्ये विन्यसेत्पत्पे ग्रहमेको द्विजोत्तम ॥ ११६-६ ॥  
  
तेषां सम्पूजनं कार्यं गन्धमाल्यानुलेपनैः ॥  
दीपैर्धूपैः सनैवेद्यैस्ताम्बूलक्रमुकादिभिः ॥ ११६-७ ॥  
  
एवं सम्पूज्य होमं तु घृतेनाष्टशतं चरेत् ॥  
सूर्यस्याष्टाष्ट चान्येषां प्रदद्यादाहुतीः क्रमात् ॥ ११६-८ ॥  
  
नाममन्त्रेण वेद्यां वा ततः पूर्णाहुतिं ददेत् ॥  
दक्षिणा च ततो देया द्विजेभ्यः शक्तितो द्विज ॥ ११६-९ ॥  
  
एतत्कृत्वा विधआनं तु सर्वसौख्यमवाप्नुयात् ॥  
देहान्ते मण्डलं भानोर्भत्त्वा गच्छेत्परं पदम् ॥ ११६-१० ॥  
  
वैशाखशुक्लसप्तम्यां जह्नुना जाह्नवी स्वयम् ॥  
क्रोधात्पीता पुनस्त्यक्ता कर्णरन्ध्रात्तु दक्षिणात् ॥ ११६-११ ॥  
  
तां तत्र पूजयेत्स्नात्वा प्रत्यूषे विमले जले ॥  
गन्धपुष्पाक्षताद्यैश्च सर्वैरेवोपचारकैः ॥ ११६-१२ ॥  
  
ततो घटसहस्रं तु देयं गङ्गाव्रतेत्विदम् ॥  
भक्त्या कृतं सप्तकुलं नयेत्स्वर्गमसंशयः ॥ ११६-१३ ॥  
  
कमलव्रतमप्यत्र प्रोक्तं तद्विधिरुच्यते ॥  
तिलमात्रं तु सौवर्णं विधाय कमलं शुभम् ॥ ११६-१४ ॥  
  
वस्त्रयुग्मावृतं कृत्वा गन्धधूपादिनार्चयेत् ॥  
नमस्ते पद्महस्ताय नमस्ते विश्वधारिणे ॥ ११६-१५ ॥  
  
दिवाकर नमस्तुभ्यं प्रभाकर नमोऽस्तु ते ॥  
इति सम्प्रार्थ्य देवेशं सूर्ये चास्तमुपागते ॥ ११६-१६ ॥  
  
सोदकुम्भं तु तत्पद्मं कपिलां च द्विजेऽर्पयेत् ॥  
तद्दिने तूपवस्तव्यं भोक्तव्यं च परेऽहनि ॥ ११६-१७ ॥  
  
सम्भोज्य ब्राह्मणान्भक्त्या व्रतसाकल्यमाप्नुयात् ॥  
निबव्रतं च तत्रेव तद्विधानं श्रृणुष्व मे ॥ ११६-१८ ॥  
  
निम्बपत्रैः स्मृता पूजा भास्करस्य द्विजोत्तम ॥  
खखोल्कायेति मन्त्रेण प्रणवाद्येन नारद ॥ ११६-१९ ॥  
  
निम्बपत्रं ततोऽश्नीयाच्छयेद्भूमौ च वाग्यतः ॥  
द्विजान्परेऽह्नि सम्भोज्य स्वयं भुञ्जीत बन्धुभिः ॥ ११६-२० ॥  
  
निम्बपत्रव्रतं चैतत्कर्तॄणां सर्वसौख्यदम् ॥  
सप्तमी शर्कराख्यैषा प्रोक्ता तच्चापि मे श्रृणु ॥ ११६-२१ ॥  
  
अमृतं पिबतो हस्तात्सूर्यस्यामृतबिन्दवः ॥  
निष्पेतुर्भुवि चोत्पन्नाः शालिमुद्गयवेक्षवः ॥ ११६-२२ ॥  
  
शर्करा च ततस्तस्मादिक्षुसारामृतोपमा ॥  
इष्टा रवेरतः पुण्या शर्करा हव्यकव्ययोः ॥ ११६-२३ ॥  
  
शर्करासप्तमी चैव वाजिमेधफलप्रदा ॥  
सर्वदुःखोपशमनी पुत्रसन्ततिवर्धिनी ॥ ११६-२४ ॥  
  
अस्यान्तु शर्करादानं शर्कराभोजनं तथा ॥  
कर्तव्यं हि प्रयत्नेन व्रतमे तद्रविप्रियम् ॥ ११६-२५ ॥  
  
यः कुर्यात्पराया भक्त्या स वै सद्गतिमाप्नुयात् ॥  
ज्येष्ठे तु शुक्लसप्तम्यां जात इन्द्रो रविः स्वयम् ॥ ११६-२६ ॥  
  
तं सम्पूज्य विधानेन सोपवासो जितेन्द्रियः ॥  
स्वर्गतिं लभते विप्र देवेन्द्रस्य प्रसादतः ॥ ११६-२७ ॥  
  
आषाढशुक्लसप्तम्यां विवस्वान्नाम भास्करः ॥  
जातस्तं तत्र सम्प्रार्च्य गन्धपुष्पादिभिः पृथक् ॥ ११६-२८ ॥  
  
लभते सूर्यसायुज्यं विप्रेन्द्रात्र न संशयः ॥  
श्रावणे शुक्लसप्तम्यामव्यङ्गाख्यं व्रतं शुभम् ॥ ११६-२९ ॥  
  
कार्पासं तु चतुर्हस्तं सार्द्ध वस्त्रं हि गोपतेः ॥  
पूजान्ते प्रीतये देयं व्रतमेतच्छुभावहम् ॥ ११६-३० ॥  
  
यदि चेद्धस्तयुक्तेयं तदा स्यात्पापनाशिनी ॥  
अस्यां दानं जपो होमः सर्वं चाक्षय्यतां व्रजेत् ॥ ११६-३१ ॥  
  
भाद्रे तु शुक्लसप्तम्याममुक्ताभरणव्रतम् ॥  
सोमस्य तु महेशस्य पूजनं चात्र कीर्तितम् ॥ ११६-३२ ॥  
  
गङ्गादिभिः षोडशभिरुपचारैः समर्चनम् ॥  
प्रार्थ्य प्रणम्य विसृजेत्सर्वकामसमृद्धये ॥ ११६-३३ ॥  
  
फलसप्तमिका चेयं तद्विधानमुदीर्यते ॥  
नालिकेरं च वृन्ताकं नारङ्गं बीजपूरकम् ॥ ११६-३४ ॥  
  
कूष्माण्डं बृहतीपूगमिति सप्त फलानि वै ॥  
महादेवस्य पुरतो विन्यस्यापरदोरकम् ॥ ११६-३५ ॥  
  
सप्ततन्तुकृतं सप्तग्रन्थियुक्तं द्विजोत्तम ॥  
सम्पूज्य परया भक्त्या धारयेद्वामके करे ॥ ११६-३६ ॥  
  
स्त्री नरो दक्षिणे चैव यावद्वर्षं समाप्यते ॥  
सम्भोज्य विप्रान्सप्तैव पायसेन विसृज्यस तान् ॥ ११६-३७ ॥  
  
स्वयं भुञ्जीत मतिमान् व्रतसम्पूर्तिहेतवे ॥  
फलानि तानि देयानि सप्तस्वपि द्विजेषु च ॥ ११६-३८ ॥  
  
एवं तु सप्त वर्षाणि कृत्वोपास्य यथाविधि ॥  
सायुज्यं लभते विप्र महादेवस्य तद्व्रती ॥ ११६-३९ ॥  
  
आश्विने शुक्लपक्षे तु विज्ञेया शुभसप्तमी ॥  
तस्यां कृतस्नानपूजो वाचयित्वा द्विजोत्तमान् ॥ ११६-४० ॥  
  
आरभ्य कपिलाङ्गां च सम्पूज्य प्रार्थयेत्ततः ॥  
त्वामहं दद्मि कल्याणि प्रीयतामर्यमा स्वयम् ॥ ११६-४१ ॥  
  
पालय त्वं जगत्कत्स्नं यतोऽसि धर्मसम्भवा ॥  
इत्युक्त्वा वेदविदुषे दत्त्वा कृत्वा च दक्षिणाम् ॥ ११६-४२ ॥  
  
नमस्कृत्य स्वयं विप्र विसृजेत्प्राशयेत्वरवयम् ॥  
पचगव्यं व्रतं चेत्थं विधाय श्वो द्विजोत्तमान् ॥ ११६-४३ ॥  
  
भोजयित्वा स्वयं चाद्यात्तदन्नं द्विजशेषितम् ॥  
कृतं ह्येतद्गतं विप्र सुभाष्यं श्रद्धयान्वितः ॥ ११६-४४ ॥  
  
देवदेवप्रसादेन भुक्तिमुक्तिमवाप्नुयात् ॥  
अथ कार्तिकशुक्लायां शाकाख्यं सप्तमीव्रतम् ॥ ११६-४५ ॥  
  
तस्यां तु सप्तशाकानिसस्वर्णकमलानि च ॥  
प्रदद्यात्सप्तविप्रेभ्यः शाकाहारस्ततः स्वयम् ॥ ११६-४६ ॥  
  
द्वितीयेऽह्नि द्विजान्भोज्य दत्वा तेभ्योऽन्नदक्षिणाम् ॥  
विसृज्य बन्धुभिः सार्द्धं स्वयं भुञ्जीत वाग्यतः ॥ ११६-४७ ॥  
  
मार्गस्य सितसप्तम्यां मित्रव्रतमुदाहृतम् ॥  
यद्विष्णोर्दक्षिणं नेत्रं तदेव कृतवानिह ॥ ११६-४८ ॥  
  
अदित्यां कश्यपाज्जज्ञे मित्रो नामा दिवाकरः ॥  
अतोऽस्यां पूजनं तस्य यथोक्तविधिना द्विज ॥ ११६-४९ ॥  
  
कृत्वा द्विजान्भोजयित्वा सप्तैव मधुरादिना ॥  
सुवर्णदक्षिणां दत्वा विसृज्याश्नीत च स्वयम् ॥ ११६-५० ॥  
  
कृत्वैतद्विधिना लोकं सृर्य्यस्य व्रजति ध्रुवम् ॥  
द्विजोब्राह्मं तथा शूद्रः सत्कुलेजन्म चाप्नुयात् ॥ ११६-५१ ॥  
  
पौषस्य शुक्लसप्तम्यां व्रतं चाभयसञ्ज्ञितम् ॥  
उपोष्य भानुं त्रिःसन्ध्यं समभ्यर्च्य धरास्थितः ॥ ११६-५२ ॥  
  
क्षीरसिक्तान्नसम्बद्धं मोदकं प्रस्थसम्मितम् ॥  
द्विजाय दत्वा भोज्यान्यान्सप्ताष्टभ्यश्च दक्षिणाम् ॥ ११६-५३ ॥  
  
पृथवी वा सुवर्णं वा विसृज्याश्नीत च स्वयम् ॥  
अभयाख्यं व्रतं त्वेतत्सर्वस्याभयदं स्मृतम् ॥ ११६-५४ ॥  
  
मार्तण्डाख्यं व्रतं नाम कथयन्ति द्विजाः परे ॥  
एकमेवेति च प्रोक्तमेकदैवतया बुधैः ॥ ११६-५५ ॥  
  
माघे तु कृष्णसप्तम्यां व्रतं सर्वाप्तिसञ्ज्ञकम् ॥  
समुपोष्य दिने तस्मिन्सम्पूज्यादित्यबिम्बकम् ॥ ११६-५६ ॥  
  
सौवर्णं गन्धपुष्पाद्यैः कृत्वा रात्रौ च जागरम् ॥  
परेऽह्नि विप्रान्सम्भोज्य पायसेन तु सप्त वै ॥ ११६-५७ ॥  
  
दक्षिणां नालिकेराणि तेभ्यो दत्वा गुरुं ततः ॥  
सौवर्णं तु रवेर्बिम्बं युक्तं दक्षिणयान्यया ॥ ११६-५८ ॥  
  
समर्प्य च भृशं प्रार्थ्य विसृज्याद्यात्स्वयं ततः ॥  
एतत्सर्वाप्तिदं नाम सम्प्रोक्तं सार्वकामिकम् ॥ ११६-५९ ॥  
  
व्रतस्यास्य प्रभावेण द्वैतं सिध्येद्धि सर्वथा ॥  
माघस्य शुक्लसप्तम्यामचलाख्यं व्रतं स्मृतम् ॥ ११६-६० ॥  
  
त्रिलोचनजयन्तीयं सर्वपापहरा स्मृता ॥  
रथाख्या सप्तमी चेयं चक्रवर्तित्वदायिनी ॥ ११६-६१ ॥  
  
अस्यां समर्च्य सवितुः प्रतिमां तु हैमीं हैमाश्वयुक्तरथगां तु ददेत्सहेभाम् ॥  
यो भावभक्तिसहितः स गतो हि लोकं शम्भोः स मोदत इहापि च भुक्तभोगः ॥ ११६-६२ ॥  
  
भास्करी सप्तमी चेयं कोटिभास्वद्ग्रहोपमा ॥  
अरुणोदयवेलायामस्यां स्नानं विधीयते ॥ ११६-६३ ॥  
  
अर्कस्य च बदर्याश्च सप्त सप्त दलानि वै ॥  
निधाय शिरसि स्नायात्सप्तजन्माघशान्तये ॥ ११६-६४ ॥  
  
पुत्रप्रदं व्रतं चात्र प्राहादित्यः स्वयं प्रभुः ॥  
यो माघसितप्तम्यां पूजयेन्मां विधानतः ॥ ११६-६५ ॥  
  
तस्याहं पुत्रतां यास्ये स्वांशेन भृशतोषितः ॥  
तस्माज्जितेन्द्रियो भूत्वा समुपोष्य दिवानिशम् ॥ ११६-६६ ॥  
  
पूजयेदपरे चाह्नि होमं कृत्वा द्विजां स्ततः ॥  
दध्योदनेन पयसा पायसेन च भोजयेत् ॥ ११६-६७ ॥  
  
अनेन विधिना यस् कुरुते पुत्रसप्तमीः ॥  
लभते स तु सत्पुत्रं चिरायुषमनामयम् ॥ ११६-६८ ॥  
  
तपस्यशुक्लसप्तम्यां व्रतमर्कपुटं चरेत्॥  
अर्कपत्रैर्यजेदर्कमर्कपत्राणि चाश्नुयात् ॥ ११६-६९ ॥  
  
अर्कनाम जपेच्छश्वदित्थं चार्कपुटव्रतम् ॥  
धनदं पुत्रदं चैतत्सर्वपापप्रणाशनम् ॥ ११६-७० ॥  
  
त्रिवर्गदामिति प्राहुः केचिदेतद्वतं द्विज ॥  
यज्ञव्रतं तथाप्यन्ये विधिवद्धोमकर्मणा ॥ ११६-७१ ॥  
  
सर्वासु सर्वमासेषु सप्तमीषु द्विजोत्तमः ॥  
भास्कराराधनं प्रोक्तं सर्वकामिकमित्यलम् ॥ ११६-७२ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितसप्तमीव्रतनिरूपणं नाम षोडशाधिकशततमोऽध्यायः ॥ ११६ ॥