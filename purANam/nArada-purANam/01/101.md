---
title: १०१

---
श्रीब्रह्मोवाच ॥  
श्रृणु वत्स प्रवक्ष्यामि पुराणं दशमं तव ॥  
ब्रह्मवैवर्तकं नाम वेदमार्गानुदर्शकम् ॥ १०१-१ ॥  
  
सावर्णिर्यत्र भगवान्साक्षाद्देवर्षये स्थितः ॥  
नारदाय पुराणार्थं प्राह सर्वमलौकिकम् ॥ १०१-२ ॥  
  
धर्मार्थकाममोक्षाणां सारः प्रीतिर्हरौ हरे ॥  
तयोरभेदसिद्ध्यर्थं ब्रह्मवैवर्तमुत्तमम् ॥ १०१-३ ॥  
  
रथन्तरस्य कल्पस्य वृत्तान्तं यन्मयोदितम् ॥  
शतकोटिपुराणे तत्सङ्क्षिप्य प्राह वेदवित् ॥ १०१-४ ॥  
  
व्यासश्चतुर्द्धा संव्यस्य ब्रह्मवैवर्तसञ्ज्ञिते ॥  
अष्टादशसहस्रं तत्पुराणं परिकीर्तितम् ॥ १०१-५ ॥  
  
ब्रह्मप्रकृतिविघ्नेशकृष्णखण्डसमन्वितम् ॥  
तत्र सूतर्षिसंवादे पुराणोपक्रमस्ततः ॥ १०१-६ ॥  
  
सृष्टिप्रकरणं त्वाद्यं ततो नारदवेधसोः ॥  
विवादः सुमहान्यत्र द्वयोरासीत्पराभवः ॥ १०१-७ ॥  
  
शिवलोकगतिः पश्चाज्ज्ञानलाभः शिवात्मने ॥  
शिववाक्येन तत्पश्चान्मरीचेर्नारदस्य तु ॥ १०१-८ ॥  
  
गमनं चैव सावर्णेर्ज्ञानार्थँ सिद्धसेविते ॥  
आश्रमे सुमहापुण्ये त्रैलोक्याश्चर्यकारिणी ॥ १०१-९ ॥  
  
एतद्धि ब्रह्मखण्डं हि श्रुतं पापविनाशनम् ॥  
ततः सावर्णिसंवादो नारदस्य समीरितः ॥ १०१-१० ॥  
  
कृष्णमाहात्म्यसंयुक्तो नानाख्यानकथोत्तरम् ॥  
प्रकृतेरंशभूतानां कलानां चापि वर्णितम् ॥ १०१-११ ॥  
  
माहात्म्यं पूजनाद्यं च विस्तरेण यथास्थितम् ॥  
एतत्प्रकृतिखण्डं हि श्रुतं भूतिविधायकम् ॥ १०१-१२ ॥  
  
गणेशजन्मसम्प्रश्नः सपुण्यकमहाव्रतम् ॥  
पार्वत्याः कार्तिकेयेन सह विघ्नेशसम्भवम् ॥ १०१-१३ ॥  
  
चरितं कार्तवीर्यस्य जामदग्र्यस्य चाद्भुतम् ॥  
विवादः सुमहानासीज्जामदग्र्यगणेशयोः ॥ १०१-१४ ॥  
  
एतद्विघ्नेशखण्डं हि सर्वविघ्नविनाशनम् ॥  
श्रीकृष्णजन्मसम्प्रश्नो जन्माख्यानं ततोऽद्भुतम् ॥ १०१-१५ ॥  
  
गोकुले गमनं गश्चात्पूतनादिवदाद्भूताः ॥  
बाल्यकौमारजा लीला विविधास्तत्र वर्णिताः ॥ १०१-१६ ॥  
  
रासक्रीडा च गोपीभिः शारदी समुदाहृता ॥  
रहस्ये राधया क्रीडा वर्णिता बहुविस्तरा ॥ १०१-१७ ॥  
  
सहाक्रूरेण तत्पश्चान्मथुरागमनं हरेः ॥  
कंसादीनां वधे वृत्ते कृष्णस्य द्विजसंस्कृतिः ॥ १०१-१८ ॥  
  
काश्यसान्दीपनेः पश्चाद्विद्योपादानमद्भुतम् ॥  
यवनस्य वधः पश्चाद्द्वारकागमनं हरेः ॥ १०१-१९ ॥  
  
नरकादिवधस्तत्र कृष्णेन विहितोऽद्भुतः ॥  
कृष्णखण्डमिदं विप्र नृणां संसारखण्डनम् ॥ १०१-२० ॥  
  
पठितं च श्रुतं ध्यातं पूजितं चाभिवन्दितम् ॥  
इत्येतद्ब्रह्मवैवर्तपुराणं चात्यलौकिकम् ॥ १०१-२१ ॥  
  
व्यासोक्तं चादि सम्भूतं पठञ्छृण्वन्विमुच्यते ॥  
विज्ञानाज्ञानशमनाद्धोरात्संसारसागरात् ॥ १०१-२२ ॥  
  
लिखित्वेदं च यो दद्यान्माध्यां धेनुसमन्वितम् ॥  
ब्रह्मलोकमवाप्नोति स मुक्तोऽज्ञानबन्धनात् ॥ १०१-२३ ॥  
  
यश्चानुक्रमणीं चापि पठेद्वा श्रृणुयादपि ॥  
सोऽपि कृष्णप्रसादेन लभते वाञ्छितं फलम् ॥ १०१-२४ ॥  
  
इति श्रीबृहन्नारदीयपुराणे पूर्वभागे बृहदुपाख्याने ब्रह्मवैवर्तपुराणानुक्रमणीनिरूपणं नामैकोत्तरशततमोऽध्यायाः ॥ १०१ ॥