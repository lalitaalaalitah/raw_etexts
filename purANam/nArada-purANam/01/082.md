---
title: ०८२

---
सनत्कुमार उवाच ॥  
किं त्वं नारद जानासि पूर्वजन्मनि यत्त्वया ॥  
प्राप्तं भगवतः साक्षाच्छूलिनो युगलात्मकम् ॥ ८२-१ ॥  
  
कृष्णमन्त्ररहस्यं च स्मर विस्मृतिमागतम् ॥  
  
सूत उवाच ॥  
इत्युक्तो नारदो विप्राः कुमारेण तु धीमता ॥ ८२-२ ॥  
  
ध्याने विवेदाशु चिरं चरितं पूर्वजन्मनः ॥  
ततश्चिरं ध्यानपरो नारदो भगवत्प्रियः ॥ ८२-३ ॥  
  
ज्ञात्वा सर्वं सुवृत्तान्तं सुप्रसन्नाननोऽब्रवीत् ॥  
भगवन्सर्ववृत्तान्तः पूर्वकल्पसमुद्बवः ॥ ८२-४ ॥  
  
मम स्मृतिमनुप्राप्तो विना युगललम्भनम् ॥  
तच्छ्रुत्वा वचनं तस्य नारदस्य महात्मनः ॥ ८२-५ ॥  
  
सनत्कुमारो भगवान् व्याजहार यथातथम् ॥  
  
सनत्कुमार उवाच ॥  
श्रृणु विप्र प्रवक्ष्यामि यस्मिञ्जन्मनि शूलिनः ॥ ८२-६ ॥  
  
प्राप्तं कृष्णरहस्यं वै सावधानो भवाधुना ॥  
अस्मात्सारस्वतात्कल्पात्पूर्वस्मिन्पञ्चविंशके ॥ ८२-७ ॥  
  
कल्पे त्वं काश्यपो जातो नारदो नाम नामतः ॥  
तत्रैकदा त्वं कैलासं प्राप्तः कृष्णस्य योगिनः ॥ ८२-८ ॥  
  
सम्प्रष्टुं परमं तत्वं शिवं कैलासवासिनम् ॥  
त्वया पृष्टो महादेवो रहस्यं स्वप्रकाशितम् ॥ ८२-९ ॥  
  
कथयामास तत्वेन नित्यलीलानुगं हरेः ॥  
ततस्तदन्ते तु पुनस्त्वया विज्ञापितो हरः ॥ ८२-१० ॥  
  
नित्यां लीलां हरेर्द्रष्टुं ततः प्राह सदाशिवः ॥  
गोपीजनपदस्यान्ते वल्लभेति पदं ततः ॥ ८२-११ ॥  
  
चरणाच्छरणं पश्चात्प्रपद्ये इति वै मनुः ॥  
मन्त्रस्यास्य ऋषिः प्रोक्तो सुरभिश्छन्द एव च ॥ ८१-१२ ॥  
  
गायत्री देवता चास्य बल्लवीवल्लभो विभुः ॥  
प्रपन्नोऽस्मीति तद्भक्तौ विनियोग उदाहृतः ॥ ८२-१३ ॥  
  
नास्य सिद्धादिकं विप्र शोधनं न्यासकल्पनम् ॥  
केवलं चिन्तनं सद्यो नित्यलीलाप्रकाशकम् ॥ ८२-१४ ॥  
  
आभ्यन्तरस्य धर्मस्य साधनं वच्मि साम्प्रतम् ॥ ८२-१५ ॥  
  
सङ्गृह्य मन्त्रं गुरुभक्तियुक्तो विचिन्त्य सर्वं मनसा तदीहितम् ॥  
कृपां तदीयां निजधर्मसंस्थो विभावयन्नात्मनि तोषयेद्गुरुम् ॥ ८२-१६ ॥  
  
सताः शिक्षेत वै धर्मान्न्प्रपन्नानां भयापहान् ॥  
ऐहिकामुष्मिकीचिन्ताविधुरान् सिद्धिदायकान् ॥ ८२-१७ ॥  
  
स्वेष्टदेवधिया नित्यं तोषयेद्वैष्णवांस्तथा ॥  
भर्त्सनादिकमेतेषां न कदाचिद्विचिन्तयेत् ॥ ८२-१८ ॥  
  
पूर्वकर्मवशाद्भव्यमैहिकं भोग्यमेव च ॥  
आयुष्यकं तथा कृष्णः स्वयमेव करिष्यति ॥ ८२-१९ ॥  
  
श्रीकृष्णं नित्यलीलास्थं चिन्तयेत्स्वधियानिशम् ॥  
श्रीमदर्चावतारेण कृष्णं परिचरेत्सदा ॥ ८२-२० ॥  
  
अनन्यचिन्तनीयोऽसौ प्रपन्नैः शरणार्थिभिः ॥  
स्थेयं च देहगेहादावुदासीनतया बुधैः ॥ ८२-२१ ॥  
  
गुरोरवज्ञां साधूनां निन्दां भेदं हरे हरौ ॥  
वेदनिन्दां हरेंर्नामबलात्पापसमीहनम् ॥ ८२-२२ ॥  
  
अर्थवादं हरे र्नाम्नि पाषण्डं नामसङ्ग्रहे ॥  
अलसे नास्तिके चैव हरिनामोपदेशनम् ॥ ८२-२३ ॥  
  
नामविस्मरणं चापि नाम्न्यनादरमेव च ॥  
सन्त्यजेद् दूरतो वत्स दोषानेतान्सुदारुणान् ॥ ८२-२४ ॥  
  
प्रपन्नोऽस्मीति सततं चिन्तयेद्धृद्गतं हरिम् ॥  
स एव पालनं नित्यं करिष्यति ममेति च ॥ ८२-२५ ॥  
  
तवास्मि राधिकानाथ कर्मणा मनसा गिरा ॥  
कृष्णकान्तेति चैवास्मि युवामेव गतिर्मम ॥ ८२-२६ ॥  
  
दासाः सखायः पितरः प्रेयस्यश्च हरेरिह ॥  
सर्वे नित्या मुनिश्रेष्ठ चिन्तनीया महात्मभिः ॥ ८२-२७ ॥  
  
गमनागमने नित्यकरोति वनगोष्टयोः ॥  
गोचारणं वयस्यैश्च विनासुरविघातनम् ॥ ८२-२८ ॥  
  
सखायो द्वादशाख्याता हरेः श्रीदामपूर्वकाः ॥  
राधिकायाः सुशीलाद्याः सख्यो द्वात्रिंशदीरिताः ॥ ८२-२९ ॥  
  
आत्मानं चिन्तयेद्वत्स तासां मध्ये मनोरमाम् ॥  
रूपयौवनसम्पन्नां किशोरीं च स्वलङ्कृताम् ॥ ८२-३० ॥  
  
नानाशिल्पकलाभिज्ञां कृष्णभोगानुरूपिणीम् ॥  
तत्सेवनसुखाह्लादभावेनातिसुनिर्वृताम् ॥ ८२-३१ ॥  
  
ब्राह्मं मुहूर्तमारभ्य यावदर्धनिशा भवेत् ॥  
तावत्परिचरेत्तौ तु यथाकालानुसेवया ॥ ८२-३२ ॥  
  
सहस्रं च तयोर्न्नाम्नां पठेन्नित्यं समाहितः ॥  
एतसाधनमुद्दिष्टं प्रपन्नानां मुनीश्वर ॥ ८२-३३ ॥  
  
नाख्येयं कस्यचित्तुभ्यं मया तत्त्वं प्रकाशितम् ॥  
  
सनत्कुमार उवाच ॥  
ततस्त्वं नारद पुनः पृष्टवान्वै सदाशिवम् ॥ ८२-३४ ॥  
  
नाम्नां सहस्रं तच्चापि प्रोक्तवां स्तच्छृणुष्व मे ॥  
ध्यात्वा वृन्दावने रम्ये यमुनातीरसङ्गतम् ॥ ८२-३५ ॥  
  
कल्पवृक्षं समाश्रित्य तिष्ठन्तं राधिकायुतम् ॥  
पठेन्नामसहस्रं तु युगलाख्यं महामुने ॥ ८२-३६ ॥  
  
देवकीनन्दनः शौरिर्वासुदेवो बलानुजः ॥  
गदाग्रजः कंसमोहः कंससेवकमोहनः ॥ ८२-३७ ॥  
  
भिन्नर्गलः भिन्नलोहः पितृबाह्यः पितृस्तुतः ॥  
मातृस्तुतः शिवध्येयो यमुनाजलभेदनः ॥ ८२-३८ ॥  
  
व्रजवासी व्रजानन्दी नन्दबालो दयानिधिः ॥  
लीलाबालः पद्मनेत्रो गोकुलोत्सव ईश्वरः ॥ ८२-३९ ॥  
  
गोपिकानन्दनः कृष्णो गोपानन्दः सतां गतिः ॥  
बकप्राणहरो विष्णुर्बकमुक्तिप्रदो हरिः ॥ ८२-४० ॥  
  
बलदोलाशयशयः श्यामलः सर्वसुन्दरः ॥  
पद्मनाभो हृषीकेशः क्रीडामनुजबालकः ॥ ८२-४१ ॥  
  
लीलाविध्वस्तशकटो वेदमन्त्राभिषेचितः ।  
यशोदानन्दनः कान्तो मुनिकोटिनिषेवितः ॥ ८२-४२ ॥  
  
नित्यं मधुवनावासी वैकुण्ठः सम्भवः क्रतुः ॥  
रमापतिर्यदुपतिर्मुरारिर्मधुसूदनः ॥ ८२-४३ ॥  
  
माधवो मानहारी च श्रीपतिर्भूधरः प्रभुः ॥  
बृहद्वनमहालीलो नन्दसूनुर्महासनः ॥ ८२-४४ ॥  
  
तृणावर्तप्राणहारी यशोदाविस्मयप्रदः ॥  
त्रैलोक्यवक्त्रः पद्माक्षः पद्महस्तः प्रियङ्करः ॥ ८२-४५ ॥  
  
ब्रह्मण्यो धर्मगोप्ता च भूपतिः श्रीधरः स्वराट् ॥  
अजाध्यक्षः शिवाध्यक्षो धर्माध्यक्षो महेश्वरः ॥ ८२-४६ ॥  
  
वेदान्तवेद्यो ब्रह्मस्थः प्रजापतिरमोघदृक् ।  
गोपीकरावलम्बी च गोपबालकसुप्रियः ॥ ८२-४७ ॥  
  
बालानुयीयी बलवान् श्रीदामप्रिय आत्मवान् ॥  
गोपीगृहाङ्गणरतिर्भद्रः सुश्लोकमङ्गलः ॥ ८२-४८ ॥  
  
नवनीतहरो बालो नवनीतप्रियाशनः ॥  
बालवृन्दी मर्कवृन्दी चकिताक्षः पलायितः ॥ ८२-४९ ॥  
  
यशोदातर्जितः कम्पी मायारुदितशोभनः ॥  
दामोदरोऽप्रमेयात्मा दयालुर्भक्तवत्सलः ॥ ८२-५० ॥  
  
सुबद्धोलूखले नम्रशिरा गोपीकदर्थितः ॥  
वृक्षभङ्गी शोकभङ्गी धनदात्मजमोक्षणः ॥ ८२-५१ ॥  
  
देवर्षिवचनश्लाघी भक्तवात्सल्यसागरः ॥  
व्रजकोलाहलकरो व्रजानदविवर्द्धनः ॥ ८२-५२ ॥  
  
गोपात्मा प्रेरकः साक्षी वृन्दावननिवासकृत् ॥  
वत्सपालो वत्सपतिर्गोपदारकमण्डनः ॥ ८२-५३ ॥  
  
बालक्रीडो बालरतिर्बालकः कनकाङ्गदी ॥  
पीताम्बरो हेममाली मणिमुक्ताविभूषणः ॥ ८२-५४ ॥  
  
किङ्किणीकटकी सूत्री नूपुरी मुद्रि कान्वितः ॥  
वत्सासुरपतिध्वंसी बकासुरविनाशनः ॥ ८२-५५ ॥  
  
अघासुरविनाशी च विनिद्रीकृतबालकः ॥  
आद्य आत्मप्रदः सङ्गी यमुनातीरभोजनः ॥ ८२-५६ ॥  
  
गोपालमण्डलीमध्यः सर्वगोपालभूषणः ॥  
कृतहस्ततलग्रासो व्यञ्जनाश्रितशाखिकः ॥ ८२-५७ ॥  
  
कृतबाहुश्रृङ्गयष्टिगुञ्जालङ्कृतकण्ठकः ॥  
मयूरपिच्छमुकुटो वनमालाविभूषितः ॥ ८२-५८ ॥  
  
गैरिकाचित्रितवपुर्नवमेघवपुः स्मरः ॥  
कोटिकन्दर्पलावण्यो लसन्मकरकुण्डलः ॥ ८२-५९ ॥  
  
आजानुबाहुर्भगवान्निद्रारहितलोचनः ॥  
कोटिसागरगाभीर्यः कालकालः सदाशिवः ॥ ८२-६० ॥  
  
विरञ्चिमोहनवपुर्गोपवत्सवपुर्द्धरः ॥  
ब्रह्माण्डकोटिजनको ब्रह्ममोहविनाशकः ॥ ८२-६१ ॥  
  
ब्रह्मा ब्रह्मेडितः स्वामी शक्रदर्पादिनाशनः ॥  
गिरिपूजोपदेष्टा च धृतगोवर्द्धनाचलः ॥ ८२-६२ ॥  
  
पुरन्दरेडितः पूज्यः कामधेनुप्रपूजितः ॥  
सर्वतीर्थाभिषिक्तश्च गोविन्दो गोपरक्षकः ॥ ८२-६३ ॥  
  
कालियार्तिकरः क्रूरो नागपत्नीडितो विराट् ॥  
धेनुकारिः प्रलम्बारिर्वृषासुरविमर्दनः ॥ ८२-६४ ॥  
  
मायासुरात्मजध्वंसी केशिकण्ठविदारकः ॥  
गोपगोप्ता धेनुगोप्ता दावाग्निपरिशोषकः ॥ ८२-६५ ॥  
  
गोपकन्यावस्त्रहारी गोपकन्यावरप्रदः ॥  
यज्ञपत्न्यन्नभोजी च मुनिमानापहारकः ॥ ८२-६६ ॥  
  
जलेशमानमथनो नन्दगोपालजीवनः ॥  
गन्धर्वशापमोक्ता च शङ्खचूडशिरोहरः ॥ ८२-६७ ॥  
  
वंशी वटी वेणुवादी गोपीचिन्तापहारकः ॥  
सर्वगोप्ता समाह्वानः सर्वगोपीमनोरथः ॥ ८२-६८ ॥  
  
व्यङ्गधर्मप्रवक्ता च गोपीमण्डलमोहनः ॥  
रासक्रीडारसास्वादी रसिको राधिकाधवः ॥ ८२-६९ ॥  
  
किशोरीप्राणनाथश्च वृषभानसुताप्रियः ॥  
सर्वगोपीजनानन्दी गोपीजनविमोहनः ॥ ८२-७० ॥  
  
गोपिकागीतचरितो गोपीनर्तनलालसः ॥  
गोपीस्कन्धाश्रितकरो गोपिकाचुम्बनप्रियः ॥ ८२-७१ ॥  
  
गोपिकामार्जितमुखो गोपीव्यञ्जनवीजितः ॥  
गोपिकाकेशसंस्कारी गोपिकापुष्पसंस्तरः ॥ ८२-७२ ॥  
  
गोपिकाहृदयालम्बी गोपीवहनतत्परः ॥  
गोपिकामदहारी च गोपिकापरमार्जितः ॥ ८२-७३ ॥  
  
गोपिकाकृतसन्नीलो गोपिकासंस्मृतप्रियः ॥  
गोपिकावन्दितपदो गोपिकावशवर्तनः ॥ ८२-७४ ॥  
  
राधा पराजितः श्रीमान्निकुञ्जेसुविहारवान् ॥  
कुञ्जप्रियः कुञ्जवासी वृन्दावनविकासनः ॥ ८२-७५ ॥  
  
यमुनाजलसिक्ताङ्गो यमुनासौख्यदायकः ॥  
शशिसंस्तम्भनः शूरः कामी कामविमोहनः ॥ ८२-७६ ॥  
  
कामाद्याः कामनाथश्च काममानसभेदनः ॥  
कामदः कामरूपश्च कामिनीकामसञ्चयः ॥ ८२-७७ ॥  
  
नित्यक्रीडो महालीलः सर्वः सर्वगतस्तथा ॥  
परमात्मा पराधीशः सर्वकारणकारणः (म्) ॥ ८२-७८ ॥  
  
गृहीतनारदवचा ह्यक्रूरपरिचिन्तितः ॥  
अक्रूरवन्दितपदो गोपिकातोषकारकः ॥ ८२-७९ ॥  
  
अक्रूरवाक्यसङ्ग्राही मथुरावासकारणः (म्) ॥  
अक्रूरतापशमनो रजकायुःप्रणाशनः ॥ ८२-८० ॥  
  
मथुरानन्ददायी च कंसवस्त्रविलुण्ठनः ॥  
कंसवस्त्रपरीधानो गोपवस्त्रप्रदायकः ॥ ८२-८१ ॥  
  
सुदामगृहगामी च सुदामपरिपूजितः ॥  
तन्तुवाय कसम्प्रीतः कुब्जाचन्दनलेपनः ॥ ८२-८२ ॥  
  
कुब्जारूपप्रदो विज्ञो मुकुन्दो विष्टरश्रवाः ॥  
सर्वज्ञो मथुरालोकी सर्वलोकाभिनन्दनः ॥ ८२-८३ ॥  
  
कृपाकटाक्षदर्शी च दैत्यारिर्देवपालकः ॥  
सर्वदुःखप्रशमनो धनुभर्ङ्गी महोत्सवः ॥ ८२-८४ ॥  
  
कुवलयापीडहन्ता दन्तस्कन्धबलाग्रणीः ॥  
कल्परूपधरोधीरो दिव्यवस्त्रानुलेपनः ॥ ८२-८५ ॥  
  
मल्लरूपो महाकालः कामरूपी बलान्वितः ॥  
कंसत्रासकरो भीमो मुष्टिकान्तश्च कंसहा ॥ ८२-८६ ॥  
  
चाणूरघ्नो भयहरः शलारिस्तोशलान्तकः ॥  
वैकुण्ठवासी कंसारिः सर्वदुष्टनिषूदनः ॥ ८२-८७ ॥  
  
देवदुन्दुभिनिर्घोषी पितृशोकनिवारणः ॥  
यादवेन्द्रः सतान्नाथो यादवारिप्रमर्द्दनः ॥ ८२-८८ ॥  
  
शौरिशोकविनाशी च देवकीतापनाशनः ॥  
उग्रसेनपरित्राता उग्रसेनाभिपूजितः ॥ ८२-८९ ॥  
  
उग्रसेनाभिषेकी च उग्रसेनदया परः ॥  
सर्वसात्वतसाक्षी च यदूनामभिनन्दनः ॥ ८२-९० ॥  
  
सर्वमाथुरसंसेव्यः करुणो भक्तबान्धवः ॥  
सर्वगोपालधनदो गोपीगोपाललालसः ॥ ८२-९१ ॥  
  
शौरिदत्तोपवीती च उग्रसेनदयाकरः ॥  
गुरुभक्तो ब्रह्मचारी निगमाध्ययने रतः ॥ ८२-९२ ॥  
  
सङ्कर्षणसहाध्यायी सुदामसुहृदेव च ॥  
विद्यानिधिः कलाकोशो मृतपुत्रदस्तथा ॥ ८२-९३ ॥  
  
चक्री पाञ्चजनी चैव सर्वनारकिमोचनः ॥  
यमार्चितः परो देवो नामोच्चारवसो (शो)ऽच्युतः ॥ ८२-९४ ॥  
  
कुब्जा विलासी सुभगो दीनबन्धुरनूपमः ॥  
अक्रूरगृहगोप्ता च प्रतिज्ञापालकः शुभः ॥ ८२-९५ ॥  
  
जरासन्धजयी विद्वान् यवनान्तो द्विजाश्रयः ॥  
मुचुकुन्दप्रियकरोजरासन्धपलायितः ॥ ८२-९६ ॥  
  
द्वारकाजनको गूढो ब्रह्मण्यः सत्यसङ्गरः ॥  
लीलाधरः प्रियकरो विश्वकर्मा यशःप्रदः ॥ ८२-९७ ॥  
  
रुक्मिणीप्रियसन्देशो रुक्मशोकविवर्द्धनः ॥  
चैद्यशोकालयः श्रेष्ठो दुष्टराजन्यनाशनः ॥ ८२-९८ ॥  
  
रुक्मिवैरूप्यकरणो रुक्मिणीवचने रतः ॥  
बलभद्रवचोग्राही मुक्तरुक्मी जनार्दनः ॥ ८२-९९ ॥  
  
रुक्मिणीप्राणनाथश्च सत्यभामापतिः स्वयम् ॥  
भक्तपक्षी भक्तिवश्यो ह्यक्रूरमणिदायकः ॥ ८२-१०० ॥  
  
शतधन्वाप्राणहारी ऋक्षराजसुताप्रियः ॥  
सत्राजित्तनयाकान्तो मित्रविन्दापहारकः ॥ ८२-१०१ ॥  
  
सत्यापतिर्लक्ष्मणाजित्पूज्यो भद्राप्रियङ्करः ॥  
नरका सुरघातीं च लीलाकन्याहरो जयी ॥ ८२-१०२ ॥  
  
मुरारिर्मदनेशोऽपि धरित्रीदुःखनाशनः ॥  
वैनतेयी स्वर्गगामी अदित्य कुण्डलप्रदः ॥ ८२-१०३ ॥  
  
इन्द्रार्चितो रमाकान्तो वज्रिभार्याप्रपूजितः ॥  
पारिजातापहारी च शक्रमानापहारकः ॥ ८२-१०४ ॥  
  
प्रद्युम्नजनकः साम्बतातो बहुसुतो विधुः ॥  
गर्गाचार्यः सत्यगतिर्धर्माधारो धारधरः ॥ ८२-१०५ ॥  
  
द्वारकामण्डनः श्लोक्यः सुश्लोको निगमालयः ॥  
पौण्ड्रकप्राणहारी च काशीराजशिरोहरः ॥ ८२-१०६ ॥  
  
अवैष्णवविप्रदाही सुदक्षिणभयाबहः ॥  
जरासन्धविदारीं च धर्मनन्दनयज्ञकृत् ॥ ८२-१०७ ॥  
  
शिशुपालशिररश्चेदी दन्तवक्रविनाशनः ॥  
विदूरथांसकः श्रीशः श्रीदो द्विविदनाशनः ॥ ८२-१०८ ॥  
  
रुक्मिणीमानहारी च रुक्मिणीमानवर्द्धनः ॥  
देवर्षिशापहर्ता च द्रौपदीवाक्यपालकः ॥ ८२-१०९ ॥  
  
दुर्वासो भयहाति व पाञ्चालीस्मरणागतः ॥  
पार्थदूतः पार्थमन्त्री पार्थदुःखौधनाशनः ॥ ८२-११० ॥  
  
पार्थमानापहारी च पार्थजीवनदायकः ॥  
पाञ्चाली वस्त्रदाता च विश्वपालकपालकः ॥ ८२-१११ ॥  
  
श्वेताश्वसारथिः सत्यः सत्यसाध्यो भयापहः ॥  
सत्यसन्धः सत्यरतिः सत्यप्रिय उदारधीः ॥ ८२-११२ ॥  
  
महासेनजयी चैव शिवसैन्यविनाशननः ॥  
बाणासुरभुजच्छेत्ता बाणबाहुवरप्रदः ॥ ८२-११३ ॥  
  
तार्क्ष्यमानापहारी च तार्क्ष्यतेजोविवर्द्धनः ॥  
रामस्वरूपधारी च सत्यभामामुदावहः ॥ ८२-११४ ॥  
  
रत्नाकरजलक्रीडो व्रजलीलाप्रदर्शकः ॥  
स्वप्रतिज्ञापरिध्वंसी भीष्माज्ञापरिपालकः ॥ ८२-११५ ॥  
  
वीरायुधहरः कालः कालिकेशो महाबलः ॥  
वर्वरीषशिरोहारी वर्वरीषशिरःप्रदः ॥ ८२-११६ ॥  
  
धर्मपुत्रजयी शूरदुर्योधनमदान्तकः ॥  
गोपिकाप्रीतिनिर्बन्धनित्यक्रीडो व्रजेश्वरः ॥ ८२-११७ ॥  
  
राधाकुण्डरतिर्धन्यः सदान्दोलसमाश्रितः ॥  
सदामधुवनानन्दी सदावृन्दावनप्रियः ॥ ८२-११८ ॥  
  
अशोकवनसन्नद्धः सदातिलकसङ्गतः ॥  
सदागोवर्द्धनरतिः सदा गोकुलवल्लभः ॥ ८२-११९ ॥  
  
भाण्डीरवटसंवासी नित्यं वंशीवटस्थितः ॥  
नन्दग्रामकृतावासो वृषभानुग्रहप्रियः ॥ ८२-१२० ॥  
  
गृहीतकामिनीरूपो नित्यं रासिविलासकृत् ॥  
वल्लवीजनसङ्गोप्ता वल्लवीजनवल्लभः ॥ ८२-१२१ ॥  
  
देवशर्मकृपाकर्ता कल्पपादपसंस्थितः ॥  
शिलानुगन्धनिलयः पादचारी घनच्छविः ॥ ८२-१२२ ॥  
  
अतसीकुसुमप्रख्यः सदा लक्ष्मीकृपाकरः ॥  
त्रिपुरारिप्रियकरो ह्युग्रधन्वापराजितः ॥ ८२-१२३ ॥  
  
षड्धुरध्वंसकर्ता च निकुम्भप्राणहारकः ॥  
वज्रनाभपुरध्वंसी पौण्ड्रकप्राणहारकः ॥ ८२-१२४ ॥  
  
बहुलाश्वप्रीतिकर्ता द्विजवर्यप्रियङ्करः ॥  
शिवसङ्कटहारी च वृकासुरविनाशनः ॥ ८२-१२५ ॥  
  
भृगुसत्कारकारी च शिवसात्त्विकताप्रदः ॥  
गोकर्णपूजकः साम्बकुष्ठविध्वंसकारणः ॥ ८२-१२६ ॥  
  
वेदस्तुतो वेदवेत्ता यदुवंशविवर्द्धनः ॥  
यदुवंशविनाशी च उद्धवोद्धारकारकः ॥ ८२-१२७ ॥  
  
राधा च राधिका चैव आनन्दा वृषभानुजा ॥  
वृन्दावनेश्वरी पुण्या कृष्णमानसहारिणी ॥ ८२-१२८ ॥  
  
प्रगल्भा चतुरा कामा कामिनी हरिमोहिनी ॥  
ललिता मधुरा माध्वी किशोरी कनकप्रभा ॥ ८२-१२९ ॥  
  
जितचन्द्रा जितमृगा जितसिंहा जितद्विपा ॥  
जितरम्भा जितपिका गोविन्दहृदयोद्भवा ॥ ८२-१३० ॥  
  
जितबिम्बा जितशुका जितपद्मा कुमारिका ॥  
श्रीकृष्णाकर्षणा देवी नित्यं युग्मस्वरूपिणी ॥ ८२-१३१ ॥  
  
नित्यं विहारिणी कान्ता रसिका कृष्णवल्लभा ॥  
आमोदिनी मोदवती नन्दनन्दनभूषिता ॥ ८२-१३२ ॥  
  
दिव्याम्बरा दिव्यहारा मुक्तामणिविभूषिता ॥  
कुञ्जप्रिया कुञ्जवासा कुञ्जनायकनायिका ॥ ८२-१३३ ॥  
  
चारुरूपा चारुवक्त्रा चारुहेमाङ्गदा शुभा ॥  
श्रीकृष्णवेणुसङ्गीता मुरलीहारिणी शिवा ॥ ८२-१३४ ॥  
  
भद्रा भगवती शान्ता कुमुदा सुन्दरी प्रिया ॥  
कृष्णरतिः श्रीकृष्णसहचारिणी ॥ ८२-१३५ ॥  
  
वंशीवटप्रियस्थाना युग्मायुग्मस्वरूपिणी ॥  
भाण्डीरवासिनी शुभ्रा गोपीनाथप्रिया सखी ॥ ८२-१३६ ॥  
  
श्रुतिनिःश्वसिता दिव्या गोविन्दरसदायिनी ॥  
श्रीकृष्णप्रार्थनीशाना महानन्दप्रदायिनी ॥ ८२-१३७ ॥  
  
वैकुण्ठजनसंसेव्या कोटिलक्ष्मी सुखावहा ॥  
कोटिकन्दर्पलावण्या रतिकोटिरतिप्रदा ॥ ८२-१३८ ॥  
  
भक्तिग्राह्या भक्तिरूपा लावण्यसरसी उमा ॥  
ब्रह्मरुद्रादिसंराध्या नित्यं कौतूहलान्विता ॥ ८२-१३९ ॥  
  
नित्यलीला नित्यकामा नित्यश्रृङ्गारभूषिता ॥  
नित्यवृन्दावनरसा नन्दनन्दनसंयुता ॥ ८२-१४० ॥  
  
गोपगिकामण्डलीयुक्ता नित्यं गोपालसङ्गता ॥  
गोरसक्षेपणी शूरा सानन्दानन्ददायिनी ॥ ८२-१४१ ॥  
  
महालीला प्रकृष्टा च नागरी नगचारिणी ॥  
नित्यमाघूर्णिता पूर्णा कस्तूरीतिलकान्विता ॥ ८२-१४२ ॥  
  
पद्मा श्यामा मृगाक्षी च सिद्धिरूपा रसावहा ॥  
कोटिचन्द्रानना गौरी कोटिकोकिलसुस्वरा ॥ ८२-१४३ ॥  
  
शीलसौन्दर्यनिलया नन्दनन्दनलालिता ॥  
अशोकवनसंवासा भाण्डीरवनसङ्गता ॥ ८२-१४४ ॥  
  
कल्पद्रुमतलाविष्टा कृष्णा विश्वा हरिप्रिया ॥  
अजागम्या भवागम्या गोवर्द्धनकृतालया ॥ ८२-१४५ ॥  
  
यमुनातीरनिलया शश्वद्गोविन्दजल्पिनी ॥  
शश्वन्मानवती स्निग्धा श्रीकृष्णपरिवन्दिता ॥ ८२-१४६ ॥  
  
कृष्णस्तुता कृष्णवृता श्रीकृष्णहृदयालया ॥  
देवद्रुमफला सेव्या वृन्दावनरसालया ॥ ८२-१४७ ॥  
  
कोटितीर्थमयी सत्या कोटितीर्थफलप्रदा ॥  
कोटियोगसुदुष्प्राप्या कोटियज्ञदुराश्रया ॥ ८२-१४८ ॥  
  
मनसा शशिलेखा च श्रीकोटिसुभगाऽनघा ॥  
कोटिमुक्तसुखा सौम्या लक्ष्मीकोटिविलासिनी ॥ ८२-१४९ ॥  
  
तिलोत्तमा त्रिकालस्था त्रिकालज्ञाप्यधीश्वरी ॥  
त्रिवेदज्ञा त्रिलोकज्ञा तुरीयान्तनिवासिनी ॥ ८२-१५० ॥  
  
दुर्गाराध्या रमाराध्या विश्वाराध्या चिदात्मिका ॥  
देवाराध्या पराराध्या ब्रह्माराध्या परात्मिका ॥ ८२-१५१ ॥  
  
शिवाराध्या प्रेमसाध्या भक्ताराध्या रसात्मिका ॥  
कृष्णप्राणार्पिणी भामा शुद्धप्रेमविलासिनी ॥ ८२-१५२ ॥  
  
कृष्णाराध्या भक्तिसाध्या भक्तवृन्दनिषेविता ॥  
विश्वाधारा कृपाधारा जीवधारातिनायिका ॥ ८२-१५३ ॥  
  
शुद्धप्रेममयी लज्जा नित्यसिद्धा शिरोमणिः ॥  
दिव्यरूपा दिव्यभोगा दिव्यवेषा मुदान्विता ॥ ८२-१५४ ॥  
  
दिव्याङ्गनावृन्दसारा नित्यनूतनयौवना ॥  
परब्रह्मावृता ध्येया महारूपा महोज्ज्वला ॥ ८२-१५५ ॥  
  
कोटिसूर्यप्रभा कोटिचन्द्रबिम्बाधिकच्छविः ॥  
कोमलामृतवागाद्या वेदाद्या वेददुर्लभा ॥ ८२-१५६ ॥  
  
कृष्णासक्ता कृष्णभक्ता चन्द्रावलिनिषेविता ॥  
कलाषोडशसम्पूर्णा कृष्णदेहार्द्धधारिणी ॥ ८२-१५७ ॥  
  
कृष्णबुद्धिः कृष्णसाराकृष्णरूपविहारिणी ॥  
कृष्णकान्ता कृष्णधना कृष्णमोहनकारिणी ॥ ८२-१५८ ॥  
  
कृष्णदृष्टिः कृष्णगोत्री कृष्णदेवी कुलोद्वहा ॥  
सर्वभूतस्थितावात्मा सर्वलोकनमस्कृता ॥ ८२-१५९ ॥  
  
कृष्णदात्री प्रेमधात्री स्वर्णगात्री मनोरमा ॥  
नगधात्री यशोठात्री महादेवी शुभङ्करी ॥ ८२-१६० ॥  
  
श्रीशेषदेवजननी अवतारगणप्रसूः ॥  
उत्पलाङ्कारविन्दाङ्का प्रसादाङ्का द्वितीयका ॥ ८२-१६१ ॥  
  
रथाङ्का कुञ्जराङ्का च कुण्डलाङ्कपदस्थिता ॥  
छत्राङ्का विद्युदङ्का च पुष्पमालाङ्कितापि च ॥ ८२-१६२ ॥  
  
दण्डाङ्का मुकुटाङ्का च पूर्णचन्द्रा शुकाङ्किता ॥  
कृष्णात्रहारपाका च वृन्दाकुञ्जविहारिणी ॥ ८२-१६३ ॥  
  
कृष्णप्रबोधनकरी कृष्णशेषान्नभोजिनी ॥  
पद्मकेसरमध्यस्था सङ्गीतागमवेदिनी ॥ ८२-१६४ ॥  
  
कोटिकल्पान्तभ्रूभङ्गा अप्राप्तप्रलयाच्युता ॥  
सर्वसत्त्वनिधिः पद्मशङ्खादिनिधिसेविता ॥ ८२-१६५ ॥  
  
अणिमादिगुणैश्वर्या देववृन्दविमोहिनी ॥  
सस्वानन्दप्रदा सर्वा सुवर्णलतिकाकृतिः ॥ ८२-१६६ ॥  
  
कृष्णाभिसारसङ्केता मालिनी नृत्यपण्डिता ॥  
गोपीसिन्धुसकाशाह्वां गोपमण्डपशोभिनी ॥ ८२-१६७ ॥  
  
श्रीकृष्णप्रीतिदा भीता प्रत्यङ्गपुलकाञ्चिता ॥  
श्रीकृष्णालिङ्गनरता गोविन्दविरहाक्षमा ॥ ८२-१६८ ॥  
  
अनन्तगुणसम्पन्ना कृष्णकीर्तनलालसा ॥  
बीजत्रयमयी मूर्तिः कृष्णानुग्रहवाञ्छिता ॥ ८२-१६९ ॥  
  
विमलादिनिषेव्या च ललिताद्यार्चिता सती ॥  
पद्मवृन्दस्थिता हृष्टा त्रिपुरापरिसेविता ॥ ८२-१७० ॥  
  
वृन्तावत्यर्चिता श्रद्धा दुर्ज्ञेया भक्तवल्लभा ॥  
दुर्लभा सान्द्रसौख्यात्मा श्रेयोहेतुः सुभोगदा ॥ ८२-१७१ ॥  
  
सारङ्गा शारदा बोधा सद्वृन्दावनचारिणी ॥  
ब्रह्मानन्दा चिदानन्दा ध्यानान्दार्द्धमात्रिका ॥ ८२-१७२ ॥  
  
गन्धर्वा सुरतज्ञा च गोविन्दप्राणसङ्गमा ॥  
कृष्णाङ्गभूषणा रत्नभूषणा स्वर्णभूषिता ॥ ८२-१७३ ॥  
  
श्रीकृष्णहृदयावासमुक्ताकनकनालि (सि) का ॥  
सद्रत्नकङ्कणयुता श्रीमन्नीलगिरिस्थिता ॥ ८२-१७४ ॥  
  
स्वर्णनूपुरसम्पन्ना स्वर्णकिङ्किणिमण्डिता ॥  
अशेषरासकुतुका रम्भोरूस्तनुमध्यमा ॥ ८२-१७५ ॥  
  
पराकृतिः पररानन्दा परस्वर्गविहारिणी ॥  
प्रसूनकबरी चित्रा महासिन्दूरसुन्दरी ॥ ८२-१७६ ॥  
  
कैशोरवयसा बाला प्रमदाकुलशेखरा ॥  
कृष्णाधरसुधा स्वादा श्यामप्रेमविनोदिनी ॥ ८२-१७७ ॥  
  
शिखिपिच्छलसच्चूडा स्वर्णचम्पकभूषिता ॥  
कुङ्कुमालक्तकस्तूरीमण्डिता चापराजिता ॥ ८२-१७८ ॥  
  
हेमहरान्वितापुष्पा हाराढ्या रसवत्यपि ॥  
माधुर्य्यमधुरा पद्मा पद्महस्ता सुविश्रुता ॥ ८२-१७९ ॥  
  
भ्रूभङ्गाभङ्गकोदण्डकटाक्षशरसन्धिनी ॥  
शेषदेवाशिरस्था च नित्यस्थलविहारिणी ॥ ८२-१८० ॥  
  
कारुण्यजलमध्यस्था नित्यमत्ताधिरोहिणी ॥  
अष्टभाषवती चाष्टनायिका लक्षणान्विता ॥ ८२-१८१ ॥  
  
सुनूतिज्ञा श्रुतिज्ञा च सर्वज्ञा दुःखहारिणी ॥  
रजोगुणेश्वरी चैव जरच्चन्द्रनिभानना ॥ ८२-१८२ ॥  
  
केतकीकुसुमाभासा सदा सिन्धुवनस्थिता ॥  
हेमपुष्पाधिककरा पञ्चशक्तिमयी हिता ॥ ८२-१८३ ॥  
  
स्तनकुभी नराढ्या च क्षीणापुण्या यशस्वनी ॥  
वैराजसूयजननी श्रीशा भुवनमोहिनी ॥ ८२-१८४ ॥  
  
महाशोभा महामाया महाकान्तिर्महास्मृतिः ॥  
महामोहा महाविद्या महाकीर्तिंर्महारतिः ॥ ८२-१८५ ॥  
  
महाधैर्या महावीर्या महाशक्तिर्महाद्युतिः ॥  
महागौरी महासम्पन्महाभोगविलासिनी ॥ ८२-१८६ ॥  
  
समया भक्तिदाशोका वात्सल्यरसदायिनी ॥  
सुहृद्भक्तिप्रदा स्वच्छा माधुर्यरसवर्षिणी ॥ ८२-१८७ ॥  
  
भावभक्तिप्रदा शुद्धप्रेमभक्तिविधायिनी ॥  
गोपरामाभिरामा च क्रीडारामा परेश्वरी ॥ ८२-१८८ ॥  
  
नित्यरामा चात्मरामा कृष्णरामा रमेश्वरी ॥  
एकानैकजगद्व्याप्ता विश्वलीलाप्रकाशिनी ॥ ८२-१८९ ॥  
  
सरस्वतीशा दुर्गेशा जगदीशा जगद्विधिः ॥  
विष्णुवंशनिवासा च विष्णुवंशसमुद्भवा ॥ ८२-१९० ॥  
  
विष्णुवंशस्तुता कर्त्री विष्णुवंशावनी सदा ॥  
आरामस्था वनस्था च सूर्य्यपुत्र्यवगाहिनी ॥ ८२-१९१ ॥  
  
प्रीतिस्था नित्ययन्त्रस्था गोलोकस्था विभूतिदा ॥  
स्वानुभूतिस्थिता व्यक्ता सर्वलोकनिवासिनी ॥ ८२-१९२ ॥  
  
अमृता ह्यद्भुता श्रीमन्नारायणसमीडिता ॥  
अक्षरापि च कूटस्था महापुरुषसम्भवा ॥ ८२-१९३ ॥  
  
औदार्यभावसाध्या च स्थूलसूक्ष्मातिरूपिणी ॥  
शिरीषपुष्पमृदुला गाङ्गेयमुकुरप्रभा ॥ ८२-१९४ ॥  
  
नीलोत्पलजिताक्षी च सद्रत्नकवरान्विता ॥  
प्रेमपर्यकनिलया तेजोमण्डलमध्यगा ॥ ८२-१९५ ॥  
  
कृष्णाङ्गगोपनाऽभेदा लीलावरणनायिका ॥  
सुधासिन्धुसमुल्लासामृतास्यन्दविधायिनी ॥ ८२-१९६ ॥  
  
कृष्णचित्ता रासचित्ता प्रेमचित्ता हरिप्रिया ॥  
अचिन्तनगुणग्रामा कृष्णलीला मलापहा ॥ ८२-१९७ ॥  
  
राससिन्धुशशाङ्का च रासमण्डलमण्डीनी ॥  
नतव्रता सिंहरीच्छा सुमीर्तिः सुखन्दिता ॥ ८२-१९८ ॥  
  
गोपीचूडामणिर्गोपीगणेड्या विरजाधिका ॥  
गोपप्रेष्ठा गोपकन्या गोपनारी सुगोपिका ॥ ८२-१९९ ॥  
  
गोपधामा सुदामाम्बा गोपाली गोपमोहिनी ॥  
गोपभूषा कृष्णभूषा श्रीवृन्दावनचन्द्रिका ॥ ८२-२०० ॥  
  
वीणादिघोषनिरता रासोत्सवविकासिनी ॥  
कृष्णचेष्टा परिज्ञाता कोटिकन्दर्पमोहिनी ॥ ८२-२०१ ॥  
  
श्रीकृष्ण गुणनागाढ्या देवसुन्दरिमोहिनी ॥  
कृष्णचन्द्रमनोज्ञा च कृष्णदेवसहोदरी ॥ ८२-२०२ ॥  
  
कृष्णाभिलाषिणी कृष्णप्रेमानुग्रहवाञ्छिता ॥  
क्षेमा च मधुरालापा भ्रुवोमाया सुभद्रिका ॥ ८२-२०३ ॥  
  
प्रकृतिः परमानन्दा नीपद्रुमतलस्थिता ॥  
कृपाकटाक्षा बिम्बोष्टी रम्भा चारुनितम्बिनी ॥ ८२-२०४ ॥  
  
स्मरकेलिनिधाना च गण्डताटङ्कमण्डिता ॥  
हेमाद्रिकान्तिरुचिरा प्रेमाद्या मदमन्थरा ॥ ८२-२०५ ॥  
  
कृष्णचिन्ता प्रेमचिन्ता रतिचिन्ता च कृष्णदा ॥  
रासचिन्ता भावचिन्ता शुद्धचन्ता महारसा ॥ ८२-२०६ ॥  
  
कृष्णादृष्टित्रुटियुगा दृष्टिपक्ष्मिविनिन्दिनी ॥  
कन्दर्पजननी मुख्या वैकुण्ठगतिदायिनी ॥ ८२-२०७ ॥  
  
रासभावा प्रियाश्लिष्टा प्रेष्ठा प्रथमनायिका ॥  
शुद्धादेहिनी च श्रीरामा रसमञ्जरी ॥ ८२-२०८ ॥  
  
सुप्रभावा शुभाचारा स्वर्णदी नर्मदाम्बिका ॥  
गोमती चन्द्रभागेड्या सरयूस्ताम्रपर्णिसूः ॥ ८२-२०९ ॥  
  
निष्कलङ्कचरित्रा च निर्गुणा च निरञ्जना ॥  
एतन्नामसहस्रं तु युग्मरूपस्य नारद ॥ ८२-२१० ॥  
  
पठनीयं प्रयत्नेन वृन्दावनरसावहे ॥  
महापापप्रशमनं वन्ध्यात्वविनिवर्तकम् ॥ ८२-२११ ॥  
  
दारिद्र्य शमनं रोगनाशनं कामदं महत् ॥  
पापापहं वैरिहरं राधामाधवभक्तिदम् ॥ ८२-२१२ ॥  
  
नमस्तस्मै भगवते कृष्णायाकुण्ठमेधसे ॥  
राधासङ्गसुधासिन्धौ नमो नित्यविहारिणे ॥ ८२-२१३ ॥  
  
राधादेवी जगत्कर्त्री जगत्पालनतगत्परा ॥  
जगल्लयविधात्री च सर्वेशी सर्वसूतिका ॥ ८२-२१४ ॥  
  
तस्या नामसहस्रं वै मया प्रोक्तं मुनीश्वर ॥  
भुक्तिमुक्तिप्रदं दिव्यं किं भूयः श्रोतुमिच्छसि ॥ ८२-२१५ ॥  
  
इति श्रीबृहन्नारदीयपुराणे पूर्वभागे बृहदुपाख्याने तृतीयपादे राधाकृष्ण सहस्रनामकथनं नाम व्द्यशीतितमोऽध्यायः ॥ ८२ ॥