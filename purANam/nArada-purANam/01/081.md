---
title: ०८१

---
श्रीसनत्कुमार उवाच ॥  
अथ कृष्णस्य मन्त्राणां वक्ष्ये भेदान् मुनीश्वर ॥  
यान्समाराध्य मनुजाः साधयन्तीष्टमात्मनः ॥ ८१-१ ॥  
  
शक्तिश्रीमारपूर्वश्च श्रीशक्तिस्मरपूर्वकः ॥  
मारशक्तिरमापूर्वो दशार्णा मनवस्त्रयः ॥ ८१-२ ॥  
  
मुनिः स्यान्ना रदच्छन्दो गायत्री देवता पुनः ॥  
कृष्णो गोविन्दनामात्र सर्वकामप्रदो नृणाम् ॥ ८१-३ ॥  
  
चक्रैः पूर्ववदङ्गानि त्रयाणामपि कल्पयेत् ॥  
ततः किरीटमनुनाव्यापकं हि समाचरेत् ॥ ८१-४ ॥  
  
सुदर्शनस्य मनुना कुर्याद्दिग्बन्धनं तथा ॥  
विंशत्यर्णोक्तवत्कुर्यादाद्ये ध्यानार्चनादिकम् ॥ ८१-५ ॥  
  
द्वितीये तु दशार्णोक्तं ध्यानपूजादिकं चरेत् ॥  
तृतीये तु हरिं ध्यायेत्समाहितमनाः सुधीः ॥ ८१-६ ॥  
  
शखचक्रधनुर्बाणपाशाङ्कुशधरारुणम् ॥  
दोर्भ्यां धृतं धमन्तं च वेणुं कृष्णदिवाकरम् ॥ ८१-७ ॥  
  
एवं ध्यात्वा जपेन्मन्त्रान्पञ्चलक्षं पृथक् सुधीः ॥  
जुहुयात्तद्दशांशेन पायसेन ससर्पिषा ॥ ८१-८ ॥  
  
एवं सिद्धे मनौ मन्त्री कुर्यात्काम्यानि पूर्ववत् ॥  
श्रीशक्तिकामः कृष्णाय गोविन्दायाग्निसुन्दरी ॥ ८१-९ ॥  
  
रव्यर्णो ब्रह्मगायत्रीकृष्णा ऋष्यादयोऽस्य तु ॥  
बीजैरमाब्धियुग्मार्णैः षडङ्गानि प्रकल्पयेत् ॥ ८१-१० ॥  
  
विंशत्यर्णोदितजपध्यानहोमार्चनादिकम् ॥  
किं बहूक्तेन मन्त्रोऽयं सर्वाभीष्टफलप्रदः ॥ ८१-११ ॥  
  
श्रीशक्तिस्मरपूर्वोगजन्मा शक्तिरमान्तिकः ॥  
दशाक्षरः स एवादौ प्रोक्तः शक्तिरमायुतः ॥ ८१-१२ ॥  
  
मन्त्रौ षोडशरव्यार्णौ चक्रैरङ्गानि कल्पयेत् ॥  
वरदाभयहस्ताभ्यां श्लिष्यँतं स्वाङ्गके प्रिये ॥ ८१-१३ ॥  
  
पद्मोत्पलकरे ताभ्यां श्लिष्टं चक्रदरोज्वलम् ॥  
ध्यात्वैवं प्रजपेल्लक्षदशकं तद्दशांशतः ॥ ८१-१४ ॥  
  
आज्यैर्हुत्वा ततः सिद्धौ भवेतां मन्त्रनायकौ ॥  
सर्वकामप्रदौ सर्वसम्पत्सौभगाग्यदौ नृणाम् ॥ ८१-१५ ॥  
  
अष्टादशार्णः कामान्तो मनुः सुतधनप्रदः ॥  
नारदोऽस्य मुनिश्छन्दो गायत्री देवता मनोः ॥ ८१-१६ ॥  
  
कृष्णः कामो बीजमुक्तं शक्तिर्वह्निप्रिया मता ॥  
षड्वीर्याढ्येन बीजेन षडङ्गानि समाचरेत् ॥ ८१-१७ ॥  
  
पाणौ पायसपक्वं च दक्षे हैयङ्गवीनकम् ॥  
वामे दधद्दिव्यदिगम्बरो गोपीसुतोऽवतु ॥ ८१-१८ ॥  
  
ध्यात्वैवं प्रजपेन्मन्त्रं द्वात्रिंशल्लक्षमानतः ॥  
दशांशं जुहुयादग्नौ सिताढ्येन पयोंऽधसा ॥ ८१-१९ ॥  
  
पूर्वोक्तवैष्णवे पीठे यजेदष्टादशार्णवत् ॥  
पद्मस्थं कृष्णमभ्यर्च्य तर्पयेत्तन्मुखाम्बुजे ॥ ८१-२० ॥  
  
क्षीरेण कदलीपक्कैर्दध्ना हैयङ्गवेन च ॥  
पुत्रार्थी तर्पयेदेवं वत्सराल्लभते सुतम् ॥ ८१-२१ ॥  
  
यद्यदिच्छति तत्सर्वं तर्पणादेव सिद्ध्यति ॥  
वाक्कामो ङेयुतं कृष्णपदं माया ततः पगरम् ॥ ८१-२२ ॥  
  
गोविन्दाय रमा पश्चाद्दशार्णं च समुद्धरेत् ॥  
मनुस्वरयुतौ सर्गयुक्तौ भृगुतदूर्द्धूगौ ॥ ८१-२३ ॥  
  
द्वाविंशत्यक्षरो मन्त्रो वागीशत्वप्रदायकः ॥  
ऋषिः स्यान्नारदश्छन्दो गायत्री देवता पुनः ॥ ८१-२४ ॥  
  
विद्याप्रदश्च गोपालः कामो बीजं प्रकीर्तितम् ॥  
शक्तिस्तु वाग्भवं विद्याप्राप्तये विनियोजना ॥ ८१-२५ ॥  
  
वामोर्द्ध्वहस्ते दधतं विद्यापुस्तकमुत्तमम् ॥  
अक्षमालां च दक्षोर्द्ध्वस्फाटिकीं मातृकामयीम् ॥ ८१-२६ ॥  
  
शब्दब्रह्म मयं वेणुमधः पाणिद्वये पुनः ॥  
गायत्रीगीतवसनं श्यामलं कोमलच्छविम् ॥ ८१-२७ ॥  
  
बर्हावतंसं सर्वज्ञं सेवितं मुनिपुङ्गवैः ॥  
ध्यात्वैवं प्रमदावेशविलासं भुवनेश्वरम् ॥ ८१-२८ ॥  
  
वेदलक्षं जपेन्मन्त्रं किंशुकैस्तद्दशांशतः ॥  
हुत्वा तु पूजयेन्मन्त्री विंशत्यर्णविधानतः ॥ ८१-२९ ॥  
  
एवं यो भजते मन्त्रं भवेद्वागीश्वरस्तु सः ॥  
अदृष्टान्यपि शास्त्राणि तस्य गङ्गातरङ्गवत् ॥ ८१-३० ॥  
  
तारः कृष्णयुगं पश्चान्महाकृष्ण इतीरयेत् ॥  
सर्वज्ञ त्वम्प्रशंशब्दान्ते सीदमेऽग्निश्च मारम् ॥ ८१-३१ ॥  
  
णान्ति विद्येश विद्यामाशु प्रयच्छ ततश्च मे ॥  
त्रयस्त्रिंशदक्षरोऽयं महाविद्याप्रदोमनुः ॥ ८१-३२ ॥  
  
नारदोऽस्य मुनिश्छन्दोऽनुष्टुम् कृष्णोऽस्य देवता ॥  
पादैः सर्वेण पञ्चाङ्गं कृत्वा ध्यायेत्ततो हरिम् ॥ ८१-३३ ॥  
  
दिव्योद्याने विवस्वत्प्रतिममणिमये मण्डपे योगपीठे मध्ये यः सर्ववेदान्तमयसुरतरोः सन्निविष्टो मुकुन्दः ॥  
वेदैः कल्पद्रुरूपैः शिखरिशतसमालम्बिकोशैश्चतुर्भिर्न्यायैस्तर्कैपुराणैः स्मृतिभिरभिवृतस्तादृशैश्चामराद्यैः ॥ ८१-३४ ॥  
  
दद्याद्बिभ्रत्कराग्रैरपि दरमुरलीपुष्पबाणेक्षुचापानक्षस्पृक्पूर्णकुम्भौ स्मरललितवपुर्दिव्यभूषाङ्गरागः ॥  
व्याख्यां वामे वितन्वन् स्फुटरुचिरपदो वेणुना विश्वमात्रे शब्दब्रह्मोद्भवेन श्रियमरुणरुचिर्बल्लवीवल्लभो नः ॥ ८१-३५ ॥  
  
एवं ध्यात्वा जपेल्लक्षं दशांशं पायसैर्हुनेत् ॥  
अष्टादशार्णवत्कुर्याद्यजनं चास्य मन्त्रवित् ॥ ८१-३६ ॥  
  
तारो नमो भगवते नन्दपुत्राय संवदेत् ॥  
आनन्दवपुषे दद्यादृशार्णं तदनन्तरम् ॥ ८१-३७ ॥  
  
अष्टाविंशतिवर्णोऽयं मन्त्रः सर्वेष्टदायकः ॥  
नन्दपुत्रपदं ङेन्तं श्यामलाङ्गपदं तथा ॥ ८१-३८ ॥  
  
तथा बालवपुःकृष्णं गोविन्दं च तथा पुनः ॥  
दशार्णोऽतो भवेन्मन्त्रो द्वात्रिंशदक्षरान्वितः ॥ ८१-३९ ॥  
  
अनयोर्नारदऋषिश्छन्दस्तूष्णिगनुष्टुभौ ॥  
देवता नन्दपुत्रस्तु विनियोगोऽखिलाप्तये ॥ ८१-४० ॥  
  
चक्रैः पञ्चाङ्गमर्चास्यादङ्गदिक्पालहेतिभिः ॥  
दक्षिणे रत्नचषकं वामे सौवर्णनेत्रकम् ॥ ८१-४१ ॥  
  
करे दधानं देवीभ्यां श्लिष्टं सञ्चिन्तयेद्विभुम् ॥  
लक्षं जपो दशांशेन जुहुयात्पायसेन तु ॥ ८१-४२ ॥  
  
एताभ्यां सिद्धमन्त्राभ्यां मन्त्री कुर्याद्यथेप्सितम् ॥  
प्रणवः कमला माया नमो भगवते ततः ॥ ८१-४३ ॥  
  
नन्दपुत्राय तत्पश्चाद्बालान्ते वपुषे पदम् ॥  
ऊनविंशतिवर्णोऽयं मुनिर्ब्रह्मा समीरितः ॥ ८१-४४ ॥  
  
छन्दोऽनुष्टुप् देवता च कृष्णो बालवपुः स्वयम् ॥  
मन्त्रोऽयं सर्वसम्पत्तिसिद्धये सेव्यते बुधैः ॥ ८१-४५ ॥  
  
तारो ह्यद्भगवानङेन्तो रुक्मिणीवल्लभाय च ॥  
वह्निजायावधिः प्रोक्तो मन्त्रः षोडशवर्णवान् ॥ ८१-४६ ॥  
  
नारदोऽस्य मुनिश्छन्दोऽनुष्टुप् च देवता मनोः ॥  
रुक्मिणीवल्लभश्चन्द्रदृग्वेदाङ्गाक्षिवर्णकैः ॥  
पञ्चाङ्गानि प्रकुर्वीत ततो ध्यायेत्सुरेश्वरम् ॥ ८१-४७ ॥  
  
तापिच्छच्छविरङ्कगां प्रियतमां स्वर्णप्रभामम्बुजप्रोद्यद्दामभुजां स्ववामभुजयाश्लिष्यन्स्वचित्ताशया ॥  
श्लिष्यन्तीं स्वयमन्यहस्तविलत्सौवर्णवेत्रश्चिरं पायान्नः सुविशुद्धपीतवसनो नानाविभूषो हरिः ॥ ८१-४८ ॥  
  
ध्यात्वैवं प्रजपेल्लक्षं रक्तैः पद्मैर्दशांशतः ॥ ८१-४९ ॥  
  
त्रिमध्वक्तैर्हुनेत्पीठे पूर्वोक्ते पूजयेद्धरिम् ॥  
अङ्गैर्नारदमुख्यैश्च लोकेशैश्च तदायुधैः ॥ ८१-५० ॥  
  
एवं सिद्धो मनुर्दद्यात्सर्वान्कामांश्च मन्त्रिणे ॥  
लीलादण्डपदाब्जोऽपि जनसंसक्तदोः पदम् ॥ ८१-५१ ॥  
  
दण्डान्ते वा धरावह्निरधीशाढ्योऽथ लोहितः ॥  
मेघश्यामपदं पश्चाद्भगवान् सलिलंसदृक् ॥ ८१-५२ ॥  
  
विष्णो इत्युक्त्वा ठद्वयं स्यादेकोनत्रिंशदर्णवान् ॥  
नारदोऽस्य मुनिश्छन्दोऽनुष्टुप् च देवता मनोः ॥ ८१-५३ ॥  
  
लीलादण्डहरिः प्रोक्तो मन्वब्धधियुगवह्निभिः ॥  
वेदैः पञ्चां गकं भागैर्मन्त्रवर्णोत्थितैः क्रमात् ॥ ८१-५४ ॥  
  
सम्मोहयंश्च निजवामकरस्थलीलादण्डेन गोपयुवतीः परसुन्दरीश्च ॥  
दिश्यन्निजप्रियसखांसगन्दक्षहस्तो देवश्रियं निहतकंस उरुक्रमो नः ॥ ८१-५५ ॥  
  
लक्षं जपो दशांशेन जुहुयात्तिलतण्डुलैः ॥  
त्रिमध्वक्तैस्ततोऽभ्यर्चेदङ्गं दिक्पालहेतिभिः ॥ ८१-५६ ॥  
  
लीलादण्ड हरिं यो वै भजते नित्यमादरात् ॥  
स सर्वैः पूज्यते लोकैस्तस्य गेहे स्थिरा रमा ॥ ८१-५७ ॥  
  
सद्यारूढा स्मृतिस्तोयं केशवाढ्यधरायुगम् ॥  
भयाग्निवल्लभामन्त्रः सप्तार्णः सर्वसिद्धिदः ॥ ८१-५८ ॥  
  
ऋषिः स्यान्नारदश्छन्दो उष्णिग्गोवल्लमस्य तु ॥  
देवतापूर्ववच्चक्रैः पञ्चाङ्गानि तु कल्पयेत् ॥ ८१-५९ ॥  
  
ध्येयो हरिः सकपिलागणमध्यसंस्थस्ता आह्वयन्दधद्दक्षिणदोस्थवेणुम् ॥  
पाशं सयष्टिमपरत्र पयोदनीलः पीताम्बराहिरिपुपिच्छकृतावतंसः ॥ ८१-६० ॥  
  
सप्तलक्षं जपेन्मन्त्रं दशांशं जुहुयात्ततः ॥  
गोदुग्धैः पूजयेत्पीठे स्यादङ्गैः प्रथमावृतिः ॥ ८१-६१ ॥  
  
सुवर्णपिङ्गलां गौरपिङ्गलां रक्तपिङ्गलाम् ॥  
गुडपिङ्गां बभ्रुवर्णां चोत्तमां कपिलां तथा ॥ ८१-६२ ॥  
  
चतुष्कपिङ्गलां पीतपिङ्गलां चोत्तमां शुभाम् ॥  
गोगणाष्टकमभ्यर्च्य लोकेशानुयुधैर्युतान् ॥ ८१-६३ ॥  
  
सम्पूज्यैवं मनौ सिद्धे कुर्यात्काम्यानि मन्त्रवित् ॥  
अष्टोत्तरसहस्रं यः पयोभिर्दिनशो हुनेत् ॥ ८१-६४ ॥  
  
पक्षात्सगोगणो मुक्तो दशार्णे चाप्ययं विधिः ॥  
तारो हृद्भगवान् ङेन्तः श्रीगोविन्दस्तथा भवेत् ॥ ८१-६५ ॥  
  
द्वादशार्णो मनुः प्रोक्तो नारदोऽस्य मुनिर्मतः ॥  
छन्दः प्रोक्तं च गायत्री श्रीगोविन्दोऽस्य देवता ॥  
  
चन्द्राक्षियुगभूतार्णैः सर्वैः पञ्चाङ्गकल्पनम् ॥ ८१-६६ ॥  
ध्यायेत्कल्पद्रुमूलाश्रितमणिविलसद्दिव्यसिंहासनस्थं मेघश्यामं पिशङ्गांशुकमतिसुभगं शङ्खरेत्रे कराभ्याम् ॥ ८१-६७ ॥  
  
बिभ्राणं गोसहस्रैर्वृतममरपतिं प्रौढहस्तैककुम्भप्रश्चोतत्सौधधारास्नपितमभिनवाम्भोजपत्राभनेत्रम् ॥ ८१-६८ ॥  
  
रविलक्षं जपेन्मन्त्रं दुग्धैर्हुत्वा दशांशतः ॥  
यजेच्च पूर्ववद्गोष्ठस्थितं वा प्रतिमादिषु ॥ ८१-६९ ॥  
  
पूर्वोक्ते वैष्णवे पीठे मूर्तिं सङ्कल्प्य मूलतः ॥  
तत्रावाह्य यजेत्कृष्णं गुरुपूजनपूर्वकम् ॥ ८१-७० ॥  
  
रुक्मिणीं सत्यभामां च पार्श्वयोरिन्द्रमग्रतः ॥  
पृष्ठतः सुरभिं चेष्ट्वा केसरेष्वङ्गपूजनम् ॥ ८१-७१ ॥  
  
कालिं द्याद्या महिष्योऽष्टौ वसुपत्रेषु संस्थिताः ॥  
पीठकोणेषु बद्ध्वादिकिङ्कणीं च तथा पुनः ॥ ८१-७२ ॥  
  
दामानि पृष्ठयोर्वेणुं पुरः श्रीवत्सकौस्तुभौ ॥  
अग्रतो वनमासादिर्दिक्ष्वष्टसु तथा स्थिताः ॥ ८१-७३ ॥  
  
पाञ्चजन्यं गदा चक्रं वसुदेवश्च देवकी ॥  
नन्दगोपो यशोदा च सगोगोपालगोपिकाः ॥ ८१-७४ ॥  
  
इन्द्राद्याश्च स्थिता बाह्ये वज्राद्याश्च ततः परम् ॥  
कुमुदः कुमुदाक्षश्च पुण्डरीकोऽथ वामनः ॥ ८१-७५ ॥  
  
शङ्कुकर्णः सर्वनेत्रः सुमुखः सुप्रतिष्टितः ॥  
विष्वक्सेनश्च सम्पूज्यः स्वात्मा चार्च्यस्ततः परम् ॥ ८१-७६ ॥  
  
एककालं त्रिकालं वा यो गोविन्दं यजेन्नरः ॥  
स चिरायुर्निरातङ्को धनधान्यपतिर्भवेत् ॥ ८१-७७ ॥  
  
स्मृतिः सद्यान्विता चक्री दक्षकर्णयुतोधरा ॥  
नाथाय हृदयान्तोऽयं वसुवर्णो महामनुः ॥ ८१-७८ ॥  
  
मुनिर्ब्रह्मास्य गायत्री छन्दः कृष्णोऽस्य देवता ॥  
वर्णद्वन्द्वैश्च सर्वेण पञ्चाङ्गान्यस्य कल्पयेत् ॥ ८१-७९ ॥  
  
पञ्चवर्षमतिलोलमङ्गणे धावमानमतिचञ्चलेक्षणम् ॥  
किङ्किणीवलयहारनूपुरै रञ्जितं नमत गोपबालकम् ॥ ८१-८० ॥  
  
एवं ध्यात्वा जपेदष्टलक्षं मन्त्री दशांशतः ॥  
ब्रह्मवृक्षसमिद्भिश्च जुहुयात्पायसेन वा ॥ ८१-८१ ॥  
  
प्रागुक्ते वैष्णवे पीठे मूर्तिं सङ्कल्प्य मूलतः ॥  
तत्रावाह्यार्चयेत्कृष्णं मन्त्री वै स्थिरमानसः ॥ ८१-८२ ॥  
  
केसरेषु चतुर्दिक्षु विदिक्ष्वङ्गानि पूजयेत् ॥  
वासुदेवं बलं दिक्षु प्रद्युम्नमनिरुद्धकम् ॥ ८१-८३ ॥  
  
विदिक्षु रुक्मिणीसत्यभामे वै लक्ष्यणर्क्षजे ॥  
लोकेशान्सायुधान्बाह्ये एवं सिद्धो भवेन्मनुः ॥ ८१-८४ ॥  
  
तारः श्रीभुवनाकामो ङेन्तं श्रीकृष्णमीरयेत् ॥  
श्रीगोविन्दं ततः प्रोच्य गोपीजनपदं ततः ॥ ८१-८५ ॥  
  
वल्लभाय ततः पद्मात्रयं तत्वाक्षरो मनुः ॥  
मुन्यादिकं च पूर्वोक्तं सिद्धगोपालकं स्मरेत् ॥ ८१-८६ ॥  
  
माधवीमण्डपासीनौ गरुडेनाभिपालितौ ॥  
दिव्यक्रीडासु निरतौ रामकृष्णौ स्मरन् जपेत् ॥ ८१-८७ ॥  
  
पूजनं पूर्ववच्चास्य कर्तव्यं वैष्णवोत्तमैः ॥  
चक्री मुनिस्वरोपेतः सर्गी चैकाक्षरो मनुः ॥ ८१-८८ ॥  
  
कृष्णेति द्व्यक्षरः प्रोक्तः कामादिः स्यात्त्रिवर्णकः ॥  
सैव ङेन्तो युगार्णः स्यात्कृष्णाय नम इत्यपि ॥ ८१-८९ ॥  
  
पञ्चाक्षरश्च कृष्णाय कामरुद्धस्तथा परः ॥  
गोपालायाग्निजायान्तो रसवर्णः प्रकीर्तितः ॥ ८१-९० ॥  
  
कामः कृष्णपदं ङेन्तं वह्निजायान्तकः परः ॥  
कृष्णगोविन्दकौ ङेन्तौ सप्तार्णः सर्वसिद्धिदः ॥ ८१-९१ ॥  
  
श्रीशक्तिकामाः कृष्णाय कामः सप्ताक्षरः परः ॥  
कृष्णगोविन्दकौ ङेन्तौ हृदन्तोऽन्यो नवाक्षरः ॥ ८१-९२ ॥  
  
ङेन्तौ च कृष्णगोविन्दौ तथा कामः पुटः परः ॥  
कामः शार्ङ्गी धरासंस्थो मन्विन्द्वाढ्यश्च मन्मथः ॥ ८१-९३ ॥  
  
श्यामलाङ्गाय हृदयं दशार्णः सर्वसिद्धिदः ॥  
बालान्ते वपुषे कृष्णायाग्निजायान्तिमोऽपरः ॥ ८१-९४ ॥  
  
द्विठान्ते बालवपुषे कामः कृष्णाय संवदेत् ॥  
ततो ध्यायन्स्वहृदये गोपीजनमनोहरम् ॥ ८१-९५ ॥  
  
श्रीवृन्दाविपिनप्रतोलिषु नमत्सम्फुल्लवल्लीततिष्वन्तर्जालविघट्टैनः सुरभिणा वातेन संसेविते ॥  
कालिन्दीपुलिने विहारिणमथो राधैकजीवातुकं वन्दे नन्दकिशोरमिन्दुवदनं स्निग्धाम्बुदाडम्बरम् ॥ ८१-९६ ॥  
  
पूर्वाक्तवर्त्मना पूजा ज्ञेया ह्येषां मुनीश्वर ॥  
देवकीसुतवर्णान्ते गोविन्दपदमुच्चरेत् ॥ ८१-९७ ॥  
  
वासुदेवपदं प्रोच्य सम्बृद्ध्यन्तं जगत्पतिम्म् ॥  
देहि मे तनयं पश्चात्कृष्ण त्वामहमीरयेत् ॥ ८१-९८ ॥  
  
शरणं गत इत्यन्तो मन्त्रो द्वात्रिंशदक्षरः ॥  
नारदोऽस्य मुनिश्छन्दो गायत्री चाप्यनुष्टुभम् ॥  
देवः सुतप्रदः कृष्णः पादैः सर्वेण चाङ्गकम् ॥ ८१-९९ ॥  
  
विजयेन युतो रथस्थितः प्रसमानीय समुद्रमध्यतः ॥  
प्रददत्तनयान् द्विजन्मने स्मरणीयो वसुदेवनन्दनः ॥ ८१-१०० ॥  
  
लक्षं जपोऽयुतं होमस्तलैर्मधुरसम्प्लुतैः ॥  
अर्चा पूर्वोदिते पीठे अङ्गलोकेश्वरायुधैः ॥ ८१-१०१ ॥  
  
एवं सिद्धे मनौ मन्त्री वन्ध्यायामपि पुत्रवान् ॥  
तारो माया ततः सान्तसेन्दुष्वान्तश्च सर्ववान् ॥ ८१-१०२ ॥  
  
सोऽहं वह्निप्रियान्तोऽयं मन्त्रो वस्वक्षरः परः ॥  
पञ्चब्रह्मात्मकस्यास्य मन्त्रस्य मुनि सत्तमः ॥ ८१-१०३ ॥  
  
ऋषिर्ब्रह्मा च परमा गायत्रीछन्द ईरितम् ॥  
परञ्ज्योतिः परं ब्रह्म देवता परिकीर्तितम् ॥ ८१-१०४ ॥  
  
प्रणवो बीजमाख्यातं स्वाहा शक्तिरुदाहृता ॥  
स्वाहेति हृदयं प्रोक्तं सोऽहं वेति शिरो मतम् ॥ ८१-१०५ ॥  
  
हंसश्चेति शिखा प्रोक्ता हृल्लेखा कवचं स्मृतम् ॥  
प्रणवो नेत्रमाख्यातमस्त्रं हरिहरेति च ॥ ८१-१०६ ॥  
  
स ब्रह्मा स शिवो विप्र स हरिः सैव देवराट् ॥  
स सर्वरूपः सर्वाख्यः सोऽक्षरः परमः स्वराट् ॥ ८१-१०७ ॥  
  
एवं ध्यात्वा जपेदष्टलक्षहोमो दशांशतः ॥  
पूजाप्रणवपीठेऽस्य साङ्गावरणकैर्मता ॥ ८१-१०८ ॥  
  
एवं सिद्धे मनौ ज्ञानं साधकेन्द्रस्य नारद ॥  
जायते तत्त्वमस्यादिवाक्योक्तं निर्विकल्पकम् ॥ ८१-१०९ ॥  
  
कामो ङेन्तो हृषीकेशो हृदयान्तो गजाक्षरः ॥  
ऋषिर्ब्रह्मास्य गायत्री छन्दो गायत्रमीरितम् ॥ ८१-११० ॥  
  
देवता तु हृषीकेशो विनियोगोऽखिलाप्तये ॥  
कामो बीजं तथायेति शक्तिरस्य ह्युदाहृता ॥ ८१-१११ ॥  
  
बीजेनैव षडङ्गानि कृत्वा ध्यानं समाचरेत् ॥  
पुरुषोत्तममन्त्रोक्तं सर्वं वास्य प्रकीर्तितम् ॥ ८१-११२ ॥  
  
लक्षं जपोऽयुतं होमो घृतेनैव प्रकीर्तितः ॥  
तर्पणं सर्वकामाप्त्यै प्रोक्तं सम्मोहिनीसुमैः ॥ ८१-११३ ॥  
  
श्रीबीजं शक्तिरापेति बीजेनैव षडङ्कस्तथा ॥  
त्रैलोक्यमोहनः शब्दो नमोंऽतो मनुरीरितः ॥ ८१-११४ ॥  
  
ऋषिर्ब्रह्मा च गायत्री छन्दः श्रीधरदेवता ॥  
श्रीबीजं शक्तिरापेति बीजेनैव षडङ्गकम् ॥ ८१-११५ ॥  
  
पुरुषोत्तमवद्ध्यानपूजादिकमिहोदितः ॥  
लक्षं जपस्तथा होम आज्येनैव दशांशतः ॥ ८१-११६ ॥  
  
सुगन्धश्वेतपुष्पैस्तु पूजां होमादिकं चरेत् ॥  
एवं कृते तु विप्रेन्द्र साक्षात्स्याच्छ्रीधरः स्वयम् ॥ ८१-११७ ॥  
  
अच्युतानन्तगोविन्दपदं ङेन्तं नमोन्तिमम् ॥  
मन्त्रोऽस्य शौनकऋषिर्विराट् छन्दः प्रकीर्तितम् ॥ ८१-११८ ॥  
  
एषां पराशरव्यासनारदा ऋषयः स्मृताः ॥  
विराट् छन्दः समाख्यातं परब्रह्मात्मको हरिः ॥ ८१-११९ ॥  
  
देवताबीजशक्ती तु पूर्वोक्ते साधकैर्मते ॥  
शङ्खचक्रधरं देवं चतुर्बाहुं किरीटिनम् ॥ ८१-१२० ॥  
  
सर्वैरप्यायुधैर्युक्तं गरुडोपरि संस्थितम् ॥  
सनकादिमुनीन्द्रैस्तु सर्वदेवैरुपासितम् ॥ ८१-१२१ ॥  
  
श्रीभूमिसहितं देवमुदयादित्यसन्निभम् ॥  
प्रातरुद्यत्सहस्रांशुमण्डलोपमकुण्डलम् ॥ ८१-१२२ ॥  
  
सर्वलोकस्य रक्षार्थमनन्तं नित्यमेव हि ॥  
अभयं वरदं देवं प्रयच्छन्तं मुदान्वितम् ॥ ८१-१२३ ॥  
  
एवं ध्यात्वा र्चयेत्पीठे वैष्णवे सुसमाहितः ॥  
आद्यावरणसङ्गैः स्याच्चक्रशङ्खगदासिभिः ॥ ८१-१२४ ॥  
  
मुशलाढ्यधनुः पाशाङ्कुशैः प्रोक्तं द्वितीयकम् ॥  
सनकादिकशाक्तेयव्यासनारदशौनकैः ॥ ८१-१२५ ॥  
  
तृतीयं लोकपालैस्तु चतुर्थं परिकीर्तितम् ॥  
लक्षं जपो दशांशेन घृतेन हवनं स्मृतम् ॥ ८१-१२६ ॥  
  
एवं सिद्धे मनौ मन्त्री प्रयोगानप्युपाचरेत् ॥  
श्रीवृक्षमूले देवेशं ध्यायन्वैरोगिणं स्मरन् ॥ ८१-१२७ ॥  
  
स्पृष्ट्वा जप्त्वायुतं साध्यं स्मृत्वा वा मनसा द्विज ॥  
रोगिणां रोगनिर्मुक्तिं कुर्यान्मन्त्री तु मण्डलात् ॥ ८१-१२८ ॥  
  
कन्यार्थी जुहुयाल्लाजैर्बिल्वैश्चापि धनाप्तये ॥  
वस्त्रार्थी गन्धकुसुमैरारोग्याय तिलैर्हुनेत् ॥ ८१-१२९ ॥  
  
रविवारे जले स्थित्वा नाभिमात्रे जपेत्तु यः ॥  
अष्टोत्तरसहस्रं वै स ज्वरं नाशयेद् ध्रुवम् ॥ ८१-१३० ॥  
  
विवाहार्थं जपेन्मासं शशिमण्डलमध्यगम् ॥  
ध्यात्वा कृष्णं लभेत्कन्यां वाञ्छितां चापि नारद ॥ ८१-१३१ ॥  
  
वसुदेवपदं प्रोच्य निगडच्छेदशब्दतः ॥  
वासुदेवाय वर्मास्त्रे स्वाहान्तो मनुरीरितः ॥ ८१-१३२ ॥  
  
नारदोऽस्य ऋषिश्छन्दो गायत्री कृष्णदेवता ॥  
वर्म बीजं शिरः शक्तिरन्यत्सर्वं दशार्णवत् ॥ ८१-१३३ ॥  
  
बालः पवनदीर्घैदुयुक्तो झिण्टीशयुर्जलम् ॥  
अत्रिर्व्यासाय हृदयं मनुरष्टाक्षरोऽवतु ॥ ८१-१३४ ॥  
  
ब्राह्मानुष्टुप् मुनिश्छन्दो देवः सत्यवतीसुतः ॥  
आद्यं बीजं नमः शक्तिदीर्घाढ्यो नादिनाङ्गकम् ॥ ८१-१३५ ॥  
  
व्याख्यामुद्रिकया लसत्करतलं सद्योगपीठस्थितं वामे जानुतले दधानमपरं हस्तं सुविद्यानिधिम् ॥  
विप्रव्रातवृतं प्रसन्नमनसं पाथोरुहाङ्गद्युतिं पाराशर्य्यमतीव पुण्यचरितं व्यासं स्मरेत्सिद्धये ॥ ८१-१३६ ॥  
  
जपेदष्टसहस्राणि पायसैर्होममाचरेत् ॥  
पूर्वोक्तपीठे व्यासस्य पूर्वमङ्गानि पूजयेत् ॥ ८१-१३७ ॥  
  
प्राच्यादिषु यजेत्पैलं वैशम्पायनजैमिनी ॥  
सुमम्प्तुं कोणभागेषु श्रीशुकं रोमहर्षणम् ॥ ८१-१३८ ॥  
  
उग्रश्रवसमन्यांश्च मुनीन्सेन्द्रादिकाययुधान् ॥  
एवं सिद्धमनुर्मन्त्री कवित्वं शोभनाः प्रजाः ॥ ८१-१३९ ॥  
  
व्याख्यानशक्तिं कीर्तिं च लभते सम्पदां चयम् ॥  
नृसिंहो माधवो दृष्टो लोहितो निगमादिमः ॥ ८१-१४० ॥  
  
कृशानुजाया पञ्चार्णो मनुर्विषहरः परः ॥  
अनन्तपङ्क्तिपक्षीन्द्रा मुनिश्छन्दः सुरा मताः ॥ ८१-१४१ ॥  
  
तारवह्निप्रिये बीजशक्ती मन्त्रस्य कीर्तिते ॥  
ज्वलज्वल महामन्त्री स्वाहा हृदयमीरितम् ॥ ८१-१४२ ॥  
  
गरुडेति पदस्यान्ते चूडाननशुचिप्रिया ॥  
शिरोमन्त्रो गरुडतः शिखे स्वाहा शिखा मनुः ॥ ८१-१४३ ॥  
  
गरुडेति पदं प्रोच्य प्रभञ्जययुगं वदेत् ॥  
प्रभेदययुगं पश्चाद्वित्रासय विमर्दय ॥ ८१-१४४ ॥  
  
प्रत्येकं द्विस्ततः स्वाहा कवचस्य मनुर्मतः ॥  
उग्ररूपधरान्ते तु सर्वविषहरेति च ॥ ८१-१४५ ॥  
  
भीषयद्वितयं प्रोच्य सर्वं दहदहेति च ॥  
भस्मीकुरु ततः स्वाहा नेत्रमन्त्रोऽयमीरितः ॥ ८१-१४६ ॥  
  
अप्रतिहतवर्णान्ते बलाय प्रहतेति च ॥  
शासनान्ते तथा हुं फट् स्वाहास्त्रमनुरीरितः ॥ ८१-१४७ ॥  
  
पादे कटौ हृदि मुखे मूर्ध्निं वर्णान्प्रविन्यसेत् ॥ ८१-१४८ ॥  
  
तप्तस्वर्णनिभं फणीन्द्रनिकरैःक्लृप्ताङ्ग भूषम्प्रभुं स्तर्तॄणां शमयन्तमुग्रमखिलं नॄणां विषं तत्क्षणात् ॥  
चञ्च्वग्रप्रचलद्भुजङ्गमभयं पाण्योर्वरं बिभ्रतं पक्षोच्चारितसामगीतममलं श्रीपक्षिराजं भजे ॥ ८१-१४९ ॥  
  
पञ्चलक्षं जपेन्मन्त्रं दशांशं जुहुयात्तिलैः ॥  
पूजयेन्मातृकापीठे गरुडं वेदविग्रहम् ॥ ८१-१५० ॥  
  
चतुर्थ्यन्तः पक्षिराजः स्वाहा पीठमनुः स्मृतः ॥  
दृष्ट्वाङ्गं कर्णिकामध्ये नागान्यन्त्रेषु पूजयेत् ॥ ८१-१५१ ॥  
  
तद्बिहिर्लोकपालांश्च वज्राद्यैर्विलसत्करान् ॥  
एवं सिद्धमनुर्मन्त्री नाशयेद्गरलद्वयम् ॥  
देहान्ते लभते चापिश्रीविष्णोः परमं पदम् ॥ ८१-१५२ ॥  
  
इति श्रीबृहन्नारदीयपुराणे पूर्वभागे बृहदुपाख्याने तृतीयपादे कृष्णादिमन्त्रभेदनिरूपणं नामैकाशीतितमोऽध्यायः ॥ ८१ ॥