---
title: ११५

---
सनातन उवाच ॥  
श्रृणु विप्र प्रवक्ष्यामि षष्ठ्याश्चैव व्रतानि ते ॥  
यानि सम्यग्विधायात्र लभेत्सर्वान्मनोरथान् ॥ ११५-१ ॥  
  
चैत्रमासे शुक्लषष्ठ्यां कुमारव्रतमुत्तमम् ॥  
तत्रेष्ट्वा षण्मुखं देवं नानापूजा विधानतः ॥ ११५-२ ॥  
  
पुत्रं सर्वगुणोपेतं प्राप्नुयाच्चिरजीविनम् ॥  
वैशाखशुक्लषष्ठ्यां च पूजयित्वा च कार्तिकम् ॥ ११५-३ ॥  
  
लभते मातृजं सौख्यं नात्र कार्या विचारणा ॥  
ज्येष्ठमासे शुक्लषष्ठ्यां विधिनेष्ट्वा दिवाकरम् ॥ ११५-४ ॥  
  
लभते वाञ्छितान्कामांस्तत्प्रसादान्न संशयः ॥  
आषाढशुक्लषष्ठ्यां वै स्कन्दव्रतमनुत्तमम् ॥ ११५-५ ॥  
  
उपोष्य पूजयित्वैनं शिवोमाप्रियमात्मजम् ॥  
लभतेऽभीप्सितान्कामान्पुत्रपौत्रादिसन्ततीः ॥ ११५-६ ॥  
  
श्रावणे शुक्लषष्ठ्यां तु शरजन्मानमर्चयेत् ॥  
उपचारैः षोडशभिर्भक्त्या परमयान्वितः ॥ ११५-७ ॥  
  
लभतेऽभीप्सितानर्थान्षण्मुखस्य प्रसादतः ॥  
भाद्रमासे कृष्णषष्ट्यां ललिताव्रतमुच्यते ॥ ११५-८ ॥  
  
प्रातः स्नात्वा विधानेन नारी शुक्लाम्बरावृता ॥  
शुक्लमाल्ययधरा वापि नद्याः सङ्गमवालुकाम् ॥ ११५-९ ॥  
  
गृहीत्वा वंशपात्रे तु धृत्वा पिण्डाकृतिं च ताम् ॥  
पञ्चधा ललितां तत्र ध्यायेद्वनविलासिनीम् ॥ ११५-१० ॥  
  
पङ्कजं करवीरं च नेपालीं मालतीं तथा ॥  
नीलोत्पलं केतकीं च सङ्गृह्य तगरं तथा ॥ ११५-११ ॥  
  
एकैकाष्टशतं ग्राह्यमष्टाविंशतिरेव च ॥  
अक्षताः कलिका गृह्य ताभिर्देवीं प्रपूजयेत् ॥ ११५-१२ ॥  
  
प्रार्थयेदग्रतः स्थित्वा देवीं तां गिरिशप्रियाम् ॥  
गङ्गाद्वारे कुशावर्त्ते विल्वके नीलपर्वते ॥ ११५-१३ ॥  
  
स्नात्वा कनखले देवि हरिं लब्धवती पतिम् ॥  
ललिते सुभगं देवि सुखसौभाग्यदायिनि ॥ ११५-१४ ॥  
  
अनतं दहि सौभाग्येमह्यं तुभ्यं नमोऽनमनः ॥  
मन्त्रेणानेन कुसुमैश्वम्पकस्य सुशोभनैः ॥ ११५-१५ ॥  
  
अभ्यर्च्य विधिवत्तस्या नवैद्यं पुरतो न्यसेत् ॥  
त्रपुषैरपि कूष्माण्डैर्नालिकेरैः सुदाडिमैः ॥ ११५-१६ ॥  
  
बीजपूरैः सुतुडीरैः कारवल्लैः सचिर्भटैः ॥  
फलैस्तत्कालसम्भूतैः कृत्वा शोभां तदग्रतः ॥ ११५-१७ ॥  
  
विरूढधान्याङ्कुरकैः सुदीपावलिभिस्तथा ॥  
साद्धै सर्गणकैधूपः सौहालककरञ्जकैः ॥ ११५-१८ ॥  
  
गुडपुष्पैः कर्णवेष्टडैर्मोदकैरुपमोदकैः ॥  
बहुप्रकारैर्नैवेद्यैर्यथा विभवसारतः ॥ ११५-१९ ॥  
  
एवमभ्यर्च्य विधिवद्रात्रौ जागरणोत्सवम् ॥  
गीतवाद्यनटैर्नृत्यैः प्रोक्षणीयैरनेकधा ॥ ११५-२० ॥  
  
सखीभिः सहिता साध्वी तां रात्रिं प्रसभं नयेत् ॥  
न च सम्मीलयेन्नेत्रे नारीयामचतुष्टयम् ॥ ११५-२१ ॥  
  
दुर्भगा दुष्कृता वन्ध्या नेत्रसम्मीलनाद्भवेत् ॥  
एवं जागरणं कृत्वा सप्तम्यां सरितं नयेत् ॥ ११५-२२ ॥  
  
गन्धपुष्पैस्तथाभ्यर्च्य गीतवाद्यपुरःसरैः ॥  
तच्च दद्याद्द्विजेन्द्राय नैवेद्यादि द्विजोत्तम ॥ ११५-२३ ॥  
  
स्नात्वा गृहं समागत्य हुत्वा वैश्वानरं ततः ॥  
देवान्पितॄन्मनुष्यांश्च पूजयित्वा सुवासिनीः ॥ ११५-२४ ॥  
  
कन्यकाश्चैव सम्भोज्य ब्राह्मणान्दश पञ्च च ॥  
भक्ष्यभोज्यैर्बहुविधैर्दत्वा दानानि भूरिशः ॥ ११५-२५ ॥  
  
ललिता मेऽस्तु सुप्रीता इत्युक्त्वा तान्विसर्जयेत् ॥  
यः कश्चिदाचरेदेतद्व्रतं सौभाग्यदं परम् ॥ ११५-२६ ॥  
  
नरो वा यदि वा नारी तस्य पुण्यफलं श्रृणु ॥  
यद्व्रतैश्च तपोभिश्च दानैर्वा नियमैरपि ॥ ११५-२७ ॥  
  
तदेतेनेह लभ्येत किं बहूक्तेन नारद ॥  
मृतेरनन्तरं प्राप्य शिवलोकं सनातनम् ॥ ११५-२८ ॥  
  
मोदते ललितादेव्या शैवे वै सखिवच्चिरम् ॥  
नभस्ये मासि या शुक्ला षष्ठी सा चन्दनाह्वया ॥ ११५-२९ ॥  
  
तस्यां देवीं समभ्यर्च्य लभते तत्सलोकताम् ॥  
रोहिणी पातभौमैस्तु संयुता कपिला भवेत् ॥ ११५-३० ॥  
  
तस्यां रविं समभ्यर्च्य व्रती नियमतत्परः ॥  
लभते वाञ्छितान्कामान्भास्करस्य प्रसादतः ॥ ११५-३१ ॥  
  
अन्नदानं जपो होमं पितृदेवर्षितर्पणम् ॥  
सर्वमेवाक्षयं ज्ञेयं कृतं देवर्षिसत्तम ॥ ११५-३२ ॥  
  
कपिलां धेनुमभ्यर्च्य वस्त्रमाल्यानुलेपनैः ॥  
प्रदद्याद्वेदविदुषे द्वादशात्मप्रतुष्टये ॥ ११५-३३ ॥  
  
अथेषुशुक्लषष्ठ्यां तु पूज्या कात्यायनी द्विज ॥  
गन्धाद्यैर्मङ्ङ्गलद्रव्यैर्नैवेद्यैर्विविधैस्तथा ॥ ११५-३४ ॥  
  
ततः क्षमाप्य देवेशीं प्रणिपत्य विसर्जयेत् ॥  
पूज्यात्र सैकती मूर्तिर्यद्वा द्विजसती मुदा ॥ ११५-३५ ॥  
  
वस्त्रालङ्करणैर्भव्यैः कात्यायिन्याः प्रतुष्टये ॥  
कन्या वरं प्राप्नुयाच्च वाञ्चितं पुत्रमङ्गना ॥ ११५-३६ ॥  
  
कात्यायिनीप्रसादाद्वै नात्र कार्या विचारणा ॥  
कार्तिके शुक्लषष्ठ्यां तु षण्मुखेन महात्मना ॥ ११५-३७ ॥  
  
देवसेना महाभागा लब्धा सर्वुसुरार्पिता ॥  
अतस्तस्यां सुरश्रेष्ठां देवसेनां च षण्मुखम् ॥ ११५-३८ ॥  
  
सम्पूज्य निखिलैरेव उपचारैर्मनोहरैः ॥  
प्राप्नुयादतुलां सिद्धिं मनोभीष्टां द्विजोत्तम ॥ ११५-३९ ॥  
  
अत्रैव वह्निपूजोक्तां तां च सम्पक्समाचरेत् ॥  
विविधद्रव्यहोमैश्च वह्निपूजापुरः सरम् ॥ ११५-४० ॥  
  
मार्गशीर्षे शक्लषष्ठ्यां निहतस्तारकासुरः ॥  
स्कन्देन सत्कृतिः प्राप्ता ब्रहमाद्यैः परिकल्पिता ॥ ११५-४१ ॥  
  
ततोऽस्यां पूजयेत्स्कन्दं गन्धपुष्पाक्षतैः फलैः ॥  
वस्त्रैराभूषणश्चापि नैवेद्यैर्विविधैस्तथा ॥ ११५-४२ ॥  
  
रविवारेण संयुक्ता तथा शतभिषान्विता ॥  
यदि चेत्सा समुद्दिष्टा चम्पाह्वा मुनिसत्तम ॥ ११५-४३ ॥  
  
तस्यां विश्वेश्वरो देवो द्रष्टव्यः पापनाशनः ॥  
पूजनीयो वेदनीयः स्मर्तव्यः सौख्यमिच्छता ॥ ११५-४४ ॥  
  
स्नानदानादिकं चात्र सर्वमक्षय्यमुच्यते ॥  
पौषमासे शुक्लषष्ठ्यां देवो दिनपतिर्द्विज ॥ ११५-४५ ॥  
  
विष्णुरूपी जगत्त्राता प्रदुर्भूताः सनातनः ॥ ११५-४६ ॥  
  
स तस्मात्पूजनीयोऽस्यां द्रव्यैर्गन्धपुरस्कृतैः ॥  
नैवेद्यैर्वस्त्त्रभूषाद्यैः सर्वसौख्यमभीप्सुभिः ॥ ११५-४७ ॥  
  
माघमासे सिता षष्ठी वरुणाह्वा स्मृता तु सा ॥  
तस्यां वरुणमभ्यर्च्येद्विष्णुरूपं सनातनम् ॥ ११५-४८ ॥  
  
रक्तैर्गन्धांशुकैः पुष्पैर्नैवेद्यैर्धूपदीपकैः ॥  
एवमभ्यर्च्य विधिवद्यद्यच्चाभिलषेन्नरः ॥ ११५-४९ ॥  
  
तत्तच्च फलतो लब्ध्वा मोदते तत्प्रसादतः ॥  
फाल्गुने शुक्लषष्ठ्यां तु देवं पशुपतिं द्विज ॥ ११५-५० ॥  
  
मृन्मयं विधिना कृत्त्वा पूजयेदुपचारकैः ॥  
संस्नाप्य शतरुद्रेण पृथक्पञ्चामृतैर्जलैः ॥ ११५-५१ ॥  
  
गन्धैरालिप्य सुश्वेतैरक्षतैः श्वेतपुष्पकैः ॥  
बिल्वपत्रैश्च धत्तूरकुसुमैश्च फलैस्तथा ॥ ११५-५२ ॥  
  
सम्पूज्य नानानैवेद्यैर्नीराज्य विधिवत्ततः ॥  
क्षमाप्य प्रणिपत्यैनं कैलासाय विसर्जयेत् ॥ ११५-५३ ॥  
  
एवं कृत शिवार्चस्तु नरो नार्यथवा मुने ॥  
इह भुक्त्वा वरान्भोगानन्ते शिवगतिं लभेत् ॥ ११५-५४ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितषष्ठीव्रतनिरूपणं नाम पञ्चदशाधिकशततमोऽध्यायः ॥ ११५ ॥