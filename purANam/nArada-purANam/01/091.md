---
title: ०९१

---
सनत्कुमार उवाच ॥  
अथ वक्ष्ये महेशस्य मन्त्रं सर्वार्थसाधकम् ॥  
यं समाराध्य मनुजो भुक्तिं मुक्तिं च विन्दति ॥ १ ॥  
हृदयं सबकः सूक्ष्मो लान्तोऽनन्तान्वितो मरुत् ॥  
पञ्चाक्षरो मनुः प्रोक्तस्ताराद्योऽयं षडक्षरः ॥ २ ॥  
वामदेवी मुनीश्छन्दः पङ्क्तिरीशोऽस्य देवता ॥  
षड्भिर्वर्णैः षडङ्गानि कुर्यान्मन्त्रेण देशिकः ॥ ३ ॥  
मन्त्रवर्णादिकान्न्यस्येन्मन्त्रमूर्तिर्यथाक्रमम् ॥  
तर्जनीमध्ययोरन्त्यानामिकाङ्गुष्ठके पुनः ॥ ४ ॥  
ताः स्युस्तत्पुरुषाघोरभववामेशसञ्ज्ञिकाः ॥  
वक्त्रहृत्पादगुह्येषु निजमूर्द्धनि ताः पुनः ॥ ५ ॥  
प्राग्याम्यवारुणोदीच्यमध्यवक्त्रेषु पञ्चसु ॥  
मन्त्राङ्गानिन्यसेत्पश्चाज्जातियुक्तानि षट् क्रमात् ॥ ६ ॥  
कुर्वीत गोलकन्यासं रक्षायै तदनन्तरम् ॥  
हृदि वक्त्रेंऽसयोरूर्वोः कण्ठे नाभौ द्विपार्श्वयोः ॥ ७ ॥  
पृष्ठे हृदि तथा मूर्ध्नि वदने नेत्रयोर्नसोः ॥  
दोःपत्सन्धिषु साग्रेषु विन्यसेत्तदनन्तरम् ॥ ८ ॥  
शिरोवदनहृत्कुक्षिसोरुपादद्वये पुनः ॥  
हृदि वक्त्राम्बुजे टङ्कमृगा भयवरेष्वथ ॥ ९ ॥  
वक्त्रांसहृत्सपादोरुजठरेषु क्रमान्न्यसेत् ॥  
मूलमन्त्रस्य षड वर्णान्यथावद्देशिकोत्तमः ॥ १० ॥  
मूर्ध्नि भालोदरांसेषु हृदये ताः पुनर्न्यसेत् ॥  
पश्चादनेन मन्त्रेण कुर्वीत व्यापकं सुधीः ॥ ११ ॥  
नमोस्त्वनन्तरूपाय ज्योतिर्लिङ्गामृतात्मने ॥  
चतुर्मूर्तिवपुश्छायाभासिताङ्गाय शम्भवे ॥ १२ ॥  
एवं न्यस्तशरीरोऽसौ चिन्तयेत्पार्वतीपतिम् ॥  
ध्यायेन्नित्यं महेशानं रौप्यपर्वतसन्निभम् ॥ १३ ॥  
चारुचन्द्रावतंसं च रत्नाकल्पोज्ज्वलाङ्गकम् ॥  
परश्वधवराभीतिमृगहस्तं शुभाननम् ॥ १४ ॥  
पद्मासीनं समन्तात्तु स्तुतं सुमनसां गणैः ॥  
व्याघ्रकृत्तिं वसानं च विश्वाद्यं विश्वरूपकम् ॥ १५ ॥  
त्रिनेत्रं पञ्चवक्त्रं च सर्वभीतिहरं शिवम् ॥  
तत्त्वलक्षं जपेन्मन्त्रं दीक्षितः शैववर्त्मना ॥ १६ ॥  
तावत्सङ्ख्यसहस्राणि जुहुयात्पायसैः शुभैः ॥  
ततः सिद्धो भवेन्मन्त्रः साधकाऽभीष्टसिद्धिदः ॥ १७ ॥  
देवं सम्पूजयेत्पीठे वामादिनवशक्तिके ॥  
वामा ज्येष्ठा तथा रौद्री काली कलपदादिका ॥ १८ ॥  
विकारिण्याह्वया प्रोक्ता बलाद्या विकरिण्यथ ॥  
बलप्रमथनी पश्चात्सर्वभूतदमन्यथ ॥ १९ ॥  
मनोन्मनीति सम्प्रोक्ताः शैवपीठस्य शक्तयः ॥  
नमो भगवते पश्चात्सकलादि वदेत्ततः ॥ २० ॥  
गुणात्मशक्तिभक्ताय ततोऽनन्ताय तत्परम् ॥  
योगपीठात्मने भूयो नमस्तारादिको मनुः ॥ २१ ॥  
अमुना मनुना दद्यादासनं गिरिजापतेः ॥  
मूर्तिं मूलेन सङ्कल्प्य तत्रावाह्य यजेच्छिवम् ॥ २२ ॥  
कर्णिकायां यजेन्मूर्तिरीशमीशानदिग्गजम् ॥  
शुद्धस्फटिकसङ्काशं दिक्षु तत्पुरुषादिका ॥ २३ ॥  
पीताञ्जनश्वेतरक्ताः प्रधानसदृशायुधाः ॥  
चतुर्वक्त्रसमायुक्ता यथावत्ताः प्रपूजयेत् ॥ २४ ॥  
कोणेष्वर्चेन्निवृत्त्याद्यास्तेजोरूपाः कलाः क्रमात् ॥  
अङ्गानि केसरस्थानि विघ्नेशान्पन्नगान्यजेत् ॥ २५ ॥  
अनन्तं सुखनामानं शिवोत्तममनन्तरम् ॥  
एकनेत्रमेकरुद्रं त्रिमूर्तिं तदनन्तरम् ॥ २६ ॥  
पश्चाच्छीकण्ठनामानं शिखण्डिनमिति क्रमात् ॥  
रक्तपीतसितारक्तकृष्णरक्ताञ्जनासितान् ॥ २७ ॥  
किरीटार्पितबालेन्दून्पद्मस्थान्भूषणान्वितान् ॥  
त्रिनेत्राञ्छूलवज्रास्त्रचापहस्तान्मनोरमान् ॥ २८ ॥  
उत्तरादि यजेत्पश्चाद्रुद्रं चण्डेश्वरं पुनः ॥  
ततो नन्दिमहाकालौ गणेशं वृषभं पुनः ॥ २९ ॥  
अथ भृङ्गिं रिटिं स्कन्दमेतान्पद्मासनस्थितान् ॥  
स्वर्णतोयारुणश्याममुक्तेन्दुसितपाटलान् ॥ ३० ॥  
इन्द्रादयस्ततः पूज्या वज्राद्यायुधसंयुताः ॥  
इत्थं सम्पूजयेद्देवं सहस्रं नित्यशो जपेत् ॥ ३१ ॥  
सर्वपापविनिर्मुक्तः प्राप्नुयाद्वाञ्छितं श्रियम् ॥  
द्विसहस्रं जपन् रोगान्मुच्यते नात्र संशयः ॥ ३२ ॥  
त्रिसन्मन्त्रं जपन्मन्त्रं दीर्घमायुरवाप्नुयात् ॥  
सहस्रवृद्धया प्रजपन्सर्वकामानवाप्नुयात् ॥ ३३ ॥  
आज्यान्वितैस्तिलैः शुद्धैर्जुहुयाल्लक्षमादरात् ॥  
उत्पातजनितान् क्लेशान्नाशयेन्नात्र संशयः ॥ ३४ ॥  
शतलक्षं जपन्साक्षाच्छिवो भवति मानवः ॥  
षडक्षरः शक्तिरुद्धः कथितोऽष्टाक्षरो मनुः ॥ ३५ ॥  
ऋषिश्छन्दः पुरा प्रोक्तो देवता स्यादुमापतिः ॥  
अङ्गानि पूर्वमुक्तानि सौम्यमीशं विचिन्तयेत् ॥ ३६ ॥  
बन्धूकाभं त्रिनेत्रं च शशिखण्डधरं विभुम् ॥  
स्मेरास्यं स्वकरैः शूलं कम्पालं वरदाभये ॥ ३७ ॥  
वहन्तं चारुभूपाढ्यं वामोरुस्थाद्रिकन्यया ॥  
भुजेनाश्लिष्टदेहं तं चिन्तयेन्मनसा हृदि ॥ ३८ ॥  
मनुलक्षं जपेन्मन्त्रं तत्सहस्रं यथाविधि ॥  
जुहुयान्मान्मधुससिक्तैरारग्वधसमिद्वरैः ॥ ३९ ॥  
प्राक्प्रोक्ते पूजयेत्पीठे गन्धपुष्पैरुमापतिम् ॥  
अङ्गावृतैर्बहिः पूज्या हृल्लेखाद्या यथापुरा ॥ ४० ॥  
मध्यप्राग्दक्षिणोदीच्यपश्चिमेषु विधानतः ॥  
यजेत्पूर्वादिपत्रेषु वृषभाद्याननुक्रमात् ॥ ४१ ॥  
शूलटङ्काक्षवलयकमण्डलुलसत्करम् ॥  
रक्ताकारं त्रिनयनं चण्डेशमथ पूजयेत् ॥ ४२ ॥  
चक्रशङ्खाभयाभीष्टकरां मरकतप्रभाम् ॥  
दुर्गां प्रपूजयेत्सौम्यां त्रिनेत्रां चारुभूषणाम् ॥ ४३ ॥  
कल्पशाखान्तरे घण्टां दधानं द्वादशेक्षणम् ॥  
बालार्काभं शिशुं कान्तंषण्मुखं पूजयेत्ततः ॥ ४४ ॥  
नन्दितं च यजेत्सौम्यां॥  
रत्नभूषणमण्डितम् परश्वधवराभीतिटङ्किनं श्यामविग्रहम् ॥ ४५ ॥  
पाशाङ्कुशवराभीष्टधारिणं कुङ्कुमप्रभम् ॥  
विघ्ननायकमभ्यर्चेच्चन्द्रार्द्धकृतशेखरम् ॥ ४६ ॥  
श्यामं रक्तोत्पलकरं वामाङ्कन्यस्ततत्करम् ॥  
द्विनेत्रं रक्तवस्त्राढ्यं सेनापतिमथार्चयेत् ॥ ४७ ॥  
ततोऽष्टमातरः पूज्या ब्राह्याद्याः प्रोक्तलक्षणाः ॥  
इन्द्रादिकान्लोकपालान्स्वस्वदिक्षु समर्चयेत् ॥ ४८ ॥  
वज्रादीनि तदस्त्राणि तद्बहिः क्रमतोऽर्चयेत् ॥  
एवं यो भजते मन्त्री देवं शम्भुमुमापतिम् ॥ ४९ ॥  
स भवेत्सर्वलोकानां सौभाग्यश्रेयसां पदम् ॥  
सान्तसद्यान्तसंयुक्तो बिन्दुभूषितमस्तकः ॥ ५० ॥  
प्रासादाख्यो मनुः प्रोक्तो भजतां सर्वसिद्धिदः ॥  
षड्दीर्घयुक्तबीजेन षडङ्गविधिरीरितः ॥ ५१ ॥  
षडर्णवत्तु मुन्याद्याः प्रोक्ताश्चास्यापि नारद ॥  
ईशानाद्या न्यसेन्मूर्तीरङ्गुष्ठादिषु देशिकः ॥ ५२ ॥  
ईशानाख्यं तत्पुरुषमघोरं तदनन्तरम् ॥  
वामदेवाह्वयं सद्योजातबीजं क्रमाद्विदुः ॥ ५३ ॥  
उकाराद्यैः पञ्चह्रस्वौर्विलोमान्संयुतं च यत् ॥  
तत्तदङ्गुलिभिर्भूयस्तत्तदिकान्न्यसेत् ॥ ५४ ॥  
शिरोवदनहृद्गुह्यपाददेशे यथाक्रमात् ॥  
उर्द्धप्राग्दक्षिणोदीच्यपश्चिमेषु मुखेषु च ॥ ५५ ॥  
ततः प्रविन्यसेद्विद्वानष्टत्रिंशत्कलास्तनौ ॥  
ईशानाद्या ऋचः सम्यगङ्गुलीषु यथाक्रमात् ॥ ५६ ॥  
अङ्गुष्ठादिकनिष्ठान्तं न्यसेद्देशिकसत्तमः ॥  
मूर्द्धास्यहृदयाम्भोजगुह्यपादे तु ताः पुनः ॥ ५७ ॥  
वक्त्रे मूर्धादिषु न्यस्य भूयोऽङ्गानि प्रकल्पयेत् ॥  
तारपञ्चकमुच्चार्य सर्वज्ञाय हृदीरितम् ॥ ५८ ॥  
अमृते तेजो मालिनि तृप्तायेति पदं पुनः ॥  
तदन्ते ब्रह्मशिरसे शिरोगं ज्वलितं ततः ॥ ५९ ॥  
शिखिं शिखाय परतोऽनादिबोधाय तच्छिखा ॥  
वज्रिणे वज्रहस्ताय स्वतन्त्राय तनुच्छदम् ॥ ६० ॥  
सौं सौं हौमिति सम्भाष्य परतो तों गुह्यशक्तये ॥  
नेत्रमुक्तं श्लीपशुं हुं फडन्ते नेत्रं शक्तये ॥ ६१ ॥  
अस्त्रमुक्तं षडङ्गानि कुर्यादेवं समाहितः ॥  
पूर्वदक्षिणपश्चात्प्राक्सौम्यमध्येषु पञ्चसु ॥ ६२ ॥  
वक्त्रेषु पञ्च विन्यस्येदीशानस्य कलाः क्रमात् ॥  
ईशानः सर्वविद्यानां शशिनी प्रथमा कला ॥ ६३ ॥  
ईश्वरः सर्वभूतानां मङ्गला तदनन्तरम् ॥  
ब्रह्माधिपतिः शब्दान्ते ब्रह्मणोऽधिपतिः पुनः ॥ ६४ ॥  
ब्रह्मेष्टदा तृतीयास्याच्छिवो मे अस्तु तत्परा ॥  
मरीचिः कथिता विप्र चतुर्थी च सदाशिवे ॥ ६५ ॥  
अंशुमालिन्यथ परा प्रणवाद्या नमोन्विताः ॥  
पूर्वपश्चिमयाम्योदग्वक्त्रेषु तदनन्तरम् ॥ ६६ ॥  
चतस्रो विन्यसेन्मन्त्री पुरुषस्य कलाः क्रमात् ॥  
आद्या तत्पुरुषायेति विद्महे शान्तिरीरिता ॥ ६७ ॥  
महादेवाय शब्दान्ते धीमहि स्यात्ततः परम् ॥  
विद्या द्वितीया कथिता तन्नो रुद्रः पदं ततः ॥ ६८ ॥  
प्रतिष्ठा कथिता पश्चात्तृतीया स्यात्प्रचोदयात् ॥  
निवृत्तिस्तत्परा सर्वा प्रणवाद्या नमोन्विता ॥ ६९ ॥  
हृदि चांसद्वये नाभिकुक्षौ पृष्ठेऽथ वक्षसि ॥  
अथोरसि कला न्यस्येदष्टौ मन्त्री यथाविधि ॥ ७० ॥  
अघोरेभ्यस्तथा पूर्वमीरिता प्रथमा कला ॥  
अथ घोरेभ्य इत्यन्ते मोहास्यात्तदनन्तरम् ॥ ७१ ॥  
अघोरान्ते क्षमा पश्चात्तृतीया परिकीर्तिता ॥  
घोरतरेभ्यो निद्रा स्यात्सर्वेभ्यः सर्वतत्परा ॥ ७२ ॥  
व्याधिस्तु पञ्चमी प्रोक्ता शर्वेभ्यस्तदनन्तरम् ॥  
मृत्युर्निगदिता षष्ठी नमस्ते अस्तु तत्परम् ॥ ७३ ॥  
क्षुधा स्यात्सप्तमी रुद्ररूपेभ्यः कथिता तृषा ॥  
अष्टमी कथिता एताध्रुवाद्या नमसान्विताः ॥ ७४ ॥  
गुह्ययुग्मोरुयुग्मेषु जानुजङ्घास्फिजोः पुनः ॥  
कट्यां पार्श्वद्वये वामकला न्यस्येत्त्रयोदश ॥ ७५ ॥  
प्रथमा वामदेवाय नमोन्ते स्याद्रुजा कला ॥  
स्याज्ज्येष्ठाय नमो रक्षा द्वितीया परिकीर्तिता ॥ ७६ ॥  
कलकामा पञ्चमी स्यात्ततो विकरणाय च ॥  
नमः संयमनी षष्ठी कथिता तदनन्तरम् ॥ ७७ ॥  
बलक्रिया सप्तमीष्टा कला विकरणाय च ॥  
नमो वृद्धिस्त्वष्टमी स्याद्बलान्ते च स्थिरा कला ॥ ७८ ॥  
पश्चात्प्रमथनायान्ते नमो रात्रिरुदीरिता ॥  
सर्वभूतदमनाय नमोन्ते भ्रामणी कला ॥ ७९ ॥  
नमोन्ते मोहिनी प्रोक्ता मन्त्रज्ञैर्द्वादशी कला ॥  
मनोन्मन्यै नमः पश्चाज्ज्वरा प्रोक्ता त्रयोदशी ॥ ८० ॥  
प्रणवाद्याश्चतुर्थ्यन्ता नमोन्तास्तु प्रकीर्तिताः ॥  
पाददोस्तननासासु मूर्ध्नि बाहुयुगे न्यसेत् ॥ ८१ ॥  
सद्योजातभवाः सम्यगष्टौ मन्त्राः कलाः क्रमात् ॥  
सद्योजातं प्रपद्यामि सिद्धिः स्यात्प्रथमा कला ॥ ८२ ॥  
सद्योजाताय वै भूयो नमः स्याद् वृद्धिरीरिता ॥  
भवेद्युतिस्तृतीया स्यादभवे तदनन्दरम् ॥ ८३ ॥  
लक्ष्मी चतुर्थी कथिता ततो नातिभवेपदम् ॥  
मेधा स्यात्पञ्चमी प्रोक्ता कलाभूयो भवस्व माम् ॥ ८४ ॥  
प्राज्ञा समीरिता षष्ठी भवान्ते स्यात्प्रभा कला ॥  
उद्भवाय नमः पश्चात्सुधा स्यादष्टमी कला ॥ ८५ ॥  
प्रणवाद्याश्चतुर्थ्यन्ता कलाः सर्वा नमोन्विताः ॥  
अष्टात्रिंशत्कलाः प्रोक्ताः पञ्च ब्रह्मपदादिकाः ॥ ८६ ॥  
इति विन्यस्तदेहोऽसौ भवेद्गङ्गाधरः स्वयम् ॥  
ततः समाहितो भूत्वा ध्यायेदेवं सदाशिवम् ॥ ८७ ॥  
सितपीतासितश्वेतजपाभैः पञ्चभिर्मुखैः ॥  
अक्षैर्युतं ग्लौमुकुटं कोटिपूर्णेन्दुसम्प्रभम् ॥ ८८ ॥  
शूलं टङ्कं कृपाणं च वज्राग्न्यहिपतीन्करैः ॥  
दधानम्भूषणोद्दीप्तं घण्टापाशवराभयान् ॥ ८९ ॥  
एवं ध्यात्वा जपेन्मन्त्रं पञ्चलक्षं मधुप्लुतैः ॥  
प्रसूनैः करवीरोत्थैर्जुहुयात्तद्दशांशतः ॥ ९० ॥  
पूर्वोदिते यजेत्पीठे मूर्तिं मूलेन कल्पयेत् ॥  
आवाह्य पूजयेत्तस्यां मूर्तावावरणैः सह ॥ ९१ ॥  
शक्तिं डमरुकाभीतिवरान्सन्दधतं करैः ॥  
ईशानं त्रीक्षणं शुभ्रमैशान्यां दिशि पूजयेत् ॥ ९२ ॥  
परश्वेणवराभीतीर्दधानं विद्युदुज्ज्वलम् ॥  
चतुर्मुखं तत्पुरुषं त्रिनेत्रं पूर्वतोऽर्चयेत् ॥ ९३ ॥  
अक्षस्रजं वेदपाशौ ऋषिं डमरुकं ततः ॥  
खट्वाङ्गं निशितं शूलं कपालं बिभ्रतं करैः ॥ ९४ ॥  
अञ्जनाभं चतुर्वक्त्रं भीमदन्तं भयावहम् ॥  
अघोरं त्रीक्षणं याम्ये पूजयेन्मन्त्रवित्तमः ॥ ९५ ॥  
कुङ्कुमाभचतुर्वक्त्रं वामदेवं त्रिलोचनम् ॥  
हरिणाक्षगुणाभीतिवरहस्तं चतुर्मुखम् ॥ ९६ ॥  
बालेन्दुशेखरोल्लासिमुकुटं पश्चिमे यजेत् ॥  
कर्पूरेन्दुनिभं सौम्यं सद्योजातं त्रिलोचनम् ॥ ९७ ॥  
वराभयाक्षवलयकुठारान्दधतं करैः ॥  
विलासिनं स्मेरवक्त्रं सौम्ये सम्यक्समर्चयेत् ॥ ९८ ॥  
कोणेष्वर्चेन्निवृत्त्याद्यास्तेजोरूपाः कलाः क्रमात् ॥  
विघ्नेश्वराननन्ताद्यान्पत्रेषु परितो यजेत् ॥ ९९ ॥  
उमादिकास्ततो बाह्ये शक्राद्यानायुधैः सह ॥  
इति सम्पूज्य देवेशं भक्त्या परमया युतः ॥ १०० ॥  
प्रणीयेन्नृत्यगीताद्यैः स्तोत्रमैर्त्रीं मनोहरैः ॥  
तारो मायावियद्बिन्दुमनुस्वरसमन्वितः ॥ १०१ ॥  
पञ्चाक्षरसमायुक्तो वसुवर्णो मनुर्मतः ॥  
पञ्चाक्षरोक्तवत्कुर्यादङ्गन्यासादिकं बुधः ॥ १०२ ॥  
सिन्दूराभं लसद्रत्नमुकुटं चन्द्रमौलिनम् ॥  
दिव्यभूषाङ्गरागं च नागयज्ञोपवीतिनम् ॥ १०३ ॥  
वामोरुस्थप्रियोरोजन्यस्तहस्तं च बिभ्रतम् ॥  
वेदटङ्केष्मभयं ध्यायेत्सर्वेश्वरं शिवम् ॥ १०४ ॥  
अष्टलक्षं जपेन्मन्त्रं तत्सहस्रं घृतान्वितैः ॥  
पायसैर्जुहुयात्पीठेमूर्तिं सङ्कल्प्य मूलतः ॥ १०५ ॥  
अङ्गैरावरणं पूर्वमनन्ताद्यैरनन्तरम् ॥  
उमादिभिः समुद्दिष्टं तृतीयं लोकनायकैः ॥ १०६ ॥  
चतुर्थं पञ्चमं तेषामायुधैः परिकीर्तितम् ॥  
एवं प्रतिदिनं देवं पूजयेत्साधकोत्तमः ॥ १०७ ॥  
पुत्रपौत्रादिगां लक्ष्मीं सम्प्राप्यह्यत्र मोदते ॥  
तारः स्थिरा सकर्णेन्दुर्भघृगुः सर्गसमन्वितः ॥ १०८ ॥  
अक्षरात्मा निगदितो मन्त्रो मृत्युञ्जयात्मकः ॥  
ऋषइः कहोलो देव्यादिगायत्री छन्द ईरितम् ॥ १०९ ॥  
मृत्युञ्जयो महादेवो देवतास्य समीरितः ॥  
भृगुणा दीर्घयुक्तेन षडङ्गानि समाचरेत् ॥ ११० ॥  
चन्द्रार्कहुतभुङ्नेत्रं स्मितास्यं युग्मपद्मगम् ॥  
मुद्रापाशैणाक्षसूत्रलसत्पाणिं शशिप्रभम् ॥ १११ ॥  
भालेन्दुविगलन्त्पीयूषप्लुताङ्गमलङ्कृतम् ॥  
हाराद्यैर्निजकान्त्या तु ध्यायेद्विश्वविमोहनम् ॥ ११२ ॥  
गुणलक्षं जपेन्मन्त्रं तद्दशांशं हुनेत्सुधीः ॥  
अमृताशकलैः शुद्धदुग्धाज्यसमभिप्लुतैः ॥ ११३ ॥  
शैवे सम्पूजयेत्पीठे मूर्तिं सङ्कल्पमूलतः ॥  
अङ्गावरणमाराध्यपश्चाल्लोकेश्वरान्यजेत् ॥ ११४ ॥  
तदस्त्राणि ततो बाह्ये पूजयेत्साधकोत्तमः ॥  
जपपूजादिभिः सिद्धे मन्त्रेऽस्मिन्मुनिसत्तम ॥ ११५ ॥  
कुर्यात्प्रयोगान्कल्योक्तानभीष्टफलसिद्धये ॥  
दुग्धसिक्तैः सुधाखण्डैर्हुत्वा प्रत्यहमादरात् ॥ ११६ ॥  
सहस्रमासपर्यन्तं लभेदायुर्धनं सुतान् ॥  
सुधावटतितान्पूर्वा पयः सर्पिः पयो हविः ॥ ११७ ॥  
सप्त द्रव्याणि वारेषु क्रमाद्दशशतं हुनेत् ॥  
सप्ताधिकान् द्विजान्नित्यं भोजयेन्मधुरान्वितम् ॥ ११८ ॥  
ऋत्विग्भ्यो दक्षिणां दद्यादरुणां गां पयस्विनीम् ॥  
गुरुं सम्प्रीणयेत्पश्चाद्धनाद्यैर्देवताधिया ॥ ११९ ॥  
अनेन विधिना साध्यः कृत्याद्रोहज्वंरादिभिः ॥  
विमुक्तः सुचिरं जीवेच्छरदां शतमञ्जसा ॥ १२० ॥  
अभिचारे ज्वरे स्तम्भघोरोन्मादे शिरोगदे ॥  
असाध्यरोगे क्ष्वेडार्तौ मोहे दाहे महाभये ॥ १२१ ॥  
होमोऽयं शान्तिदः प्रोक्तः सर्वाभयप्रदायकः ॥  
द्रव्यैरेतैः प्रजुहुयात्त्रिजन्मसु यथाविधि ॥ १२२ ॥  
भोजयेन्मधुरैर्भोज्यैर्ब्राह्मणान्वेदपारगान् ॥  
दीर्घमायुरवाप्नोति वाञ्छितां विन्दति श्रियम् ॥ १२३ ॥  
एकादशाहुतीर्नित्यं दूर्वाभिर्जुहुयाद् बुधः ॥  
अपमृत्युजिदेव स्यादायुरारोग्यवर्द्धनम् ॥ १२४ ॥  
त्रिजन्मसु सुधावल्लीकाश्मीरीबकुलोद्भवैः ॥  
समिद्वरैः कृतो होमः सर्वमृत्युगदापहः ॥ १२५ ॥  
सिद्धार्थैर्विहितो होमो महाज्वरविनाशनः ॥  
अपामार्गसमिद्धोमः सर्वामयनिषूदनः ॥ १२६ ॥  
दक्षिणामूर्तये पूर्वं तुभ्यं पदमनन्तरम् ॥  
वटमूलपदस्यान्ते प्रवदेच्च निवासिने ॥ १२७ ॥  
ध्यानैकनिरताङ्गाय पश्चाद् ब्रूयान्नमः पदम् ॥  
रुद्राय शम्भवे तारशक्तिरुद्धोऽयमीरितः ॥ १२८ ॥  
षट्त्रिंशदक्षरो मन्त्रः सर्वकामफलप्रदः ॥  
मुनिः शुकः समुद्दिष्टश्छन्दोऽनुष्टुप्प्रकीर्तितम् ॥ १२९ ॥  
देवता दक्षिणामूर्तिर्नाम्ना शम्भुरुदीरितः ॥  
तारशक्तियुक्तैः पूर्वं ह्रीमाद्यन्तैश्च मन्त्रजैः ॥ १३० ॥  
षट्षष्ठाष्टेषु वह्न्यर्णैर्हृदयाद्यङ्गकल्पनम् ॥  
मूर्ध्नि भाले दृशोः श्रोत्रे गण्डयुग्मे सनासिके ॥ १३१ ॥  
आस्यदोःसन्धिषु गले स्तनहृन्नाभिमण्डले ॥  
कट्यां गुह्ये पुनः पादसन्धिष्वर्णान्न्यसेन्मनोः ॥ १३२ ॥  
व्यापकं तारशक्तिभ्यां कुर्याद्देहे ततः परम् ॥  
हिमाचलतटे रम्ये सिद्धिकिन्नरसेविते ॥ १३३ ॥  
विविधद्रुमशाखाभिः सर्वतो वारितातपे ॥  
सुपुष्पितैर्लताजालैराश्लिष्टकुसुमद्रुमे ॥ १३४ ॥  
शिलाविवरनिर्गच्छन्निर्झरानिलशीतले ॥  
गायद्देवाङ्गनासङ्घे नृत्यद्बर्हि कदम्बके ॥ १३५ ॥  
कूजत्कोकिलसङ्घेन मुखरीकृतदिङ्मुखे ॥  
परस्परविनिर्मुक्तमात्सर्यमृगसेविते ॥ १३६ ॥  
जलजैः स्थलजैः पुष्पैरामोदिभिरलङ्कृते ॥  
आद्यैः शुकाद्यैर्मुनिभिरजस्रसुखसेविते ॥ १३७ ॥  
पुरन्दरमुखैर्देवैः साङ्गनाद्यैर्विलोकिते ॥  
वटवृक्षं महोच्छ्रायं पद्मरागफलोज्ज्लम् ॥ १३८ ॥  
गारुत्मतमयैः पत्रैर्निबिडैरुपशोभितम् ॥  
नवरत्नमयाकल्पैर्लम्बमानैरलङ्कृतम् ॥ १३९ ॥  
संसारतापविच्छेदकुशलच्छायमद्भुतम् ॥  
तस्य मूले सुसङ्क्लृप्तरत्नसिंहासने शुभे ॥ १४० ॥  
आसीनमसिताकल्पं शरच्चन्द्रनिभाननम् ॥  
कैलासाद्रिनिभं त्र्यक्षं चन्द्राङ्कितकपर्दकम् ॥ १४१ ॥  
नासाग्रालोकनपरं वीरासनसमास्थितम् ॥  
भद्राटके कुरङ्गाढ्यजानुस्थकरपल्लवम् ॥ १४२ ॥  
कक्षाबद्धभुजङ्गं च सुप्रसन्नं हरं स्मरेत् ॥  
अयुतद्वयसंयुक्तगुणलक्षं जपेन्मनुम् ॥ १४३ ॥  
तद्दशांशं तिलैः शुद्धैर्जुहुयात्क्षीरसंयुतैः ॥  
पञ्चाक्षरोदिते पीठे तद्विधानेन पूजयेत् ॥ १४४ ॥  
भिक्षाहारो जपेन्मासं मनुमेनं जितेन्द्रियः ॥  
नित्यं सहस्रमष्टार्द्धं परां विन्दति वाक्छ्रियम् ॥ १४५ ॥  
त्रिवारं जप्तमेतेन पयस्तु मनुना पिबेत् ॥  
दक्षिणामूर्तिंसन्ध्यानाच्छास्त्रव्याख्यानकृद्भवेत् ॥ १४६ ॥  
प्रणवो हृदयं पश्चाद्वदेद्भगवतेपदम् ॥  
ङेयुतं दक्षिणामूर्तिं मह्यम्मेधामुदीरयेत् ॥ १४७ ॥  
प्रयच्छ ठद्वयान्तोऽयं द्वाविंशत्यक्षरो मनुः ॥  
मुनिश्चतुर्मुखश्छन्दो गायत्री देवतोदिता ॥ १४८ ॥  
ताररुद्धैः स्वरैर्दीर्घैः षड्भिरङ्गानि कल्पयेत् ॥  
पदैर्मन्त्रभवैर्वापिध्यानाद्यं पूर्ववन्मतम् ॥ १४९ ॥  
लोहितोग्र्यासनः सद्यो बिन्दुमान्प्रथमं ततः ॥  
द्वितीयं वह्निबीजस्था दीर्घा शान्तीन्दुभूषिता ॥ १५० ॥  
तृतीया लाङ्गलीशार्णमन्त्रो बीजत्रयान्वितः ॥  
नीलकण्ठात्मकः प्रोक्तो विषद्वयहरः परः ॥ १५१ ॥  
हरद्वयं वह्निजाया हृदयं परिकीर्तितम् ॥  
कपर्द्दिने पदयुगं शिरोमन्त्र उदाहृतः ॥ १५२ ॥  
नीलकण्ठाय ठद्वन्द्वं शिखामन्त्रोऽयमीरितः ॥  
कालकूटपदस्यान्ते विषभक्षणङेयुतम् ॥ १५३ ॥  
हुं फट् कवचमुद्दिष्टं नीलकण्ठिन इत्यतः ॥  
स्वाहान्तमस्त्रमेतानि पञ्चागानि मनोर्विदुः ॥ १५४ ॥  
मूर्ध्नि कण्ठे हृदम्भोजे क्रमाद्वीजत्रयं न्यसेत् ॥  
बालार्कायुतवर्चस्कं जटाजूटेन्दुशोभितम् ॥ १५५ ॥  
नागाभूषं जपवटीं शूलं ब्रह्यकपालकम् ॥  
खट्वाङ्गं दधतं दोर्भिस्त्रिनेत्रं चिन्तयेद्धरम् ॥ १५६ ॥  
लक्षत्रयं जपेन्मन्त्रं तद्दशांशं ससर्पिषा ॥  
हविषा जुहुयात्सम्यक्संस्कृते हव्यवाहने ॥ १५७ ॥  
शैवं पीठे यजेद्देवं नीलकण्ठं समाहितः ॥  
मृत्युं जयविधानेन विषद्वयविनाशनम् ॥ १५८ ॥  
अग्निः संवर्तकादित्यरानिलौ षष्टिबिन्दुमान् ॥  
चिन्तामणिरिति ख्यातं बीजं सर्वसमृद्धिदम् ॥ १५९ ॥  
कश्यपो मुनिराख्यातश्छन्दोऽनुष्टुबुदाहृतम् ॥  
अर्द्धनारीश्वरः प्रोक्तो देवता जगतां पतिः ॥ १६० ॥  
रेफादिव्यञ्जनैः षड्भिः कुर्यादङ्गानि षट् क्रमात् ॥  
त्रिनेत्रं नीलमणिभं शूलपाशं कपालकम् ॥ १६१ ॥  
रक्तोत्पलं च हस्ताब्जैर्दधतं चारुभूषणम् ॥  
बालेन्दुबद्धमुकुटमर्द्धनारीश्वरं स्मरेत् ॥ १६२ ॥  
एकलक्षं जपेन्मन्त्रं त्रिशतं मधुराप्लुतैः ॥  
तिलैर्हुनेद्यजेत्पीठे शैवेङ्गावरणैः सह ॥ १६३ ॥  
वृषाद्यैर्मातृभिः पश्चाल्लोकपालैस्तदायुधैः ॥  
प्रासादाद्यं जपेन्मन्त्रमयुतं रोगशान्तये ॥ १६४ ॥  
स्वाहावृत्तमिदं बीजं विगलत्परमामृतम् ॥  
चन्द्रबिम्बस्थितं मूर्ध्नि ध्यातं क्ष्वेडगदापहम् ॥ १६५ ॥  
प्रतिलोमस्वराढ्या च बीजं वह्निगृहे स्थितम् ॥  
रेफादिव्यञ्जनोल्लासिषट्कोणाभिवृतं बहिः ॥ १६६ ॥  
भूतार्तस्य स्मृतं मूर्ध्नि भूतमाशु विनाशयेत् ॥  
पीडिताङ्गे स्मृतं तत्तत्पीडां शमयति ध्रुवम् ॥ १६७ ॥  
प्रणवो हृदयं पश्चान् ङेन्तः पशुपतिः पुनः ॥  
तारो नमो भूतपदं ततोऽधिपतये ध्रुवम् ॥ १६८ ॥  
नमोरुद्राय युगलं खङ्गरावण शब्दतः ॥  
विहरद्वितयं पश्चान्नरीनृत्ययुगं पृथक् ॥ १६९ ॥  
श्मशानभस्माचितान्ते शरण्याय ततः परम् ॥  
घण्टाकपालमालादिधरायेति पदं पुनः ॥ १७० ॥  
व्याघ्रचर्मपदस्यान्ते परिधानाय तत्परम् ॥  
शशाङ्ककृतशब्दान्ते शेखराय ततः परम् ॥ १७१ ॥  
कृष्णसर्पपदात्पश्चाद्वदेद्यज्ञोपवीतिने ॥  
बलयुग्मं चलायुग्ममनिवर्तकपालिने ॥ १७२ ॥  
हनुयुग्मं ततो भूतांस्त्रासयद्वितयं पुनः ॥  
भूयो मण्डलमध्ये स्यात्कटयुग्मं ततः परम् ॥ १७३ ॥  
रुद्राङ्कुशेन शमय प्रवेशययुगं ततः ॥  
आवेशययुगं पश्चाञ्चण्डासिपदमीरयेत् ॥ १७४ ॥  
धाराधिपतिरुद्रोऽयं ज्ञापयत्यग्निसुन्दरी ॥  
खड्गरावणमन्त्रोऽयं सप्तत्यूर्द्धशताक्षरः ॥ १७५ ॥  
भूताधिपतये स्वाहा पूजामन्त्रोऽयमीरितः ॥  
सिद्धमन्त्रोऽयमुदितो जपादेव प्रसिद्ध्यति ॥ १७६ ॥  
अयुतद्वितयात्पश्चाद्भूतादिग्रहणे क्षमः ॥  
माया स्फुरद्वयं भूयः प्रस्फुरद्वितयं पुनः ॥ १७७ ॥  
घातयद्वितयं वर्मफडन्तः समुदीरितः ॥  
एकपञ्चाशदर्णोऽयमघोरास्त्रं महामनुः ॥ १७८ ॥  
अघोरोऽस्य नुनिः प्रोक्तस्त्रिवृच्छन्दं उदाहृतम् ॥  
अघोररुद्रः सन्दिष्टो देवता मन्त्रनायकः ॥ १७९ ॥  
हृदयं पञ्चभिः प्रोक्तं शिरः षड्भिरुदाहृतम् ॥  
शिखा दशभिराख्याता नवभिः कवचं मतम् ॥ १८० ॥  
वसुवर्णैः स्मृतं नेत्रं दशार्णैरस्त्रमीरितम् ॥  
मूर्ध्नि नेत्रास्यकण्ठेषु हृन्नाभ्यामूरुषु क्रमात् ॥ १८१ ॥  
जानुजङ्घापदद्वन्द्वे रुद्रभिन्नाक्षरैर्न्यसेत् ॥  
पञ्चषट्काष्टवेदाङ्गद्विव्द्यब्धिरसलोचनैः ॥ १८२ ॥  
श्यामं त्रिनेत्रं सपार्ढ्यं रक्तवस्त्राङ्गराङ्गकम् ॥  
नानाशस्त्रधरं ध्यायेनदघोराख्यं सदाशिवम् ॥ १८३ ॥  
भूतवेतालकादीनां क्षयोऽयं निग्रहे मनुः ॥  
तारो वान्तो धरासंस्थो वामनेत्रेन्दुभूषितः ॥ १८४ ॥  
पाशी बकः कर्णनेत्रवर्मास्त्रान्तः षडक्षरः ॥  
मनुः पाशुपतास्त्राख्यो ग्रहक्षुद्रनिवारणः ॥ १८५ ॥  
षड्भिर्वर्णैः षडङ्गानि हुम्फडन्तैः सजातिभिः ॥  
मध्याह्नार्कप्रभं भीमं त्र्यक्षं पन्नगभूषणम् ॥ १८६ ॥  
नानाशस्त्रं चतुर्वक्त्रं स्मरेत्पशुपतिं हरम् ॥  
वर्णलक्षं जपेन्मन्त्रं जुहुयात्तद्दशांशतः ॥ १८७ ॥  
गव्येन सर्पिषा मन्त्रो संस्कृते हव्यवाहने ॥  
शैवे पीठे यजेदङ्गमातृलोकेश्वरायुधैः ॥ १८८ ॥  
अनेन मन्त्रितं तोयं भूतग्रस्तमुखे क्षिपेत् ॥  
सद्यः स मुञ्चति क्रन्दान्महामन्त्रप्रभावतः ॥ १८९ ॥  
अनेन मन्त्रितान्बाणान्विसृजेद्युधि यो नरः ॥  
जयेत्क्षणेन निखिलाञ्छत्रून्पार्थ इवापरः ॥ १९० ॥  
वर्णान्तिमो बिन्दुयुतः क्षेत्रपालाय हृन्मनुः ॥ १९१ ॥  
ताराद्यो वसुवर्णोऽयं क्षेत्रपालस्य कीर्तितः ॥  
षड्दीर्घयुक्तबीजेन षडङ्गं न्यस्य चिन्तयेत् ॥ १९२ ॥  
नीलाचलाभं दिग्वस्त्रं सर्पभूषं त्रिलोचनम् ॥  
पिङ्गोर्ध्वकेशान्दधतं कपालं च गदां स्मरेत् ॥ १९३ ॥  
लक्षमेकं जपेन्मन्त्रं जुहुयात्तद्दशांशतः ॥  
चरुणा घृतसिक्तेन ततः क्षेत्रे समर्चयेत् ॥ १९४ ॥  
धर्मादिकल्पिते पीठे साङ्गावरणमादरात् ॥  
तस्मै सपरिवाराय बलिमेतेन निर्हरेत् ॥ १९५ ॥  
पूर्वमेहिद्वयं पश्चाद्विद्विषं पुरुषं द्वयम् ॥  
भञ्जयद्वितयं भूयो नर्तयद्वितयं पुनः ॥ १९६ ॥  
ततो विघ्नपदद्वन्द्वं महाभैरव तत्परम् ॥  
क्षेत्रपालबलिं गृह्णद्वयं पावकसुन्दरी ॥ १९७ ॥  
बलिमन्त्रोऽयमाख्यातः सर्वकामफलप्रदः ॥  
सोपदेशं बृहत्पिण्डे कृत्वा रात्रिषु साधकः ॥ १९८ ॥  
स्मृत्वा यथोक्तं क्षेत्रेशँ तस्य हस्ते बलिं हरेत् ॥  
बलिनानेन सन्तुष्टः क्षेत्रपालः प्रयच्छति ॥ १९९ ॥  
कान्तिं मेधां बलायोग्यं तेजः पुष्टिं यशः श्रियम् ॥  
उद्धरेद्बटुकं ङेन्तमापदुद्धारणं तथा ॥ २०० ॥  
कुरुद्वयं ततः पश्चाद्वटुकं ङेन्तमुच्चरेत् ॥  
शक्तिरुद्धो ध्रुवादिश्च द्वाविंशत्यक्षरो मनुः ॥ २०१ ॥  
द्विचतुःसप्तवेदाब्धिचन्द्रार्णैरङ्गकं मनोः ॥  
बालं स्फटिकसङ्काशं तल्लोललसिताननम् ॥ २०२ ॥  
दिव्याकल्पैः प्रदीप्ताङ्गं त्र्यक्षं दण्डत्रिशूलिनम् ॥  
सुप्रसन्नं स्मरेद्भक्त्या भक्तानामभयङ्करम् ॥ २०३ ॥  
वर्णलक्षं जपेन्मन्त्रं हविष्याशी जितेन्द्रियः ॥  
तद्दशांशं प्रजुहुयान्त्तिलैर्मधुरसंयुतैः ॥ २०४ ॥  
धर्मादिकल्पिते पीठे पङ्कजे चातिशोभने ॥  
षट्कोणान्तस्त्रिकोणस्थव्योमपङ्कजसंयुते ॥ २०५ ॥  
बटुकं पूजयेद्देवं साङ्गावरणकं क्रमात् ॥  
शत्रुपक्षस्य रुधिरं पिशिन्त च दिनेदिने ॥  
भक्षयस्व गणैः सार्द्धं सारमेयसमन्वितः ॥ २०६ ॥  
बलिमन्त्रोऽयमाख्यातः शत्रुनाम्ना विदर्भितः ॥  
अनेन बलिना हृष्टो बटुकः परसैन्यकम् ॥ २०७ ॥  
छित्वा गणेभ्यो विभजेदामिषं क्रुद्धमानसः ॥  
अङ्कशो वह्निशिखरो लान्तदान्त इतीरितः ॥ २०८ ॥  
फडन्तश्चण्डमन्त्रोऽयं त्रिवर्णात्मा समीरितः ॥  
अस्य त्रितो मुनिः प्रोक्तश्छन्दोऽनुष्टुबुदाहृतम् ॥ २०९ ॥  
चण्डेशो देवता प्रोक्ता वक्ष्यतेंऽगप्रकल्पनम् ॥  
हृदयं दीप्तफट् प्रोक्तं ज्वलफट् शिर ईरितम् ॥ २१० ॥  
शिखाज्वालिनि फट् प्रोक्ता वहफट् कवचं मतम् ॥  
हलफट् नेत्रमाख्यातं सर्वज्वानिनिफट् परम् ॥ २११ ॥  
विन्यस्यैवं षडङ्गानि ततो देवं विचिन्तयेत् ॥  
चण्डेश्वरं रक्ततनुन्त्र्यक्षं रक्ताम्बरावृतम् ॥ २१२ ॥  
दधतं च त्रिशूलाक्षमालाटं ककमण्डलून् ॥  
वर्णलक्षं जपेन्मन्त्रं होमं कुर्याद्दशांशतः ॥ २१३ ॥  
मधुरत्रयसंयुक्तैर्विशुद्धैस्तिलतण्डुलैः ॥  
पञ्चाक्षरोदिते पीठे मूर्तिं मूलेन कल्पयेत् ॥ २१४ ॥  
कूर्मेशो बिन्दुसंयुक्तस्ततश्चण्डेश्वराय च ॥  
हृदयं मनुराख्यातश्चण्डेशस्य प्रपूजने ॥ २१५ ॥  
अङ्गैर्मातृभिराशेशैर्वज्राद्यैरावृतिर्भवेत् ॥  
शैवमन्त्रेषु निष्णातश्चण्डेश्वरमनुं जपेत् ॥ २१६ ॥  
सर्वान्कामानवाप्नोति परत्रेह च नन्दति ॥  
श्रृणु नारद वक्ष्यामि दिव्यं माहेश्वरं स्तवम् ॥ २१७ ॥  
यस्य पाठेन पूजायां सिद्ध्यन्ति मनवोऽखिलाः ॥ २१८ ॥  
धराम्ब्वग्निमरुव्द्योममखेशेन्द्वर्कमूर्तये ॥  
सर्वभूतान्तरस्थाय शङ्कराय नमोनमः ॥ २१९ ॥  
श्रुत्यन्तकृतवासाय श्रुतये श्रुतिजन्मने ॥  
अतीन्द्रियाय महसे शाश्वताय नमोनमः ॥ २२० ॥  
स्थूलसूक्ष्मविभागाभ्यामनिर्देश्याय शम्भवे ॥  
भवाय भवसम्भूतदुःखहन्त्रे नमोनमः ॥ २२१ ॥  
तर्कमार्गातिदूराय तपसां फलदायिने ॥  
चतुर्वर्गवदान्याय सर्वज्ञाय नमोनमः ॥ २२२ ॥  
आदिमध्यान्तशून्याय निरस्ताशेषभीतये ॥  
योगिध्येयाय महते निर्गुणाय नमोनमः ॥ २२३ ॥  
विश्वात्मने विविक्ताय विलसच्चन्द्रमौलये ॥  
कन्दर्प्पदर्प्पनाशाय कालहन्त्रे नमोनमः ॥ २२४ ॥  
विषाशनाय विहरद्वृषस्कन्धमुपेयुषे ॥  
सरिद्दामसमाबद्धकपदार्य नमोनमः ॥ २२५ ॥  
शुद्धाय शुद्धभावा शुद्धानामन्तरात्मने ॥  
पुरान्तकाय पूर्णाय पुण्यनाम्नो नमोनमः ॥ २२६ ॥  
भक्ताय निजभक्तानां भुक्तिमुक्तिप्रदायिने ॥  
विवाससे निवासाय विश्वेषां पतये नमः ॥ २२७ ॥  
त्रिमूर्तिमूलभूताय त्रिनेत्राय त्रिशूलिने ॥  
त्रिधाम्ने धामरूपाय जन्मदाय नमोनमः ॥ २२८ ॥  
देवासुरशिरोरत्नकिरीटारुणिताङ्घ्रये ॥  
कान्ताय निजकान्तायै दत्तार्द्धाय नमोनमः ॥ २२९ ॥  
एतत्स्तोत्रं महेशस्य प्रोक्तं सर्वाघनाशनम् ॥  
शिवसान्निध्यदं विप्र सर्पतन्त्रप्रकाशकम् ॥ २३० ॥  
एतत्ते सुमहत्तन्त्रें सर्वदेवप्रकाशकम् ॥  
लोकाभिलाषसम्पूर्तिक्रियासाधनसङ्गतम् ॥ २३१ ॥  
ये तु सामान्यतः प्रोक्तास्तन्त्रेऽस्मिन्मनवो द्विज ॥  
ते तु लोकोपकाराय ज्ञातव्याः सिद्धिदायकाः ॥ २३२ ॥  
विशेषतो वैष्णवा ये मन्त्राः सर्वोत्तमोत्तमाः ॥  
त एव साधनीयाः स्युश्चतुर्वर्गफलाप्तये ॥ २३३ ॥  
राममन्त्राः कृष्णमन्त्राः साङ्गा रासेशिमन्त्रकाः ॥  
शाक्ताः सौराश्च गाणेशाः शैवाः प्रोक्ताः शुभावहाः ॥ २३४ ॥  
तेषु स्वात्मप्रकाशाय भजेन्मुक्तिफलप्रदान् ॥  
एतत्ते सर्वमाख्यातं यत्त्वयाभ्यर्थितं मुने ॥  
देवताराधनं भक्त्या किं भूयः श्रोतुमिच्छसि ॥ २३५ ॥  
इति श्रीबृहन्नारदीयपुराणे पूर्वभागे बृहदुपाख्याने तृतीयपादे महेशमन्त्रकथनं नामैकनवतितमोऽध्यायः ॥ ९१ ॥  
इति तृतीयः पादः ॥