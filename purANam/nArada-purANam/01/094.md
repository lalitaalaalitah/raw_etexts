---
title: ०९४

---
श्रीब्रह्मोवाच ॥  
श्रृणु वत्स प्रवक्ष्यामि पुराणं वैष्णवं महत् ॥  
त्रयोविंशतिसहस्रं सर्वपातकनाशनम् ॥ ९४-१ ॥  
  
यत्रादिभागे निर्विष्टाः षडंशाः शक्तिजेन ह ॥  
मैत्रेयायादिमे तत्र पुराणस्यावतारिकाम् ॥ ९४-२ ॥  
  
आदिकारणसर्गश्च देवादीनां च सम्भवः ॥  
समुद्रमथनाख्यानं दक्षादीनां ततोऽन्वयः ॥ ९४-३ ॥  
  
ध्रुवस्य चरितं चैव पृथोश्चरितमेव च ॥  
प्रचेतसं तथाख्यानं प्रह्लादस्य कथानकम् ॥ ९४-४ ॥  
  
पृथग्राज्याधिकाराख्या प्रथमोंऽशइतीरितः ॥  
प्रियव्रताऽन्वयाख्याख्यानं द्वीपवर्षनिरूपणम् ॥ ९४-५ ॥  
  
पातालनरकाख्यानं सप्तस्वर्गनिरूपणम् ॥  
सूर्यादिवारकथनं पृथग्लक्षणसंयुतम् ॥ ९४-६ ॥  
  
चरितं भरतस्याथ मुक्तिमार्गनिदर्शनम् ॥  
निदाघऋभुसंवादो द्वितीयोंश उदाहृतः ॥ ९४-७ ॥  
  
मन्वन्तरसमाख्यानं वेदव्यासावतारकम् ॥  
नरकोद्धारकं कर्म गदितं च ततः परम् ॥ ९४-८ ॥  
  
सगरस्यौर्वसंवादे सर्वधर्मनिरूपणम् ॥  
श्राद्धकल्पं तथोद्दिष्टं वर्णाश्रमनिबन्धनम् ॥ ९४-९ ॥  
  
सदाचारश्च कथितो मायामोहकथा ततः ॥  
तृतीयोंऽशोऽयमुदितः सर्वपापप्रणाशनः ॥ ९४-१० ॥  
  
सूर्यवंशकथ पुण्या सोमवंशाऽनुकीर्तनम् ॥  
चतुर्थेंऽशेमुनिश्रेष्ठ नानाराजकथान्वितम् ॥ ९४-११ ॥  
  
कृष्णावतारसम्प्रश्नो गोकुलीया कथा ततः ॥  
पूतनादिवधो बाल्ये कौमारेऽघादिहिंसनम् ॥ ९४-१२ ॥  
  
कैशोरे कंसहननं माथुरं चरितं तथा ॥  
ततस्तु यौवने प्रोक्ता लीला द्वारवतीभवा ॥ ९४-१३ ॥  
  
सर्वदैत्यवधो यत्र विवाहाश्च पृथग्विधाः ॥  
यत्र स्थित्वाजगन्नाथः कृष्णो योगेश्वरेश्वरः ॥ ९४-१४ ॥  
  
भूभारहरणं चक्रे परेषां हननादिभिः ॥  
अष्टावक्रीयमाख्यानं पञ्चमोंऽश इतीरितः ॥ ९४-१५ ॥  
  
कलिजं चरितं प्रोक्तं चातुर्विध्यं लयस्य च ॥  
ब्रह्मज्ञानसमुद्देशः खाण्डिक्यस्य निरूपितः ॥ ९४-१६ ॥  
  
केशिध्वजेन चेत्येष षष्ठोंऽशः परिकीर्तितः ॥  
अतः परं तु सूतेन शौनकादिभिरादरात् ॥ ९४-१७ ॥  
  
पृष्टेन चोदिताः शश्वद्विष्णुधर्मोत्तराह्वयाः ॥  
नानाधर्मकथाः पुण्या व्रतानि नियमा यमाः ॥ ९४-१८ ॥  
  
धर्मशास्त्रं चार्थशास्त्रं वेदान्तं ज्योतिषं तथा ॥  
वंशाख्यानं प्रकरणात् स्तोत्राणि मनवस्तथा ॥ ९४-१९ ॥  
  
नानाविद्यास्तथा प्रोक्ताः सर्वलोकोपकारिकाः ॥  
एतद्विष्णुपुराणं वै सर्वशास्त्रार्थसङ्ग्रहम् ॥ ९४-२० ॥  
  
वाराहकल्पवृत्तान्तं व्यासेन कथितं त्विह ॥  
यो नरः पठते भक्त्या यः श्रृणोति च सादरम् ॥ ९४-२१ ॥  
  
तावुभौ विष्णुलोकं हि व्रजेतां भुक्तभोगकौ ॥  
तल्लिखित्वा च यो दद्यादाषाढ्यां घृतधेनुना ॥ ९४-२२ ॥  
  
सहितं विणुभक्ताय पुराणार्थविदेद्विज ॥  
स याति वैष्णवं धाम विमानेनार्कवर्चसा ॥ ९४-२३ ॥  
  
यश्च विष्णुपुराणस्य समनुक्रमणीं द्विज ॥  
कथयेच्छृणुयाद्वापि स पुराणफलं लभेत् ॥ ९४-२४ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे विष्णुपुराणानुक्रमणीनिरूपणं नाम चतुर्नवतितमोऽध्यायः ॥ ९४ ॥