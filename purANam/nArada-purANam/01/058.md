---
title: ०५८

---
नारद उवाच ॥  
अनूचानप्रसङ्गेन वेदाङ्गान्यखिलानि च ॥  
श्रुतानि त्वन्मुखाम्भोजात्समासव्यासयोगतः ॥ ५८-१ ॥  
  
शुकोत्पत्तिं समाचक्ष्व विस्तरेण महामते ॥  
सनन्दन उवाच ॥  
मेरुश्रृङ्गे किल पुरा कर्णिकारवनायते ॥ ५८-२ ॥  
  
विजहार महोदेवो भौमैभूतगणैवृतः ॥  
शैलराजसुता चैव देवी तत्राभवत्पुरा ॥ ५८-३ ॥  
  
तत्र दिव्यं तपस्तेपे कृष्णद्वैपायनः प्रभुः ॥  
योगेनात्मानमाविश्य योगधर्मपरायणः ॥ ५८-४ ॥  
  
धारयन्स तपस्तेपे पुत्रार्थं सुनिसन्त्तमः ॥  
अग्नेर्भूमेस्तथा वायोरन्तरिक्षस्य चाभितः ॥ ५८-५ ॥  
  
वीर्येण सम्मतः पुत्रो मम भूयादिति स्म ह ॥  
सङ्कल्पेनाथ सोऽनेन दुष्प्रापमकगृतात्मभिः ॥ ५८-६ ॥  
  
वरयामास देवेशमास्थितस्तप उत्तमम् ॥  
अतिष्टन्मारुताहारः शतं किल समाः प्रभुः ॥ ५८-७ ॥  
  
आराधयन्महादेवं बहुरूपमुमापतिम् ॥  
तत्र ब्रह्मर्षयश्चैव सर्वे देवर्षयस्तथा ॥ ५८-८ ॥  
  
लोकपालाश्च साध्याश्च वसुभिश्चाष्टभिः सह ॥  
आदित्याश्चैव रुद्राश्च दिवाकरनिशाकरौ ॥ ५८-९ ॥  
  
विश्वा वसुश्च गन्धर्वः सिद्धाश्चाप्सरासाङ्गणाः ॥  
तत्र रुद्रो महादेवः कर्णिकारमयीं शुभाम् ॥ ५८-१० ॥  
  
धारयानः स्रजं भाति शारदीव निशाकरः ॥  
तस्निन् दिव्ये वने रम्ये देवदेवर्षिसङ्कुले ॥ ५८-११ ॥  
  
आस्थितः परमं योगं व्यासः पुत्रार्थमुद्यतः ॥  
न चास्य हीयते वर्णो न ग्लानिरुपजायते ॥ ५८-१२ ॥  
  
त्रयाणामपिलोकानां तदद्भुतमिवाभवत् ॥  
जटाश्च तेजसा तस्य वैश्वानरशिखोपमाः ॥ ५८-१३ ॥  
  
प्रज्वलन्त्यः स्म दृश्यन्ते युक्तस्यामिततेजसः ॥  
एवं विधेन तपसा तस्य भक्त्या च नारद ॥ ५८-१४ ॥  
  
महेश्वरः प्रसन्नात्मा चकार मनसा मतिम् ॥  
उवाच चैनं भगवांस्त्र्यम्बकः प्रहसन्निव ॥ ५८-१५ ॥  
  
यथा ह्यग्नियथा वायुर्यथा भूमिर्यथा जलम् ॥  
यथा खे च तथा शुद्धो भविष्यति सुतस्तंव ॥ ५८-१६ ॥  
  
तद्भावभागी तद्बुद्धिस्तदात्मा तदुपाश्रयः ॥  
तेजसा तस्य लोकांस्त्रीन्यशः प्राप्स्यति केवलम् ॥ ५८-१७ ॥  
  
एवं लब्ध्वा वरं देवो व्यासः सत्यवतीसुतः ॥  
अरणिं त्वथ सङ्गृह्य ममन्थाग्निचिकीर्षया ॥ ५८-१८ ॥  
  
अथ रूपं परं विप्र बिभ्रतीं स्वेन तेजसा ॥  
घृताचीं नामाप्सरसं ददर्श भगवान्नृषिः ॥ ५८-१९ ॥  
  
स तामप्सरसं दृष्ट्वा सहसा काममोहितः ॥  
अभवद्भगवान्व्यासो वने तस्मिन्मुनीश्वर ॥ ५८-२० ॥  
  
सा तु कृत्वा तदा व्यासं कामसंविग्नमानसम् ॥  
शुकीभूया महारम्या घृताची समुपागमत् ॥ ५८-२१ ॥  
  
स तामप्सरसं दृष्ट्वा रूपेणान्येनसंवृताम् ॥  
स्मरराजेनानुगतः सर्वगात्रातिगेन ह ॥ ५८-२२ ॥  
  
स तु महता निगृह्णन् हृच्छयं मुनिः ॥  
न शशाक नियन्तुं तं व्यासः प्रविसृतं मनः ॥ ५८-२३ ॥  
  
भावित्वाञ्चैव भाव्यस्य घृताच्या वपुषा ॥  
हृतम् यत्नान्नियच्छतश्चापि मुने एतञ्चिकीर्षया ॥ ५८-२४ ॥  
  
अरण्यामेव सहसा तस्य शुक्रमवापतत् ॥  
शुक्रे निर्मथ्यमानेऽस्यां शुको जज्ञे महातपाः ॥ ५८-२५ ॥  
  
परमर्षिर्महायोगी अरणीगर्भसम्भवः ॥  
यथैव हि समिद्धोऽग्निर्भाति हव्यमुपात्तवान् ॥ ५८-२६ ॥  
  
तथा रूपः शुको जज्ञे प्रज्वलन्निव तेजसा ॥  
बिभ्रञ्चित्रं च विप्रेन्द्र रूपवर्णमनुत्तमम् ॥ ५८-२७ ॥  
  
तं गङ्गां सरितां श्रेष्ठां मेरुपृष्ठे स्वरूपिणीम् ॥  
अभ्येत्य स्नापयामास वारिणा स्वेन नारद ॥ ५८-२८ ॥  
  
कृष्णाजिनं चान्तरिक्षाच्छुकार्थे भुव्यवापतत् ॥  
जगीयन्त च गन्धर्वा ननृतुञ्चाप्सरोगणाः ॥ ५८-२९ ॥  
  
देवदुन्दुभयश्चैव प्रावाद्यन्त महास्वनाः ॥  
विश्वावसुश्च गन्धर्वस्तथा तुम्बुरुनारदौ ॥ ५८-३० ॥  
  
हाहाहूहूश्च गन्धर्वौ तुष्टुवुः शुकसम्भवम् ॥  
तत्र शक्रपुरोगाश्च लोकपालाः समागताः ॥ ५८-३१ ॥  
  
देवा देवर्षथयश्चटैव तथा ब्रह्मर्षयोऽपि च ॥  
दिव्यानि सर्वपुष्पाणि प्रववर्ष च मारुतः ॥ ५८-३२ ॥  
  
जङ्गमं स्थावरं चैव प्रहृष्टमभवज्जगत् ॥  
तं महात्मा स्वयं प्रीत्या देव्या सह महाद्युतिः ॥ ५८-३३ ॥  
  
जातमात्रं मुनेः पुत्रं विधिनोपानयत्तदा ॥  
तस्य देवेश्वरः शक्तो दिव्यमद्भुतदर्शनम् ॥ ५८-३४ ॥  
  
ददौ कमण्डलुं प्रीत्या देवा वासांसि चाभितः ॥  
हंसाश्च शतपत्राश्च सारसाश्च सहस्रशः ॥ ५८-३५ ॥  
  
प्रदक्षिणमवर्तन्त शुकाश्चाषाश्च नारद ॥  
आरणे यस्तदा दिव्यं प्राप्य जन्म महामुनिः ॥ ५८-३६ ॥  
  
तत्रैवोवास मेधावी व्रतचारी समाहितः ॥  
उत्पन्नमात्रं तं वेदाः सरहस्याः ससङ्ग्रहाः ॥ ५८-३७ ॥  
  
उपतस्थुर्मुनिश्रेष्टं यथास्य पितरं तथा ॥  
बृहस्पतिं स वव्रे च वेदवेदाङ्गभाष्यवित् ॥ ५८-३८ ॥  
  
उपाध्यायं द्विजश्रेष्ट धर्ममेवानुचिन्तयन् ॥  
सोऽधीत्य वेदानखिलान्सरहस्यान्ससङ्ग्रहान् ॥ ५८-३९ ॥  
  
इतिहासं च कार्त्स्न्येन वेदशास्त्राणि चाभितः ॥  
गुरवे दक्षिणां दत्त्वा समावृत्तो महामुनिः ॥ ५८-४० ॥  
  
उग्रं तपः समारेभे ब्रह्मचारी समाहिताः ॥  
देवतानामृषीणां च बाल्येऽपि सुमहातपाः ॥ ५८-४१ ॥  
  
सम्मत्रणीयो जन्यश्च ज्ञानेन तपसा तथा ॥  
न त्वस्य रमते बुद्धिराश्रमेषु मुनीश्वर ॥ ५८-४२ ॥  
  
त्रिषु गार्हस्थ्यमूलेषु मोक्षधर्मानुदर्शिनः ॥  
स मोक्षमनुचिन्त्यैव शुकः पितरमभ्यगात् ॥ ५८-४३ ॥  
  
प्राहाभिवाद्य च तदा श्रेयोऽर्थी विनयान्वितः ॥  
मोक्षधर्मेषु कुशलो भगवान् प्रब्रवीतु मे ॥ ५८-४४ ॥  
  
यथैव मनसः शान्तिः परमा सम्भवेन्मुने ॥  
श्रृत्वा पुत्रस्य वचनं परमर्षिरुवाच तम् ॥ ५८-४५ ॥  
  
अधीष्व मोक्षशास्त्रं वै धर्मांश्च विविधानपि ॥  
पितुर्निदेशाज्जग्राह शुको ब्रह्मविदां वरः ॥ ५८-४६ ॥  
  
योगशास्त्रं च निखिलं कापिलं चैव नारद ॥  
शतं ब्राह्म्या श्रिया युक्तं ब्रह्मतुल्यपराक्रमम् ॥ ५८-४७ ॥  
  
मेने पुत्रं यथा व्यासो मोक्षशास्त्रविशारदम् ॥  
उवाच गच्छेति तदा जनकं मिथिलेश्वरम् ॥ ५८-४८ ॥  
  
स ते वक्ष्यति मोक्षार्थं निखिलेन नराधिपः ॥  
पितुर्नियोगादगमज्जनकं मेथखिलं नृपम् ॥ ५८-४९ ॥  
  
प्रष्टुं धर्मस्य निष्टां वै मोक्षस्य च परायणम् ॥  
उक्तश्च मानुषेण त्वं तथा गच्छेत्यविस्मितः ॥ ५८-५० ॥  
  
न प्रभावेण गन्तव्यमन्तरिक्षचरेण वै ॥  
आर्जवेनैव गन्तव्यं न सुखाय क्षणात्त्वया ॥ ५८-५१ ॥  
  
न द्रष्टव्या विशेषा हि विशेषा हि प्रसङ्गिनः ॥  
अहङ्कारो न कर्तव्यो याज्ये तस्मिन्नराधिपे ॥ ५८-५२ ॥  
  
स्थातव्यं वसथे तस्य स ते छेत्स्यति संशयम् ॥  
स धर्मकुशलो राजा मोक्षशास्त्रविशारदः ॥ ५८-५३ ॥  
  
यथा यथा च ते ब्रूयात्तत्कार्यमविशङ्कया ॥  
एवमुक्तः स धर्मात्मा जगाम मिथिलां मुनिः ॥ ५८-५४ ॥  
  
पभ्द्यां शक्तोन्तरिक्षेण क्रान्तुं भूमिं ससागराम् ॥  
सगिरीं श्चाप्यतिक्रम्य भारतं वर्षमासदत् ॥ ५८-५५ ॥  
  
स देशान्विविधान्स्फीतानतिक्रम्य महामुनिः ॥  
विदेहान्वै समासाद्य जनकेन समागमत् ॥ ५८-५६ ॥  
  
राजद्वारं समासाद्य द्वारपालैर्निवारितः ॥  
तस्थौ तत्र महायोगी क्षुत्पिपासादिवर्जितः ॥ ५८-५७ ॥  
  
आतपे ग्लानिरहितो ध्यानयुक्तश्च नारद ॥  
तेषां तु द्वारपालानामेकस्तत्र व्यवस्थितः ॥ ५८-५८ ॥  
  
मध्यङ्गतमिवादित्यं दृष्ट्वा शुकमवस्थितम् ॥  
जूजयित्वा यथान्यायमभिवाद्य कृताञ्जलिः ॥ ५८-५९ ॥  
  
प्रावेशयत्ततः कक्षां द्वितीयां राजवेश्मनः ॥  
तत्रान्तःपुरसम्बद्धं महच्चैत्रग्थोपमम् ॥ ५८-६० ॥  
  
सुविभक्तजलाक्रीडं रम्यं पुष्पितपादपम् ॥  
दर्शयित्वासने स्थाप्य राजानं च व्यजिज्ञपत् ॥ ५८-६१ ॥  
  
श्रुत्वा राजा शुकं प्राप्तं वारस्त्रीः स न्ययुङ्क्त च ॥  
सेवायै तस्य भावस्य ज्ञानाय मुनिसतम ॥ ५८-६२ ॥  
  
तं चारुकेश्यः शुश्रेण्यस्तरुण्यः प्रियदर्शनाः ॥  
सूक्ष्मरक्ताम्बरधरास्तप्तकाञ्चनभूषणाः ॥ ५८-६३ ॥  
  
संलापालापकुशाला भावज्ञाः सर्वकोविदाः ॥  
परं पञ्चाशतस्तस्य पाद्यादीनि व्यकल्पयन् ॥ ५८-६४ ॥  
  
देश कालोपपन्नेन साध्वन्नेनाप्यतर्पयन् ॥  
तस्य भुक्तवतस्तात तास्ततः पुरकाननम् ॥ ५८-६५ ॥  
  
सुरम्यं दर्शयामासुरेकैकत्वेन नारद ॥  
क्रीडन्त्यश्च हसन्त्यश्च गायन्त्यश्चैव ताः शुकम् ॥ ५८-६६ ॥  
  
उदारसत्वं सत्वज्ञास्सर्वाः पर्य्यचरंस्तदा ॥  
आरणेयस्तु शुद्धात्मा जितक्रोधो जितेन्द्रियः ॥ ५८-६७ ॥  
  
ध्यानस्थ एव सततं न हृष्यति न कुप्यति ॥  
पादशौचं तु कृत्वा वै शुकः सन्ध्यामुपास्य च ॥ ५८-६८ ॥  
  
निषसादासने पुण्ये तमेवार्थं व्यचिन्तयत् ॥  
पूर्वरात्रे तु तत्रासौ भूत्वा ध्यानपरायणः ॥ ५८-६९ ॥  
  
मध्यरात्रे यथान्याय्यं निद्रामाहारयत्प्रभुः ॥  
ततः प्रातः समुत्थाय कृत्वा शौचमनन्तरम् ॥ ५८-७० ॥  
  
स्त्रीभिः परिवृत्तो धीमान्ध्यानमेवान्वपद्यत ॥  
अनेन विधिना तत्र तदहःशेषमप्युत ॥ ५८-७१ ॥  
  
तां च रात्रिं नृपकुले वर्तयामास नारद ॥ ५८-७२ ॥  
  
इति श्रीबृहन्नारदीयपुराणे पूर्वभागे बृहदुपाख्याने द्वितीयभागे शुकप्रलोभनं नामाष्टपञ्चाशत्तमोऽध्यायः ॥