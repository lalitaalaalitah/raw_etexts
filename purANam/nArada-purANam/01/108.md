---
title: १०८

---
ब्रह्मोवाच ॥  
मरीचे श्रृणु वक्ष्याभि पुराणं गारुडं शुभम् ॥  
गरुडायाब्रवीत्पृष्टो भगवान्गरुडासनः ॥ १०८-१ ॥  
  
एकोनविंशसाहस्रं तार्क्ष्यकल्पकथान्वितम् ॥  
पुराणोपक्रमप्रश्नः सर्गः सङ्क्षेपतस्ततः ॥ १०८-२ ॥  
  
सूर्यादिपूजनविधिर्दीक्षाविधिरतः परम् ॥  
श्राद्धपूजा ततः पश्चान्नवव्यूहार्चनं द्विज ॥ १०८-३ ॥  
  
पूजाविधानं च तथा वैष्णवं पञ्जरं ततः ॥  
योगाध्यायस्ततो विष्णोर्नामसाहस्रकीर्तनम् ॥ १०८-४ ॥  
  
ध्यानं विष्णोस्ततः सूर्यपूजा मृत्युञ्जयार्चनम् ॥  
मालामन्त्रः शिवार्चाथ गणपूजा ततः परम् ॥ १०८-५ ॥  
  
गोपालपूजा त्रैलोक्यमोहनश्रीधरार्चनम् ॥  
विष्ण्वर्चा पञ्चतत्त्वार्चा चक्रार्चा देवपूजनम् ॥ १०८-६ ॥  
  
न्यासादिसन्ध्योपास्तिश्च दुर्गार्चाथ सुरार्चनम् ॥  
पूजा माहेश्वरी चातः पवित्रारोपणार्चनम् ॥ १०८-७ ॥  
  
मूर्तिध्यान्नवास्तुमानं प्रासादानां च लक्षणम् ॥  
प्रतिष्ठा सर्वदेवानां पृथक्पूजा विधानतः ॥ १०८-८ ॥  
  
योगोऽषटाङ्गो दानधर्माः प्रयश्चित्तविधिक्रिया ॥  
द्वीपेशनरकाख्यानं सूर्यव्यूहश्च ज्योतिषम् ॥ १०८-९ ॥  
  
सामुद्रिकं स्वरज्ञानं नवरत्नपरीक्षणम् ॥  
माहात्म्यमथ तीर्थानां गयामाहात्म्यमुत्तमम् ॥ १०८-१० ॥  
  
ततो मन्वन्तराख्यानं पृथक्पृथग्विभागशः ॥  
पित्राख्यानं वर्णधर्मा द्रव्यशुद्धिः समर्पणम् ॥ १०८-११ ॥  
  
श्राद्धं विनायकस्यार्चा ग्रहयज्ञस्तथआ श्रमाः ॥  
जननाख्यं प्रेतशौचं नीतिशास्त्रं व्रतोक्तयः ॥ १०८-१२ ॥  
  
सूर्यवंशः सोमवंशोऽवतारकथनं हरेः ॥  
रामायणं हरेर्वंशो भारताख्यानकं ततः ॥ १०८-१३ ॥  
  
आयुर्वेदनिदानं प्राक् चिकिकत्सा द्रव्यजा गुणाः ॥  
रोगघ्नं कवचं विष्णोर्गारुडं त्रैपुरो मनुः ॥ १०८-१४ ॥  
  
प्रश्नचूडामणिश्चान्तो हयायुर्वेदकीर्तनम् ॥  
ओषघीनाम कथनं ततो व्याकरणोहनम् ॥ १०८-१५ ॥  
  
छन्दः शास्त्रं सदाचारस्ततः स्नानविधिः स्मृतः ॥  
तर्पणं वैश्वदेवं च सन्ध्या पार्वणकर्म च ॥ १०८-१६ ॥  
  
नित्यश्राद्धं सर्पिडाख्यं धर्मसारोऽघनिष्कृतिः ॥  
प्रतिसङ्क्रम उक्ताः स्म युगधर्माः कृतेः फलम् ॥ १०८-१७ ॥  
  
योगशास्त्रं विष्णुभक्तिर्नमस्कृतिफलं हरेः ॥  
माहात्म्यं वैष्णवं चाथ नारसिंहस्तवोत्तमम् ॥ १०८-१८ ॥  
  
ज्ञानामृतं गुहुष्टकं स्तोत्रं विष्ण्वर्चनाह्वयम् ॥  
वेदान्तसाङ्ख्यसिद्धान्तो ब्रह्मज्ञानं तथात्मकम् ॥ १०८-१९ ॥  
  
गीतासारः फलोत्कीर्तिः पूर्वखण्डोऽयमीरितः ॥  
अथास्यैवोत्तरे खण्डे प्रेतकल्पः पुरोदितः ॥ १०८-२० ॥  
  
यत्र तार्क्ष्येण सम्पृष्टो भगवानाह वाडवाः ॥  
धर्मप्रकटनं पूर्वं योगिनां गतिकारणम् ॥ १०८-२१ ॥  
  
दानादिकं फलं चापि प्रोक्तमन्त्रोर्द्धदैहिकम् ॥  
यमलोकस्थमार्गस्य वर्णन च ततः परम् ॥ १०८-२२ ॥  
  
षोडशश्राद्धफलको वृत्तान्तश्चात्र वर्णितः ॥  
निष्कृतिर्यममार्गस्य धर्मराजस्य वैभवम् ॥ १०८-२३ ॥  
  
प्रेतपीडांविनिर्द्देशः प्रेतचिह्ननिरूपणम् ॥  
प्रेतानां चरिताख्यानं कारणं प्रेततां प्रति ॥ १०८-२४ ॥  
  
प्रेतकृत्यविचारश्च सर्पिडीकरणोक्तयः ॥  
प्रेतत्वमोक्षणाख्यानं दानानि च विमुक्तये ॥ १०८-२५ ॥  
  
आवश्यकोत्तमं दानं प्रेतसौख्यकरोहनम् ॥  
शारीरकविनिर्देशो यमलोकस्य वर्णनम् ॥ १०८-२६ ॥  
  
प्रेतत्वोद्धारकथनं कर्मकृर्त्तृविनिर्णयः ॥  
मृत्योः पूर्वक्रियाख्यानं पश्चात्कर्मनिरूपणम् ॥ १०८-२७ ॥  
  
मध्यषोडशकश्राद्धं स्वर्गप्राप्तिक्रियोहनम् ॥  
सूतकस्याथ सङ्ख्यान्नं नारायणबलिक्रिया ॥ १०८-२८ ॥  
  
वृषोत्सर्गस्य माहात्म्यं निषिद्धपरिवर्जनम् ॥  
अपमृत्युक्रियोक्तिश्च विपाकः कर्मणां नृणाम् ॥ १०८-२९ ॥  
  
कृत्याकृत्यविचारश्च विष्णुध्यानविमुक्तये ॥  
स्वर्गतौ विहिताख्यानं स्वर्गसौख्यनिरूपणम् ॥ १०८-३० ॥  
  
भूर्लोकवर्णनं चैव सप्ताधोलोकवर्णनम् ॥  
पञ्चोर्द्ध्वलोककथनं ब्रह्माण्डस्थितिकीर्तनम् ॥ १०८-३१ ॥  
  
ब्रह्माण्डानेकचरितं ब्रह्मजीवनिरूपणम् ॥  
आत्यन्तिकं लयाख्यानं फलस्तुति निरूपणम् ॥ १०८-३२ ॥  
  
इत्येतद्गारुडं नाम पुराणं भुक्तिमुक्तिदम् ॥  
कीर्तितं पापशमनं पठतां श्रृण्वतां नृणाम् ॥ १०८-३३ ॥  
  
लिखित्वैतत्पुराणं तु विषुवे यः प्रयच्छति ॥  
सौवर्णहंसयुग्माढ्यं विप्राय स दिवं व्रजेत् ॥ १०८-३४ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे गारुडानुक्रमणीवर्णनं नामाष्टोत्तरशततमोऽध्यायः ॥ १०८ ॥