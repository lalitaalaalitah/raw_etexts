---
title: ०९८

---
श्रीब्रह्मोवाच ॥  
अथ ते सम्प्रवक्ष्यामि मार्कण्डेयाभिधं मुने ॥  
पुराणं सुमहत्पुण्यं पठतां श्रृण्वतां सदा ॥ ९८-१ ॥  
  
यत्राधिकृत्य शकुनीन्सर्वधर्मनिरूपणम् ॥  
मार्कण्डेयपुराणं तन्नवसाहस्रमीरितम् ॥ ९८-२ ॥  
  
मार्कण्डेयमुनेः प्रश्नो जैमिनेः प्राक्समीरितः ॥  
पक्षिणां धर्मसञ्ज्ञानं ततो जन्मनिरूपणम् ॥ ९८-३ ॥  
  
पूर्वजन्मकथा चैषां विक्रिया चा दिवस्पतेः ॥  
तीर्थयात्रा बलस्याथ द्रौपदेयकथानकम् ॥ ९८-४ ॥  
  
हरिश्चन्द्रकथा पुण्या युद्धमाडीबकाभिधम् ॥  
पितापुत्रसमाख्यानं दत्तात्रेयकथा ततः ॥ ९८-५ ॥  
  
हैहयस्याथ चरितं महाख्यानसमन्वितम् ॥  
मदालकसाकथा प्रोक्ता ह्यलर्कचरितान्विता ॥ ९८-६ ॥  
  
सृष्टिसङ्कीर्तनं पुण्यं नवधापारिकीर्तितम् ॥  
कल्पान्तकालनिर्देशो यक्षसृष्टिनिरूपणम् ॥ ९८-७ ॥  
  
रुद्रादिसृष्टिरप्युक्ता द्वीपचर्यानुकीर्तनम् ॥  
मनूनां च कथा नानाकीर्तिताः पापहारिकाः ॥ ९८-८ ॥  
  
तासु दुर्गाकथात्यन्तं पुण्यदा चाष्टमेंऽतरे ॥  
तत्पश्चात्प्रणवोत्पत्तिस्त्रयीतेजः समुद्भवा ॥ ९८-९ ॥  
  
मार्तण्डस्य च जन्माख्यातन्माहात्म्यसमन्विता ॥  
वैवस्वतान्वयश्चापि वत्सप्रीश्चरितं ततः ॥ ९८-१० ॥  
  
खनित्रस्य ततः प्रोक्ता कथा पुण्या महात्मनः ॥  
अविक्षिच्चरितं चैव किमिच्छव्रतकीर्त्तनम् ॥ ९८-११ ॥  
  
नरिष्यन्तस्य चरितं इक्ष्वाकुचरितं ततः ॥  
नलस्य चरितं पश्चाद्रामचन्द्रस्य सत्कथा ॥ ९८-१२ ॥  
  
कुशवंशसमाख्यानं सोमवंशानुकीर्त्तनम् ॥  
पुरुरवः कथा पुण्या नहुषस्य कथाद्भुता ॥ ९८-१३ ॥  
  
ययातिचरितं पुण्यं यदुवंशानुकीर्त्तनम् ॥  
श्रीकृष्णबालचरितं माथुरं चरितं ततः ॥ ९८-१४ ॥  
  
द्वारकाचरितं चाथ कथा सर्वावतारजा ॥  
ततः साङ्ख्यसमुद्देशः प्रपञ्चासत्त्वकीर्तनम् ॥ ९८-१५ ॥  
  
मार्कण्डेयस्य चरितं पुराणश्रवणे फलम् ॥  
यः श्रृणोति नरो भक्त्या पुराणमिदमादरात् ॥ ९८-१६ ॥  
  
मार्कण्डेयाभिधं वत्स स लभेत्परमां गतिम् ॥  
यस्तु व्याकुरुते चैतच्छैवं स लभते पदम् ॥ ९८-१७ ॥  
  
तत्प्रयच्छेल्लिखित्वा यः सौवर्णकरिसंयुतम् ॥  
कार्तिक्यां द्विजवर्याय स लभेन्द्ब्रह्मणः पदम् ॥ ९८-१८ ॥  
  
श्रृणोति श्रावयेद्वापि यश्चानुक्रमणीमिमाम् ॥  
मार्कण्डेयपुराणस्य स लभेद्वाञ्छितं फलम् ॥ ९८-१९ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे मार्कण्डेयपुराणानुक्रमणीनिरूपणं नामाष्टनवतितमोऽध्यायः ॥ ९८ ॥