---
title: ०२७

---
सनक उवाच ॥  
गृहस्थस्य सदाचारं वक्ष्यामि मुनिसत्तम ॥  
यद्रूतां सर्वपापानि नश्यन्त्येव न संशयः ॥ २७-१ ॥  
ब्राह्मे मुहूर्ते चोत्थाय पुरुषार्थाविरोधिनीम् ॥  
वृत्तिं सञ्चिन्तयेद्विप्र कृतकेशप्रसाधनः ॥ २७-२ ॥  
दिवासन्ध्यासु कर्णस्थब्रह्मसूत्र उदड्मुखः ॥  
कुर्यान्मूत्रपुरीषे तु रात्रौ चेद्दक्षिणामुखः ॥ २७-३ ॥  
शिरः प्रावृत्य वस्त्रेण ह्यन्तर्द्धाय तृणैर्महीम् ॥  
वहन्काष्टं करेणैकं तावन्मौनी भवेद्द्विजः ॥ २७-४ ॥  
पथि गोष्टे नदीतीरे तडागगृहसन्निधौ ॥  
तथा वृक्षस्य च्छायायां कान्तारे वह्निसन्निधौ ॥ २७-५ ॥  
देवालये तथोद्याने कृष्टभूमौ चतुष्पथे ॥  
ब्राह्मणानां समीपे च तथा गोगुरुयोषिताम् ॥ २७-६ ॥  
तुषाङ्गारकपालेषु जलमध्ये तथैव च ॥  
एवमादिषु देशेषु मलमूत्रं न कारयेत् ॥ २७-७ ॥  
शौचे यत्नः सदा कार्यः शौचमूलो द्विजः स्मृतः ॥  
शौचाचारविहीनस्य समस्तं कर्म निष्फलम् ॥ २७-८ ॥  
शौचं तु द्विविधं प्रोक्तं ब्राह्ममाभ्यन्तरं तथा ॥  
मृज्जलाभ्यां बहिः शुद्धिर्भावशुद्धिस्तथान्तरम् ॥ २७-९ ॥  
गृहीतशिश्रश्चोत्थाय शौचार्थं मृदमाहरेत् ।.  
न मूषकादिखनितां फालोत्कृष्टां तथैव च ॥ २७-१० ॥  
वापीकूपतडागेभ्यो नाहरेदपि मृत्तिकाम् ॥  
शौचं कुर्यात्प्रयत्नेन समादाय शुभां मृदम् ॥ २७-११ ॥  
लिङ्गे मृदेका दातव्या तिस्रो वा मेढ्रयोर्द्वयोः ॥  
एतन्मूत्रमुत्सर्गे शौचमाहूर्मनीषिणः ॥ २७-१२ ॥  
एका लिङ्गे गुदे पञ्च दश वामे तथोभयोः ॥  
सप्त तिस्रः प्रदातव्याः पादयोर्मृत्तिकाः पृथक् ॥ २७-१३ ॥  
एतच्छौचं विडुत्सर्गे गन्धलेपापनुत्तये ॥  
एतच्छौचं गृहस्थस्य द्विगुणं ब्रह्मचारिणाम् ॥ २७-१४ ॥  
त्रिगुणां तु वनस्थानां यतीनां तच्चर्गुणम् ॥  
स्वस्थाने पूर्णशौचं स्यात्पथ्यर्द्धं मुनिसत्तम ॥ २७-१५ ॥  
आतुरे नियमो नास्ति महापदि तथैव च ॥  
गन्धलेपक्षयकरं शौर्चं कुर्याद्विचक्षणः ॥ २७-१६ ॥  
स्त्रीणामनुपनीतानां गन्धलेपक्षयावधि ॥  
व्रतस्थानां तु सर्वेषां यतिवच्छौचमिष्यते ॥ २७-१७ ॥  
विधवानां च विप्रेन्द्र एतदेव निगद्यते ॥  
एवं शौचं तु निर्वर्त्य पश्चाद्वै सुसमाहितः ॥ २७-१८ ॥  
प्रागास्य उदगास्यो वाप्याचामेत्प्रयर्तेन्द्रियः ॥  
त्रिश्चतुर्धा पिबेदापो गन्धफेनादिवर्जिताः ॥ २७-१९ ॥  
द्विर्मार्जयेत्कपोलं च तलेनोष्ठौ च सत्तम ॥  
तर्जन्यङ्गुष्ठयोगेन नासारन्ध्रद्वयं स्पृशेत् ॥ २७-२० ॥  
अगुंष्टानामिकाभ्यां च चक्षुः श्रोत्रे यथाक्रमम् ॥  
कनिष्टाङ्गुष्टयोगेन नाभिदेशे स्पृशेद्द्विजः ॥ २७-२१ ॥  
तलेनोरःस्थलं चैव अङ्गुल्यग्रैः शिरः स्पृशेत् ॥  
तलेन चाङ्गुलाग्रैर्वा स्पृशेदंसौ विचक्षणः ॥ २७-२२ ॥  
एवमाचम्य विप्रेन्द्र शुद्धिमाप्नोत्यनुत्तमाम् ॥  
दन्तकाष्टं ततः खादेत्सत्वचं शस्तवृक्षजम् ॥ २७-२३ ॥  
बिल्वासनापामार्गणां निम्बान्मार्कादिशाखिनाम् ॥  
प्रक्षाल्य वारिणा चैव मन्त्रेणाप्यभिमन्त्रितम् ॥ २७-२४ ॥  
आयुर्बलं यशो वर्चः प्रजाः पशुवसूनि च ॥  
ब्रह्म प्रज्ञां च मेधां च त्वन्नो धेहि वनस्पते ॥ २७-२५ ॥  
कनिष्टाग्रसमं स्थौल्ये विप्रः खादेद्दशाङ्गुलम् ॥  
नवाङ्गुलं क्षत्रियश्च वैश्यश्चाष्टाङ्गुलोन्मितम् ॥ २७-२६ ॥  
शूद्रो वेदाङ्गुलमितं वनिता च मुनीश्वर ॥  
अलाभे दैतकाष्टानां गण्डूषैर्भानुसम्मितैः ॥ २७-२७ ॥  
मुखशुद्धिर्विधीयेत तृणपत्रसमन्वितैः ॥  
करेणादाय वामेन सञ्चर्वेद्वामदंष्ट्रया ॥ २७-२८ ॥  
द्विजान्सङ्घर्ष्य गोदोहं ततः प्रक्षाल्य पाटयेत् ॥  
जिह्वामुल्लिख्य ताभ्यां तु दलाभ्यां नियतेन्द्रियः ॥ २७-२९ ॥  
प्रक्षाल्य प्रक्षिपेदू दूरे भूयश्चाचम्य पूर्ववत् ॥  
ततः स्नानं प्रकुर्वीत नद्यादौ विमले जले ॥ २७-३० ॥  
तटं प्रक्षाल्य दर्‌भाश्च विन्यस्य प्रविशेज्जलम् ॥  
प्रणम्य तत्र तीर्थानि आवाह्य रविमण्डलात् ॥ २७-३१ ॥  
गन्धाद्यैर्मण्डलं कृत्वा ध्यात्वा देवं जनार्दनम् ॥  
स्नायान्मन्त्रान्स्मरन्पुण्यांस्तीर्थानि च विरिञ्चिज ॥ २७-३२ ॥  
गङ्गे च यमुने चैव गोदावरि सरस्वति ॥  
नर्मदे सिन्धुकावेरि जलेऽस्मिन्सन्निधिं कुरु ॥ २७-३३ ॥  
पुष्कराद्यानि तीर्थानि गङ्गाद्याः सरितस्तथा ॥  
आगच्छन्तु महाभागाः स्नानकाले सदा मम ॥ २७-३४ ॥  
अयोध्या मथुरा माया काशीं काञ्ची ह्यवन्तिका ॥  
पुरी द्वारावती ज्ञेया सप्तैता मोक्षदायिकाः ॥ २७-३५ ॥  
ततोऽधमर्षण जप्त्वा यतासुर्वारिसम्प्लुतः ॥  
स्नानाङ्गं तर्पणं कृत्वाचम्यार्ध्यं भानवेऽर्पयेत् ॥ २७-३६ ॥  
ततो ध्यात्वा विवस्वन्तं जलान्निर्गत्य नारद ॥  
परिधायाहतं धौतं द्वितीयं परिवीय च ॥ २७-३७ ॥  
कुशासने समाविश्य सन्ध्याकर्म समारभेत् ॥  
ईशानाभिमुखो विप्र गायत्र्याचम्य वै द्विज ॥ २७-३८ ॥  
ऋतमित्यभिमन्त्र्यार्थ पुनरेवाचमेद् बुधः ॥  
ततस्तु वारिणात्मानं वेष्टयित्वा समुक्ष्य च ॥ २७-३९ ॥  
सङ्कल्प्य प्रणवान्ते तु ऋषिच्छन्दः सुरान्स्मरन् ॥  
भूरादिभिर्व्याहृतिभिः सप्तभिः प्रोक्ष्य मस्तकम् ॥ २७-४० ॥  
न्यासं समाचरेन्मन्त्री पृथगेव कराङ्गयोः ॥  
विन्यस्य हृदये तारं भूः शिरस्यथ विन्यसेत् ॥ २७-४१ ॥  
भुवः शिखायां स्वश्चैव कवये भूर्भुवोऽक्षिषु ॥  
भूर्भुवः स्वस्तथात्रास्त्रं दिक्षु तालत्रयं न्यसेत् ॥ २७-४२ ॥  
तत आवाहयेत्सन्ध्यां प्रातः कोकनदस्थिताम् ॥  
आगच्छ वरदे देवि त्र्यक्षरे ब्रह्मवादिनि ॥ २७-४३ ॥  
गायत्रि च्छन्दसां मातर्ब्रह्मयोने नमोऽस्तु ते ॥  
मध्याह्ने वृषभारुढां शुक्लाम्बरसमावृताम् ॥ २७-४४ ॥  
सावित्रीं रुद्रयोनिं चावाहयेद्रुद्रवादिनीम् ॥  
सायं तु गरुडारुढां पीताम्बरसमावृत्ताम् ॥ २७-४५ ॥  
सरस्वतीं विष्णुयोनिमाह्वयेद्विष्णुवादिनीम् ॥  
तारं च व्याहृतीः सत्प त्रिपदां च समुच्चरन् ॥ २७-४६ ॥  
शिरः शिखां च सम्पूर्य कुभयित्वा विरेचयेत् ॥  
वाममध्यात्परैर्वायुं क्रमेण प्राणसंयमे ॥ २७-४७ ॥  
द्विराचामेत्ततः पश्चात्प्रातः सूर्यश्चमेति च ॥  
आपः पुनन्तु मध्याह्ने सायमग्निश्चमेति च ॥ २७-४८ ॥  
आपो हिष्ठेति तिसृभिर्मार्जनं च ततश्चरेत् ॥  
सुमुत्रिया न इत्युक्त्वा नासास्पृष्टजलेन च ॥ २७-४९ ॥  
द्विषद्वर्गं समुत्सार्य द्रुपदां शिरसि क्षिपेत् ॥  
ऋतं च सत्यमेतेन कृत्वा चैवाधमर्षणम् ॥ २७-५० ॥  
अन्तश्चरसि मन्त्रेण सकृदेव पिबेदपः ॥  
ततः सूर्याय विधिवद्गन्धं पुष्पं जलाञ्जलिम् ॥ २७-५१ ॥  
क्षिप्त्वोपतिष्ठेद्देवर्षे भास्करं स्वस्तिकाञ्जलिम् ॥  
ऊर्द्धूबाहुरधोबाहुः क्रमात्कल्यादिके त्रिके ॥ २७-५२ ॥  
उहुत्यं चित्रं तच्चक्षुरित्येतात्र्रितयं जपेत् ॥  
सौराञ्छैवान्वैष्णवांश्च मन्त्रानन्यांश्च नारद ॥ २७-५३ ॥  
तेजोऽसि गायत्र्यसीति प्रार्थयेत्सवितुर्महः ॥  
ततोऽङ्गानि त्रिरावर्त्य ध्यायेच्छक्तीस्तदात्मिकाः ॥ २७-५४ ॥  
ब्रह्मणी चतुराननाक्षवलया कुम्भं करैः स्रुक्स्रवौ बिभ्राणा त्वरुणेन्दुकान्तिवदना ऋग्रूपिणी बालिका ॥  
हंसारोहणकेलिखण्खण्मणेर्बिम्बार्चिता भूषिता गायत्री परिभाविता भवतु नः सम्पत्समृद्ध्यै सदा ॥ २७-५५ ॥  
रुद्राणी नवयौवना त्रिनयना वैयाघ्रचर्माम्बरा खट्वाङ्गत्रिशिखाक्षसूत्रवलयाऽभीतिश्रियै चास्तु नः ।  
विद्युद्दामजटाकलापविलसद्बालेन्दुमौलिर्मुदा सावित्री वृषवाहना सिततनुर्ध्येया यजूरूपिणी ॥ २७-५६ ॥  
ध्येया सा च सरस्वती भगवती पीताम्बरालङ्कृता श्यामा श्यामतनुर्जरोपरिलसद्गात्राञ्चिता वैष्णवी ॥  
तार्क्ष्यस्था मणिनूपुराङ्गदलसद्ग्रैवेयभूषोज्ज्वला हस्तालङ्कृतशङ्खचक्रसुगदापद्मा श्रियै चास्तु नः ॥ २७-५७ ॥  
एवं ध्यात्वा जपेत्तिष्ठन्प्रातर्मध्याह्नके तथा ॥  
सायङ्काले समासीनो भक्त्या तद्गतमानसः ॥ २७-५८ ॥  
सहस्रपरमां देवीं शतमध्यां दशावराम् ॥  
त्रिपदां प्रणवोपेतां भूर्भुवः स्वरुपक्रमाम् ॥ २७-५९ ॥  
षट्तारः सम्पुटो वापि व्रतिनश्च यतेर्जपः ॥  
गृहस्थस्य सतारः स्याज्जप्य एवंविधो मुने ॥ २७-६० ॥  
ततो जप्त्वा यथाशक्ति सवित्रे विनिवेद्य च ॥  
गायत्र्यै च सवित्रे च प्रक्षिपेदञ्जलिद्वयम् ॥ २७-६१ ॥  
ततो विसृज्य तां विप्र उत्तरे इति मन्त्रतः ॥  
ब्रह्मणेशेन हरिणानुज्ञाता गच्छ सादरम् ॥ २७-६२ ॥  
दिग्भ्यो दिग्देवताभ्यश्च नमस्कृत्य कृताञ्जलिः ॥  
प्रातरादेः परं कर्म कुर्यादपि विधानतः ॥ २७-६३ ॥  
प्रातर्मध्यन्दिने चैव गृहस्थः स्नानमाचरेत् ॥  
वानप्रस्थश्च देवर्षे स्नायात्त्रिषवणं यतिः ॥ २७-६४ ॥  
आतुराणां तु रोगाद्यैः पान्थानां च सकृन्मतम् ॥  
ब्रह्मयज्ञं ततः कुर्याद्दर्भपाणिर्मुनीश्वर ॥ २७-६५ ॥  
दिवोदितानि कर्माणि प्रमादादकृतानि चेत् ॥  
शर्वर्याः प्रथमे यामे तानि कुर्याद्यथाक्रमम् ॥ २७-६६ ॥  
नोपास्ते यो द्विजः सन्ध्यां धूर्तबुद्धिरनापदि ॥  
पाषण्डः स हि विज्ञेयः सर्वधर्मबहिष्कृतः ॥ २७-६७ ॥  
यस्तु सन्ध्यादिकर्माणि कूटयुक्तिविशारदः ॥  
परित्यजति तं विद्यान्महापातकिनां वरम् ॥ २७-६८ ॥  
ये द्विजा अभिभाषन्ते त्यक्तसन्ध्यादिकर्मणः ॥  
ते यान्ति नरकान्घोरान्यावच्चन्द्रार्कतारकम् ॥ २७-६९ ॥  
देवार्चनं ततः कुर्याद्वैश्वदेवं यथाविधि ॥  
तत्रात्यमतिथिं सम्यगन्नाद्यैश्च प्रपूजयेत् ॥ २७-७० ॥  
वक्तव्या मधुरा वाणी तेष्वप्यभ्यागतेषु तु ॥  
जलान्नकन्दमूलैर्वा गृहदानेन चार्चयेत् ॥ २७-७१ ॥  
अतिथिर्यस्य भग्नाशो गृहात्प्रतिनिवर्तिते ॥  
स तस्मै दुष्कृतं दत्त्वा पुण्यमादाय गच्छति ॥ २७-७२ ॥  
अज्ञातगोत्रनामानमन्यग्रामादुपागतम् ॥  
विपश्चितोऽतिथिं प्राहुर्विष्णुवत्तं प्रपूजयेत् ॥ २७-७३ ॥  
स्वग्रामवासिनं त्वेकं श्रोत्रियं विष्णुतत्परम् ॥  
अन्नाद्यैः प्रत्यहं विप्रपितॄनुद्दिश्य तर्पयेत् ॥ २७-७४ ॥  
पञ्चयज्ञपरित्यागी ब्रह्माहेत्युच्यते बुधैः ॥  
कुर्यादहरहस्तस्मात्पञ्चयज्ञान्प्रयन्ततः ॥ २७-७५ ॥  
देवयज्ञो भूतयज्ञः पितृयज्ञस्तथैव च ॥  
नृपज्ञो ब्रह्मयज्ञश्च पञ्चयज्ञान्प्रचक्षते ॥ २७-७६ ॥  
भृत्यमित्रादिसंयुक्तः स्वयं भुञ्जीत वाग्यतः ॥  
द्विजानां भोज्यमश्रीयात्पात्रं नैव परित्यजेत् ॥ २७-७७ ॥  
संस्थाप्य स्वासमे पादौ वस्त्रार्द्धं परिधाय च ॥  
मुखेन वमितं भुक्त्वा सुरापीत्युच्यते बुधैः ॥ २७-७८ ॥  
खादितार्द्धं पुनः खादेन्मोदकांश्च फलानि च ॥  
प्रत्यक्षं लवणं चैव गोमांसशीति गद्यते ॥ २७-७९ ॥  
अपोशाने वाचमने अद्यद्रव्येषु च द्विजः ॥  
शब्द न कारयेद्विप्रस्तं कुर्वन्नारकी भवेत् ॥ २७-८० ॥  
पथ्यमन्नं प्रभुञ्जीत वाग्यतोऽन्नमसुत्सयनम् ॥  
अमृतोपस्तरणमसि अपोशानं भुजेः पुरः ॥ २७-८१ ॥  
अमृतापिधानमसि भोज्यान्तेऽपः सकृत्पिबेत् ॥  
प्राणाद्या आहुतीर्दत्त्वाचम्य भोजनमाचरेत् ॥ २७-८२ ॥  
ततश्चाचम्य विप्रेन्द्र शास्त्रचिन्तापरो भवेत् ॥  
रात्रावपि यथाशक्ति शयनासनभोजनैः ॥ २७-८३ ॥  
एवं गृही सदाचारं कुर्यात्प्रतिदिनं मुने ॥  
यदाऽऽचारपरित्यागी प्रायश्चित्ती तदा भवेत् ॥ २७-८४ ॥  
दूषितां स्वतनुं दृष्ट्वा पालिताद्यैश्च सत्तम ॥  
पुत्रेषु भार्यां निःक्षिप्य वनं गच्छेत्सहैव वा ॥ २७-८५ ॥  
भवेत्रिषवणस्नायी नखश्मश्रुजटाधरः ॥  
अधः शायी ब्रह्मचारी पञ्चयज्ञपरायणः ॥ २७-८६ ॥  
फलमूलाशनो नित्यं स्वाध्यायनिरतास्तथा ॥  
दयावान्सर्वभूतेषु नारायणपरायणः ॥ २७-८७ ॥  
वर्जयेद्ग्रामजातानि पुष्पाणि च फलानि च ॥  
अष्टौ ग्रासांश्च भुञ्जीत न कुर्याद्रात्रिभोजनम् ॥ २७-८८ ॥  
अत्यन्तं वर्जयेत्तैलं वानप्रस्थसमाश्रमी ॥  
व्यवायं वर्जयेच्चैव निद्रालस्ये तथैव च ॥ २७-८९ ॥  
शङ्खचक्रगदापाणिं नित्यं नारायणं स्मरेत् ॥  
वानप्रस्थः प्रकुर्वीत तपश्चान्द्रायणादिकम् ॥ २७-९० ॥  
सहेत शीततापादिवह्निं परिचरेत्सदा ॥  
यदा मनसि वैराग्यं जातं सर्वेषु वस्तुषु ॥ २७-९१ ॥  
तदैव सन्न्यसेद्विप्र पतितस्त्वन्यथा भवेत् ॥  
वेदान्ताभ्यासनिरतः शान्तो दान्तो जितेन्द्रियः ॥ २७-९२ ॥  
निर्द्वेद्वो निरहङ्कारो निर्ममः सर्वदा भवेत् ॥  
शमादिगुणसंयुक्तः कामक्रोधविवर्जितः ॥ २७-९३ ॥  
नग्नो वा जीर्णकौपीनौ भवेन्मुण्डो यतिर्द्विजः ॥  
समः शत्रौ च मित्रे च तथा मानापमानयोः ॥ २७-९४ ॥  
एकरात्रं वसेद्ग्रामे त्रिरात्रं नगरे तथा ॥  
भैक्षेण वर्त्तयेन्नित्यं नैकान्नादीभवेद्यतिः ॥ २७-९५ ॥  
अनिन्दितद्विजगृहे व्यङ्गारे भुक्तिवर्जिते ॥  
विवादरहिते चैव भिक्षार्थं पर्यटेद्यतिः ॥ २७-९६ ॥  
भवेत्रिषवणस्नायी नारायणपरायणः ॥  
जपेच्च प्रणवं नित्यं जितात्मा विजितेन्द्रियः ॥ २७-९७ ॥  
एकान्नादी भवेद्यस्तु कदाचिल्लम्पटो यतिः ॥  
न तस्य निष्कृतिर्द्दष्टा प्रायश्चित्तायुतैरपि ॥ २७-९८ ॥  
लोभाद्यदि यतिर्विप्र तनुपोषपरो भवेत् ॥  
स चण्डालसमो ज्ञेयो वर्णाश्रमविगर्हितः ॥ २७-९९ ॥  
आत्मानां चिन्तयेद्द्रेवं नारायणमनामयम् ॥  
निर्द्वन्द्रं निर्ममंशान्तं मायातीतममत्सरम् ॥ २७-१०० ॥  
अव्ययं परिपूर्णं च सदानन्दैकविग्रहम् ॥  
ज्ञानस्वरुपममलं परं ज्योतिः सनातनम् ॥ २७-१०१ ॥  
अविकारमनाद्यन्तं जगच्चैतन्यकारणम् ॥  
निर्गुणं परमं ध्‌यायेदात्मानं परतः परम् ॥ २७-१०२ ॥  
पठेदुपनिषद्वाक्यं वेदान्तार्थांश्च चिन्तयेत् ॥  
सहस्त्रशीर्षं देवं च सदा ध्यायेज्जितेन्द्रियः ॥ २७-१०३ ॥  
एवं ध्यानपरो यस्तु यतिर्विगतमत्सरः ॥  
स याति परमानन्दं परं ज्योतिः सनातनम् ॥ २७-१०४ ॥  
इत्येवमाश्रमाचारान्यः करोति द्विजः क्रमात् ॥  
स याति परमं स्थानं यत्र गत्वा न शोचयति ॥ २७-१०५ ॥  
वर्णाश्रमाचाररताः सर्वपापविवर्जिताः ॥  
नारायणपरा यान्ति तद्विष्णः परमं पदम् ॥ २७-१०६ ॥  
इति श्रीबृहन्नारदीयपुराणे पूर्वभागे प्रथमपादे सदाचारेषु गृहस्थावानप्रस्थयतिधर्मनिरुपणं नाम सप्तविंशोऽध्यायः ॥