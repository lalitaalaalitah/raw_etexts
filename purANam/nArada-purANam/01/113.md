---
title: ११३

---
सनातन उवाचग ॥  
श्रृणु विप्रं प्रवक्ष्यामि चतुर्थ्यास्ते व्रतान्यहम् ॥  
यानि कृत्वा नरा नार्योऽभीष्टान्कामानवाप्नुयुः ॥ ११३-१ ॥  
  
चैत्रमासचतुर्थ्यां तु वासुदेवस्वरूपिणम् ॥  
गणपं सम्यगभ्यर्च्य दत्त्वा काञ्चनदक्षिणाम् ॥ ११३-२ ॥  
  
विप्राय विष्णुलोकं तु गच्छेद्देवनमस्कृतः ॥  
वैशाखस्य चतुर्थ्यां तु प्रार्थ्यं सङ्कर्षणाह्वयम् ॥ ११३-३ ॥  
  
गृहस्थद्विजमुख्येभ्यः शङ्खं दत्त्वा विधानवित् ॥  
प्राप्य सङ्कर्षणं लोकं मोदते बहुकल्पकम् ॥ ११३-४ ॥  
  
ज्येष्ठमासचतुर्थ्यां तु प्रार्च्य प्रद्युम्नरूपिणम् ॥  
फलं मूलं च युथेभ्यो दत्त्वा स्वर्गं लभेन्नरः ॥ ११३-५ ॥  
  
आषाढस्य चतुर्थ्यां तु सम्प्रपूज्यानिरुद्धकम् ॥  
यतिभ्योऽलाबुपात्राणि दत्त्वाभीष्टं लभेन्नरः ॥ ११३-६ ॥  
  
चतुर्मूर्तिव्रतान्येवं कृत्वा द्वादशवत्सरम् ॥  
उद्यापनं विधानेन कर्तव्यं फलमिच्छता ॥ ११३-७ ॥  
  
अन्यज्ज्येष्ठचतुर्थ्यां तु सतीव्रतमनुत्तमम् ॥  
कृत्वा गणपतेर्मातुर्लोके मोदेत तत्समम् ॥ ११३-८ ॥  
  
तथाऽऽषाढचतुर्थ्यां तु व्रतमन्यच्छुभावहम् ॥  
रथन्तराह्वकल्पस्य ह्यादिभूतं दिनं यतः ॥ ११३-९ ॥  
  
श्रद्धापूतेन मनसा गणेशं विधिना नरः ॥  
पूजयित्वा लभेच्चापि फलं देवादिदुर्गमम् ॥ ११३-१० ॥  
  
श्रावणस्य चतुर्थ्यां तु जाति चन्द्रोदये मुने ॥ ११३-११ ॥  
गणेशाय प्रदद्याच्च ह्यर्घ्यं विधिविदांवरः ॥  
लम्बोदरं चतुर्बाहुं त्रिनेत्रं रक्तवर्णकम् ॥ ११३-१२ ॥  
  
नानारत्नविभूषाढ्यं प्रसन्नास्यं विचिन्तयेत् ॥  
आवाहनादिभिः सर्वैरुपचारैः समर्चयेत् ॥ ११३-१३ ॥  
  
नैवेद्यं मोदकं दद्याद्गणेशप्रीतिदायकम् ॥  
एवं व्रतं विधायाथ भुक्त्वा मोदकमेव च ॥ ११३-१४ ॥  
  
सुखं स्वप्यान्निशायां तु भूमावेव कृतार्चनः ॥  
व्रतस्यास्य प्रभावेण कामान्मनसि चिन्तितान् ॥ ११३-१५ ॥  
  
लब्ध्वा लेके परं चापि गणेशपदमाप्नुयात् ॥  
नानेन सदृशं चान्यद्व्रतमस्ति जगत्त्रये ॥ ११३-१६ ॥  
  
तस्मात्कार्यं प्रयत्नेन सर्वान्कामानभीप्सता ॥  
अथास्मिन्नेव दिवसे दूर्वागणपति व्रतम् ॥ ११३-१७ ॥  
  
केचिदिच्छन्ति देवर्षे तद्विधानं वदामि ते ॥  
हैमं निर्माय गणपं ताम्रपात्रोपरि स्थितम् ॥ ११३-१८ ॥  
  
वेष्टितं रक्तवस्त्रेण सर्वतोभद्रमण्डले ॥  
पूजयेद्रक्तकुसुमैः पत्रिकाभिश्च पञ्चभिः ॥ ११३-१९ ॥  
  
बिल्वपत्रमपामार्गं शमी दूर्वा हरिप्रिया ॥  
आभिरन्यश्च कुसुमैरभ्यर्च्य फलमोदकैः ॥ ११३-२० ॥  
  
आचार्याय विधिज्ञाय सत्कृत्य विनिवेदयेत् ॥  
उपहारं प्रकल्प्याथ दद्यादर्घं समुद्यते ॥  
ततः सम्प्रारथ्य विघ्नेशमूर्तिं सोपस्करां मुने ॥ ११३-२१ ॥  
  
आचार्याय विधिज्ञाय सत्कृत्य विनिवेदयेत् ॥  
कृत्वैवं पञ्च वर्षाणि समुपास्य यथाविधि ॥ ११३-२२ ॥  
  
भुक्त्वेह भोगानखिलान् लोकं गणपतेर्व्रजेत् ॥  
अथ भाद्रचतुर्थ्यां तु बहुलाधेनुसञ्ज्ञकम् ॥ ११३-२३ ॥  
  
पूजनी योऽत्र यत्नेन स्रग्गन्धयवसादिभिः ॥  
ततः प्रदक्षिणीकृत्य शक्तश्चेद्दानमाचरेत् ॥ ११३-२४ ॥  
  
अशक्तः पुरेतां तु नमस्कृत्य विसर्जयेत् ॥  
पञ्चाब्दं वादशाब्दं वा षोडशाब्दमथापि वा ॥ ११३-२५ ॥  
  
व्रतं कृत्वा समुद्याप्य धेनुं दद्यात्पयस्विनीम् ॥  
प्रभावेण व्रतस्यास्य भुक्त्वा भोगान्मनोरमान् ॥ ११३-२६ ॥  
  
सत्कृतो देवतावृन्दैर्गोलोकं समवाप्नुयात् ॥  
अथ शुक्ल चतुर्थ्यां तु सिद्धवैनायकव्रतम् ॥ ११३-२७ ॥  
  
आवाहनादिभिः सर्वैरुपचारैः समर्चनम् ॥  
एकाग्रमानसो भूत्वा ध्यायेत्सिद्धिविनायकम् ॥ ११३-२८ ॥  
  
एकदन्तं शूर्पकर्णं गजवक्त्रं चतुर्भुजम् ॥  
पाशाङ्कुशधरं देवं तप्तकाञ्चनसन्निभम् ॥ ११३-२९ ॥  
  
एकविंशति पत्राणि चैकविंशतिनामभिः ॥  
समर्पयेद्भक्तियुक्तस्तानि नामानि वै श्रृणु ॥ ११३-३० ॥  
  
सुमुखाय शमीपत्रं गणाधीशाय भृङ्गजम् ॥  
उमापुत्राय बैल्वं तु दूर्वां गजमुखाय च ॥ ११३-३१ ॥  
  
लम्बोदराय बदरीं धत्तूरं हरसूनवे ॥  
शूर्पकर्णाय तुलसीं वक्रतुण्डाय शिम्बिजम् ॥ ११३-३२ ॥  
  
गुहाग्रजायापामार्गमेकदन्ताय बार्हतम् ॥  
हेरम्बाय तु सिन्दूरं चतिर्होत्रे च पत्रजम् ॥ ११३-३३ ॥  
  
सर्वेश्वरायागस्त्यस्य पत्रं प्रीतिविवर्द्धनम् ॥  
दूर्वायुग्मं ततो गृह्य गन्धपुष्पाक्षतैर्युतम् ॥ ११३-३४ ॥  
  
पूजां निवेदयेद्भक्तियुक्तो मोदकपञ्चकम् ॥  
आचमय्य नमस्कृत्य सम्प्रार्थ्य च विसर्ज्जयेत् ॥ ११३-३५ ॥  
  
विनायकस्य प्रतिमां हैमीं सोपस्करां मुने ॥  
निवेदयेच्च गुरवे द्विजेभ्यो दक्षिणां ददेत् ॥ ११३-३६ ॥  
  
एवं कृतार्चनो भक्त्या पञ्च वर्षाणि नारद ॥  
उपास्य लभते कामानैहिकामुष्मिकान् शुभान् ॥ ११३-३७ ॥  
  
अस्यां चतुर्थ्यां शशिनं न पश्येच्च कदाचन ॥  
पश्यन् मिथ्याभिशाप तु लभते नात्र संशयः ॥  
अथ तद्दोषनाशाय मन्त्रं पौराणिकं पठेत् ॥ ११३-३८ ॥  
  
सिंहः प्रसेनममधीत्सिंहो जाम्बवता हतः ॥  
सकुमारक मा रोदीस्तव ह्येष स्यमन्तकः ॥ ११३-३९ ॥  
  
इषशुक्लचतुर्थ्यां तु कपर्द्दीशं विनायकम् ॥ ११३-४० ॥  
  
पौरुषेण तु सूक्तेन पूजयेदुपचारकैः ॥  
अकारणान्मुष्टिगतांस्तण्डुलान्सकपर्द्दिकान् ॥ ११३-४१ ॥  
  
विप्राय बटवे दद्याद्गन्धपुष्पार्चिताय च ॥  
तण्डुला वैश्वदैवत्या हरदैवत्यमिश्रिताः ॥ ११३-४२ ॥  
  
कपर्दिगणनाथोऽसौ प्रीयतां तैः समर्पितैः ॥  
चतुर्थ्यां कार्तिके कृष्णे करकाख्यं व्रतं स्मृतम् ॥ ११३-४३ ॥  
  
स्त्रीणामेवाधिकारोऽत्र तद्विधानमुदीर्यते ॥  
पूजयेच्च गणाधीशं स्नाता स्त्रीसमलङ्कृता ॥ ११३-४४ ॥  
  
तदग्रे पूर्णपक्वान्नं विन्यसेत्करकान्दश ॥  
समर्प्य देवदेवाय भक्त्या प्रयतमानसा ॥ ११३-४५ ॥  
  
देवो मे प्रीयतामेवमुच्चार्य्याथ समर्पयेत् ॥  
सुवासिनीभ्यो विप्रेभ्यो यथाकामं च सादरम् ॥ ११३-४६ ॥  
  
ततश्चन्द्रोदये रात्रौ दत्त्वार्घं विधिपूर्वकम् ॥  
भुञ्जीत मिष्टमन्नं च व्रतस्य परिपूर्तये ॥ ११३-४७ ॥  
  
यद्वा क्षीरेण करकं पूर्णं तोयेन वा मुने ॥  
सपूगाक्षतरत्नाढ्यं द्विजाय प्रतिपादयेत् ॥ ११३-४८ ॥  
  
एतत्कृत्वा व्रतं नारी षोडशद्वादशाब्दकम् ॥  
उपायनं विधायाथ व्रतमेतद्विसर्ज्जयेत् ॥ ११३-४९ ॥  
  
यावज्जीवं तु वा नार्या कार्य्यं सौभाग्यवाञ्छया ॥  
व्रतेनानेन सदृशं स्त्रीणां सौभाग्यदायकम् ॥ ११३-५० ॥  
  
विद्यते भुवनेष्वन्यत्तस्मान्नित्यमिति स्थितिः ॥  
ऊर्ज्जशुक्लचतुर्थ्यां तु नागव्रतमुदाहृतम् ॥ ११३-५१ ॥  
  
प्रातर्व्रतं तु सङ्कल्प्य धेनुशृञ्जगलं शुचि ॥  
पीत्वा स्नात्वाथ मध्याह्ने शङ्खपालादिपन्नगान् ॥ ११३-५२ ॥  
  
शेषं चाह्वामपूर्वैस्तु पूजयेदुपचारकैः ॥  
क्षीरेणाप्यायनं कुर्यादेतन्नागव्रतं स्मृतम् ॥ ११३-५३ ॥  
  
एवङ्कृते तु विप्रेन्द्र नृभिर्नागव्रते शुभे ॥  
विषाणि नश्यन्त्यचिरान्न दशन्ति च पन्नगाः ॥ ११३-५४ ॥  
  
मार्गशुक्लचतुर्थ्यां तु वर्षं यावन्मुनीश्वरा ॥  
क्षपयेदेकभक्तेन नक्तेनाथ द्वितीयकम् ॥ ११३-५५ ॥  
  
अयाचितोपवासाभ्यां तृतीयकचतुर्थके ॥  
एवं क्रमेण विधिवच्चत्वार्यब्दानि मानवः ॥ ११३-५६ ॥  
  
समाप्य च ततोऽस्यान्ते व्रतस्नातो महाव्रती ॥  
कारयेद्धेमघटितं भूगणेर्मूषकं रथम् ॥ ११३-५७ ॥  
  
अशक्तो वर्णकैरेव शुभ्रं चाब्जं सुपत्रकम् ॥  
तस्योपरि घटं स्थाप्य ताम्रपात्रेण संयुतम् ॥ ११३-५८ ॥  
  
पूरयेत्तण्डलैः शुभ्रैस्तस्योपरि गणेश्वरम् ॥  
न्यसेद्वस्त्रयुगाच्छन्नं गन्धाद्यैः पूजयेच्च तम् ॥ ११३-५९ ॥  
  
नैवेद्यं मोदकं कल्प्यं गणेशः प्रीयतामिति ॥  
जागरैर्शीतवाद्याद्यैः पुराणाख्यानकैश्चरेत् ॥ ११३-६० ॥  
  
प्रभाते विमले स्नात्वा होमं कृत्वा विधानतः ॥  
तिलव्रीहियवश्वेतसुर्षपाज्यैः सखण्डकैः ॥ ११३-६१ ॥  
  
गणो गणाधिपश्चैव कूष्माण्डस्त्रिपुरान्तकः ॥  
लम्बोदरैकदन्तौ च रुक्मदंष्ट्रश्च विघ्नपः ॥ ११३-६२ ॥  
  
ब्रह्मा यमोऽथ वरुणः सोमसूर्यहुताशनाः ॥  
गन्धमादी परमेष्ठीत्येवं षोडशनामभिः ॥ ११३-६३ ॥  
  
प्रणवाद्यैर्ङेन्नमोंऽतैः प्रत्येकं दहने हुनेत् ॥  
वक्रतुण्डेति ङेन्तेन बर्मान्तेनाष्टयुक्छतम् ॥ ११३-६४ ॥  
  
ततो व्याहृतिभिः शक्त्या हुत्वा पूर्णाहुतिं चरेत् ॥  
दिक्पालान्पूजयित्वा च ब्राह्मणान्भोजयेत्ततः ॥ ११३-६५ ॥  
  
चतुत्विंशतिसङ्ख्याकान् मोदकैः पायसैस्तथा ॥  
सवत्सां गां ततो दद्यादाचार्याय सदक्षिणाम् ॥ ११३-६६ ॥  
  
अन्योभ्योऽपि यथाशक्ति भूयसीं च ततो ददेत् ॥  
प्रणम्य दक्षिणीकृत्य प्रविसृज्य द्विजोत्तमाम् ॥ ११३-६७ ॥  
  
बन्धुभिः सह भुञ्जीत स्वयं च प्रीतमानसः ॥  
एतद्व्रतं नरः कृत्वा भुक्त्वा भोगानिहोत्तमान् ॥ ११३-६८ ॥  
  
सायुज्यं लभते विष्णोर्गणेशस्य प्रसादतः ॥  
केचिद्वरव्रतं नाम प्राहुरेतस्य नारद ॥ ११३-६९ ॥  
  
विधानमेतदेवापि फलं चापीह तत्समम् ॥  
पौषमासचतुर्थ्यां तु विघ्नेशं प्रार्थ्य भक्तितः ॥ ११३-७० ॥  
  
विप्रैकं भोजयेच्चैवं मोदकैर्दक्षिणां ददेत् ॥  
एवं कृते मुने भूयाद्व्रती सम्पत्तिभाजनम् ॥ ११३-७१ ॥  
  
माघकृष्णचतुर्थ्यां तु सङ्कष्टव्रतमुच्यते ॥  
तत्रोपवासं सङ्कल्प्य व्रती नियमपूर्वकम् ॥ ११३-७२ ॥  
  
चन्द्रोदयमभिव्याप्य तिष्ठेत्प्रयतमानसः ॥  
ततश्चन्द्रोदये प्राप्ते मृन्मयं गणनायकम् ॥ ११३-७३ ॥  
  
विधाय विन्यसेत्पीठे सायुधं च सवाहनम् ॥  
उपचारैः षोडशभिः समभ्यर्च्य विधानतः ॥ ११३-७४ ॥  
  
मोदकं चापि नैवेद्यं सगुडं तिलकुट्टकम् ॥  
ततोऽर्घ्यं ताम्रजे पात्रे रक्तचन्दनमिश्रितम् ॥ ११३-७५ ॥  
  
सकुशं च सदूर्वं च पुष्पाक्षतसमन्वितम् ॥  
सशमीपत्रदधि च कृत्वा चन्द्राय दापयेत् ॥ ११३-७६ ॥  
  
गगनार्णवमाणिक्य चन्द्र दाक्षायणीपते ॥  
गृहाणार्घ्यं मया दत्तं गणेशप्रतिरूपक ॥ ११३-७७ ॥  
  
एवं दत्त्वा गणेशाय दिव्यार्घ्यं पापनाशनम् ॥  
शक्त्या सम्भोज्य विप्राग्र्यान्स्वयं भुञ्जीत चाज्ञया ॥ ११३-७८ ॥  
  
एवं कृत्वा व्रतं विप्र सङ्कष्टाख्यं शूभावहम् ॥  
समृद्धो धनधान्यैः स्यान्न च सङ्कष्टमाप्नुयात् ॥ ११३-७९ ॥  
  
माघशुक्लचतुर्थ्यां तु गौरीव्रतमनुत्तमम् ॥  
तस्यां तु गौरी सम्पूज्या संयुक्ता योगिनीगणैः ॥ ११३-८० ॥  
  
नरैः स्त्रीभिर्विशेषेण कुन्दपुष्पैः सकुङ्कुमैः ॥  
रक्तसूत्रे रक्तपुष्पैस्तथैवालक्तकेन च ॥ ११३-८१ ॥  
  
धूपैर्दीपंश्च बलिभिः सगुडैनार्द्रकेण च ॥  
पयसा पायसेनापि लवणेन च पालकैः ॥ ११३-८२ ॥  
  
पूज्याश्चाविधवा नार्यस्तथा विप्राः सुशोभनाः ॥  
सौभाग्यवृद्धये देयो भोक्तव्यं बन्धुभिः सह ॥ ११३-८३ ॥  
  
इदं गौरीव्रतं विप्र सौभाग्यारोग्यवर्द्धनम् ॥  
प्रतिवर्षं प्रकर्त्तव्यं नारीभिश्च नरैस्तथा ॥ ११३-८४ ॥  
  
ढुण्ढिव्रतं परैः प्रोक्तं कैश्चित्कुण्डव्रतं स्मृतम् ॥  
ललिताव्रतमित्यन्यैः शान्तिव्रतमथापरैः ॥ ११३-८५ ॥  
  
स्नानं दानं जपो होमः सर्वमस्यां कृतं मुने ॥  
भवेत्सह स्रगुणितं प्रसादाद्दन्तिनः सदा ॥ ११३-८६ ॥  
  
चतुर्थ्यां फाल्गुने मासि ढुण्ढिराजव्रतं शुभम् ॥  
तिलषिष्टैर्द्विजान् भोज्य स्वयं चाश्नीत मानवः ॥ ११३-८७ ॥  
  
गणेशाराधनपरो दानहोमप्रपूजनैः ॥  
तिलैरेव कृतैः सिद्धिं प्राप्नुयात्तत्प्रसादतः ॥ ११३-८८ ॥  
  
सौवर्णं गजवक्त्रं च कृत्वा सम्पूज्य यत्नतः ॥  
द्विजाग्र्याय प्रदातव्यं सर्वसम्पत्समृद्धये ॥ ११३-८९ ॥  
  
यस्मिन्कस्मिन्भवेन्मासि चतुर्थी रविवारयुक् ॥  
साङ्गारका वा विप्रेन्द्र सा विशेषफलप्रदा ॥ ११३-९० ॥  
  
सर्वासु च चतुर्थीषु शुक्लास्वप्यसितासु च ॥  
विघ्नेश एव देवेशः सम्पूज्यो भक्तितत्परैः ॥ ११३-९१ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वाद्शमास चतुर्थीव्रतनिरूपणं नाम त्रयोदशाधिकसततमोऽध्यायः ॥ ११३ ॥