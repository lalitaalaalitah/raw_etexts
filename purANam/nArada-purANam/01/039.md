---
title: ०३९

---
सनक उवाच ॥  
भूयः श्रृणुष्व विप्रेन्द्र माहात्म्यं परमेष्टिनः ॥  
सर्वपापहरं पुण्यं भुक्तिमुक्तिप्रदं नृणाम् ॥ ३९-१ ॥  
  
अहो हरिकथा लोके पापघ्नी पुण्यदायिनी ॥  
श्रृण्वतां वदतां चैव तद्भक्तानां विशेषतः ॥ ३९-२ ॥  
  
हरिभक्तिरसास्वादमुदिता ये नरोत्तमाः ॥  
नमस्करोम्यहं तेभ्यो यत्सङ्गान्मुक्ति भाग्नरः ॥ ३९-३ ॥  
  
हरिभक्तिपरा ये तु हरिनामपरायणाः ॥  
दुर्वृत्ता वा सुवृत्ता वा तेभ्यो नित्यं नमोनमः ॥ ३९-४ ॥  
  
संसारसागरं तर्तुं य इच्छेन्मुनिपुङ्गव ॥  
स भजेद्धरिभक्तानां भक्तान्वै पापहारिणः ॥ ३९-५ ॥  
  
दृष्टः स्मृतः पूजितो वा ध्यातः प्रणमितोऽपि वा ॥  
समुद्धरति गोविन्दो दुस्तराद्भव सागरात् ॥ ३९-६ ॥  
  
स्वपन्भुञ्जन् व्रजंस्तिष्टन्नतिष्टश्च वदंस्तथा ॥  
चिन्तयेद्यो हरेर्नाम तस्मै नित्यं नमो नमः ॥ ३९-७ ॥  
  
अहो भाग्यमहो भाग्यं विष्णु भक्तिरतात्मनाम् ॥  
येषां मुक्तिः करस्थैव योगिनामपि दुर्लभा ॥ ३९-८ ॥  
  
अत्राप्युदाहरन्तीममितिहासं पुरातनम् ॥  
वदतां श्रृण्वतां चैव सर्वपाप प्रणाशनम् ॥ ३९-९ ॥  
  
आसीत्पुरा महीपालः सोमवंशसमुद्भवः ॥  
जयध्वज इति ख्यातो नारायणपरायणः ॥ ३९-१० ॥  
  
विष्णोर्देवालये नित्यं सम्मार्जनपरायणः ॥  
दीपदानरतश्चैव सर्वभूतदयापरः ॥ ३९-११ ॥  
  
स कदाचिन्महीपालो रेवातीरे मनोरमे ॥  
विचित्रकुसुमोपेतं कृतवान्विष्णुमन्दिरम् ॥ ३९-१२ ॥  
  
स तत्र नृपशार्दूलः सदा सम्मार्जने रतः ॥  
दीपदानपरश्चैव विशेषेण हरिप्रियः ॥ ३९-१३ ॥  
  
हरिनामपरो नित्यं हरिसंसक्तमानसः ॥  
परिप्रणामनिरतो हरिभक्तजनप्रियः ॥ ३९-१४ ॥  
  
वीतिहोत्र इति ख्यातो ह्यासीत्तस्य पुरोहितः ॥  
जयध्वजस्य चरितं दृष्ट्वा विस्मयमागतः ॥ ३९-१५ ॥  
  
कदाचिदुपविष्टं तं राजानं विष्णुतत्परम् ॥  
अपृच्छद्वीतिहोत्रस्तु वेदवेदाङ्गपारगः ॥ ३९-१६ ॥  
  
वीतिहोत्र उवाच ॥  
राजन्परमधर्मज्ञ हरिभक्तिपरायण ॥  
विष्णुभक्तिमतां पुंसां श्रेष्ठोऽसि भरतर्षभ ॥ ३९-१७ ॥  
  
सम्मार्जनपरो नित्यं दीपदानरतस्तथा ॥  
तन्मे वद महाभाग किं त्वया विदितं फलम् ॥ ३९-१८ ॥  
  
सम्पादनेन वर्त्तीनां तैलसम्पलादनेन च ॥  
संयुक्तोऽसि सदा भद्रयद्विष्णोर्गृहमार्जने ॥ ३९-१९ ॥  
  
कर्माण्यन्यानि सन्त्येव विष्णोः प्रीतिकराणि च ॥  
तथापि किं महाभाग एतयोः सततोद्यतः ॥ ३९-२० ॥  
  
सर्वात्मना महापुण्यं नरेश विदित च यत् ॥  
तद् ब्रूहि मे गुह्यतमं प्रीतिर्मयि तवास्ति चेत् ॥ ३९-२१ ॥  
  
पुरोधसैवमुक्तस्तु प्रहसन्स जयध्वजः ॥  
विनयावनतो भूत्वा प्रोवाचेजं कृताञ्जलिः ॥ ३९-२२ ॥  
  
जयध्वज उवाच ॥  
श्रृणुष्व विप्रशार्दूल मयैवाचरितं पुरा ॥  
जातिस्मरत्वाज्जानामि श्रोतॄणां विस्मयप्रदम् ॥ ३९-२३ ॥  
  
आसीत्पुरा कृतयुगे ब्रह्मन्स्वारोचिषेंऽतरे ॥  
रैवतो नाम विप्रेन्द्रो वेदवेदाङ्गपारगः ॥ ३९-२४ ॥  
  
अयाज्ययाजकश्चैव सदैव ग्रामयोजकः ॥  
पिशुनो निष्ठुरश्चैव ह्यपण्यानां च विक्रयी ॥ ३९-२५ ॥  
  
निषिद्धकर्माचरणात्परित्यक्तः स बन्धुभिः ॥  
दरिद्रो दुःखितश्चैव शीर्णाङ्गो व्याधितोऽभवत् ॥ ३९-२६ ॥  
  
स कदाचिद्धर्थं तु पृथिव्यां पर्यटन् द्विजः ॥  
ममार नर्मदातीरे श्वासकासप्रपीडितः ॥ ३९-२७ ॥  
  
तस्मिन्मृते तस्य भार्या नाम्ना बन्धुमती मुने ॥  
कामचारपरा सा तु परित्यक्ता च बन्धुभिः ॥ ३९-२८ ॥  
  
तस्यां जातोऽस्मि चण्डालो दण्डकेतुरिति श्रुतः ॥  
महापापरतो नित्यं ब्रह्मद्वेषपरायणः ॥ ३९-२९ ॥  
  
परदारपरद्रव्यलोलुपो जन्तुहिंसकः ॥  
गावश्च विप्रा बहवो निहता मृगपक्षिणः ॥ ३९-३० ॥  
  
मेरुतुल्यसुवर्णानि बहून्यपहृतानि च ॥  
मद्यपानरतो नित्यं बहुशो मार्गरोधकृत् ॥ ३९-३१ ॥  
  
पशुपक्षिमृगादीनां जन्तूनामन्तकोपमः ॥  
कदाचित्कामसन्तप्तो गन्तु कामो रतिं स्त्रियः ॥ ३९-३२ ॥  
  
शून्यं विष्णुगृहं दृष्ट्वा प्रविष्टश्च स्त्रिया सह ॥  
निशि रामोपभोगार्थं शयितं तत्र कामिना ॥ ३९-३३ ॥  
  
ब्रह्मन्स्ववस्त्रप्रान्तेन कियद्देशः प्रमार्जितः ॥  
यावन्त्यः पांशुकणिकास्तत्र सम्मार्जिता द्विज ॥ ३९-३४ ॥  
  
तावज्जन्मकृतं पापं तदैव क्षयमागतम् ॥  
प्रदीपः स्थापितस्तत्र सुरतार्थं द्विजोत्तम ॥ ३९-३५ ॥  
  
तेनापि मम दुष्कर्म निःशेषं क्षयमागतम् ॥  
एवं स्थिते विष्णुगृहे ह्यागताः पुरपालकाः ॥ ३९-३६ ॥  
  
जारोऽयमिति मां तां च हतवन्तः प्रसह्य वै ॥  
आवां निहत्य ते सर्वे निवृत्ताः पुरक्षकाः ॥ ३९-३७ ॥  
  
यदा तदैव सम्प्राप्ता विष्णुदूताश्चतुर्भुजाः ॥  
किरीटकुण्डलधरा वनमालाविभूषिताः ॥ ३९-३८ ॥  
  
तैस्तु सम्प्रेरितावावां विष्णुदूतैरकल्मषैः ॥  
दिव्यं विमानमारुह्य सर्वभोगसमन्वितम् ॥ ३९-३९ ॥  
  
दिव्यदेहधरौ भूत्वा विष्णुलोकमुपागतौ ॥  
तत्र स्थित्वा ब्रह्मकल्पशतं साग्रं द्विजोत्तम ॥ ३९-४० ॥  
  
दिव्यभोगसमायुक्तौ तावत्कालं दिवि स्थितौ ॥  
ततश्च भूमिभागेषु देवयोगेषु वै क्रमात् ॥ ३९-४१ ॥  
  
तेन पुण्यप्रभावेण यदूनां वंशसम्भवः ॥  
तेनैव मेऽच्युता सम्पत्तथा राज्यमकण्टकम् ॥ ३९-४२ ॥  
  
ब्रह्यन्कृत्वोपभोगार्थमेवं श्रेयो ह्यवाप्तवान् ॥  
भक्त्या कुर्वन्ति ये सन्तस्तेषां पुण्यं न वेद्यहम् ॥ ३९-४३ ॥  
  
तस्मात्सम्मार्जने नित्यं दीपदाने च सत्तम ॥  
यतिष्ये परया भक्त्या ह्यहं जातिस्मरो यतः ॥ ३९-४४ ॥  
  
यः पूजयेज्जगन्नाथमेकाकी विगतस्पृहः ॥  
सर्वपापविनिर्मुक्तः प्रयाति परमं पदम् ॥ ३९-४५ ॥  
  
अवशेनापि यत्कर्म कृत्वेमां श्रियमागतः ॥  
भक्तिभद्भिः प्रशान्तैश्च किं पुनः सम्यगर्चनात् ॥ ३९-४६ ॥  
  
इति भूपवचः श्रुत्वा वीतिहोत्रो द्विजोत्तमः ॥  
अनन्ततुष्टिमापन्नो हरिपूजापरोऽभवत् ॥ ३९-४७ ॥  
  
तस्माच्छृणुष्व विप्रेन्द्र देवो नारायणोऽव्ययः ॥  
ज्ञानतोऽज्ञानतो वापि पूजकानां विमुक्तिदः ॥ ३९-४८ ॥  
  
अनित्या बान्धवाः सर्वे विभवो नैव शाश्वतः ॥  
नित्यं सन्निहितो मृत्युः कर्तव्यो धर्मसङ्ग्रहः ॥ ३९-४९ ॥  
  
अज्ञो लोको वृथा गर्वं करिष्यति महोद्धतः ॥  
कायः सन्निहितापायो धानादीनां किमुच्यते ॥ ३९-५० ॥  
  
जन्मकोटिसहस्त्रेषु पुण्यं यैः समुपार्जितम् ॥  
तेषां भक्तिर्भवेच्छुद्धा देवदेवे जनार्दने ॥ ३९-५१ ॥  
  
सुलभं जाह्नवी स्नानं तथेवातिथिपूजनम् ॥  
सुलभाः सर्वयज्ञाश्च विष्णुभक्तिः सुदुर्लभा ॥ ३९-५२ ॥  
  
दुर्लभा तुलसीसेवा दुर्लभः सङ्गमः सताम् ॥  
सर्वभूतदया वापि सुलभा यस्य कस्य चित् ॥ ३९-५३ ॥  
  
सत्सङ्गस्तुलसीसेबा हरिभक्तिश्च दुर्लभा ॥ ३९-५४ ॥  
  
दुर्लभं प्राप्यं मानुष्यं न तथा गमयेद् बुधः ॥  
अर्चयेद्धि जगन्नाथं सारमेतद्द्विजोत्तम ॥ ३९-५५ ॥  
  
तर्त्तुं यदीच्छति जनो दुस्तरं भवसागरम् ॥  
हरिभक्तिपरो भूयादेतदेव रसायनम् ॥ ३९-५६ ॥  
  
भ्रातराश्रय गोविन्दं मा विलम्बं कुरु प्रिय ॥  
आसन्नमेव नगरं कृतान्तस्य हि दृश्यते ॥ ३९-५७ ॥  
  
नारायणं जगद्योनिं सर्वकारणकारणम् ॥  
समर्चयस्व विप्रेन्द्र यदि भुक्तिमभीप्ससि ॥ ३९-५८ ॥  
  
सर्वाधार सर्वयोनिं सर्वान्तर्यामिणं विभुम् ॥  
ये प्रपन्ना महात्मानस्ते कृतार्था न संशयः ॥ ३९-५९ ॥  
  
ते वन्द्यास्ते प्रपूज्याश्च नमस्कार्या विशेषतः ॥  
येऽर्चयन्ति महाविष्णुं प्रणतार्तिप्रणाशनम् ॥ ३९-६० ॥  
  
ये विष्णुभक्ता निष्कामा यञ्जति परमेश्वरम् ॥  
त्रिःसप्तकुलसंयुक्तास्ते यान्ति हरिमन्दिरम् ॥ ३९-६१ ॥  
  
विष्णुभक्ताय यो दद्यान्निष्कामाय महात्मने ॥  
पानीयं वा फलं वापि स एव भगवत्प्रियः ॥ ३९-६२ ॥  
  
विष्णुभक्तिपराणां तु शुश्रूषां कुर्वते तु ये ॥  
ते यान्ति विष्णुभुवनं यावदाभूतसम्प्लवम् ॥ ३९-६३ ॥  
  
ये यञ्जति स्पृहाशून्या हरिभक्तान् हरिं तथा ॥  
  
त एव भुवनं सर्वं पुन्नति स्वाङ्घ्रिपांशुना ॥ ३९-६४ ॥  
देवपूजापरो यस्य गृहे वसति सर्वदा ॥  
  
तत्रैव सर्वदेवाश्च तिष्टन्ति श्रीहरिस्तथा ॥ ३९-६५ ॥  
पूज्यमाना च तुलसी यस्य तिष्टति वेश्मनि ॥  
  
तत्र सर्वाणि श्रेयांसि वर्द्धत्यहरहर्द्विज ॥ ३९-६६ ॥  
शालग्रामशिलारूपी यत्र तिष्टति केशवः ॥  
  
न बाधन्ते ग्रहास्तत्र भूतवेतालकादयः ॥ ३९-६७ ॥  
शालग्रामशिला यत्र तत्तीर्थं तत्तपोवनम् ॥  
  
यतः सन्निहितस्तत्र भगवान्मधुसूदनः ॥ ३९-६८ ॥  
यद्गृहे नास्ति देवर्षे शालग्रामशिलार्चनम् ॥  
  
श्मशानसदृशं विद्यात्तद गृहं शुभवार्जितम् ॥ ३९-६९ ॥  
  
पुराणन्यायमीमांसा धर्मशास्त्राणि च द्विज ॥ ३९-६९ ॥  
  
साङ्गा वेदास्तथा सर्वे विष्णोरूपं प्रकीर्तितम् ॥ ३९-७० ॥  
  
भक्त्या कुर्वन्ति ये विष्णोः प्रदक्षिणचतुष्टयम् ॥  
तेऽपि यान्ति परं स्थानं सर्वकर्मनिबर्हणम् ॥ ३९-७१ ॥  
  
इति बृहन्नारदीयपुराणे पूर्वभागे प्रथम पादे विष्णुमाहात्म्यं नाम एकोनचत्वारिंशोऽध्यायः