---
title: ०३६

---
सनक उवाच ॥  
वेदमालेः सुतौ प्रोक्तौ यावुभौ मुनिसत्तम ॥  
यज्ञमाली सुमाली च तयोः कर्माधुनोच्यत ॥ ३६-१ ॥  
  
तयोराद्यो यज्ञमाली विभेद पितृसञ्चितम् ॥  
धनं द्विधा कनिष्टस्य भागमेकं ददौ तदा ॥ ३६-२ ॥  
  
सुमाली च धनं सर्वं व्यसनाभिरकतः सदा ॥  
अपादाना दिभिश्चैव नाशयामास भो द्विज ॥ ३६-३ ॥  
  
गीतवाद्यरतो नित्यं मद्यपानरतोऽभवत् ॥  
वेश्याविभ्रमलुब्धोऽसौ परदारतोऽभवत् ॥ ३६-४ ॥  
  
सर्वस्मिन्नाशमायाते हिरण्ये पितृसञ्चिते ॥  
अपहृत्य परं द्रव्यं वारस्त्रीनिरतोऽभवत् ॥ ३६-५ ॥  
  
दृष्ट्वा सुमालिनः शूलं यज्ञमाली महामतिः ॥  
बभूव दुःखितोऽत्यर्थं भ्रातरं चदमब्रवीत् ॥ ३६-६ ॥  
  
अलममत्यन्तकष्टेन वृत्तेनास्मत्कुलेऽनुज ॥  
त्वमेक एव दुष्टात्मा महापापरतोऽभवः ॥ ३६-७ ॥  
  
एवं निवारयन्तं तं बहुशो ज्येष्टसोदरम् ॥  
हनिष्यामीति निश्चित्य खङ्गहस्तः कचेऽग्रहीत् ॥ ३६-८ ॥  
  
ततो महारवो जज्ञे नगरे भृशदारुणः ॥  
बबन्धुर्नागराश्चैनं कुपितास्ते सुमालिनम् ॥ ३६-९ ॥  
  
यज्ञमाली ह्यमेयात्मा पौरान्सम्प्रार्थ्य दुःखितः ॥  
बन्धनान्मोचयामास भ्रातृस्नेहविमोहितः ॥ ३६-१० ॥  
  
यज्ञमाली पुनस्चापि बिभिदे स्वधनं द्विधा ॥  
आददे स्वयमर्द्धं च ददावर्द्धं यवीयसे ॥ ३६-११ ॥  
  
सुमाली त्वतिमूढात्मा तद्धनं चापि नारद ॥  
मूर्खैः पारंवडचण्डालैर्बुभुजे च सहोद्धतः ॥ ३६-१२ ॥  
  
असतामुपभो गाय दुर्जनानां विभूतयः ॥  
पिचुमन्दः फलाढ्योऽपि काकैरेवोपभुज्यते ॥ ३६-१३ ॥  
  
भ्रात्रा दत्तं धनं तञ्च सुमाली नाशयन्मुने ॥  
मद्यपानप्रमत्तश्च गोमांसा दीन्यभक्षयत् ॥ ३६-१४ ॥  
  
त्यक्तो बन्धुजनैः सर्वैश्चाण्डालस्त्रीसमन्वितः ॥  
राज्ञापि बाधितो विप्रप्रपेदे निर्जनं वनम् ॥ ३६-१५ ॥  
  
यज्ञमाली सुधीर्विप्र सदा धर्मरतोऽभवेत् ॥  
अवारितं ददावन्नं सत्सङ्गगतकल्मषः ॥ ३६-१६ ॥  
  
पित्रा कृतानि सर्वाणि तडागादीनि सत्तम ॥  
अपालयत्प्रयत्नेन सदा धर्मपरायणः ॥ ३६-१७ ॥  
  
विश्राणितं धनं सर्वं यज्ञमालेर्महात्मनः ॥  
सत्पात्रदाननिष्टस्य धर्ममार्गप्रवर्तिनः ॥ ३६-१८ ॥  
  
अहो सदुपभोगाय सज्जनानां विभूतयः ॥  
कल्पवृक्षफलं सर्वममरैरेव भुज्यते ॥ ३६-१९ ॥  
  
धनं विश्राण्य धर्मार्थं यज्ञमाली महामतिः ॥  
नित्यं विष्णुगृहे सम्यक्परिचर्य्यापरोऽभवत् ॥ ३६-२० ॥  
  
कालेन गच्छता तौ तु वृद्धभावमुपागतौ ॥  
यज्ञमाली सुमाली च ह्येककाले मृतावुभौ ॥ ३६-२१ ॥  
  
हरिपूजारतस्यास्य यज्ञमालिमहात्मनः ॥  
हरिः सम्प्रेषयामास विमानं पार्षदा वृतम् ॥ ३६-२२ ॥  
  
दिव्यं विमानमारुह्य यज्ञमाली महामतिः ॥  
पूज्यमानः सुरगणैः स्तूयमानो मुनीश्वरैः ॥ ३६-२३ ॥  
  
गन्धर्वैर्गीयमानश्च सेवितश्चाप्सरोगणैः ॥  
कामधेन्वा पुष्यमाणश्चित्राभरणभूषितः ॥ ३६-२४ ॥  
  
कोमलैस्तुलसीमाल्यैर्भूषितस्तेजसां निधिः ॥  
गच्छन्विष्णुपदं दिव्यम्मनुजं पथि दृष्टवान् ॥ ३६-२५ ॥  
  
ताह्यमानं यमभटैः क्षुत्तृड्भ्यां परिपीडितम् ॥  
प्रेतभूतं विवस्त्रं च दुःखितं पाशवेष्टितम् ॥  
  
इतस्ततः प्राधावन्तं विलपन्तमनाथवत् ॥ ३६-२६ ॥  
  
क्रोशन्तं च सुदन्तं च दृष्ट्वा मनसि विव्यथे ॥ ३६-२७ ॥  
  
यज्ञमालीदयायुक्तो विष्णुदूतान्समीपगान् ॥  
कोऽयं भटैर्बाध्यमानं इत्यपृच्छत्कृताञ्जलिः ॥ ३६-२८ ॥  
  
अथ ते हरिदूतास्तं यज्ञमालिमहौजसम् ॥  
असौ सुमाली भ्राता ते पापात्मेति समब्रुवन् ॥ ३६-२९ ॥  
  
यज्ञमाली समाकर्ण्य व्याख्यातं विष्णुकिङ्करैः ॥  
मनसा दुःखमापन्नः पुनः पप्रच्छ नारद ॥ ३६-३० ॥  
  
कथमस्य भवेन्मोक्षः साञ्चितैः पापसञ्चयैः ॥  
तदुपायम्बदध्वं मे यूयं हि ममबान्धवाः ॥ ३६-३१ ॥  
  
सख्यं साप्तपदीनं स्यादित्याहुर्धर्मकोविदाः ॥  
सतां साप्तपदी मैत्री सत्सतां त्रिपदी तथा ॥ ३६-३२ ॥  
  
सत्सतामपि ये सन्तस्तेषां मैत्रघी पदे पदे ॥ ३६-३३ ॥  
तस्मान्मे बान्धवा यूयं मां नेतुं समुपागताः ॥  
  
यतोऽयं मम भ्रातापि मुच्यते तदिहोच्यताम् ॥ ३६-३४ ॥  
यज्ञमालिवचः श्रुत्वा विष्णुदूता दयालवः ॥  
  
पुनः स्मितामुखाः प्रोचुर्यज्ञमालिहरिप्रियम् ॥ ३६-३५ ॥  
  
विष्णुदूता ऊचुः ॥  
यज्ञमालिन्महाभाग नारायणपरायण ॥  
उपायं तव वक्ष्यामः सुमालिप्रेममुक्तिदम् ॥ ३६-३६ ॥  
  
कृतं यत्सुमहत्कर्म त्वया प्राक्तनजन्मनि ॥  
प्रवक्ष्यामः समासेन तच्छ्रणुष्व समाहितः ॥ ३६-३७ ॥  
  
पुरा त्वं वैश्यजातीयो नाम्ना विश्वङ्घभरः स्मृतः ॥  
त्वया कृतानि पापानि अहन्त्यगणितानि वै ॥ ३६-३८ ॥  
  
सुकर्मवासनाहीनो मातापित्रोर्विरोधकृत् ॥  
एकदा बन्धुभिस्त्यक्तः शोकसन्तापपीडितः ॥ ३६-३९ ॥  
  
क्षुधाग्निनापि सन्तप्तः प्राप्तवान्हरिमन्दिरम् ॥  
तदा वृष्टिरभूत्तत्र तत्स्थानं पङ्किलं ह्यभूत ॥ ३६-४० ॥  
  
दीरीकृतस्त्वया पङ्कस्तत्स्थाने स्थातुमिच्छया ॥  
उपलेपनतां प्राप्तं तत्स्थानं विष्णुमन्दिरे ॥ ३६-४१ ॥  
  
त्वयोषितं तु तद्गात्रौ तस्मिन्देवालये द्विज ॥  
दंशितश्चैव सर्पेण प्राप्तं पञ्चत्वमेव च ॥ ३६-४२ ॥  
  
तेन पुण्यप्रभावेन उपलेपकृतेन च ॥  
विप्रजन्म त्वया प्राप्तं हरि भक्तिस्तथाचला ॥ ३६-४२॥  
  
कल्पकोटिशतं साग्रं सम्प्राप्य हरिसन्निधिम् ॥  
वसाद्य ज्ञानमासाद्य परं मोक्षं गमिष्यसि ॥ ३६-४३ ॥  
  
अनुजं पातकिश्रेष्टं त्वं समुद्धर्त्तमिच्छसि ॥  
उपायं तव वक्ष्यामस्तं निबोध महामते ॥ ३६-४४ ॥  
  
गोचर्ममात्रभूमेस्तु उपलेपनजं फलम् ॥  
दत्त्वोद्धर महाभाग भ्रातरं कृपयान्वितः ॥ ३६-४५ ॥  
  
एवमुक्तो विष्णुदूतैर्यज्ञमाली महापतिः ॥  
तत्फलं प्रददौ तस्मै भ्रात्रे पापविमुक्तये ॥ ३६-४६ ॥  
  
सुमाली भ्रातृदत्तेन पुण्येन गतकल्मषः ॥  
बभूव यमदूतास्तु तं त्यक्त्वा प्रपलायिताः ॥ ३६-४७ ॥  
  
विमानं चागतं सद्यः सर्वभोगसमन्वितम् ॥  
तदा सुमाली स्वर्यानमारुह्य मुमुदे मुने ॥ ३६-४८ ॥  
  
तावुभौ भ्रातरौ विप्र सुरवृन्दनमस्कृतौ ॥  
अवापतुर्भृशं प्रीतिं समालिङ्ग्य परस्परम् ॥ ३६-४९ ॥  
  
यज्ञमाली सुमाली च स्तूयमानौ महर्षिभिः ॥  
गीयमानौ च गन्धर्वैर्विष्णुलोकं प्रजग्मतुः ॥ ३६-५० ॥  
  
अवाप्य हरिसालोक्यं सुमाली मुनिसत्तम ॥  
यज्ञमाली चोषतुस्तौ कल्पमेकं मुदान्वितौ ॥ ३६-५१ ॥  
  
भुक्त्वा भोगान्बहूँस्तत्र यज्ञमाली महामतिः ॥  
तत्रैव ज्ञानसम्पन्नः परं मोक्षमुपागतः ॥ ३६-५२ ॥  
  
सुमाली तु महाभागो विष्णुलोके मुदान्वितः ॥  
स्थित्वा भूमिं पुनः प्राप्य विप्रत्वं समुपागतः ॥ ३६-५३ ॥  
  
अतिशुद्धे कुले जातो गुणवान्वेदपारगः ॥  
सर्वसम्पत्समोपेतो हरिभक्तिपरायणः ॥ ३६-५४ ॥  
  
व्याहरन्हरिनामानि प्रपेदे जाह्नवीतटम् ॥  
तत्र स्नातश्च गङ्गायां दृष्ट्वा विश्वेश्वरं प्रभुम् ॥ ३६-५५ ॥  
  
अवाप परमं स्थानं योगिनामपि दुर्लभम् ॥  
उपलेपनमाहात्म्यं कथितं ते मुनीश्वर ॥ ३६-५६ ॥  
  
तस्मात्सर्वप्रयत्नेन सम्पूज्यो जगताम्पतिः ॥  
अकामादपि ये विष्णोः सकृत्पूजां प्रकुर्वते ॥ ३६-५७ ॥  
  
न तेषां भवबन्धस्तु कदाचिदपि जायते ॥  
हरिभक्तिरतान्यस्तु हरिबुद्ध्या समर्चयेत् ॥ ३६-५८ ॥  
  
तस्य तुष्यन्ति विप्रेन्द्र ब्रह्मविष्णुमहेश्वराः ॥  
हरिभक्तिपराणां तु सङ्गिनां सङ्गमात्रतः ॥ ३६-५९ ॥  
  
मुच्यते सर्वपापेभ्यो महापातकवानपि ॥  
हरिपूजापराणां च हरिनामरतात्मनाम् ॥ ३६-६० ॥  
  
शुश्रूषानिरता यान्ति पापिनोऽपि परां गतिम् ॥ ३६-६१ ॥  
  
इति श्रीबृहन्नारदीयपुराणे पूर्वभागे प्रथमपादे विष्णुसेवाप्रभावो नाम षट्त्रिंशोऽध्यायः ॥