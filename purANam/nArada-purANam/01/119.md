---
title: ११९

---
सनातन उवाच ॥  
अथ तेऽहं प्रवक्ष्यामि दशम्या वै व्रतानि च ॥  
यानि कृत्वा नरो भक्त्या धर्मराजप्रियो भवेत् ॥ ११९-१ ॥  
  
चैत्रशुक्लदशम्यां तु धर्मराजं प्रपूजयेत् ॥  
तत्कालसम्भवैः पुष्पैः फलैर्गन्धादिभिस्तथा ॥ ११९-२ ॥  
  
सोपवासो वैकभक्तो भोजयित्वा द्विजोत्तमान् ॥  
चतुर्द्दशततस्तेभ्यः शक्त्या दद्याच्च दक्षिणाम् ॥ ११९-३ ॥  
  
एवं यः कुरुते विप्र धर्मराजप्रपूजनम् ॥  
स धर्मस्याज्ञयागच्छेद्देवैः साधर्म्यमच्युतः ॥ ११९-४ ॥  
  
दशम्यां माधवे शुक्ले विष्णुमभ्यर्च्य मानवः ॥  
गन्धाद्यैरुपचारैश्च श्वेतपुष्पैः सुगन्धिभिः ॥ ११९-५ ॥  
  
शतं प्रदक्षिणाः कृत्वा विप्रन्सम्भोज्य यत्नतः ॥  
लभते वैष्णवं लोकं नात्र कार्या विचारणा ॥ ११९-६ ॥  
  
ज्येष्ठे शुक्लदशम्यां तु जाह्नवी सरितां वरा ॥  
समायाता धरां स्वर्गात्तस्मात्सा पुण्यदा स्मृता ॥ ११९-७ ॥  
  
ज्येष्ठः शुक्लदलं हस्तो बुधश्च दशमीः तिथिः ॥  
गरानन्दव्यतीपाताः कन्येन्दुवृषभास्कराः ॥ ११९-८ ॥  
  
दशयोगः समाख्यातो महापुण्यतमो द्विज ॥  
हरते दश पापानि तस्माद्दशहरः स्मृतः ॥ ११९-९ ॥  
  
अस्यां यो जाह्नवीं प्राप्य स्नाति सम्प्रीतमानसः ॥  
विधिना जाह्नवीतोये स याति हरिमन्दिरम् ॥ ११९-१० ॥  
  
आषाढशुक्लदशमी पुण्या मन्वादिकैः स्मृता ॥  
तस्यां स्नानं जपो दानं होमो वा स्वर्गतिप्रदाः ॥ ११९-११ ॥  
  
श्रावणे शुक्लदशमी सर्वाशापरिपूर्तिदा ॥  
अस्यां शिवार्चनं शस्तं गन्धाद्यै रुपचारकैः ॥ ११९-१२ ॥  
  
तत्रोपवासो नक्तं वा द्विजानां भोजनं जपः ॥  
हेम्नो दान च धेन्वादेः सर्वपापप्रणाशनम् ॥ ११९-१३ ॥  
  
अथो नभस्यशुक्लायां दशम्यां द्विजसत्तम ॥  
व्रतं दशावताराख्यं तत्र स्नानं जलाशये ॥ ११९-१४ ॥  
  
कृत्वा सन्ध्यादिनियमं देवर्षिपितृतर्पणम् ॥  
ततो दशावताराणि समभ्यर्चेत्समाहितः ॥ ११९-१५ ॥  
  
मत्स्यं कूर्मं वराहं च नरसिंहं त्रिविक्रमम् ॥  
रामं रामं च कृष्णं च बौद्धं कल्किनमेव च ॥ ११९-१६ ॥  
  
दशमूर्तिस्तु सौवर्णीः पूजयित्वा विधानतः ॥  
दशभ्यो विप्रवर्येभ्यो दद्यात्सत्कृत्य नारद ॥ ११९-१७ ॥  
  
उपवासं चैकभक्तं कृत्वा सम्भोज्य वाडवान् ॥  
विसृज्य पश्चाद्भुञ्जीत स्वयं स्वेष्टैः समाहितः ॥ ११९-१८ ॥  
  
भक्त्या कृत्वा व्रतं त्वेतद्भुक्त्वा भोगानिहोत्तमान् ॥  
विमानेन व्रजेदन्ते विष्णुलोकं सनातनम् ॥ ११९-१९ ॥  
  
आश्विने शुक्लदशमी विजया सा प्रकीर्तिता ॥  
चतुर्गोमयपिण्डानि प्रातर्न्यस्य गृहाङ्गणे ॥ ११९-२० ॥  
  
चक्रवालस्वरूपेण तन्मध्ये रामलक्ष्मणौ ॥  
तथा भरतशत्रुघ्नौ पूजयेच्चतुरोऽपि हि ॥ ११९-२१ ॥  
  
सपिधानासु पात्रीषु गोमयीषु चतसृष्ट ॥  
किन्नं धान्यं सरौप्यं तु धृत्वा धौतांशुकावृतम् ॥ ११९-२२ ॥  
  
पितृमातृभ्रातृपुत्रजाया भृत्यसमन्वितम् ॥  
सम्पूज्यं गन्धपुष्पाद्यैर्नैवेद्यैश्च विधानतः ॥ ११९-२३ ॥  
  
नमस्कृत्याथ भुञ्जीत द्विजान्सम्भोज्य पूजितान् ॥  
एवं कृत्वा विधानं तु नरो वर्षं सुरवान्वितः ॥ ११९-२४ ॥  
  
धनधान्यसमृद्धश्च निश्चितं जायते द्विज ॥  
अथापाराह्णसमये नवम्यां सन्निमन्त्रिताम् ॥ ११९-२५ ॥  
  
पूर्वदिक्षु शमीं विप्र गत्वा तन्मूलजां मृदम् ॥  
गृहीत्वा स्वगृहं प्राप्य गीतवादित्रनिःस्वनैः ॥ ११९-२६ ॥  
  
सम्पूज्य तां विधानेन सज्जीकृत्य स्वकं बलम् ॥  
निर्गत्य पूर्वद्वारेण ग्रामाद्ब्रहिरनाकुलः ॥ ११९-२७ ॥  
  
ततः शत्रुप्रतिकृतिं निर्मितां पत्रकादिभिः ॥  
मनसा कल्पितां वापि स्वर्णं पुंरवंशरेण वै ॥ ११९-२८ ॥  
  
विध्येदिति भृशं प्रीतः प्राप्नुयात्स्वगृहं निशि ॥  
एवं कृतविधिर्वापि गच्छेद्वा शत्रुनिग्रहे ॥ ११९-२९ ॥  
  
एषैवं दशमी विप्र विधिनाऽऽचरिता सदा ॥  
धनं जयं सुतान् गाश्च गजाश्वं वाप्यजाविकम् ॥ ११९-३० ॥  
  
दद्यादिह शरीरान्ते स्वर्गतिं चापि नारद ॥  
दशम्यां कार्तिके शुक्ले सार्वभौमव्रतं चरेत् ॥ ११९-३१ ॥  
  
कृतोपवासो वैकाशी निशीथेऽपूपकादिभिः ॥  
दशदिक्षु बलिं दद्याद् गृहद्वापि पुराद्ब्रहिः ॥ ११९-३२ ॥  
  
मण्डलेऽष्टदले क्लृप्ते गोविड्लिप्तधरातले ॥  
मन्त्रैरेभिर्द्विजश्रेष्ठ गणेशादिकृतार्चनः ॥ ११९-३३ ॥  
  
यो मे पूर्वगतः पाप्मा पापकेनेह कर्मणा ॥  
तमिन्द्रो देवरा जोऽद्य नाशयत्वखिलेष्टदः ॥ ११९-३४ ॥  
  
यो मे वह्निगतः पाप्मा पापकेनेह कर्मणा ॥  
तेजोराजोऽथ वह्निस्तं नाशयत्वखिलेष्टदः ॥ ११९-३५ ॥  
  
यो मे दक्षगतः पाप्मा पापकेनेह कर्मणा ॥  
तं यमः प्रेतराजो वै नाशयत्वखिलेष्टदः ॥ ११९-३६ ॥  
  
यो मे नैर्ऋतिगः पाप्मा पापकेनेह कर्मणा ॥  
रक्षोराजो नैर्ऋतिस्तं नाशयत्वखिलेष्टदः ॥ ११९-३७ ॥  
  
यो मे पश्चिमगः पाप्मा पापकेनेहकर्मणा ॥  
यादः पतिस्तं वरुणो नाशयत्वखिलेष्टदः ॥ ११९-३८ ॥  
  
यो मे वायुगतः पाप्मा पापकेनेह कर्मणा ॥  
वायुस्तं मरुतां राजो नाशयत्वखिलेष्टदः ॥ ११९-३९ ॥  
  
यो मे सौम्यगतः पाप्मा पापकेनेह कर्मणा ॥  
सोमस्तमृक्षयक्षेशो नाशयत्वखिलेष्टदः ॥ ११९-४० ॥  
  
यो म ईशगतः पाप्मा पापकेनेह कर्मणा ॥  
ईशानो भूतनाथस्तं नाशयत्वखिलेष्टदः ॥ ११९-४१ ॥  
  
यो मं ऊर्द्ध्वगतः पाप्मा पापकेनेह कर्मणा ॥  
ब्रह्मा प्रजापतीशस्तं नाशयत्वखिलेष्टदः ॥ ११९-४२ ॥  
  
यो मेऽधःसंस्थितः पाप्मा पापकेनेह कर्मणा ॥  
अनन्तो नागराजस्तं नाशयत्वखिलेष्टदः ॥ ११९-४३ ॥  
  
इत्येवं दिक्षु दशसु बलिं दत्वा समाहितः ॥  
क्षेत्रपालाय तद्बाह्ये क्षिपेद्बलिमतन्द्रितः ॥ ११९-४४ ॥  
  
एवं कृतविधिः शेषं निशायां निनयेत्सुधीः ॥  
गीतैः सुमङ्गलप्रायैः स्तवपाठैर्जपादिभिः ॥ ११९-४५ ॥  
  
प्रातः स्नात्वा समभ्यर्च्य लोकपालान् द्विजोत्तमान् ॥  
द्वादशाभ्यर्च्य सम्भोज्य शक्तितो दक्षिणां ददेत् ॥ ११९-४६ ॥  
  
इत्थं कृत्वा व्रतं विप्र भोगान्भुक्तैहिकाञ्छुभान् ॥  
युगं स्वर्गसुखं भुक्त्वा सार्वभौमो नृपो भवेत् ॥ ११९-४७ ॥  
  
मार्गशुक्लदशम्यां तु चरेदारोग्यकं व्रतम् ॥  
गन्धाद्यैरर्चयेद्विप्रान् दश तच्चरणोदकम् ॥ ११९-४८ ॥  
  
पीत्वाऽथ दक्षिणां दत्वा विसूजेदेकभोजनं ॥  
एतत्कृत्वा व्रतं विप्र ह्यारोग्यं प्राप्य भूतले ॥ ११९-४९ ॥  
  
धर्मराजप्रसादेन मोदते दिवि देववत् ॥  
पौषे दशम्यां शुक्लायां विश्वेदेवान् समर्चयेत् ॥ ११९-५० ॥  
  
ऋतुं दक्षं वसून्सत्यं कालं कामं मुनिं गुरुम् ॥  
विप्रं रामं च दशधा केशवस्तान्समास्थितः ॥ ११९-५१ ॥  
  
स्वापयित्वा दर्भमयानासनेषु च संस्थितान् ॥  
गन्धैर्धूपैस्तथा दीपैर्नैवेद्यैश्चापि नारद ॥ ११९-५२ ॥  
  
प्रत्येकं दक्षिणां दत्वा प्रणियत्य विसर्जयेत् ॥  
दक्षिणां तां द्विजाग्र्येभ्यो गुरवे वा समर्पयेत् ॥ ११९-५३ ॥  
  
एवं कृतविधि श्चैकभक्तो भोगी व्रती भवेत् ॥  
लोकद्वयस्य विप्रर्षे नात्र कार्या विचारणा ॥ ११९-५४ ॥  
  
माघशुक्लदशम्यां तु सोपवासो जितेन्द्रियः ॥  
देवान्नगिरसो नाम दश सम्यक्समर्चयेत् ॥ ११९-५५ ॥  
  
कृत्वा स्वर्णमयान्विप्र गन्धाद्यैरुपचारकैः ॥  
आत्मा ह्यायुर्मनो दक्षो मदः प्राणस्तथैव च ॥ ११९-५६ ॥  
  
बर्हिष्मांश्च गविष्ठश्च दत्तः सत्यश्च ते दश ॥  
दश विप्रान्भोजयित्वा मधुरान्नेन नारद ॥ ११९-५७ ॥  
  
मूर्तीस्तेभ्यः प्रदद्यात्ताः स्वर्गलोकाप्तये क्रमात् ॥  
अन्त्यशुक्लदशम्यां तु चतुर्दशं यमान्यजेत् । ११९-५८ ॥  
  
यमश्च धर्मराजश्च मृत्युश्चैवान्तकस्तथा ॥  
वैवस्वतश्च कालश्च सर्वभूतक्षयस्तथा ॥ ११९-५९ ॥  
  
औदुम्बरश्च दघ्नश्च द्वौ नीलपरमेष्ठिनौ ॥  
वृकोदरश्चचित्रश्च चित्रगुप्तश्चतुर्दश ॥ ११९-६० ॥  
  
गन्धाद्यैरुपचारैश्च समभ्यर्च्याथतर्पयेत् ॥  
तिलाम्बुमिश्राञ्जलिभिर्दर्भैः प्रत्येकशस्त्रिभिः ॥ ११९-६१ ॥  
  
ततश्च दद्यात्सूर्यार्घं ताम्रपात्रेण नारद ॥  
रक्तचन्दनसन्दनसम्मिश्रतिलाक्षतयवाम्बुभिः ॥ ११९-६२ ॥  
  
एहि सूर्यसहस्रांशो तेजोराशे जगत्पते ॥  
गृहाणार्घ्यं मया दत्तं भक्त्या मामनुकम्पय ॥ ११९-६३ ॥  
  
इति मन्त्रेण दत्वाऽर्घ्यं विप्रान्भोज्य चतुर्द्दश ॥  
रौप्यां सुदक्षिणां दत्वा विसृज्याश्नीत च स्वयम् ॥११९-६४ ॥  
  
एवं कृतविधिर्विप्र धर्मराजप्रसादतः ॥  
भुक्त्वा भोगांश्च पुत्रार्थानैहिकान्देवदुर्लभान् ॥ ११९-६५ ॥  
  
विमानवरमास्थाय देहान्ते विष्णुलोकभाक् ॥ ११९-६६ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितदशमीव्रतनिरूपणं नामैकोनविंशत्यधिकशततमोऽध्यायः ॥ ११९ ॥