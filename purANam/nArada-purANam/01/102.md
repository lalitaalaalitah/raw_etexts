---
title: १०२

---
ब्रह्मोवाच ॥  
श्रृणु पुत्र प्रवक्ष्यामि पुराणं लिङ्गसञ्ज्ञितम् ॥  
पठतां श्रृण्वतां चैव भुक्तिमुक्तिप्रदायकम् ॥ १०२-१ ॥  
  
यच्च लिङ्गाभिधं तिष्ठन्वह्निलिङ्गे हरोऽभ्यधात् ॥  
मह्यं धर्मादिसिद्ध्यर्थं मग्निकल्पकथाश्रयम् ॥ १०२-२ ॥  
  
तदेव व्यासदेवेन भागद्वयसमन्वितम् ॥  
पुराणं लिङ्गमुदितं बह्वाख्यानविचित्रितम् ॥ १०२-३ ॥  
  
तदेकादशसाहस्रं हरमाहात्म्यसूचकम् ॥  
परं सर्वपुराणानां सारभूतं जगत्त्रये ॥ १०२-४ ॥  
  
पुराणोपक्रमे प्रश्नः सृष्टिः सङ्क्षेपतः पुरा ॥  
योगाख्यानं ततः प्रोक्तं कल्पाख्यानं ततः परम् ॥ १०२-५ ॥  
  
लिङ्गोद्भवस्तदम्बा च कीर्तिता हि ततः परम् ॥  
सनत्कुमारशैलादिसंवादश्चाथ पावनः ॥ १०२-६ ॥  
  
ततो दाधीचचरितं युगधर्मनिरूपणम् ॥  
ततो भुवन कोशाख्या सूर्यसोमान्वयस्ततः ॥ १०२-७ ॥  
  
ततश्च विस्तरात्सर्गस्त्रिपुराख्यानकं तथा ॥  
लिङ्गप्रतिष्ठा च ततः पशुपाशविमोक्षणम् ॥ १०२-८ ॥  
  
शिवव्रतानि च तथा सदाचारनिरूपणम् ॥  
प्रायश्चितान्यरिष्टानि काशीश्रीशैलवर्णनम् ॥ १०२-९ ॥  
  
अन्धकाख्यानकं पश्चाद्वाराहचरितं पुनः ॥  
नृसिंहचरितं पश्चाज्जलन्धरवधस्ततः ॥ १०२-१० ॥  
  
शैवं सहस्रनामाथ दक्षयज्ञविनाशनम् ॥  
कामस्य दहनं पश्चाद्गिरिजायाः करग्रहः ॥ १०२-११ ॥  
  
ततो विनायकाख्यानं नृपाख्यानं शिवस्य च ॥  
उपमन्युकथा चापि पूर्वभाग इतीरितः ॥ १०२-१२ ॥  
  
विष्णुमाहात्म्यकथनमम्बरीषकथा ततः ॥  
सनत्कुमारनन्दीशसंवादश्च पुनर्मुने ॥ १०२-१३ ॥  
  
शिवमाहात्म्यसंयुक्तः स्नानयागादिकं ततः ॥  
सूर्यपूजाविधिश्चैव शिवपूजा च मुक्तिदा ॥ १०२-१४ ॥  
  
दानानि बहुधाक्तानि श्राद्धप्रकरणं ततः ॥  
प्रतिष्ठातं त्रमुदितं ततोऽघोरस्य कीर्तनम् ॥ १०२-१५ ॥  
  
वज्रेश्वरी महाविद्या गायत्रीमहिमा ततः ॥  
त्र्यम्बकस्य च माहात्म्यं पुराणश्रवणस्य च ॥ १०२-१६ ॥  
  
एवं चोपरिभागस्ते लैङ्गस्य कथितो मया ॥  
व्यासेन हि निबद्धस्य रुद्रामाहात्म्यसूचितः ॥ १०२-१७ ॥  
  
लिखित्वैतत्पुराणं तु तिलधेनुसमन्वितम् ॥  
फाल्गुन्यां पूर्णिमायां यो दद्याद्भक्त्या द्विजातये ॥ १०२-१८ ॥  
  
स लभेच्छिवसायुज्यं जरामरणवर्जितम् ॥  
यः पठेच्छृणुयाद्वापि लैङ्गं पापापहं नरः ॥ १०२-१९ ॥  
  
स भुक्तभोगो लोकेऽस्मिन्नन्ते शिवपुरं व्रजेत् ॥  
लिङ्गानुक्रमणीमेतां पठेद्यः श्रृणुयात्तथा ॥ १०२-२० ॥  
  
तावुभौ शिवभक्तौ तु लोकद्वितयभोगिनौ ॥  
जायतां गिरिजाभर्तुः प्रसादान्नात्र संशयः ॥ १०२-२१ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे लिङ्गपुराणानुक्रमणीनिरूपणं नाम द्व्युत्तरशततमोऽध्यायः ॥ १०२ ॥