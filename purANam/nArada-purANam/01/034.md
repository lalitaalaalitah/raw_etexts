---
title: ०३४

---
नारद उवाच ॥  
समाख्यातानि सर्वाणि योगाङ्गानि महामुने ॥  
इदानीमपि सर्वज्ञ यत्पृच्छामि तदुच्यताम् ॥ ३४-१ ॥  
  
योगोभक्तिमतामेव सिध्यतीति त्वयोदितम् ॥  
यस्य तुष्यति सर्वेशस्तस्य भक्तिश्च शाश्वतम् ॥ ३४-२ ॥  
  
यथा तुष्यति सर्वेशो देवदेवो जनार्दनः ॥  
तन्ममाख्याहि सर्वज्ञ मुने कारुण्यवारिधे ॥ ३४-३ ॥  
  
सनक उवाच ॥  
नारायणं परं देवं सच्चिदानन्दविग्रहम् ॥  
भज सर्वात्मना विप्र यदि मुक्तिमभीप्ससि ॥ ३४-४ ॥  
  
रिपवस्तं न हिंसन्ति न बाधन्ते ग्रहाश्चतम् ॥  
राक्षसाश्च न चेक्षन्ते नरं विष्णुपरायणम् ॥ ३४-५ ॥  
  
भक्तर्दृढा भवेद्यस्य देवदेवे जनार्दने ॥  
श्रेयांसि तस्य सिध्यन्ति भक्तिमन्तोऽधिकास्ततः ॥ ३४-६ ॥  
  
पादौ तौ सफलौ पुंसां यौ विष्णुगृहगामिनौ ॥  
तौ करौ सफलौ ज्ञेयौ विष्णुपूजापरौ तु यौ ॥ ३४-७ ॥  
  
ते नेत्रे सुफले पुंसां पश्यतो ये दनार्दनम् ॥  
सा जिह्वा प्रोच्यते सद्भिर्हरिनामपरा तु या ॥ ३४-८ ॥  
  
सत्यं सत्यं पुनः सत्यमुद्धृत्य भुजमुत्यते ॥  
तत्त्वं गुरुसमं नारित नत देवः केशवात्परः ॥ ३४-९ ॥  
  
सत्यं वच्मिहितं वाच्मि सारं वच्मि पुनः पुनः ॥  
असारेऽस्मिंस्त संसारे सत्यं हरिसमर्चनम् ॥ ३४-१० ॥  
  
संसारपाशं सुदृढं महामोहप्रदायकम् ॥  
हरिभक्तिकुटारेण च्छित्त्वात्यन्तसुखी भव ॥ ३४-११ ॥  
  
तन्मनः संयुतं विष्णौ सा वाणी यत्परायणा ॥  
ते श्रोत्रे तत्कथासारपूरिते लोकवन्दिते ॥ ३४-१२ ॥  
  
आनन्दमक्षरं शून्यमवस्थात्रितयैरपि ॥  
आकाशमध्यगं देवं भज नारद सन्ततम् ॥ ३४-१३ ॥  
  
स्थानं न शक्यते यस्य स्वरुपं वा कदाचन ॥  
निर्देष्टुं मुनिशार्दूल द्रष्टुं वाप्यकृतात्मभिः ॥ ३४-१४ ॥  
  
समस्तैः करणैर्युक्तो वर्त्तेऽसौ यदा तदा ॥  
जाग्रदित्युच्यते सद्भिरन्तर्यामी सनातनः ॥ ३४-१५ ॥  
  
यदान्तः करणैंर्युक्तः स्वेच्छया विचरत्यसौ ॥  
स्वपन्निच्युच्यते ह्यात्मा यदा स्वापविवर्जितः ॥ ३४-१६ ॥  
  
न बाह्यकरणैर्युक्तो न चान्तः करणैस्तथा ॥  
अस्वरुपो यदात्मासौ पुण्यापुण्यविवर्जितः ॥ ३४-१७ ॥  
  
सर्वोपाधिविनिर्मुक्तो ह्यानन्दो निर्गुणो विभुः ॥  
परब्रह्ममयो देवः सुषुप्त इति गीयते ॥ ३४-१८ ॥  
  
भावनामयमेतद्वै जगत्स्थावरजङ्गमम् ॥  
विद्युद्विलोलं विप्रेन्द्र भज तस्माज्जनार्दनम् ॥ ३४-१९ ॥  
  
अहिंसा सत्यमस्तेयं ब्रह्मचर्यापरिग्रहौ ॥  
वर्तते यस्य तस्यैव तुष्यते जगतां पतिः ॥ ३४-२० ॥  
  
सर्वभूतदयायुक्तो विप्रपूजापरायणः ॥  
तस्य तुष्टो जगन्नाथो मधुकैटभमर्द्दनः ॥ ३४-२१ ॥  
  
सत्कथायां च रमते सत्कथां च करोति यः ॥  
सत्सङ्गो निरहङ्कारस्तस्य प्रीतो रमापतिः ॥ ३४-२२ ॥  
  
नामसङ्कीर्त्तनं विष्णो क्षुत्तृट्प्रस्खलितादिषु ॥  
करोति सततं यस्तु तस्य प्रीतो ह्यधोक्षजः ॥ ३४-२३ ॥  
  
यातु नारीपतिप्राणा पतिपूजापरायणा॥  
तस्यास्तुष्टो जगन्नाथो ददाति स्वपदं मुने ॥ ३४-२४ ॥  
  
असूयारहिता ये तु ह्यहङ्कारविवर्जिताः ॥  
देवपूजापराश्चैव तेषां तुष्यति केशवः ॥ ३४-२५ ॥  
  
तस्माच्छृणुष्व देवर्शे भजस्वं सततं हरिम् ॥  
मा कुरुष्व ह्यहङ्कारं विद्युल्लोलश्रिया वृथा ॥ ३४-२६ ॥  
  
शरीरं मृत्युसंयुक्तं जीवितं चाति चञ्चलम् ॥  
राजादिभिर्धनं बाध्यं सम्पदः क्षणभङ्गुराः ॥ ३४-२७ ॥  
  
किं न पश्यसि देवर्षे ह्यायुषार्द्धं तु निद्रया ॥  
हतं च भोजनाद्यैश्च कियदायुः समाहृतम् ॥ ३४-२८ ॥  
  
कियदायुर्बालभावात्कियद्वृथा ॥  
कियद्विषयभोगैश्च कदा धर्मान्करिष्यति ॥ ३४-२९ ॥  
  
बालभावे च वार्द्धक्येन घटेताच्युतार्चनम् ॥  
वयस्येव ततो धर्मान्कुरु त्वमनहङ्कृतः ॥ ३४-३० ॥  
  
मा विनाशं व्रज मुने मग्नः संसारगह्वरे ॥  
वरुर्विनाशनिलयमापदां परमं पदम् ॥ ३४-३१ ॥  
  
शरीरं भोगनिलयं मलाद्यैः परिदूषितम् ॥  
किमर्थं शाश्वतधिया कुर्यात्पापं नरो वृथा ॥ ३४-३२ ॥  
  
आसारभूते संसारे नानादुःखसमन्विते ॥  
विश्वासो नात्र कर्त्तव्यो निश्चितं मृत्युसङ्कुले ॥ ३४-३३ ॥  
  
तस्माच्छृणुष्व विप्रेन्द्र सत्यमेतद्व्रवीम्यहम् ॥  
देहयोगनिवृत्त्यर्थं सद्य एव जनार्दनम् ॥ ३४-३४ ॥  
  
मानं त्यक्त्वा तथा लोभं कामक्रोधविवर्जितः ॥  
भजस्व सततं विष्णुं मानुष्यमतिदुर्लभम् ॥ ३४-३५ ॥  
  
कोटिजन्मसहस्त्रेषु स्थावरादिषु सत्तम ॥  
सम्भ्रान्तस्य तु मानुष्यं कथञ्चित्परिलभ्यते ॥ ३४-३६ ॥  
  
तत्रापि देवताबुद्धिर्दानबुद्धिश्च सत्तम ॥  
भोगबुद्धिस्तथा नॄणां जन्मान्तरतपः फलम् ॥ ३४-३७ ॥  
  
मानुष्यं दुर्लभं प्राप्य यो हरिं नार्चयेत्सकृत् ॥  
मूर्खः कोऽस्ति परस्तस्माज्जडबुद्धिरचेतनः ॥ ३४-३८ ॥  
  
दुर्लभं प्राप्य मानुष्यं नार्चयन्ति च ये हरिम् ॥  
तेषामतीव मूर्खाणां विवेकः कुत्र तिष्ठति ॥ ३४-३९ ॥  
  
आराधितो जगन्नाथो ददात्यभिमतं फलम् ॥  
कस्तं न पूजयेद्विप्रसंसाराप्रिप्रदीपितः ॥ ३४-४० ॥  
  
चण्डालोऽपि मुनिश्रेष्ट विष्णुभक्तो द्विजाधिकः ॥  
विष्णुभक्तिविहीनश्च द्विजोऽपि श्वपचाधमः ॥ ३४-४१ ॥  
  
तस्मात्कामादिकं त्यक्त्वा भजेत हरिमव्ययम् ॥  
यस्मिंस्तुष्टेऽखिलं तुष्येद्यतः सर्वगतो हरिः ॥ ३४-४२ ॥  
  
यथा हस्तिपदे सर्वं पदमात्रं प्रलीयते ॥  
तथा चराचरं विश्वं विष्णाविव प्रलीयते ॥ ३४-४३ ॥  
  
आकाशेन यथा व्याप्तं जगत्स्थावरजङ्गमम् ॥  
तथैव हरिणा व्याप्तं विश्वमेतच्चराचरम् ॥ ३४-४४ ॥  
  
जन्मनो मरणं नॄणां जन्म वै मृत्युसाधनम् ॥  
उभे ते निकटे विद्धि तन्नाशो हरिसेवया ॥ ३४-४५ ॥  
  
ध्यातः स्मृतः पूजितो वा प्रणतो वा जनार्दनः ॥  
संसारपाशविच्छेदीकस्तं न प्रतिपूजयेत् ॥ ३४-४६ ॥  
  
यन्नामोच्चांरणादेव महापातकनाशनम् ॥  
यं समभ्यर्च्य विप्रर्षे मोक्षभागी भवेन्नरः ॥ ३४-४७ ॥  
  
अहो चित्रमहो चित्रमहो चित्रमिदं द्विज ॥  
हरिनाम्नि स्थिते लोकः संसारे परिवर्त्तते ॥ ३४-४८ ॥  
  
भूयोभूयोऽपि वक्ष्यामि सत्यमेतत्तपोधन ॥  
नीयमानो यमभटैरशक्तो धर्मसाधनैः ॥ ३४-४९ ॥  
  
यावन्नेन्द्रियवैकल्यं यावद्व्याधिर्न बाधते ॥  
तावदेवार्चयेद्विष्णुं यदि मुक्तिमभीप्सति ॥ ३४-५० ॥