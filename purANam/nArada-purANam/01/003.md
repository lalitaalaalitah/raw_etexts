---
title: ००३

---
नारद उवाच ॥  
कथं ससर्ज ब्रह्मादीनादिदेवः पुरा विभुः ॥  
तन्ममाख्याहि सनक सर्वज्ञोऽस्ति यतो भवान् ॥ ३-१ ॥  
  
श्रीसनक उवाचा ॥  
नारायणोऽक्षरोऽनन्तः सर्वव्यापी निरञ्जनः ॥  
तेनेदमखिलं व्याप्तं जगत्स्थावरजङ्गमम् ॥ ३-२ ॥  
  
आदिसर्गे महाविष्णुः स्वप्रकाशो जगन्मयः ॥  
गुणभेदमधिष्ठाय मूर्त्तित्रिकमवासृजत् ॥ ३-३ ॥  
  
सृष्ट्यर्थं तु पुरा देवो दक्षिणाङ्गात्प्रजापतिम् ॥  
मध्येरुद्राख्यमीथानं जगदन्तकरं मुने ॥ ३-४ ॥  
  
पालनायास्य जगतो वामाङ्गाद्विष्णुमव्ययम् ॥  
तमादिदेवमजरं केचिदाहुः शिवाभिधम् ॥  
केचिद्विष्णुं सदा सत्यं ब्रह्माणं केचिदूचिरे ॥ ३-५ ॥  
  
तस्य शक्तिः परा विष्णोर्जगत्कार्यप्रवर्तिनी ॥  
भावाभावस्वरुपा सा विद्याविद्येति गीयते ॥ ३-६ ॥  
  
यदा विश्वं महाविष्णोर्भिन्नत्वेन प्रतीयते ॥  
तदा ह्यविद्या संसिद्धा भवेद्दुःखस्य साधनम् ॥ ३-७ ॥  
  
ज्ञातृज्ञेयाद्युपाधिस्ते यदा नश्यति नारद ॥  
सर्वैकभावना बुद्धिः सा विद्येत्यभिधीयते ॥ ३-८ ॥  
  
एषं माया महाविष्णोर्भिन्ना संसारदायिनी ॥  
अभेदबुद्ध्या दृष्टा चेत्संसारक्षयकारिणी ॥ ३-९ ॥  
  
विष्णुशक्तिसमुद्भूतमेतत्सर्वं चराचरम्॥  
यस्माद्भिन्नमिदं सर्वं यच्चेङ्गेद्यच्चनेङ्गति ॥ ३-१० ॥  
  
उपाधिभिर्यथाकाशो भिन्नत्वेन प्रतीयते ॥  
अविद्योपाधियोगेनतथेदमखिलं जगत् ॥ ३-११ ॥  
  
यथा हरिर्जगद्यापी तस्य शक्तिस्तथा मुने ॥  
दाहशक्तिर्यथाङ्गारे स्वाश्रयं व्याप्य तिष्टति ॥ ३-१२ ॥  
उमेति केचिदाहुस्तां शक्तिं लक्ष्मीं तथा परे ॥  
भारतीत्यपरे चैनां गिरिजेत्यम्बिकेति च ॥ ३-१३ ॥  
  
दुर्गेति भद्रकालीति चण्डी माहेश्वरीत्यपि ॥  
कौमारी वैष्णवी चेति वाराह्येन्द्री च शाम्भवी ॥ ३-१४ ॥  
  
ब्राह्मीति विद्याविद्येति मायेति च तथा परे ॥  
प्रकृतिश्च परा चेति वदन्ति परमर्षस्यः ॥ ३-१५ ॥  
  
शेषशक्तिः परा विष्णोर्जगत्सर्गादिकारिणी ॥  
व्यक्ताव्यक्तस्वरुपेण जगह्याप्य व्यवस्थिता ॥ ३-१६ ॥  
  
प्रकृतिश्चपुमांश्चैव कालश्चेति विधिस्थितिः ॥  
सृष्टिस्थितिविनाशानामेकः कारणतां गतः ॥ ३-१७ ॥  
  
येनेदमखिलं जातं ब्रह्मरुपधरेण वै ॥  
तस्मात्परतरो देवो नित्यइत्यभिधीयते ॥ ३-१८ ॥  
  
रक्षां करोति यो देवो नित्य इत्यभिधीयते ॥  
रक्षां करोति यो देवो जगतां परतः पुमान् ॥ ३-१९ ॥  
  
तस्मात्परतरं यत्तदव्ययं परमं पदम् ॥ ३-२० ॥  
  
अक्षरो निर्गुणः शुद्धः परिपूर्णः सनातनः ॥  
यः परः कालपुपाख्यो योगिध्येयः परात्परः ॥ ३-२१ ॥  
  
परमात्मा परानन्दः सर्वोपाधिविवर्जितः ।  
ज्ञानैकवेद्यः परमः सञ्चिदानन्दविग्रहः ॥ ३-२२ ॥  
  
योऽसौ शुद्धोऽपि परमो ह्यहङ्कारेण संयुतः ॥  
देहीति प्रोच्यते मूढैरहोऽज्ञानविडम्बनम् ॥ ३-२३ ॥  
  
स देवः परमः शुद्धः सत्त्वदिगुणभेदतः ॥  
मूर्तित्रयं समापन्नः सृष्टिस्थित्यन्तकारणम् ॥ ३-२४ ॥  
  
योऽसौ ब्रह्मा जगत्कर्ता यन्नाभिकमलोद्भवः ॥  
स एवानन्दरुपात्मा तस्मान्नास्त्यपरो मुने ॥ ३-२५ ॥  
  
अन्तर्यामी जगद्यापी सर्वसाक्षी निरञ्जनः ॥  
भिन्नाभिन्नस्वरुपेण स्थितो वै परमेश्वरः ॥ ३-२६ ॥  
  
यस्य शक्तिर्महामाया जगद्विश्त्रम्भधारिणी ॥  
विश्वोत्पत्तेर्निदानत्वात्प्रकृतिः प्रोच्यते बुधैः ॥ ३-२७ ॥  
  
आदिसर्गे महाविष्णोर्लोकान्कर्त्तुं समुद्यतः ॥  
प्रकृतिः पुरुषश्चेति कालश्चेति त्रिधा भवेत् ॥ ३-२८ ॥  
  
पश्यन्ति भावितात्मानो यं ब्रह्मत्यभिसञ्ज्ञितम् ॥  
शुद्धं यत्परमं धाम तद्विष्णोः परमं पदम् ॥ ३-२९ ॥  
  
एवं शुद्धोऽक्षरोऽनन्तः कालरुपी महेश्वरः ॥  
गुणरुपीगुणाधारोजगतामादिकृद्विभुः ॥ ३-३० ॥  
  
प्रकृतिः क्षोभमापन्ना पुरुषाख्ये जगद्गुरौ ॥  
महान्प्रादुरभूद्धुद्धिस्ततोऽहं समवर्त्तत ॥ ३-३१ ॥  
  
अहङ्काराश्च सूक्ष्माणि तन्मात्राणीन्द्रियाणि च ॥  
तन्मात्रेभ्यो हि जातानि भूतानि जगतः कृते ॥ ३-३२ ॥  
  
आकाशवाय्वग्रिजलभूमयोऽब्जभवात्मज ॥  
यथाक्रमं कारणतामेकैकस्योपयान्ति च ॥ ३-३३ ॥  
  
ततो ब्रह्या जगद्धाता तामसानसृजत्प्रभुः ॥  
तिर्यग्योनिगताञ्जन्तून्पशुपक्षिमृगादिकान् ॥ ३-३४ ॥  
  
तमप्यसाधकं मत्वा देवसर्गं सनातनात् ॥  
ततोवैमानुषं सर्गं कल्पयामास पव्मजः ॥ ३-३५ ॥  
  
ततो दक्षादिकान्पुत्रान्सृष्टिसाधनतत्परान् ॥  
एभिः पुत्रैरिदं व्याप्तं सदेवासुरमानुषम् ॥ ३-३६ ॥  
  
भुर्भुवश्च तथा स्वश्च महश्वैव जनस्तथा ॥  
तपश्च सत्यमित्येवं लोकाः सत्योपरि स्थिताः ॥ ३-३७ ॥  
  
अतलं वितलं चैव सुतलं च तलातलम् ॥  
महातलं च विप्रेन्द्र ततोऽधच्च रसातलम् ॥ ३-३८ ॥  
  
पातालं चेति सप्तैव पातालानि क्रमादधः ॥  
एष सर्वेषु लोकेषु लोकनाथांश्च सृष्टवान् ॥ ३-३९ ॥  
  
कुलाचलान्नदीश्चासौ तत्तल्लोकनिवासिनाम् ॥  
वर्त्तनादीनि सर्वाणि यथायोग्यम्मकल्पयत् ॥ ३-४० ॥  
  
भूतले मध्यगो मेरुः सर्वदेवसमाश्रयः ॥  
लोकालोकश्च भूम्यन्ते तन्मध्ये सत्प सागराः ॥ ३-४१ ॥  
  
द्वीपाश्च सप्त विप्रेन्द्र द्वीपे कुलाचलाः ॥  
बाह्या नद्यश्च विख्याता जनाश्चामरसन्निभाः ॥ ३-४२ ॥  
  
जम्बूप्लक्षाभिधानौ च शाल्मलश्च कुशस्तथा ॥  
क्रौञ्चशाकौ पुष्करश्च ते सर्वे देवभूमयः ॥ ३-४३ ॥  
  
एते द्वीपाः समुद्रैस्तु सत्पसत्पभिरावृताः ॥  
लवणेक्षुसुरासर्पिर्दधिक्षीरजलैः समम् ॥ ३-४४ ॥  
  
एते द्वीपाः समुद्राश्च पूर्वस्मादुत्तशेत्तराः ॥  
ज्ञेया द्विगुणविस्तरा लोकालोकाञ्च पर्वतात् ॥ ३-४५ ॥  
  
क्षारोदधेरुपत्तरं यद्धि माद्रेश्चैव दक्षिणाम् ॥  
ज्ञेयं तद्भारतं वर्षं सर्वकर्मफलप्रदम् ॥ ३-४६ ॥  
  
अत्र कर्माणि कुर्वन्ति त्रिविधानि तु नारद ॥  
तत्फलं भुज्यते चैव भोगभूमिष्वनुक्रमात् ॥ ३-४७ ॥  
  
भारते तु कृतं कर्म शुभं वाशुभमेव च ॥  
तत्फलं क्षयि विप्रेन्द्र भुज्यतेऽन्यत्रजन्तुभिः ॥ ३-४८ ॥  
  
अद्यापि देवा इच्छन्ति जन्म भारतभूतले ॥  
सञ्चितं सुमहत्पुण्यमक्षय्यममलं शुभम् ॥ ३-४९ ॥  
  
कदा लभामहे जन्म वर्षभारतभूमिषु ॥  
कदा पुण्येन महता यास्याम परमं पदम् ॥ ३-५० ॥  
  
दानैर्वाविविधैर्यज्ञैस्तपोभिर्वाथवा हरिम् ॥  
जगदीशंसमेष्यामो नित्यानन्दमनामयम् ॥ ३-५१ ॥  
  
यो भारतभुवं प्राप्य विष्णुपूजापरो भवेत् ॥  
न तस्य सदृशोऽन्योऽस्ति त्रिषु लोकेषु नारद ॥ ३-५२ ॥  
  
हरिकीर्तनशीलो वा तद्भक्तानां प्रियोऽपि वा ॥  
शुक्षषुर्वापि महतः सवेद्यो दिविजैरपि ॥ ३-५३ ॥  
  
हरिपूजारतो नित्यं भक्तः पूजास्तोऽषि वा ॥  
भक्तोच्छिष्टान्नसेवी च याति विष्णोः परं पदम् ॥ ३-५४ ॥  
  
नारायणेति कृष्णेति वासुदेवेति यो वदेत् ॥  
अहिंसादिपरः शन्तः सोऽपि वन्द्यः सुरोत्तमैः ॥ ३-५५ ॥  
  
शिवेति नीलकण्ठेति शङ्करेतिच यः स्मरेत् ॥  
सर्वभूतहितो नित्यं सोऽभ्यर्च्यो दिविजैः स्मृतः ॥ ३-५६ ॥  
  
गुरुभक्तः शिवध्यानी स्वाश्रमाचारतत्परः ॥  
अनसूयुःशुचिर्दक्षो यः सोऽप्यर्च्यःसुरेश्वरैः ॥ ३-५७ ॥  
  
ब्राह्यणानां हितकरः श्रध्दावान्वर्णधर्मयोः ॥  
वेदवादरतो नित्यं स ज्ञेयः पङ्किपावनः ॥ ३-५८ ॥  
  
अभेददर्शी देवेशे नारायणशिवात्मके ॥  
सर्वं यो ब्रह्मण नित्यमस्मदादिषु का कथा ॥ ३-५९ ॥  
  
गोषु क्षान्तो ब्रह्मचारी परनिन्दाविवर्जितः ॥  
अपरिग्रहशी लश्च देवपूज्यः स नारद ॥ ३-६० ॥  
  
स्तेयादिदोषविमुखः कृतज्ञः सत्यवाक् शुचिः ॥  
परोपकारनिरतः पूजनीयः सुरासुरैः ॥ ३-६१ ॥  
  
वेदार्थश्रवणे बुद्धिः पुराणश्रवणे तथा ॥  
सत्सङ्गेऽपि च यस्यास्ति सोऽपि वन्द्यः सुरोत्तमैः ॥ ३-६२ ॥  
  
एवमादीन्यनेकानि कर्माणि श्रद्धयान्वितः ॥  
करोति भारते वर्षे सम्बन्धोऽस्माभिरेव च ॥ ३-६३ ॥  
  
एतेष्वन्यतमो विप्रमात्मानं नारभेत्तु यः ॥  
स एव दुष्कृतिर्मूढो नास्त्यन्योऽस्मादचेतनः ॥ ३-६४ ॥  
  
सम्प्राप्य भारते जन्म सत्कर्म सुपराङ्मुखः ॥  
पीयूषकलशं सुक्त्वा विषभाण्डमुपाश्रितः ॥ ३-६५ ॥  
  
श्रुतिस्मृत्युदितैर्द्धर्मैर्नात्मानं पावयेत्तु यः ॥  
स एवात्मविधाती स्यात्पापिनामग्रणीर्मुने ॥ ३-६६ ॥  
  
कर्मभूमिं समासाद्य यो न धर्मं समाचरेत् ॥  
स च सर्वाधमः प्रोक्तो वेदविद्भिर्मुनीश्वर ॥ ३-६७ ॥  
  
शुभं कर्म समुत्सृज्य दुष्कर्माणि करोति यः ॥  
कामधेनुं परित्यज्य अर्कक्षीरं सं मार्गति ॥ ३-६८ ॥  
  
एवं भारतभूभागं प्रशंसन्ति दिवौकसः ॥  
ब्रह्माद्या अपि विप्रेन्द्र स्वभोगक्षयभीरवः ॥ ३-६९ ॥  
  
तस्मात्पुण्यतमं ज्ञेयं भारतं वर्षमुत्तमम् ॥  
देवानां दुर्लभं वापि सर्वकर्मफलप्रदम् ॥ ३-७० ॥  
  
अस्मिन्पुण्ये च भूभागे यस्तु सत्कर्मसूद्यतः ॥  
न तस्य सदृशं कश्चित्रिषु लोकेषु विद्यते ॥ ३-७१ ॥  
  
अस्मिञ्जातो नरो यस्तु स्वङ्कर्मक्षपणोद्यतः ॥  
नररुपपरिच्छन्नः स हरिर्नात्र संशयः ॥ ३-७२ ॥  
  
परं लोकफलं प्रेप्सुः किर्यात्कर्माण्यतन्द्रितः ॥  
निवेद्य हरये भक्त्या तत्फलं ह्यक्षयं स्मृतम् ॥ ३-७३ ॥  
  
विरागी चेत्कर्मफलेष्वपि किञ्चित्र कारयेत् ॥  
अर्पयेत्सुकृतं कर्म प्रीयतामितिं मे हरिः ॥ ३-७४ ॥  
  
आब्रह्यभुवनाल्लोकाः पुनरुत्पत्तिदायकाः ॥  
फलागृध्नुः कर्मणां तत्प्रात्प्रोति परमं पदम् ॥ ३-७५ ॥  
  
वेदोदितानि कर्माणि कुर्यादीश्वरतुष्टये ॥  
यथाश्रमं त्यक्तुकामः प्रान्पोति पदमव्ययम् ॥ ३-७६ ॥  
  
निष्कामो वा सकामो वा कुर्यात्कर्म यथाविधि ॥  
स्वाश्रमाचारशून्यश्च पतितः प्रोच्यते बुधैः ॥ ३-७७ ॥  
  
सदाचारपरो विप्रो वर्द्धते ब्रह्मतेजसा ॥  
तस्य विष्णुश्च तुष्टः स्याद्भक्तियुक्तस्य नारद ॥ ३-७८ ॥  
  
भारते जन्म सम्प्राप्य नात्मानं तारयेतु यः ॥  
पच्यते निरये धोरे स त्वाचन्द्रार्कतारकम् ॥ ३-७९ ॥  
  
वासदेवपरो धर्मो वासुदेवपरं तपः ॥  
वासुदेवपरं ज्ञानं वासुदेवपरा गतिः ॥ ३-८० ॥  
  
वासुदेवात्मकं सर्वं जगत्स्थावरजङ्गमम् ॥  
आब्रह्मस्तम्बपर्यन्तं तस्मादन्यन्न विद्यते ॥ ३-८१ ॥  
  
स एव धाता त्रिपुरान्तकश्च स एव देवासुरयज्ञरुपः ॥  
स एवब्रह्माण्डमिदं ततोऽन्यन्न किञ्चिदस्ति व्यतिरिक्तरुपम् ॥ ३-८२ ॥  
  
यस्मात्परं नापरमस्ति किञ्चिद्यस्मादणीयान्नतथा महीयान् ॥  
व्यात्पं हि तेनेदमिदं विचित्रं तं देवदेवं प्रणमेत्समीङ्यम् ॥ ३-८३ ॥  
  
इति श्रीबृहन्नारदीयपुराणे पूर्वभागे प्रथमपादे सृष्टिभरतखण्डप्राशस्त्यभूगोलानां वर्णनं नाम तृतीयोऽध्यायः ॥ ३ ॥