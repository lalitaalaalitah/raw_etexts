---
title: ०१६

---
नारद उवाच ॥  
हिमवद्गिरिमासाद्य किं चकार महीपतिः ॥  
कथमानीतवान्गङ्गामेतन्मे वक्तुमर्हसि ॥ १६-१ ॥  
  
सनक उवाच ॥  
भगीरथो महाराजो जटाचीरधरो मुने ॥  
गच्छन्हिमाद्रिं तपसे प्राप्तो गोदावरी तटम् ॥ १६-२ ॥  
  
तत्रापश्यन्महारण्ये भृगोराश्रममुत्तमम् ॥  
कृष्णसारसमाकीर्णं मातङ्गगणसेवितम् ॥ १६-३ ॥  
  
भ्रमद्भ्रमरसङ्घुष्टं कूजद्विहगसङ्कुलम् ॥  
व्रजद्वराहनिकरं चमरीपुच्छवीजितम् ॥ १६-४ ॥  
  
नृत्यन्मयूरनिकरं सारङ्गादिनिषेवितम् ॥  
प्रवर्द्धितमहावृक्षं मुनिकन्याभिरादरात् ॥ १६-५ ॥  
  
शालतालतमालाढ्यं नूनहिन्तालमण्डितम् ॥  
मालतीयूथिकाकुन्दचम्पकाशअवत्थभूषितम् ॥ १६-६ ॥  
  
उत्पुल्लकुसुमोपेत मृषिसङ्घनिषेवितम् ॥  
वेदशास्त्रमहाघोषमाश्रमं प्राविशद्भुगोः ॥ १६-७ ॥  
  
गृणन्तं परम ब्रह्म वृत्तं शिष्यगणैर्मुनिम् ॥  
तेजसा सूर्यसदृशं भृगुं तत्र ददर्श सः ॥ १६-८ ॥  
  
प्रणनामाथ विप्रेन्द्रं पादसङ्ग्रहणादिना ॥  
आतिथ्यं भृगुरप्यस्य चक्रे सन्मानपूर्वकम् ॥ १६-९ ॥  
  
कृतातिथ्यक्रियो राजा भृगुणा परमर्षिणा ॥  
उवाच प्राञ्जलिर्भूत्वा विनयान्मुनिपुङ्गवम् ॥ १६-१० ॥  
  
भगीरथ उवाच ॥  
भगवन्सर्वधर्मज्ञ सर्वशास्त्रविशारद ॥  
पृच्छामि भवभीतोऽहं नृणामुद्धारकारणम् ॥ १६-११ ॥  
  
भगवांस्तुष्यते येन कर्मणा मुनिसत्तम ॥  
तन्ममाख्याहि सर्वज्ञ अनुग्राह्योऽस्मि ते यति ॥ १६-१२ ॥  
  
भृगुरुवाच ॥  
राजंस्तवेप्सितं ज्ञातं त्वं हि पुण्यवतां वरः ॥  
अन्यथा स्वकुलं सर्वं कथमुद्धर्त्तुमर्हसि ॥ १६-१३ ॥  
  
यो वा को वापि भूपाल स्वकुलं शुभकर्मणा ॥  
उद्धर्त्तकामस्तं विद्यान्नररुपधरं हरिम् ॥ १६-१४ ॥  
  
कर्मणा येन देवेशो नृणामिष्टफलप्रदः ॥  
तत्प्रवक्ष्यामि राजेन्द्र श्रृणुष्व सुसमाहितः ॥ १६-१५ ॥  
  
भव सत्यपरो राजन्न हिंसानिरतस्तथा ॥  
सर्वभूतहितो नित्यं मानृतं वद वै क्वचित् ॥ १६-१६ ॥  
  
त्यज दुर्जनसंसर्गं भज साधुसमागमम् ॥  
कुरु पुण्यमहोरात्रं स्मर विष्णुं सनातनम् ॥ १६-१७ ॥  
  
कुरु पूजां महाविष्णोर्याहि शान्ति मनुत्तमाम् ॥  
द्वादशाष्टाक्षरं मन्त्रं जय श्रेयो भविष्यति ॥ १६-१८ ॥  
  
भगीरथ उवाच ॥  
सत्यं तु कीदृशं प्रोक्तं सर्वभूतहितं मुने ॥  
अनृतं कीदृशं प्रोक्तं दुर्जनाश्चापि कीदृशाः ॥ १६-१९ ॥  
  
साधवः कीदृशाः प्रोक्तास्तथा पुण्यं च कीदृशम् ॥  
स्मर्तव्यस्च कथं विष्णुस्तस्य पूजा च कीदृशी ॥ १६-२० ॥  
  
शान्तिश्च कीदृशी प्रोक्ता को मन्त्रोऽष्टाक्षरो मुने ॥  
को वा द्वादशवर्णश्च मुने तत्त्वार्थकोविद ॥ १६-२१ ॥  
  
कृपां कृत्वा मयि परां सर्वं व्याख्यातुमर्हसि ॥  
भृगुरुवाच ॥  
साधु साधुमहाप्राज्ञ तव बुद्धिरनुत्तमा ॥ १६-२२ ॥  
  
यत्पृष्टोऽहं त्वया भूप तत्सर्वं प्रवदामि ते ॥  
यथार्थकथनं यत्तत्सत्यमाहुर्विपश्चितः ॥ १६-२३ ॥  
  
धर्माविरोधतो वाच्यं तद्धि धर्मपरायणैः ॥  
देशकालादि विज्ञाय स्वयमस्याविरोधतः ॥ १६-२४ ॥  
  
यद्वचः प्रोच्यते सद्भिस्तस्तत्यमभिधीयते ॥  
सर्वेषामेव जन्तूनामक्लेषजननं हि तत् ॥ १६-२५ ॥  
  
अहिंसा सा नृप प्रोक्ता सर्वकामप्रदायिनी ॥  
कर्मकार्यसहायत्वमकार्यपरिपन्थिता ॥ १६-२६ ॥  
  
सर्वलोकहितत्वं वै प्रोच्यते धर्मकोविदैः ॥  
इच्छानुवृत्तकथनं धर्माधर्मविवेकिनः ॥ १६-२७ ॥  
  
अनृतं तद्धि विज्ञेय सर्वश्रेयोविरोधि तत् ॥  
ये लोके द्वेषिणो मूर्खाः कुमार्गरतबुद्धयः ॥ १६-२८ ॥  
  
ते राजन्दुर्ज्जना ज्ञेयाः सर्वधर्मबहिष्कृताः ॥  
धर्माधर्मविवेकेन वेदमार्गानुसारिणः ॥ १६-२९ ॥  
  
सर्वलोकहितासक्ताः साधवः परिकीर्त्तिताः ॥  
हरि भक्तिकरं यत्तत्सद्भिश्च परिरञ्चितम् ॥ १६-३० ॥  
  
आत्मनः प्रीतिजनकं तत्पुण्यं परिकीर्त्तितम् ॥  
सर्वं जगदिदं विष्णुर्विष्णुः सर्वस्य कारणम् ॥ १६-३१ ॥  
  
अहं च विष्णुर्यज्ज्ञानं तद्विष्णुस्मरणं विदुः ॥  
सर्वदेवमयो विष्णुर्विधिना पूजयामि तम् ॥ १६-३२ ॥  
  
इति या भवति श्रद्धा सा तद्भक्तिः प्रकीर्तिताः ॥  
सर्वभूतमयो विष्णुः परिपूर्णः सनातनः ॥ १६-३३ ॥  
  
इत्यभेदेन या बुद्धिः समता सा प्रकीर्त्तिता ॥  
समता शत्रुमित्रेषु वशित्वं च तथा नृप ॥ १६-३४ ॥  
  
यदृच्छालाभसन्तुष्टिः सा शान्तिः परिकीर्तिता ॥  
एते सर्वे समाख्यातास्तपः सिद्धिप्रदा नृणाम् ॥ १६-३५ ॥  
  
समस्तपापराशीनां तरसा नाशहेतवः ॥  
अष्टाक्षरं महामन्त्रं सर्वपापप्रणाशनम् ॥ १६-३६ ॥  
  
वक्ष्यामि तव राजेन्द्र पुरुषार्थैकसाधनम् ॥  
विष्णोः प्रियकरं चैव सर्वसिद्धिप्रदायकम् ॥ १६-३७ ॥  
  
नमो नारायणायेति जपेत्प्रणवपूर्वकम् ॥  
नमो भगवते प्रोच्य वासुदेवाय तत्परम् ॥ १६-३८ ॥  
  
प्रणवाद्यं महाराज द्वादशार्णमुदाहृतम् ॥  
द्वयोः समं फलं राजन्नष्टद्वादशवर्णयोः ॥ १६-३९ ॥  
  
प्रवृत्तौ च निवृत्तौ च साम्यमुद्दिष्टमेतयोः ॥  
शङ्खचक्रधरं शान्तं नारायणमनामयम् ॥ १६-४० ॥  
  
लक्ष्मीसंश्रितवामाङ्कं तथाभयकरं प्रभुम् ॥  
किरीटकुण्डलधरं नानामण्डनशोभितम् ॥ १६-४१ ॥  
  
भ्राजत्कौस्तुभमालाढ्यं श्रीवत्साङ्कितवक्षसम् ॥  
पीताम्बरधरं देवं सुरासुरनमस्कृतम् ॥ १६-४२ ॥  
  
ध्यायेदनादिनिधनं सर्वकामफलप्रदम् ॥  
अन्तर्यामी ज्ञानरुपी परिपूर्णः सनातनः ॥ १६-४३ ॥  
  
एतत्सर्वं समाख्यातं यत्तु पुष्टं त्वया नृप ॥  
स्वस्ति तेऽस्तु तपः सिद्धिं गच्छ लब्धुं यथासुखम् ॥ १६-४४ ॥  
  
एवमुक्तो महीपालो भृगुणा परमर्षिणा ॥  
परमां प्रीतिमापन्नः प्रपेदेतपसे वनम् ॥ १६-४५ ॥  
  
हिमवद्गिरिमासाद्य पुण्यदेशे मनोहरे ॥  
नादेश्वरे महाक्षेत्रे तपस्तेपेऽतिदुश्चरम् ॥ १६-४६ ॥  
  
राजा त्रिषवणस्नायी कन्दमूलफलाशनः ॥  
कृतातिथ्यर्हणश्चापि नित्यं होमपरायणः ॥ १६-४७ ॥  
  
सर्वभूतहितः शान्तो नारायणपरायणः ॥  
पत्रैः पुष्पैः फलैस्तोयैस्त्रिकालं हरिपूजकः ॥ १६-४८ ॥  
  
एवं बहुतिथं कालं नीत्वा चात्यन्तधैर्यवान् ॥  
ध्यायन्नारायणं देवं शीर्णपर्णाशनोऽभवत् ॥ १६-४९ ॥  
  
प्राणायामपरो भूत्वा राजा परमधार्मिकः ॥  
निरुच्छ्वासस्तपस्तप्तुं ततः समुपचक्रमे ॥ १६-५० ॥  
  
ध्यायन्नारायणं देवमनन्तमपराजितम् ॥  
षष्टिवर्षसहस्ताणि निरुच्छ्वासपरोऽभवत् ॥ १६-५१ ॥  
  
तस्य नान्मापुटाद्राज्ञो वह्निर्जज्ञं भयङ्करः ॥  
तं दृष्ट्वा देवताः सर्वे वित्रस्ता वह्निता पिताः ॥ १६-५२ ॥  
  
अभिजग्मुर्महाविष्णुं यत्रास्ते जगतां पतिः ॥  
क्षीरोदस्योत्तरं तीर सम्प्राप्य त्रिदशेश्वराः ॥  
अस्तुवन्देवदेवेशं शरणागतपालकम् ॥ १६-५३ ॥  
  
देवा ऊचुः ॥  
नताः स्म विष्णुं जगदेकनाथं स्मरत्समस्तार्तिहरं परेशम् ॥  
स्वभावशुद्धं परिपूर्णभावं वदन्ति यज्ज्ञानतनुं च तज्ज्ञाः ॥ १६-५४ ॥  
  
ध्येयः सदा योगिवरैर्महात्मा स्वेच्छाशरीरैः कुतदेवकार्यः ॥  
जगत्स्वरुपो जगदादिनाथस्तस्मै नताः स्मः पुरुषोत्तमाय ॥ १६-५५ ॥  
  
यनन्नामसङ्कीर्त्तनतो खलानां समस्त पापानि लयं प्रयान्ति ॥  
तमीशमीड्यं पुरुषं पुराणं नताः स्म विष्णुं पुरुषार्थसिद्ध्यै ॥ १६-५६ ॥  
  
यत्तेजसा भान्ति दिवाकराद्या नातिक्रमन्त्यस्य कदापि शिक्षाः ॥  
कालात्मकं तं त्रिदशाधिनाथं नमामहे वै पुरुषार्थरुपम् ॥ १६-५७ ॥  
  
जगत्करोऽत्यब्जभवोऽत्ति रुद्रः पुनाति लोकाञ्श्रुतिभिश्च विप्राः ॥  
तमादिदेवं गुणसन्निधानं सर्वोपदेष्टारमिताः शरण्यम् ॥ १६-५८ ॥  
  
  
वरं वरेण्यं मधुकैटभारिं सुरासुराभ्यर्चितपादपीठम् ॥  
सद्भक्तिसङ्कल्पितासिद्धिहेतुं ज्ञानैकवेद्यं प्रणताः स्म देवम् ॥ १६-५९ ॥  
  
अनादिमध्यान्तमजं परेशमनाद्यविद्याख्यतमोविनाशम् ॥  
सच्चित्परानन्दघनस्वरुपं रुपादिहीनं प्रणताः स्म देवम् ॥ १६-६० ॥  
  
नारायणं विष्णुमनन्तमीशं पीताम्बरं पद्मभवादिसेव्यम् ॥  
यज्ञप्रियं यज्ञकरं विशुद्धं नताः स्म सर्वोत्तममव्ययं तम् ॥ १६-६१ ॥  
  
इति स्तुतो महाविष्णुर्देवैरिन्द्रादिभिस्तदा ॥  
चरितं तस्य राजर्षेर्देवानां सन्न्यवेदयत् ॥ १६-६२ ॥  
  
ततो देवान्समाश्वास्य दत्त्वाभयमनञ्जनः ॥  
जगाम यत्र राजर्षिस्तपस्तपति नारद ॥ १६-६३ ॥  
  
शङ्खचक्रधरो देवः सच्चिदानन्दविग्रहः ॥  
प्रत्यक्षतामगात्तस्य राज्ञः सर्वजगद्गुरुः ॥ १६-६४ ॥  
  
तं दुष्ट्वा पुण्डरीकाक्षं भासितदिगन्तरम् ॥  
अतसीपुष्पंसङ्काशं स्फुरत्कुण्डलमण्डितम् ॥ १६-६५ ॥  
  
स्निग्ध कुन्तलवक्राब्जं विभ्राजन्मुकुटोज्ज्वलम् ॥  
श्रीवत्सकौस्तुभधरं वनमालाविभूषितम् ॥ १६-६६ ॥  
  
दीर्घबाहुमुदाराङ्गं लोकेशार्चितपन्त्कजम् ॥  
ननाम दण्डवद्भूमौ भूपतिर्नम्रकन्धरः ॥ १६-६७ ॥  
  
अत्यन्तहर्षसम्पूर्णः सरोमाञ्चः सगद्गदः ॥  
कृष्ण कृष्णेति श्रीकृष्णेति समुच्चरन् ॥ १६-६८ ॥  
  
तस्य विष्णुः प्रसन्नात्मा ह्यन्तर्यामी जगद्गुरुः ॥  
उवाच कृपयाविष्टो भगवान्भूतभावनः ॥ १६-६९ ॥  
  
श्रीभगवानुवाच ॥  
भगीरथ महाभाग तवाभीष्टं भविष्यति ॥  
आगमिष्यन्ति मल्लोकं तव पूर्वपितामहाः ॥ १६-७० ॥  
  
मम मूर्त्यन्तरं शम्भुं राजन्स्तोत्रैः स्वशक्तितः ॥  
स्तुहि ते सकलं कामं सवै सद्यः करिष्यन्ति ॥ १६-७१ ॥  
  
यस्तु जग्राह शशिनं शरणं समुपागतम् ॥  
तस्मादाराधयेशानं स्तोत्रैः स्तुत्यं सुखप्रदम् ॥ १६-७२ ॥  
  
अनादिनिधनो देवः सर्वकाम फलप्रदः ॥  
त्वया सम्पुजितो राजन्सद्यः श्रेयो विधास्यति ॥ १६-७३ ॥  
  
इत्युक्त्वा देवदेवेशो जगतां पतिरच्युतः ॥  
अन्तर्दधे मुनिश्रेष्ट उत्तस्थौसोऽपि भूपतिः ॥ १६-७४ ॥  
  
किमिदं स्वप्न् आहोस्वित्सत्यं साक्षाद्विजोत्तम् ॥  
भूपतिर्विस्मयं प्राप्तः किं करोमीति विस्मितः ॥ १६-७५ ॥  
  
अथान्तरिक्षे वागुच्चैः प्राह तं भ्रान्तचेतसम् ॥  
सत्यमेतदिति व्यक्तं न चिन्तां कर्तुमर्हसि ॥ १६-७६ ॥  
  
तन्निशम्यावनीपाल ईशानं सर्वकारणम् ॥  
समस्तदेवताराजमस्तौषीद्भक्तितत्परः ॥ १६-७७ ॥  
  
भगीरथ उवाच ॥  
प्रणमामि जगन्नाथं प्रणतार्तिप्रणाशनम् ॥  
प्रमाणागोचरं देवमीशानं प्रणवात्मकम् ॥ १६-७८ ॥  
  
जगद्रूपमजं नित्यं सर्गस्थित्यन्तकारणम् ॥  
विश्वरुपं विरुपाक्ष प्रणतोऽस्म्युग्ररेतसम् ॥ १६-७९ ॥  
  
आदिमध्यान्तरहितमनन्तमजमव्ययम् ॥  
समामनन्ति योगीन्द्रास्तं वन्दे पुष्टिवर्धनम् ॥ १६-८० ॥  
  
  
नमो लोकाधिनाथाय वञ्चते परिवञ्चते ॥  
नमोऽस्तु नीलग्रीवाय पशूनां पतये नमः ॥ १६-८१ ॥  
  
नमः कपालहस्ताय पाशपतये नमः ॥  
नमोऽकल्पप्रकल्पाय भूतानां पतये नमः ॥ १६-८२ ॥  
  
नमः पिनाकहस्ताय शूलहस्ताय ते नमः ॥  
नमः कपालहस्ताय पाशमुद्गरधारिणे ॥ १६-८३ ॥  
  
नमस्ते सर्वभूताय घण्टाहस्ताय ते नमः ॥  
नमः पञ्चास्यदेवाय क्षेत्राणां पतये नमः ॥ १६-८४ ॥  
  
नमः समस्तभूतानामादिभृताय भूभृते ॥  
अनेकरुपरुपाय निर्गुणाय परात्मने ॥ १६-८५ ॥  
  
नमो गणाधिदेवाय गणानां पतये नमः ॥  
नमो हिरण्यगर्भाय हिरण्यपतये नमः ॥ १६-८६ ॥  
  
हिरण्यरेतसे तुभ्यन्नमो हिरण्यबाहवे ॥  
नमो ध्यानस्वरुपाय नमस्ते ध्यानसाक्षिणे ॥ १६-८७ ॥  
  
नमस्ते ध्यानसंस्थाय ध्यानगम्याय ते नमः ॥  
येनेदं विश्वमखिलं चराचरविराजितम् ॥ १६-८८ ॥  
  
वर्षेवाभ्रेण जनितं प्रधानपुरुषात्मना ॥ १६-८९ ॥  
  
स्वप्रकाशं महात्मानं परं ज्योतिः सनातनम् ॥  
यमामनन्ति तत्त्वज्ञाः सवितारं नृचक्षुषाम् ॥ १६-९० ॥  
  
उमाकान्तनन्दिकेशन्तं नीलकण्ठं सदाशिवम् ॥  
मृत्युञ्जयं महादेवं परात्परतरं विभुम् ॥ १६-९१ ॥  
  
परं शब्दब्रह्मरुपं तं वन्देऽखिलकारणम् ॥  
कपर्द्दिने नमस्तुभ्यं सद्यो जाताय वै नमः ॥ १६-९२ ॥  
  
भवोद्भवाय शुद्धाय ज्येष्ठाय च कनीयसे ॥  
मन्यवे त इषे त्रघय्याः पतये यज्ञतन्तवे ॥ १६-९३ ॥  
  
ऊर्जे दिशां च पतये कालायाघोररुपिणे ॥  
कृशानुरेतसे तुभ्यं नमोऽस्तु सुमाहात्मने ॥ १६-९४ ॥  
  
यतः समुद्राः सरितोऽद्रयश्च गन्धर्वयक्षासुरसिद्धसङ्घाः ॥  
स्थाणुश्चरिष्णुर्महदल्पकं च असञ्च सज्जीवमजीवमास ॥ १६-९५ ॥  
  
नतोऽस्मि तं योगिनताङ्घ्रिपद्मं सर्वान्तरात्मानमरुपमीशम् ॥  
स्वतन्त्रमेकं गुणिनां गुणं च नमामि भूयः प्रणमामि भूयः ॥ १६-९६ ॥  
  
इत्थं स्तुतो महादेवः शङ्करो लोकशङ्करः ॥  
आविर्बभूव भृपस्य सन्तप्ततपसोग्रतः ॥ १६-९७ ॥  
  
पञ्चवक्रं दशभुजं चन्द्रार्ध्दकृतशेखरम् ॥  
त्रिलोचनमुदाराङ्गं नागयज्ञोपवीतिनम् ॥ १६-९८ ॥  
  
विशालवक्षसं देवं तुहिनाद्रिसमप्रभम् ॥  
गजचर्माम्बरधरं सुरार्चितपदाम्बुजम् ॥ १६-९९ ॥  
  
दृष्ट्वा पपात पादाग्रे दण्डवद्भुवि नारद ॥  
तत उत्थाय सहसा शिवाग्रे विहिताञ्जलिः ॥ १६-१०० ॥  
  
प्रणनाम महादेवं कीर्तयञ्शङ्कराह्वयम् ॥  
विज्ञाय भक्तिं भूपस्य शङ्करः शशिशेखरः ॥ १६-१ ॥  
  
उवाच राज्ञे तुष्टोऽस्मि वरं वरय वाञ्छितम् ॥  
तोषितोऽस्मि त्वया सम्यक् स्तोत्रेण तपसा तथा ॥ १६-२ ॥  
  
एवमुक्तः स देवेन राजा सन्तुष्टमानसः ॥  
उवाच प्राञ्जलिर्भूत्वा जगतामीश्वरेश्वरेश्वरम् ॥ १६-३ ॥  
  
भगीरथ उवाच ॥  
अनुग्राह्योऽस्मि यदि ते वरदानान्महेश्वर ॥  
तदा गङ्गां प्रयच्छास्मत्पितॄणां मुक्तिहेतवे ॥ १६-४ ॥  
  
श्रीशिव उवाच ॥  
दत्ता गङ्गा मया तुभ्यं पितॄणां ते गतिः परा ॥  
  
तुभ्यं मोक्षं परश्चेति तमुक्त्वान्तर्दधे शिवः ॥ १६-५ ॥  
परर्दिनो जटास्त्रस्ता गङ्गा लोकैकपाविर्नी ॥  
  
पावयन्ती जगत्सर्वमन्वगच्छद्भगीरथम् ॥ १६-६ ॥  
  
ततः प्रभृति सा देवी निर्मला मलहारिणी ॥  
भागीरथीति विख्याता त्रिषु लोकेष्वभून्मुने ॥ १६-७ ॥  
  
सगरस्यात्मजाः पूर्वं यत्र दग्धाः स्वपाप्मना ॥  
तं देशं प्लावयामास गङ्गा सर्वसरिद्वरा ॥ १६-८ ॥  
  
यदा सम्प्लावितं भस्म सागराणां तु गङ्गाया ॥  
तदैव नरके मग्ना उद्धृताश्च गतैनसः ॥ १६-९ ॥  
  
पुरा सङ्क्रुश्यमानेन ये यमेनातिपूडिताः ॥  
त एव पूचितास्तेन गङ्गाजलपरिप्लुताः ॥ १६-१० ॥  
  
गतपापान्‌ सविज्ञाय यमः सगरसम्भवान् ॥  
प्रणम्याभ्यर्च्य विधिवत्प्राह तान्प्रीतमानसः ॥ १६-११ ॥  
  
भो भो राजसुता यूयं नरकाद् भृशदारुणात् ॥  
मुक्ता विमानमारुह्य गच्छध्वं विष्णुमन्दिरम् ॥ १६-१२ ॥  
  
इत्युक्तास्ते महात्मानो यमेन गतकल्मषाः ॥  
दिव्यदेहधरा भूत्वा विष्णुलोकं प्रपेदिरे ॥ १६-१३ ॥  
  
एवम्प्रभावा सा गङ्गा विष्णुपादाग्रसम्भवा ॥  
सर्वलोकेषु विख्याता महापातकनाशिनी ॥ १६-१४ ॥  
  
य इदं पुण्यमाख्यानं महापातकनाशनम् ॥  
पठेच्च श्रृणुयाद्वापि गङ्गास्नानफलं लभेत् ॥ १६-१५ ॥  
  
यस्त्वे तत्पुण्यमाख्यानं कथयेद्ब्राह्यणाग्रतः ॥  
स याति विष्णुभवनं पुनरावृत्तिवर्जितम् ॥ १६-१६ ॥  
  
इति श्रूबृहन्नारदीयपुराणे पूर्वभागे प्रथमपादे गङ्गामाहात्म्ये भगीरथगङ्गानयनं नाम षोडषोऽध्यायः ॥