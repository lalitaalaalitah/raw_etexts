---
title: ०७२

---
सनत्कुमार उवाच ॥  
प्रणवो हृदयं विष्णुर्नेन्तः सुरपतिस्तथा ॥  
महाबलाय स्वाहान्तो मन्त्रो वसुधराक्षरः ॥ ७२-१ ॥  
  
मुनिरिन्न्‌दुर्विराट् छन्दो देवता दधिवामनः ॥  
तारो बीजं तथा शक्तिर्वह्निजाया प्रकीर्तिता ॥ ७१-२ ॥  
  
चन्द्राक्षिरामबाणेंषु नेत्रसङ्ख्यैर्मनूद्भवैः ॥  
वर्णैः षडङ्गं कृत्वा च मूर्ध्नि भाले च नेत्रयोः ॥ ७२-३ ॥  
  
कर्णयोर्घ्राणयोरोष्टतालुकण्ठभुजेषु च ॥  
पृष्टे हृद्युदरे नाभौ गुह्ये चोरुस्थले पुनः ॥ ७२-४ ॥  
  
जानुद्वयं जङ्घयोश्च पादयोर्विन्यसेत्क्रमात् ॥  
अष्टादशैव मन्त्रोत्थास्ततो देवं विचिन्न्‌तयेत् ॥ ७२-५ ॥  
  
मुक्तागौरं रत्नभूषं चन्द्रस्थं भृङ्गसन्निभैः ॥  
अलकैर्विलसद्वक्त्रं कुम्भं शुद्धाम्बुपूरितम् ॥ ७२-६ ॥  
  
दध्यन्नपूर्णचषकं दोर्भ्यां सन्दधतं भजेत् ॥  
लक्षत्रयं जपेन्मन्त्रं तद्दशांशं घृतप्लुतैः ॥ ७२-७ ॥  
  
पायसान्नैः प्रजुहुयाद्दध्यन्नेन यथाविधि ॥  
चन्द्रान्ते कल्पिते पीठे पूर्वोक्तें पूजयेच्च तम् ॥ ७२-८ ॥  
  
सङ्कल्पमूर्तिमूलेन सम्पूज्य च विधानतः ॥  
केसरेषु षडङ्गानि सम्पूज्य दिग्दलेषु च ॥ ७२-९ ॥  
  
वासुदेवं सङ्कर्षणं प्रद्युम्नमनिरुद्धकम् ॥  
कोणपत्रेषु शान्तिं च श्रियं सरस्वतीं रतिम् ॥ ७२-१0 ॥  
  
ध्वजं च वैनतेयं च कौस्तुभं वनमालिकम् ॥  
शङ्खं चक्रं गदां शार्ङ्गं दलेष्वष्टसु पूजयेत् ॥ ७२-११ ॥  
  
दलाग्रेषु केशवादीन्दिक्पालांस्तदनन्तरम् ॥  
तदस्त्राणि च सम्पूज्य गजानष्टौ समर्चयेत् ॥ ७२-१२ ॥  
  
ऐरावतः पुण्डरीको वामनः कुमुदोंऽजनः ॥  
पुष्पदन्तः सार्वभौमः सुप्रतीकश्च दिग्गजाः ॥ ७२-१३ ॥  
  
करिण्योऽभ्रमुकपिलोपिङ्गलानुपमाः क्रमात् ॥  
ताम्रकर्णी शुभ्रदन्ती चाङ्गना ह्यञ्जना वती ॥ ७२-१४ ॥  
  
एवमाराधितो मन्त्री दद्यादिष्टानि मन्त्रिणे ॥  
श्रीकामः पायसाज्येन सहस्रं जुहुयात्सुधीः ॥ ७२-१५ ॥  
  
महतीं श्रियमाप्नोति धान्याप्तिर्धान्य होमतः ॥  
शतपुष्पासमुत्थैश्च बीजैर्हुत्वा सहस्रतः ॥ ७२-१६ ॥  
  
महाभयं नाशयेद्धि नात्र कार्या विचारणा ॥  
दद्ध्योदनेन शुद्धेन हुत्वा मुच्यते दुर्गतेः ॥ ७२-१७ ॥  
  
ध्यात्वा त्रैविक्रमं रूपं जपेन्मन्त्रं समाहितः ॥  
कारागृहाद्भवन्मुक्तो बद्धो मन्त्रप्रभावतः ॥ ७२-१८ ॥  
  
भित्तौ सम्पाद्य देवेशं फलके वा प्रपूजयेत् ॥  
नित्यं सुगन्धकुसुमैर्महतीं श्रियमाप्नुयात् ॥ ७२-१९ ॥  
  
हुत्वा रक्तोत्पलैर्मन्त्री वशयेत्सकलं जगत् ॥  
अन्नाज्यैर्जुहुयान्नित्यमष्टाविंशतिसङ्ख्यया ॥ ७२-२0 ॥  
  
सिताज्यान्नं च विधिवत्प्राप्नुयादन्नमक्षयम् ॥  
अपूपैः षड्रसोपेतैर्हुनेद्वसुसहस्रकम् ॥ ७२-२१ ॥  
  
अलक्ष्मीं च पराभूय महतीं श्रियमाप्नुयात् ॥  
जुहुयादयुतं मन्त्री दध्यन्नं च सितान्वितम् ॥ ७२-२२ ॥  
  
यत्र यत्र वसेत्सोऽपि तत्रान्नगिरिमाप्नुयात् ॥  
पद्माक्षरैर्युतं बिल्वान्तिकस्थो जुहुयान्नरः ॥ ७२-२३ ॥  
  
महालक्ष्मीं स लभते तत्र तत्र न संशयः ॥  
जुहुयात्पायसैर्लक्षं वाचस्पतिसमो भवेत् ॥ ७२-२४ ॥  
  
लक्षं जप्त्वा तद्दशांशं पुत्रजीवफलैर्हुनेत् ॥  
तत्काष्टैरेधिते वह्नौ श्रेष्टं पुत्रमवाप्नुयात् ॥ ७२-२५ ॥  
  
ससाध्यतारं विलसत्कर्णिकं च सुवर्णकैः ॥  
विलसत्केसरं मन्त्राक्षरद्वन्द्वाष्टपत्रकम् ॥ ७२-२६ ॥  
  
शेषयुग्मार्णान्त्यपत्रं द्वादशाक्षरवेष्टितम् ॥  
तद्बहिर्मातृकावर्णैर्यन्त्रं सम्पत्प्रदं नृणाम् ॥ ७२-२७ ॥  
  
रक्तं त्रिविक्रमं ध्यात्वा प्रसूनै रक्तवर्णकैः ॥  
जुहुयादयुतं मन्त्री सर्वत्र विजयी भवेत् ॥ ७२-२८ ॥  
  
ध्यायेञ्चन्द्रासनगतं पद्मानामयुतं हुनेत् ॥  
लभेदकण्टकं राज्यं सर्वलक्षणसंयुतम् ॥ ७२-२९ ॥  
  
हुत्वा लवङ्गैर्मध्वाक्तैरपामार्गदलैस्तु वा ॥  
अयुतं साध्यनामाढ्यं स वश्यो जायते ध्रुवम् ॥ ७२-३0 ॥  
  
अष्टोत्तरशतं हुत्वा ह्यपामार्गदलैः शुभैः ॥  
तावज्जप्त्वा च सप्ताहान्महारोगात्प्रमुच्यते ॥ ७२-३१ ॥  
  
उहिरत्पदमाभाष्य प्रणवोहीय शब्दतः ॥  
सर्ववार्गीश्वरेत्यन्ते प्रवदेदीश्वरेत्यथ ॥ ७२-३२ ॥  
  
सर्ववेदमयाचिन्त्यपदान्ते सर्वमीरयेत् ॥  
बोधयद्वितवान्तोऽयं मन्त्रस्तारादिरीरितः ॥ ७२-३३ ॥  
  
ऋषिर्ब्रह्मास्य निर्दिष्टश्छन्दोऽनुष्टुबुदाहृतम् ॥  
देवता स्याद्धयग्रीवो वागैश्वर्यप्रदो विभुः ॥ ७२-३४ ॥  
  
तारेण पादैर्मन्त्रस्य पञ्चाङ्गानि प्रकल्पयेत् ॥  
तुषाराद्रिसमच्छायं तुलसीदामभूषितम् ॥ ७२-३५ ॥  
  
तुरङ्गवदनं वन्दे तुङ्गसारस्वतः पदम् ॥  
ध्यात्वैवं प्रजपेन्मन्त्रमयुतं तद्दशांशतः ॥ ७२-३६ ॥  
  
मध्वक्तैः पायसैर्हुत्वा विमलादिसमन्विते ॥  
पूजयेद्वेष्णवे पीठे मूर्तिं सङ्कल्प्य मूलतः ॥ ७२-३७ ॥  
  
कर्णिकायां चतुर्दिक्षु यजेत्पूर्वादितः क्रमात् ॥  
सनन्दनं च सनकं श्रियं च पृथिवीं तथा ॥ ७२-३८ ॥  
  
तद्वहिर्दिक्षु वेदाश्च षट्कोणेषु ततोऽर्चयेत् ॥  
निरुक्तं ज्योतिषं पश्चाद्यजेद्व्याकरणं ततः ॥ ७२-३९ ॥  
  
कल्पं शिक्षां च छन्दांसि वेदाङ्गानि त्विमानि वै ॥  
ततोऽष्टदलमूले तु मातरोऽष्टौ समर्चयेत् ॥ ७२-४0 ॥  
  
वक्रतुण्डादिकानष्टो दलमध्ये प्रपूजयेत् ॥  
दलाग्रेष्यर्चयेत्पश्चात्साधकश्चाष्टभैरवान् ॥ ७२-४१ ॥  
  
असिताङ्गं रुरुं चैव भीषणं रक्तकनेत्रकम् ॥  
बटुकं कालदमनं दन्तुरं विकटं तथा ॥ ७२-४२ ॥  
  
तद्बहिः षोडशदलेष्ववतारान्हरेर्दश ॥  
शङ्खं चक्रं गदां पद्मं नन्दकं शार्ङ्गमेव च ॥ ७२-४३ ॥  
  
तद्बहिर्भूगृहे शक्रमुखान्दश दिगीश्वरान् ॥  
वज्राद्यांस्तद्बहिश्चेष्ट्वाद्वारेषु च ततः क्रमात् ॥ ७२-४४ ॥  
  
महागणपतिं दुर्गां क्षेत्रेशं बटुकं तथा ॥  
समस्तप्रकटाद्याश्च योगिन्यस्तद्बहिर्भवेत् ॥ ७२-४५ ॥  
  
तद्बहिः सप्त नद्यश्च तद्बाह्ये तु ग्रहान्नव ॥  
तद्बाह्ये पर्वतानष्टौ नक्षत्राणि च तद्बहिः ॥ ७२-४६ ॥  
  
एवं पञ्चदशावृत्त्या सम्पूज्य तुरगाननम् ॥  
वागीश्वरसमो वाचि धनैर्धनपतिर्भवेत् ॥ ७२-४७ ॥  
  
एवं सिद्धे मनौ मन्त्री प्रयोगान्कर्तुमर्हति ॥  
अष्टोत्तरसहस्रं तु शुद्धं वार्यभिमन्त्रितम् ॥ ७२-४८ ॥  
  
बीजेन मासमात्रं यः पिबेद्धीमान् जितेन्द्रियः ॥  
जन्ममूकोऽपि स नरो वाक्सिद्धिं लभते ध्रुवम् ॥ ७२-४९ ॥  
  
वियद्भुगुस्थमर्धीराबिन्दुमद्बीजमीरितम् ॥  
चन्द्रसूर्योपरागे तु पात्रे रुक्ममये क्षिपेत् ॥ ७२-५0 ॥  
  
दुग्धं वचां ततो मन्त्री कण्ठमात्रोदके स्थितः ॥  
स्पर्शाद्विमोक्षपर्यन्तं प्रजपेन्मन्त्रमादरात् ॥ ७२-५१ ॥  
  
पिबेत्तत्सर्वमचिरात्तस्य सारस्वतं भवेत् ॥  
ज्योतिष्मतीलताबीजं दिनेष्वेकैकवर्द्धितम् ॥ ७२-५२ ॥  
  
अष्टोत्तरशतं यावद्भक्षयेदभिमन्त्रितम् ॥  
सरस्वत्यवतारोऽसौ सत्यं स्याद्भुवि मानवः ॥ ७२-५३ ॥  
  
किं बहूक्तेन विप्रेन्द्र मनोरस्य प्रसादतः ॥  
सर्ववेदागमादीनां व्याख्याता ज्ञानवान् भवेत् ॥ ७२-५४ ॥  
  
इति श्रीबृहन्नारदीयपुराणे पूर्वभागे बृहदुपाख्याने सनत्कुमारविभागे तृतीयपादे हयग्रीवोपासनानिरूपणं नाम द्विसप्ततितमोऽध्यायः ॥ ७२ ॥