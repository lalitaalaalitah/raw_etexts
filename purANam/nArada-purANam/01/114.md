---
title: ११४

---
सनातन उवाच ॥  
श्रृणु विप्र प्रवक्ष्यामि पञ्चम्यास्ते व्रतान्यहम् ॥  
यानि भक्त्या समास्थाय सर्वान्कामानवाप्नुयात् ॥ ११४-१ ॥  
  
प्रोक्ता मत्स्यजयन्ती तु पञ्चमी मधुशुक्लगा ॥  
अस्यां मत्स्यावतारार्चा भक्तैः कार्या महोत्सवा ॥ ११४-२ ॥  
  
श्रीपञ्चमीति चैषोक्ता तत्र कार्यं श्रियोऽर्चनम् ॥  
गन्धाद्यैरुपचारैस्तु नैवेद्यैः पायसादिभिः ॥ ११४-३ ॥  
  
यो लक्ष्मीं पूजयेच्चात्र तं वै लक्ष्मीर्न मुञ्चति ॥  
पृथ्वीव्रतं तथा चान्द्रं हयग्रीवव्रतं तथा ॥ ११४-४ ॥  
  
कार्यं तत्तद्विधानेन तत्तत्सिद्धिमभीप्सुभिः ॥  
अथ वैशाखपञ्चम्यां शेषं चाभ्यर्च्य मानवः ॥ ११४-५ ॥  
  
सर्वैर्नागगणैर्युक्तमभीष्टं लभते फलम् ॥  
तथा ज्येष्ठस्य पञ्चम्यां पितॄनभ्यर्चयेत्सुधीः ॥ ११४-६ ॥  
  
सर्वकामफलावाप्तिर्भवेद्वै विप्रभोजनैः ॥  
अथाषाढस्य पञ्चम्यां वायुं सर्वगतं मुने ॥ ११४-७ ॥  
  
ग्रामाद्बहिर्विनिर्गत्य धरोपस्थे समास्तितः ॥  
ध्वजं च पञ्चवर्णं तु वंशदण्डाग्रसंस्थितम् ॥ ११४-८ ॥  
  
समुच्छ्रितं निदध्यात्तु कल्पिताब्जे तु मध्यतः ॥  
ततस्तन्मूलदेशे तु दिक्षु सर्वासु नारद ॥ ११४-९ ॥  
  
लोकपालान्समभ्यर्च्य कुर्याद्वायुपरीक्षणम् ॥  
प्रथमादिषु यामेषु यो यो वायुः प्रवर्तते ॥ ११४-१० ॥  
  
तस्मै तस्मै दिगीशाय पूजां सम्यक् प्रकल्पयेत् ॥  
एवं स्थित्वा निराहारस्तत्र यामचतुष्टयम् ॥ ११४-११ ॥  
  
सायमागत्य गेहं स्वं भुक्त्वा स्वल्पं समाहितः ॥  
लोकपालान्नमस्कृत्य स्वप्याद्भूमितले शुचौ ॥ ११४-१२ ॥  
  
यः स्वप्नो जायते तस्यां रात्रौ यामे चतुर्थके ॥  
स एव भविता नूनं स्वप्न इत्याह वै शिवः ॥ ११४-१३ ॥  
  
अशुभे तु समुत्पन्ने शिवपूजापरायणः ॥  
सोपवासो नयेदष्टयामं तद्दिनमेव वा ॥ ११४-१४ ॥  
  
भोजयित्वा द्विजानष्टौ ततः शुभफलं लभेत् ॥  
व्रतमेतत्समुदितं शुभाशुभनिदर्शनम् ॥ ११४-१५ ॥  
  
नृणां सौभाग्यजनकमिह लोके परत्र च ॥  
श्रावणे कृष्णपञ्चम्यां व्रतं ह्यन्नसमृद्धिदम् ॥ ११४-१६ ॥  
  
चतुर्थ्यां दिनशेषे तु सर्वाण्यन्नानि नारद ॥  
पृथक् पात्रेषु संस्थाप्य जलैराप्लावयेत्सुधीः ॥ ११४-१७ ॥  
  
ततो पात्रान्तरे तत्तु निष्कास्याम्बु निधापयेत् ॥  
प्रातर्भानौ समुदिते पितॄंश्चैव तथा ऋषीन् ॥ ११४-१८ ॥  
  
देवांश्चाभ्यर्च्य सुस्नातं कृत्वा नैवेद्यमग्रतः ॥  
तदन्नं याचकेभ्यस्तु प्रयच्छेत्प्रीतमानसः ॥ ११४-१९ ॥  
  
सर्वं दिनं क्षिपेदेवं प्रदोषे तु शिवालये ॥  
गत्वा सम्पूजयेद्देवं लिङ्गरूपिणमीश्वरम् ॥ ११४-२० ॥  
  
गन्धपुष्पादिभिः सम्यक्पूजयित्वा महेश्वरम् ॥  
जपेत्पञ्चाक्षरी विद्यां शतं चापि सहस्रकम् ॥ ११४-२१ ॥  
  
जपं निवेद्य देवाय भवाय भवरूपिणे ॥  
स्तुत्वा सर्वैर्वौदिकैश्च पौराणैश्चाप्यनाकुलः ॥ ११४-२२ ॥  
  
प्रार्थयेद्देवमीशानं शश्वत्सर्वान्नसिद्धये ॥  
शारदीयानि चान्नानि तथा वासन्तिकान्यपि ॥ ११४-२३ ॥  
  
यानि स्युस्तैः समृद्धोऽहं भूयां जन्मनि जन्मनि ॥  
एवं सम्प्रार्थ्य देवेशं गृहमागत्य वै स्वकम् ॥ ११४-२४ ॥  
  
दत्वान्नं ब्राह्मणादिभ्यः पक्वं भुञ्जीत वाग्यतः ॥  
एतदन्नव्रतं विप्र विधिनाऽऽचरितं नृभिः ॥ ११४-२५ ॥  
  
सर्वान्नसम्पज्जनकं परलोके गतिप्रदम् ॥  
श्रावणे शुक्लपञ्चजम्यां नृभिरास्तिक्यतत्परैः ॥ ११४-२६ ॥  
  
द्वारस्योभयतो लेख्या गोमयेन विषोल्बणाः ॥  
गन्धाद्यैः पूजयेत्तांश्च तथेन्द्राणीमनन्तरम् ॥ ११४-२७ ॥  
  
सम्पूज्य स्वर्णरूप्यादिदध्यक्षतकुशाम्बुभिः ॥  
गन्धैः पुष्पैस्तथा धूपैर्दीपैर्नैवेद्यसञ्चयैः ॥ ११४-२८ ॥  
  
ततः प्रदक्षिणीकृत्य तद्द्रव्यं सम्प्रणम्य च ॥  
सम्प्रार्थ्य भक्तिभावेन विप्राग्र्येषु समर्पयेत् ॥ ११४-२९ ॥  
  
यदिदं स्वर्णरौप्यादि द्रव्यं वै विप्रसात्कृतम् ॥  
तदनन्तफलं भूयान्मम जन्मनि जन्मनि ॥ ११४-३० ॥  
  
इत्येवं ददतो द्रव्यं भक्तिभावेन नारद ॥  
प्रसन्नः स्याद्धनाध्यक्षः स्वर्णादिकसमृद्धिदः ॥ ११४-३१ ॥  
  
एतद्व्रतं नरः कृत्वा विप्रान्सम्भोज्य भक्तितः ॥  
पश्चात्स्वयं च भुञ्जीत दारापत्यसुहृद्दृतः ॥ ११४-३२ ॥  
  
भाद्रे तु कृष्णपञ्चम्यां नागान् क्षीरेण तर्पयेत् ॥ ११४-३३ ॥  
  
यस्तस्याऽऽसप्तमं यावत्कुलं सर्पात्सुनिर्भयम् ॥  
भाद्रस्य शुक्लपञ्चम्यां पूजयेदृषिसत्तमान् ॥ ११४-३४ ॥  
  
प्रातर्नद्यादिके स्नात्वा कृत्वा नित्यमतन्द्रितः ॥  
गृहमागत्य यत्नेन वेदिकां कारयेन्मृदा ॥ ११४-३५ ॥  
  
गोमयेनोपलिप्याथ कृत्वा पुष्पोपशोभिताम् ॥  
तत्रास्तीर्य कुशान्विप्रऋषीन्सप्त समर्चयेत् ॥ ११४-३६ ॥  
  
गन्धैश्च विविधैः पुष्पैर्धूपैर्दीपैः सुशोभनेः ॥  
कश्यपोऽत्रिर्भरद्वाजौ विश्वामित्रोऽथ गौतमः ॥ ११४-३७ ॥  
  
जमदग्निर्वसिष्ठश्च सप्तैते ऋषयः स्मृताः ॥  
एतैभ्योऽघ्य च विधिवत्कल्पयित्वा प्रदाय च ॥ ११४-३८ ॥  
  
नैवेद्यं विपचेद्वीमान्श्यामाकाद्यैरकृष्टकैः ॥  
तन्निवेद्य विसृज्येमान्स्वयं चाद्यात्तदेव हि ॥ ११४-३९ ॥  
  
अनेन विधिना सप्त वर्षाणि प्रतिवत्सरम् ॥  
कृत्वा व्रतान्ते वरयेदाचार्यान् सप्त वैदिकान् ॥ ११४-४० ॥  
  
प्रतिमाः सप्तकुर्वीन्त सुवर्णेन स्वशक्तितः ॥  
जटिलाः साक्षसूत्राश्च कमण्डलुसमन्विताः ॥ ११४-४१ ॥  
  
संस्थाप्य कलशेष्वेतांस्ताम्रेषु मृन्मयेषु वा ॥  
स्नापयेद्विधिवद्भक्त्या पृथक्पञ्चामृतैरपि ॥ ११४-४२ ॥  
  
उपचारैः षोडशभिस्ततः सम्पूज्य भक्तितः ॥  
अर्घ्यं दत्वा ततो होमं तिलव्रीहियवादिभिः ॥ ११४-४३ ॥  
`  
सहस्तोमा'इति ऋखा नामनन्त्रैस्तु वा पृथक् ॥  
पुण्यैर्मन्त्रैस्तथैवान्यैर्हुत्वा पूर्णाहुतिं चरेत् ॥ ११४-४४ ॥  
  
ततस्तु सप्त गा दद्याद्वस्त्रालङ्कारसंयुताः ॥  
आचार्यं पूजयेज्जैव वस्त्रालङ्कारभूषणैः ॥ ११४-४५ ॥  
  
अनुज्ञया गुरोः पश्चान्मूर्तीर्विप्रेषु चार्पयेत् ॥  
भोजयित्वा तु तान्भक्त्या प्रणिपत्य विसर्जयेत् ॥ ११४-४६ ॥  
  
ततश्चेष्टैः सहासीनः स्वयं ब्राह्मणशेषितम् ॥  
भुङ्क्त्वा वै षड्रसोपेतं प्रमुद्यात्सह बन्धुभिः ॥ ११४-४७ ॥  
  
एतत्कृत्वा व्रतं गाङ्गं भोगान्भुक्त्वाथ वाञ्छितान् ॥  
सप्तर्षीणां प्रसादेन विमानवरगो भवेत् ॥ ११४-४८ ॥  
  
आश्विने शुक्लपञ्चम्यामुपाङ्गललिताव्रतम् ॥ ११४-४९ ॥  
  
तस्याः स्वर्णमयीं मूर्तिं शक्त्या निर्माय नारद ॥  
उपचारैः षोडशभिः पूजयेत्तां विधानतः ॥ ११४-५० ॥  
  
पक्वान्नं फलसंयुक्तं सघृतं दक्षिणान्वितम् ॥  
द्विजवर्याय दातव्यं व्रतसम्पूर्तिहेतवे ॥ ११४-५१ ॥  
  
"सवाहना शक्तियुता वरदा पूजिता मया ॥  
मातर्मामनुगृह्याथ गम्यतां निजमन्दिरम् ॥" ११४-५२ ॥  
  
कार्तिके शुक्लपञ्चम्यां जयाव्रतमनुत्तमम् ॥  
कर्तव्यं पापनाशाय श्रद्धया द्विजसत्तम ॥ ११४-५३ ॥  
  
पूजयित्वा जयां विप्र यथाविधि समाहितः ॥  
उपचारैः षोडशभिस्ततः शुचिरलङ्कृतः ॥ ११४-५४ ॥  
  
विप्रैकं भोजयेच्चापि तस्मै दत्त्वा च दक्षिणाम् ॥  
विसर्जयेत्ततः पश्चात्स्वयं भुञ्जीत वाग्यतः ॥ ११४-५५ ॥  
  
यस्तु वै भक्तिसंयुक्तः स्नानं कुर्य्याज्जयादिने ॥  
नश्यन्ति तस्य पापानि सिंहाक्रान्ता मृगा यथा ॥ ११४-५६ ॥  
  
यदश्वमेधावभृथे फलं स्नानेन कीर्तितम् ॥  
तत्फलं प्राप्यते विप्रस्नानेनापि जयादिने ॥ ११४-५७ ॥  
  
अपुत्रो लभते पुत्रं वन्ध्या गभ च विन्दति ॥  
रोगी रोगात्प्रमुच्येत बद्धो मुच्येत बन्धनात् ॥ ११४-५८ ॥  
  
मार्गशुक्ले च पञ्चम्यां नागानिष्ट्वा विधानतः ॥  
नागेभ्यो ह्यभयं लब्ध्वा मोदते सह बान्धवैः ॥ ११४-५९ ॥  
  
पौषेऽपि शुक्लपञ्चम्यां सम्पूज्य मधुसूदनम् ॥  
लभते बाञ्छितान्कामान्नात्र कार्या विचारणा ॥ ११४-६० ॥  
  
पञ्चम्यां प्रतिमासे तु शुक्ले कृष्णे च नारद ॥  
पितॄणां पूजनं शस्तं नागानां चापि सर्वथा ॥ ११४-६१ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थपञ्चमीव्रतनिरूपणं नाम चतुर्दशाधिकशततमोऽध्यायः ॥ ११४ ॥