---
title: १२४

---
सनातन उवाच ॥  
अथ नारद वक्ष्यामि श्रृणु पूर्णाव्रतानि ते ॥  
यानि कृत्वा नरो नारी प्राप्नुयात्सुखसन्ततिम् ॥ १२४-१ ॥  
  
चैत्रपूर्णा तु विप्रेन्द्र मन्वादिः समुदाहृता ॥  
अस्यां सान्नोदकं कुम्भं प्रदद्यात्सोमतुष्टये ॥ १२४-२ ॥  
  
वैशाख्यामपि पूर्णायां दानं सर्वस्य सर्वदम् ॥  
यद्यद्द्रव्यं ददेद्विप्रे तत्तदाप्नोति निश्चितम् ॥ १२४-३ ॥  
  
धर्मराजव्रतं चात्र कथितं तन्निशामय ॥  
श्रृतान्नमुदकुम्भं च वैशाख्यां वै द्विजोत्तमे ॥ १२४-४ ॥  
  
दद्याद्गोदानफलदं धर्मराजस्य तुष्टये ॥  
अत्र कृष्णाजिनं दद्यात्सखुरं च सश्रृङ्गकम् ॥ १२४-५ ॥  
  
तिलैः सहसमाच्छाद्य वस्त्रैर्हेम्ना द्विजातये ॥  
यस्तु कृष्णाजिनं दद्यात्सत्कृत्य विधिपूर्वकम् ॥ १२४-६ ॥  
  
सर्वशास्त्रविदे सप्तद्वीपभूमिप्रदः स वै ॥  
मोदते विष्णु लोके हि यावच्चन्द्रार्कतारकम् ॥ १२४-७ ॥  
  
कुम्भान्स्वच्छजलैः पूर्णान्हिरण्येन समन्वितान् ॥  
यः प्रदद्याद्द्विजाग्र्येभ्यः स न शोचति कर्हिचित् ॥ १२४-८ ॥  
  
अथ ज्येष्टस्य पूर्णायां वटसावित्रिकं व्रतम् ॥  
सोपवासा वटं सिञ्चेत्सलिलैरमृतोपमैः ॥ १२४-९ ॥  
  
सृत्रेण वेष्टयेच्चैव सशताष्टप्रदक्षिणम् ॥  
ततः सम्प्रार्थद्दैवीं सावित्रीं सुपतिव्रताम् ॥ १२४-१० ॥  
  
जगत्पूज्ये जगन्मातः सावित्रि पतिदैवते ॥  
पत्या सहावियोगं मे वटस्थे कुरु ते नमः ॥ १२४-११ ॥  
  
इति सप्रार्थ्य या नारी भोजयित्वा परेऽहनि ॥  
सुवासिनीः स्वयं भुञ्ज्यात्सा स्यात्सौभाग्यभागिनी ॥ १२४-१२ ॥  
  
आषाढस्य तु पूर्णायां गोपद्मव्रतमुच्यते ॥  
चतुर्भुजं महाकायं जाम्बूनदसमप्रभम् ॥ १२४-१३ ॥  
  
शङ्खचक्रगदापद्मरमागरुडशोभितम् ॥  
सेवितं मुनिभिर्देवैर्यक्षगन्धर्वकिन्नरैः ॥ १२४-१४ ॥  
  
एवंविधं हरिं तत्र स्नात्वा पूजां समाचरेत् ॥  
पौरुषेणैव सूक्तेन गन्धाद्यैरुपचारकैः ॥ १२४-१५ ॥  
  
आचार्यं वस्त्रभूषाद्यैस्तोषयेत्स्निग्धमानसः ॥  
भोजयेन्मिष्टपक्वान्नैर्द्विजानन्यांश्च शक्तितः ॥ १२४-१६ ॥  
  
एवं कृत्वा व्रतं विप्र प्रसादात्कमलापतेः ॥  
ऐहिकामुष्मिकान्कामांल्लभते नात्र संशयः ॥ १२४-१७ ॥  
  
कोकिलाव्रतमप्यत्र प्रोक्तं तद्विधिरुच्यते ॥  
पूर्णिमायां समारभ्य व्रतं स्नायाद्ब्रहिर्जले ॥ १२४-१८ ॥  
  
पूर्णान्तं श्रावणे मासि गौरीरूपां च कोकिलाम् ॥  
स्वर्णपक्षां रत्ननेत्रां प्रवालमुखपङ्कजाम् ॥ १२४-१९ ॥  
  
कस्तूरीवर्णसंयुक्तामुत्पन्नां नन्दने वने ॥  
चूतचम्पकवृक्षस्थां कलगीतनिनादिनीम् ॥ १२४-२० ॥  
  
चिन्तयेत्पार्वतीं देवीं कोकिलारूपधारिणीम् ॥  
गन्धाद्यैः प्रत्यहं प्रार्च्चेल्लिखितां वर्णकैः पटे ॥ १२४-२१ ॥  
  
ततो व्रतान्ते हैमीं वा तिलपिष्टमयीं द्विज ॥  
दद्याद्विप्राय मन्त्रेण भक्त्या सस्वर्णदक्षिणाम् ॥ १२४-२२ ॥  
  
देवीं चैत्ररथोत्पन्ने कोकिले हरवल्लभे ॥  
सम्पूज्य दत्ता विप्राय सर्वसौख्यकरी भव ॥ १२४-२३ ॥  
  
द्विजं सुवासिनीस्त्रिंशदेकां वा भोजयेत्ततः ॥  
वस्त्रादिदक्षिणां शक्त्या दत्वा नत्वा विसर्जयेत् ॥ १२४-२४ ॥  
  
एवं या कुरुते नारी कोकिलाव्रतमुत्तम् ॥  
सा लभेत्सुखसौभाग्यं सप्तजन्मसुनारद ॥ १२४-२५ ॥  
  
अथ श्रावणपूर्णायां वेदोपाकरणं स्मृतम् ॥  
यजुर्भिस्तत्र कर्त्तव्यं देवर्षिपितृतर्पणम् ॥ १२४-२६ ॥  
  
ऋषीणां पूजनं चापि स्वशाखोक्तविधानतः ॥  
बहवृचैस्तु चतुर्द्वश्यां सामगैर्भाद्रगे करे ॥ १२४-२७ ॥  
  
रक्षाविधानं च तथा कर्तव्यं विधिपूर्वकम् ॥ १२४-२८ ॥  
  
सिद्धार्थाक्षतराजिकाश्च विधृता रक्तांशुकांशे सिताः कौसुम्भेन च तन्तुनाथ सलिलैः प्रक्षाल्य कांस्ये धृताः ॥  
गन्धाद्यैरभिपूज्य देवनिकरान्सम्प्रार्थ्य विष्ण्वादिकान्बध्नीयाद्द्विजहस्ततः प्रमुदितो नत्वा प्रकोष्ठे स्वके ॥ १२४-२९ ॥  
  
ततस्तु दक्षिणां दत्वा द्विजेभ्योऽध्यायमाचरेत् ॥  
विसृज्य च ऋषीन्सप्त धारयेद्ब्रह्मसूत्रकम् ॥ १२४-३० ॥  
  
रञ्जितं कुङ्कुमाद्यैश्च नवीनं निर्मितं स्वयम् ॥  
शक्त्या सम्भोज्य विप्राग्र्यानेकभुक्तं समाचरेत् ॥ १२४-३१ ॥  
  
कृते ह्यस्मिन्व्रते विप्र वार्षिकं कर्मं वैदिकम् ॥  
विस्मृतं विधिहीनं च न कृतं सुकृतं भवेत् ॥ १२४-३२ ॥  
  
प्रौष्ठपद्यां पौर्णमास्यामुमामाहेश्वरव्रतम् ॥  
एकभुक्तश्च यस्तां तु शिवं सम्पूज्य यत्नतः ॥ १२४-३३ ॥  
  
कृताञ्जलिः प्रार्थयेच्छ्वः करिष्ये च व्रतं प्रभो ॥  
एवं विज्ञाप्य देवं तु गृह्णीयाद्व्रतमुत्तमम् ॥ १२४-३४ ॥  
  
रात्रौ देवान्तिके सुप्त्वा उत्थायापरयामके ॥  
कृतमैत्रादिनित्यस्तु भस्मरुद्राक्षधृक् ततः ॥ १२४-३५ ॥  
  
पूजयेच्छङ्करं सम्यगुपचारैः पृथग्विधैः ॥  
बिल्वपत्रैः सुगन्धाढ्येंर्नैवेद्यैर्धूपदीपकैः ॥ १२४-३६ ॥  
  
ततश्चोपवसेद्विद्वानाप्रदोषं विन्धूदये ॥  
पुनः सम्पूज्य तत्रैव रात्रौ जागरणं चरेत् ॥ १२४-३७ ॥  
  
एवं पञ्चदशाब्दान्तं कृत्वा व्रतमतन्द्रितः ॥  
वर्षे वर्षे तदुत्सर्गे विदध्याद्विधिपूर्वकम् ॥ १२४-३८ ॥  
  
उमायाश्च महेशस्य सौवर्णी प्रतिमाद्वयम् ॥  
हैमा रौप्या मृन्मयाश्च घटाः पञ्चदशोत्तमाः ॥ १२४-३९ ॥  
  
तत्रैकस्मिन्घटे स्थाप्यं सवस्त्रं प्रतिमाद्वयम् ॥  
पञ्चामृतेन संस्राप्य जलैः शुद्धैस्ततोऽर्चयेत् ॥ १२४-४० ॥  
  
उपचारैः षोडशभिस्ततः पञ्चदश द्विजान् ॥  
भोजयेच्चैव मिष्टान्नैर्दद्यात्तेभ्यश्च दक्षिणाम् ॥ १२४-४१ ॥  
  
कुम्भमेकैकमीशस्य मूर्त्याढ्यं गुरवेऽर्पयेत् ॥  
एवं कृत्वा व्रतं चैव उमामाहेश्वराभिधम् ॥ १२४-४२ ॥  
  
जायते भुवि विख्यातो निधानं सर्वसम्पदाम् ॥  
अथास्मिन्नेव दिवसे शक्रव्रतमपि स्मृतम् ॥ १२४-४३ ॥  
  
प्रातः स्नात्वा विधानेन सम्पूज्य सुरनायकम् ॥  
गन्धाद्यैंरुपचारैस्तु नैवेद्यानां च राशिभिः ॥ १२४-४४ ॥  
  
ततो निमन्त्रितान्विप्रान्सम्भोज्य विधिवद्द्विज ॥  
समागतांस्तथैवान्यान्दीनानाथांश्च भोजयेत् ॥ १२४-४५ ॥  
  
एतच्छक्रव्रतं विप्र कर्तव्यं प्रतिवार्षिकम् ॥  
राज्ञा वा धनिनान्येन धान्यनिष्पत्तिमिच्छता ॥ १२४-४६ ॥  
  
आश्विने मासि पूर्णायां व्रतं कोजागराभिधम् ॥  
तेन स्नात्वा विधानेन सोपवासो जितेन्द्रियः ॥ १२४-४७ ॥  
  
लक्ष्मीमभ्यर्च्य सौवर्णीं घटे संस्थाप्य ताम्रजे ॥  
मृन्मये वा सवस्त्रान्तामुपचारैः पृथग्विधम् ॥ १२४-४८ ॥  
  
ततः सायन्तने कालेऽभ्युदिते तारकाधिपे ॥  
हैमान्रौप्यान्मृन्मयान्वा घृतपूर्णान्प्रदीपयेत् ॥ १२४-४९ ॥  
  
लक्षं तदर्धमयुतं सहस्रं शतमेव वा ॥  
घृतशर्करसम्मिश्रं विपाच्य बहु पायसम् ॥ १२४-५० ॥  
  
बहुपात्रेषु संस्थाप्य कौमुद्यां शीतदीधितेः ॥  
याममात्रे गते रात्र्या लक्ष्म्यै तद्विनिवेदयेत् ॥ १२४-५१ ॥  
  
ततः सम्भोजयेत्तेन विप्रान्भक्त्या ततश्च तैः ॥  
सहैव जागरं कुर्य्यान्नृत्यगीतसुमङ्गलैः ॥ १२४-५२ ॥  
  
ततोऽरुणोदये स्नात्वा तां मूर्तिं गुरवेऽर्पयेत् ॥  
अस्यां रात्रौ महालक्ष्मीर्वराभयकराम्बुजा ॥ १२४-५३ ॥  
  
निशीथे चरते लोके को जागर्तिं धरातले ॥  
तस्मै वित्तं प्रयच्छामि जाग्रते पूजकाय मे ॥ १२४-५४ ॥  
  
वर्षे वर्षे कृतं चैतद्व्रतं लक्ष्मीप्रतोषणम् ॥  
समृद्धिमैहिकीं दद्याद्द्वेहान्ते पारलौकिकीम् ॥ १२४-५५ ॥  
  
कार्तिक्यां पूर्णिमायां तु कुर्यात्कार्तिकदर्शनम् ॥  
विप्रत्वलब्धये भूयः सर्वशत्रुजयाय च ॥ १२४-५६ ॥  
  
अत्रैव दीपदानेन विधेयस्त्रिपुरोत्सवः ॥  
निशामुखे द्विजश्रेष्ठ सर्वजीवसुखावहः ॥ १२४-५७ ॥  
  
कीटाः पतङ्गा मशकाश्च वृक्षा जले स्थले ये विचरन्ति जीवाः ॥  
दृष्ट्वा प्रदीपान्नहि तेऽपि जन्मिनः पुनश्च मुक्तिं हि लभन्त एव च ॥ १२४-५८ ॥  
  
अत्र चन्द्रोदये विप्र सम्पूज्याः कृत्तिकाश्च षट् ॥ १२४-५९ ॥  
कार्तिकेयस्तथा खङ्गी वरुणश्च हुताशनः ॥  
गन्धपुष्पैस्तथा धूपदीपैर्नैवेद्येविस्तरैः ॥ १२४-६० ॥  
  
परमान्नैः फलैः शाकैर्वह्निब्राह्मणतर्पणैः ॥  
एवं देवान्समभ्यर्च्य दीपो देयो गृहाद्बहिः ॥ १२४-६१ ॥  
  
दीपोपान्ते तथा गर्तश्चतुरस्रो मनोहरः ॥  
चतुर्द्दंशाङ्गुलः कार्यः सेच्यश्चदनवारिणा ॥ १२४-६२ ॥  
  
गवां क्षीरेण सम्पूर्य हैमं तत्र विनिक्षिपेत् ॥  
मुक्तानेत्रसमायुक्तं मत्स्यं सर्वाङ्गशोभनम् ॥ १२४-६३ ॥  
  
महामत्स्याय च नम इति मन्त्रं समुच्चरन् ॥  
गन्धाद्यैस्तत्र सम्पूज्य द्विजाय प्रतिपादयेत् ॥ १२४-६४ ॥  
  
क्षीरसागरदानं ते मयोक्तं द्विजसत्तम ॥  
दानस्यास्य प्रभावेण मोदते हरिसन्निधौ ॥ १२४-६५ ॥  
  
अत्र कृत्त्वा वृषोत्सर्गं व्रतं नक्तं च नारद ॥  
रुद्रलोकमवाप्नोति नात्र कार्या विचारणा ॥ १२४-६६ ॥  
  
मार्गशीर्ष्या पूर्णिमायां स्वर्णाढ्यं लवणाढकम् ॥  
देवं विप्राय शान्ताय सर्वकामसमृद्धये ॥ १२४-६७ ॥  
  
इदं जगत्पुरा लक्ष्म्या त्यक्तमासीत्ततो हरिः ॥  
पुरन्दरश्च सोमश्च तथा तिष्यो बृहस्पतिः ॥ १२४-६८ ॥  
  
पञ्चैते पुष्ययुक्तायां पौर्णमास्यां जगद्बलात् ॥  
अलङ्कृतं पुनश्चकुः सौभाग्योत्सवकेलिभिः ॥ १२४-६९ ॥  
  
तस्मान्नरः पुष्ययोगे सर्वसौभाग्यवृद्धये ॥  
गौरसर्षपकल्केन समालभ्य स्वकां तनुम् ॥ १२४-७० ॥  
  
स्नायात्सर्वौषधिजलैर्धारयेच्च नवांशुके ॥  
दृष्ट्वा च मङ्गलं द्रव्यं स्पृष्ट्वा नत्वा ततोऽर्चयेत् ॥ १२४-७१ ॥  
  
हरिशक्रेन्दुपुष्येज्यान्गन्धाद्यरुपचारकैः ॥  
विधाय होमं विप्रांश्च तर्पयेत्पायसाशनैः ॥ १२४-७२ ॥  
  
एतत्कृत्वा व्रतं विप्र रमाप्रीतिविवर्द्धनम् ॥  
अलक्ष्मीनाशनं चैव मोदतेह परत्र च ॥ १२४-७३ ॥  
  
पौर्णमास्यां ततो माध्यां तिलकार्पासकम्बलम् ॥  
रत्नानि कञ्चुकोष्णीषपादत्राणानि वा धनम् ॥ १२४-७४ ॥  
  
दत्वा प्रमोदते स्वर्गे दानं वित्तानुसारतः ॥  
यस्त्वत्र शङ्करं देवं पूजयेद्विधिपूर्वकम् ॥ १२४-७५ ॥  
  
सोऽश्वमेधफलं प्राप्यविष्णुलोके महीयते ॥  
फाल्गुने पूर्णिमायां तु होलिकापूजनं मतम् ॥ १२४-७६ ॥  
  
सञ्चयं सर्वकाष्ठानामुपलानां च कारयेत् ॥  
तत्राग्निं विधिवद्ध्रुत्वा रक्षोघ्नैर्मन्त्रविस्तरैः ॥ १२४-७७ ॥  
  
"असृक्पाभयसन्त्रस्तैः कृता त्वं होलि बालिशैः ॥  
अतस्त्वां पूजयिष्यामि भूते भूतिप्रदा भव"॥ १२४-७८ ॥  
  
इति मन्त्रेण सन्दीप्य काष्ठादिक्षेपणैस्ततः ॥  
परिक्रम्योत्सवः कार्य्यो गीतवादित्रनिःस्वनैः ॥ १२४-७९ ॥  
  
होलिका राक्षसी चेयं प्रह्लादभयदायिनी ॥  
ततस्तां प्रदहन्त्येवं काष्ठाद्यैर्गीतमङ्गलैः ॥ १२४-८० ॥  
  
संवत्सरस्य दाहोऽयं कामदाहो मतान्तरे ॥  
इति जानीहि विप्रेन्द्र लोके स्थितिरनेकधा ॥ १२४-८१ ॥  
  
पक्षान्ते द्वे पृथग्दैवे ततोऽमाव्रतमुच्यते ॥  
पृथक्छृणुष्व मे विप्र पितॄणामतिवल्लभम् ॥ १२४-८२ ॥  
  
चैत्रवैशाखयोस्तत्र दर्शे पितृसमर्चनम् ॥  
पार्वणेन विधानेन श्राद्धं वित्तानुसारतः ॥ १२४-८३ ॥  
  
द्विजानां भोजनं दानं गवादीनां विशेषतः ॥  
सर्वमासेष्वमायां वै बहुपुण्यप्रदं यतः ॥ १२४-८४ ॥  
  
ज्येष्ठामायां व्रतं प्रोक्तं सावित्र्याः कस्य नारद ॥  
विधानं ज्येष्ठपूर्णावदिहापि परिकीर्तितम् ॥ १२४-८५ ॥  
  
शुचौ नभसि भाद्रे च मासे पूर्णान्तिके द्विज ॥  
पितृश्राद्धं दानहोमसुरार्चानन्त्यमश्नुते ॥ १२४-८६ ॥  
  
भाद्रदर्शेऽपराह्णे तु तिलक्षेत्रसमुद्भवान् ॥  
विरिञ्चिमनुनामन्त्र्य हुम्फट् छिन्नान्कुशान् द्विज ॥ १२४-८७ ॥  
  
सर्वदा सर्वकार्येषु योजयेदेकदाऽपरान् ॥  
इषामायां विशेषण पितॄणां श्राद्धतर्पणम् ॥ १२४-८८ ॥  
  
विधेयं जाह्नवीतोये मुक्तिदं च गयास्थले ॥  
ऊर्ज्जामायां दीपदानं देवागारगृहेषु च ॥ १२४-८९ ॥  
  
नद्यारामतडागेषु चैत्यगोष्ठापणेषु च ॥  
समर्चनं तथा लक्ष्म्याः स्वर्णरौप्ये कृताकृते ॥ १२४-९० ॥  
  
द्यूतं च वर्षफलदं जये चापि पराजये ॥  
गवां पूजात्र विहिता शृङ्गाद्यङ्गानुरञ्जनैः ॥ १२४-९१ ॥  
  
यवसान्नादिदानैश्च नमस्कारप्रदक्षिणैः ॥  
मार्गेऽपि पितृपूजा स्याच्छ्राद्धैर्ब्राह्मणभोजनैः ॥ १२४-९२ ॥  
  
ब्रह्मचर्यादि नियमैर्जपहोमार्चनादिभिः ॥  
पौषे माघे च विप्रेन्द्र पितृश्राद्धं फलाधिकम् ॥ १२४-९३ ॥  
  
अमायां कर्णपातार्कयुक्तायां तु गयाधिकम् ॥  
फाल्गुने केवलं श्राद्धं द्विजानां भोजनं तथा ॥ १२४-९४ ॥  
  
दानादि सर्वफलदं दर्शे सोमेऽधिकं फलम् ॥  
इत्थं सङ्क्षेपतः प्रोक्तं तिथिकृत्यं मुने तव ॥ १२४-९५ ॥  
  
सर्वत्रापि विशेषोऽस्ति स पुराणान्तरे स्थितः ॥ १२४-९६ ॥  
  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितपौर्णमास्य मावास्याव्रतकथनं नाम चतुर्विंशत्यधिकशतमोऽध्यायः ॥ १२४ ॥