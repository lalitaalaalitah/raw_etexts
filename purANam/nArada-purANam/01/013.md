---
title: ०१३

---
धर्मराज उवाच ॥  
देवतायतनं यस्तु कुरुते कारयत्यपि ॥  
शिवस्यापि हरेर्वापि तस्य पुण्यफलं श्रृणु ॥ १३-१ ॥  
  
मातृतः पितृतश्चैव लक्षकोटिकुलान्वितः ॥  
कल्पत्रयं विष्णुपदे तिष्टत्येव न संशयः ॥ १३-२ ॥  
  
मृदैव कुरुते यस्तु देवतायतनं निरः ॥  
यावत्पुण्यं भवेत्तस्य तन्मे निगदतः श्रृणु ॥ १३-३ ॥  
  
दिव्यदेहधरो भूत्वा विमानवरमास्थितः ॥  
कल्पत्रयं विष्णुपदे तिष्टत्येव न संशयः ॥ १३ -४ ॥  
  
मृदैव कुरुते यस्तु देवतायतनं नरः ॥  
यावत्पुण्यं भवेत्तस्य तन्मे निगदतः श्रृणु ॥ १३-५ ॥  
  
दिव्यदेहधरो भूत्वा विमानवरमास्थितः ॥  
कल्पत्रयं विष्णुपदे स्थित्वा ब्रह्मपुरं व्रजेत् ॥ १३-६ ॥  
  
कल्पद्वयं स्थितस्तत्र पुनः कल्पं वसेद्दिवि ॥  
ततस्तु योगिनामेव कुले जातो दयान्विताः ॥ १३-७ ॥  
  
वैष्णवं योगमास्थाय मुक्तिं व्रजति शाश्वतीम् ॥  
दारुभिः कुरुते यस्तु तस्य स्याद्दिगुणं फलम् ॥ १३-८ ॥  
  
त्रिगुणं चेष्टकाभिस्तु शिलाभिस्तच्चतुर्गणम् ॥  
स्फुटिकाभिः शिलाभिस्तु ज्ञेयं दशगुणोत्तरम् ॥ १३-९ ॥  
  
तान्मीभिस्तच्छतगुणं हेम्ना कोटिगुणं भवेत् ॥  
देवालयं तडागं वा ग्रामं वा पालयेत्तु यः ॥ १३-१० ॥  
  
कर्तुः शतगुणं तस्य पुण्यं भवति भूपते ॥  
देवालयस्य शुश्रूषां लेपसेचनमण्डनैः ॥ १३-११ ॥  
  
कुर्याद्यत्सततं भक्त्या तस्य पुण्यमनन्तकम् ॥  
वेतनाद्विष्टितो वापि पुण्यकर्मप्रवर्त्तिताः ॥ १३-१२ ॥  
  
ते गच्छन्ति धराधाराः शाश्चतं वैष्णवं पदम् ॥  
ताडागार्द्धफलं राजन्कासारे परिकीर्तितम् ॥ १३-१३ ॥  
  
कूपे पादफलं ज्ञेयं वाप्यां पद्माकरोन्मितम् ॥  
वापीशतगुणं प्रोक्तं कुल्यायां भूपतेः फलम् ॥ १३-१४ ॥  
  
दृषद्भिस्तुधनीःकुर्यान्मृदा निष्किञ्चनो जनः ॥  
तयोः फलं समानं स्यादित्याह कमलोद्भवः ॥ १३-१५ ॥  
  
दद्यादाढ्यास्तु नगरं हस्तमात्रमकिञ्चनः ॥  
भुवं तयोः समफलं प्राहुर्वेदविदो जनाः ॥ १३-१६ ॥  
  
धनाढ्यः कुरुते यस्तु तडागं फलसाधनम् ॥  
दरिद्रः कुरुते कूपं समं पुण्यं प्रकीर्तितम् ॥ १३-१७ ॥  
  
आश्रमं कारयेद्यस्तु बहुजन्तूपकारकम् ॥  
स याति ब्रह्मभुवनं कुलत्रयसमन्वितः ॥ १३-१८ ॥  
  
धेनुर्वा ब्राह्मणो वापि यो वा को वापि भूपते ॥  
क्षणार्द्धं तस्य छायायां तिष्टन्स्वर्गं नयत्यमुम् ॥ १३-१९ ॥  
  
आरामकारका राजन्देवतागृहकारिणः ॥  
तडागग्रामकर्त्तारः पूज्यन्ते हरिणा सह ॥ १३-२० ॥  
  
सर्वलोकोपकारार्थं पुष्पाराम् जनेश्वर ॥  
कुर्वते देवतार्थं वा तेषां पुण्यफलं श्रृणु ॥ १३-२१ ॥  
  
तत्र यावन्ति पर्णानि कुसुमानि भवन्ति च ॥  
तावद्वर्षाणि नाकस्थो मोदते कुलकोटिभिः ॥ १३-२२ ॥  
  
प्राकारकारिणस्तस्य कण्टकावरणप्रदाः ॥  
प्रयान्ति ब्रह्मणः स्थानं युगानामेकसत्पतिम् ॥ १३-२३ ॥  
  
तुलसीरोपणं ये तु कुर्वते मनुजेश्वर ॥  
तेषां पुण्यफलं राजन्वदतो मे निशामय ॥ १३-२४ ॥  
  
सत्पकोटिकुलैर्युक्तो मातृतः पितृतस्तथा ॥  
वसेत्कल्पशतं साग्रं नारायणपदे नृप ॥ १३-२५ ॥  
  
ऊर्द्धपुण्ड्रधरो यस्तु तुलसीमूलमृत्स्नया ॥  
गोपिकाचन्दनेनापि चित्रकूटमृदापि वा ॥  
गङ्गामृतिकया चैव तस्य पुण्यफलं श्रृणु ॥ १३-२६ ॥  
  
विमानवरमारुढो गन्धर्वाप्सरसां गणैः ॥  
सङ्गीयमानचरितो मोदते विष्णुम्मन्दिरे ॥ १३-२७ ॥  
  
पत्राणि तुलसीमूलाद्यावन्ति पतितानि वै ॥  
तावन्ति ब्रह्महत्यादिपातकानि हतानि च ॥ १३-२८ ॥  
  
तुलस्यां सेचयेद्यस्तु जलं चुलुकमात्रकम् ॥  
क्षीरोदवासिना सार्द्धं वसेदाचन्द्रतारकम् ॥ १३-२९ ॥  
  
ददाति ब्राह्मणानां यः कोमलं तुलसीदलम् ॥  
स याति ब्रह्मसदने कुलत्रितयतसंयुतः ॥ १३-३० ॥  
  
शालग्रामेऽर्पयेद्यस्तु तुलस्यास्तु दलानि च ॥  
स वसेद्विष्णुभवने यावदाभूतसम्प्लवम् ॥ १३-३१ ॥  
  
कण्टकावरणं यस्तु प्राकारं वापि कारयेत् ॥  
सोऽप्येकविम्शतिकुलैर्मोदते विष्णुमन्दिरे ॥ १३-३२ ॥  
  
योऽर्च्चयेद्धरिपादाब्जं तुलस्याः कोमलैर्दलैः ॥  
न तस्य पुनरावृत्तिर्विष्णुलोकान्नरेश्वर ॥ १३-३३ ॥  
  
द्वादश्यां पौर्णमास्यां यः क्षीरेण स्नापयेद्धरिम् ॥  
कुलायुतयुतः सोऽपि मोदते वैष्णवे पदे ॥ १३-३४ ॥  
  
प्रस्थमात्रेण पयसा यः स्नापयति केशवम् ॥  
कुलायुतायुतयुतः सोऽपि विष्णुपुरे वसेत् ॥ १३-३५ ॥  
  
घृतप्रस्थेन यो विष्णुं द्वादश्यां स्नापयेन्नरः ॥  
कुलकोटियुतो राजन्सायुज्यं लभते हरेः ॥ १३-३६ ॥  
  
पञ्चामृतेन यः स्नानमेकादश्यां तु कारयेत् ॥  
विष्णोः सायुज्यकं तस्य भवेत्युलशतायुतैः ॥ १३-३७ ॥  
  
एकादश्यां पौर्णमास्यां द्वादश्यां वा नृपोत्तम ॥  
नालिकेरोदकैर्विष्णुं स्नापयेत्तत्फलं श्रृणु ॥ १३-३८ ॥  
  
दशजन्मार्जितैः पापैर्विमुक्तो नृपसत्तम ॥  
शतद्वयकुलैर्युक्तो मोदते विष्णुना सह ॥ १३-३९ ॥  
  
इक्षुतोयेन देवेशं यः स्नापयति भूपते ॥  
केशवं लक्षपितृभिः सार्द्धं विष्णुपदं व्रजेत् ॥ १३-४० ॥  
  
पुष्पोदकेन गोविन्दं तथा गन्धोदकेन च ॥  
स्नापयित्वा हरिं भक्त्या वैष्णवं पदमान्पुयात् ॥ १३-४१ ॥  
  
जलेन वस्त्रपूतेन यः स्नापयति माधवम् ॥  
सर्वपापविनिर्मुक्तो विष्णुना सह मोदते ॥ १३-४२ ॥  
  
क्षीराद्यैः स्नापयेद्यस्तु रविसङ्क्रमणे हरिम् ॥  
स वसेद्विष्णुसदने त्रिसप्तपुरुषैः सह ॥ १३-४३ ॥  
  
शुक्लपक्षे चतुर्द्दश्यामष्टम्यां पूर्णिमादिने ॥ १३-४४ ॥  
  
एकादश्यां भानुवारे द्वादश्यां पञ्चमीतिथौ ॥  
सोमसूर्योपरागे च मन्वादिषुयुगादिषु ॥ १३-४५ ॥  
  
अर्द्धोदये च सूर्यस्य पुष्यार्के रोहिणीबुधे ॥  
तथैव शनिरोहिण्यां भौमाश्विन्यां तथैव च ॥ १३-४६ ॥  
  
शन्यां भृगुमृगे चैवभृगुरेवतिसङ्गमे ॥  
तथा बुधानुराधायां श्रवणार्के तथैव च ॥ १३-४७ ॥  
  
तथा च सोमश्रवणे हस्तयुक्ते बृहस्पतौ ॥  
बुधाष्टम्यां बुधाषाढे पुण्ये दिने तथा ॥ १३-४८ ॥  
  
स्त्रापयेत्पयसा विष्णुं शान्तिमान् वाग्यतः शुचिः ॥  
घृतेन मधुना वापि दध्ना वा तत्फलं श्रृणु ॥ १३-४९ ॥  
  
सर्वयज्ञफलं प्राप्ये सर्वपापविवर्जितः ॥  
वसेदिष्णुपुरे सार्ध्दं त्रिसप्तपुरुषैर्नृप ॥ १३-५० ॥  
  
तत्रैव ज्ञानमासाद्य योगिनामपि दुर्लभम् ॥  
मोक्षमाप्रोति नृपते पुनरावृत्तिदुर्लभम् ॥ १३-५१ ॥  
  
कृष्णपक्षे चतुर्दशयां सोमवारे च भूपते ॥  
शिवं संस्नाप्य दुग्धेन शिवसायुज्यमाप्नुयात् ॥ १३-५२ ॥  
  
नालिकेरोदकेनापि शिवं संस्नाप्य भक्तितः ॥  
अष्टम्यामिन्दुवारे वा शिवसायुज्यमश्नुते ॥ १३-५३ ॥  
  
शुक्लपक्षे चतुर्दश्यामष्यम्यां वापि भूपते ॥  
घृतेन मधुना स्नाप्य शिवं तत्साम्यतां व्रजेत् ॥ १३-५४ ॥  
  
तिलतैलेन संस्त्राप्य विष्णुं वा शिवमेवं च ॥  
स याति तत्तत्सारुप्यं पितृभिः सह सप्तभिः ॥ १३-५५ ॥  
  
शिवमिक्षुरसेनापि यः स्नापयति भक्तितः ॥  
शिवलोके वसेत्कल्पं ससप्तपुरुषैः सह ॥ १३-५६ ॥  
  
घृतेन स्नापयेल्लिङ्गमुत्थाने द्वादशीदिने ॥  
क्षीरेण वा महाभाग तत्फलं श्रृणु मद्गिरा ॥ १३-५७ ॥  
  
जन्मायुतकृतकैः पापैर्दर्मुक्तो मनुजो नृप ॥  
कोटि सङ्ख्यं समुद्धृकत्य स्वकुलं शिवतां व्रजेत् ॥ १३-५८ ॥  
  
सम्पूज्य गन्धकुसुमैर्विष्णुं विष्णुतिथौ नृप ॥  
जन्मायुतार्जितैः पापैर्मुक्तो व्रजति तत्पदम् ॥ १३-५९ ॥  
  
पद्मपुष्पेण यो विष्णुं शिवं वा पूजयेन्नरः ॥  
स याति विष्णुभवनं कुलकोटिसमन्वितः ॥ १३-६० ॥  
  
हरिं च केतकीपुष्पैः शिवं धत्तूरजैर्निशि ॥  
सम्म्पूज्य पापनिर्मुक्तो वसेद्विष्णुपुरे युगम् ॥ १३-६१ ॥  
  
हरिं तु चाम्पकैः पुर्ष्पेरर्कष्पैश्च शङ्करम् ॥  
समभ्यर्च्य महाराज तत्तत्सालोक्यमाप्नुयात् ॥ १३-६२ ॥  
  
शङ्कर स्याथवा विष्णोर्घृतयुक्तं च गुगगुलुम् ॥  
दत्त्वा धूपे नरो भक्त्या सर्वपापैः प्रमुच्यते ॥ १३-६३ ॥  
  
तिलतैलान्वितं दीपं विष्णोर्वा शङ्करस्य वा ॥  
दत्त्वा नरः सर्वकामान्मम्प्राप्नोति नृपोत्तम ॥ १३-६४ ॥  
  
घृतेन दीपं यो दद्याच्छङ्करायाथ विष्णवे ॥  
स मुक्तः सर्वपापेभ्यो गङ्गास्नानफलं लभेत् ॥ १३-६५ ॥  
  
ग्रामयेन वापि तैलेन राजन्नन्येन वा पुनः ॥  
दीपं दत्त्वा महाविष्णोः शिवस्यापि फलं श्रृणु ॥ १३-६६ ॥  
  
सर्वपापविनिर्मुक्तः सर्वैश्वर्यसमन्वितः ॥  
तत्तत्सालोक्यमाप्नोति त्रिःसप्तपुरुषान्वितः ॥ १३-६७ ॥  
  
यद्यदिष्टतमं भोज्यं तत्तदीशाय विष्णवे ॥  
दत्त्वा तत्तत्पदं याति चत्वारिशत्कुलान्वितः ॥ १३-६८ ॥  
  
यद्यदिष्टतमं वस्तु तत्द्विप्राय दापयेत् ॥  
स याति विष्णुभवनं पुनरावृत्तिदुर्लभम् ॥ १३-६९ ॥  
  
भ्रूणहास्वर्णदानेन शुद्धो भवति भूपते ॥  
अन्नतोयसमन्दानं न भूतं न भविष्यति ॥ १३-७० ॥  
  
अन्नदः प्राणदः प्रोक्तः प्राणदश्चापि सर्वदः ॥  
सर्वदानफलं यस्मादन्नदस्य नृपोत्तम ॥ १३-७१ ॥  
  
अन्नदो ब्रह्मसदनं यातिवंशायुतान्वितः ॥  
न तस्य पुनरावृत्तिरिति शास्त्रेषु निश्चितम् ॥ १३-७२ ॥  
  
सद्यस्तुष्टिकरं ज्ञेयं जलदानं यतोऽधिकम् ॥  
अन्नदानान्नृपश्रेष्ट निर्दिष्टं ब्रह्मवादिभिः ॥ १३-७३ ॥  
  
महापातकयुक्तो वा युक्तो वाप्युपपातकैः ॥  
जलदो मुच्यते तेभ्य इत्याह कमलोद्भवः ॥ १३-७४ ॥  
  
शरीरमन्नजं प्राहुः प्राणामप्यन्नजान्विदुः ॥  
तस्मादन्नप्रदो ज्ञेयः प्राणदः पृथिवीपते ॥ १३-७५ ॥  
  
यद्यतुष्टिकरं दानं सर्वकामफलप्रदम् ॥  
तस्मादन्नसमं दानं नास्ति भूपाल भूतले ॥ १३-७६ ॥  
  
अन्नदस्य कुले जाता आसहंस्त्र नृपोत्म ॥  
नरकं तेन पश्यन्ति तस्मादन्नप्रदो वरः ॥ १३-७७ ॥  
  
पादाभ्यङ्गम्भक्तियुक्तो योऽतिथेः कुरुते नरः ॥  
स स्नातः सर्वतीर्थेषु गङ्गास्नानपुरःसरम् ॥ १३-७८ ॥  
  
तैलाभ्यङ्गं महाराज ब्राह्मणानां करोति यः ॥  
स स्नातोऽष्टशतं साग्रं गङ्गायां नात्र संशयः ॥ १३-७९ ॥  
  
रोगितान्ब्रह्माणान्यस्तु प्रेम्णा रक्षति रक्षकः ॥  
स कोटिकुलसंयुक्तो वसेद्वूह्यपुरे युगम् ॥ १३-८० ॥  
  
यो रक्षेत्पृथिवीपाल रङ्गं वा रोगिणं नरम् ॥  
तस्य विष्णुः प्रसन्नात्मा सर्वान्कामान्प्रयच्छति ॥ १३-८१ ॥  
  
मनसा कर्मणा वाचा यो रक्षेदामयान्वितम् ॥  
सर्वान्कामानवाप्नोति सर्वेपापविवर्जितः ॥ १३-८२ ॥  
  
यो ददाति महीपाल निवासं ब्राह्मणाय वै ॥  
तस्य प्रसन्नो देवेशः स्वलोकं सम्प्रयच्छति ॥ १३-८३ ॥  
  
ब्राह्मणायं ब्रह्मविदे यो दद्याद्गां पयस्विनीम् ॥  
स यातिब्रह्मसदनमन्येषामतिदुर्लभम् ॥ १३-८४ ॥  
  
अन्येभ्यः प्रतिगृह्यापि यो द्द्याद्गां पयस्विनीम् ॥  
तस्य पुण्यफलं वक्तुं नाहं शक्तोऽस्मि पण्डित ॥ १३-८५ ॥  
  
कपिलां वेदविदुषे यो ददाति पयस्विनीम् ॥  
स एव रुद्रो भूपाल सर्वपापविवर्जितः ॥ १३-८६ ॥  
  
विप्राय वेदविदुषे दद्यादुभयतोमुखीम् ॥  
यस्तस्य पुण्यं सङ्ख्यातु न शक्तोऽब्दशतैरपि ॥ १३-८७ ॥  
  
तस्य पुण्यफलं राजञ्श्रृणु वक्ष्यामि तत्त्वतः ॥  
एकतः क्रतवः सर्वे समग्रवरदक्षिणाः ॥ १३-८८ ॥  
  
एकतो भयभीतस्यत प्राणिनः प्राणरक्षणम् ॥  
संरक्षति महीपाल यो विप्रं भयविह्वलम् ॥ १३-८९ ॥  
  
स स्नातः सर्वतीर्थेषु सर्वयज्ञेषु दीक्षितः ॥  
वस्त्रदो रुद्रभवनं कन्यादो ब्रह्मणः पदम् ॥ १३-९० ॥  
  
हेमदो विष्णु भवनं प्रयाति स्वकुलान्वितः ॥  
यस्तु कन्यामलङ्कृत्य ददात्यध्यात्मवेदिने ॥ १३-९१ ॥  
  
शतवंशसमायुक्तः स व्रजेद्ब्रह्यणः पदम् ॥  
कार्तिक्यां पौर्णमास्यां वा आषाढ्यां वापि भूपते ॥ १३-९२ ॥  
  
वृषभं शिवतुष्ट्यर्थमुत्सृजेत्तत्फलं श्रृणु ॥  
सप्तजन्मार्जितैः पापैर्विमुक्तो रुद्ररुपभाक् ॥ १३-९३ ॥  
  
कुलसप्ततिसंयुक्तो रुद्रेण सह मोदते ॥  
शिवलिङ्गाङ्कितं कृत्वा महिषं यः समुत्सृजेत् ॥ १३-९४ ॥  
  
न तस्य यातनालोको भवेन्नृपतिसत्तम् ॥  
ताम्बूलदानं यः कुर्याच्छक्तितो नृपसत्तम ॥ १३-९५ ॥  
  
तस्य विष्णुः प्रसन्नात्मा ददात्यायुर्यशः श्रियम् ॥  
क्षीरोदो घृतदश्चैव मधुदो दधिदस्तथा ॥ १३-९६ ।.  
  
दिव्याब्दायुतपर्यन्तंस्वर्गलोके महीयते ॥  
प्रयाति ब्रह्मसदनमिक्षुदाता नृपोत्तम ॥ १३-९७ ॥  
  
गन्धदः पुण्यफलदः प्रयाति ब्रह्मणः पदम् ॥  
गुडेक्षुरसदश्चैव प्रयाति क्षीरसागरम् ॥ १३-९८ ॥  
  
भटानां जलदो याति सूर्यलोकमनुत्तमम् ॥  
विद्यादानेन सायुज्यं माधवस्य व्रजेन्नरः ॥ १३-९९ ॥  
  
विद्यादानं महीदानं गोदानं चोत्तमोत्तमम् ॥  
नरकादुद्धरन्त्येव जपवाहनदोहनात् ॥ १३-१०० ॥  
  
  
सर्वेषामपि दानानां विद्यादानं विशिष्यते ॥  
विद्यादानेन सायुज्यं विष्णोर्याति नृपोत्तम ॥ १३-१०१ ॥  
  
नरस्त्विन्न्धनदानेन मुच्यते ह्युपपातकैः ॥  
शालग्रामशिलादानं महादानं प्रकीर्तितम् ॥ १३-१०२ ॥  
  
यद्दत्त्वा मोक्षमान्पोति लिङ्गदानं तथा स्मृतम् ॥  
ब्रह्माण्ड कोटिदानेन यत्फलं लभते नरः ॥ १३-१०३ ॥  
  
तत्फलं समवान्पोति लिङ्गदानान्न संशयः ॥  
शालग्रामशिलादाने ततोऽपि द्विगुणं फलम् ॥ १३-१०४ ॥  
  
शालग्रामशिलारूपी विष्णुरेवेति विश्रुतः ॥  
यो ददाति नरो दानं गृहतां प्रभो ॥ १३-१०५ ॥  
  
गङ्गास्त्रानफलं तस्य निश्चितं नृप जायते ॥  
रत्नान्वितसवर्णस्य प्रदानेन नृपोत्तम ॥ १३-१०६ ॥  
  
भुक्तिमुक्तिमवान्पोति महादानं यतः स्मृतम् ॥  
नरो माणिक्यदानेन परं मोक्षमवान्पुयात् ॥ १३-१०७ ॥  
  
घ्रुवलोकमवान्पोति वज्रदानेन मानवः ॥  
स्वर्गं विद्रुमदानेन रुद्रलोकमवान्पुयात् ॥ १३-१०८ ॥  
  
प्रयाति यानदानेन मुक्तादानेन चैन्दवम् ॥  
वैडूर्यदो रुद्रलोकं पुष्परागप्रदस्तथा ॥ १३-१०९ ॥  
  
पुष्परागप्रदानेन सर्वत्र सुखमश्नुते ॥  
अश्वसान्निध्यं चिरं व्रजति भूमिप ॥ १३-११० ॥  
  
गजदानेन महता सर्वान्कामानवान्पुयात् ॥  
प्रयाति यानदानेन स्वर्गं स्वर्यानमास्थितः ॥ १३-१११ ॥  
  
महिषीदो जयत्येव ह्यपमृकत्युं न संशयः ॥  
गवां तृणप्रदानेन रुद्रलोकमवान्पुयात् ॥ १३-११२ ॥  
  
वारुणं लोकमान्पोति महीश लवणप्रदः ॥  
स्वश्रमाचारनिरताः सर्वभूतहितेरताः ॥ १३-११३ ॥  
  
अदाम्भिका गतासूयाः प्रयान्ति बग्रह्मणः पदम् ॥  
परोपदेश निरता वीतरागा विमत्साराः ॥ १३-११४ ॥  
  
हरिपादार्चनरताः प्रयान्ति सदनं हरेः ॥  
सत्सङ्गाह्लादनिरताः सत्कर्मसु सदोद्यताः ॥ १३-११५ ॥  
  
परापवादविमुखाः प्रायान्ति हरिमन्दिरम् ॥  
नित्यं हितकरा ये तु ब्राह्मणेषु च गोषु च ॥ १३-११६ ॥  
  
परस्त्रीसङ्गविमुखा न पश्यन्ति यमालयम् ॥  
जितेन्द्रिया जिताहारा गोषु क्षान्ताः सुशीलिनः ॥ १३-११७ ॥  
  
ब्राह्मणेषु क्षमाशीलाः प्रयान्ति भवनं हरेः ॥  
अग्निशुश्रूषवश्चैव गुरुशुश्रूषकास्तथा ॥ १३-११८ ॥  
  
पतिशुश्रूषणरता न वै संसृतिभागिनः ॥  
सदा देवार्चनरता हरिनमपरायणाः ॥ १३-११९ ॥  
  
प्रतिग्रहनिवृत्ताश्च प्रयान्ति परमं पदम् ॥  
अनाथं विप्रकुणपं ये दहेयुर्नृपोत्तम ॥ १३-१२० ॥  
  
अश्वमेधसहस्त्राणां फलमश्नुवते सदा ॥  
पत्रैः पुर्ष्पेः फलैर्वापि जलैर्वा मनुजेश्वर ॥ १३-१२१ ॥  
  
पूजया रहितं लिङ्गमचर्यत्तेत्फलं श्रृणु ॥  
अप्सरोगणगन्धर्वैः स्तूयमानो विमानगः ॥ १३-१२२ ॥  
  
प्रयाति शिवसान्निध्यमित्याह कमलोद्भवः ॥  
चुलुकोदकमात्रेण लिङ्गं संस्नाप्य भूमिप ॥ १३-१२३ ॥  
  
लक्षाश्वमेधजं पुण्यं सम्प्रान्पोति न संशयः ॥  
पूजया रहितं लिङ्गं कुसुमैर्योऽर्चयेत्सुधीः ॥ १३-१२४ ॥  
  
अश्वमेधायुतफलं भवेत्तस्य जनेश्वर ॥  
भक्ष्यैर्भोज्यैः फलैर्वापि शून्यं लिङ्गं प्रपूज्य च ॥ १३-१२५ ॥  
  
शिवसायुज्यमान्पोति पुनरावृत्तिवर्जितम् ॥  
पूजया रहितं विष्णुं योऽर्चयेदकर्वंशज ॥ १३-१२६ ॥  
  
जलेनापि स सालोक्यं विष्णोर्याति नरोत्तम ॥  
देवतायतने यस्तु कुर्यात्सम्मार्जनं सुधीः ॥ १३-१२७ ॥  
  
यावत्पांसु युगावासं वैष्णवे मन्दिरेलभेत् ॥  
शीर्णं स्फटिकलिङ्गन्तु यः सन्दध्यान्नृपोत्तम ॥ १३-१२८ ॥  
  
शतजन्मार्जितैः पापैर्मुच्यते स तु मानवः ॥  
यस्तु देवालये राजन्नपि गोचर्ममात्रकम् ॥ १३-१२९ ॥  
  
जलेन सिञ्चिद्भूभागं सोऽपि स्वर्गं लभेन्नरः ॥  
गन्धोदकेन यः सिञ्चेद्देवतायतने भुवम् ॥ १३-१३० ॥  
  
यावत्कणानुकल्पं तु तिष्ठेत देवसन्निधौ ॥  
मृदा धातुविकारैर्वा यो लिम्पेद्देवतागृहम् ॥ १३-१३१ ॥  
  
स कोटिकुलमुद्धृत्य याति साम्यं मधुद्विषः ॥  
शिलाचूर्णेन यो मर्त्यो देवागारं तु लोपयेत् ॥ १३-१३२ ॥  
  
स्वस्तिकादीनि वा कुर्यात्तस्य पुण्यमनन्तकम् ॥  
यः कुर्याद्दीपरचनां देवतायतने नृप ॥ १३-१३३ ॥  
  
तस्य पुण्यं प्रसङ्ख्यातुं नोत्सहेऽब्दशतैरपि ॥  
अखण्डदीपं यः कुर्याद्विष्णोर्वा शङ्करस्य च ॥ १३-१३४ ॥  
  
क्षणे क्षणेऽश्वमेधस्य फलं तस्य न दुर्लभम् ॥  
अर्चितं शङ्करं दृष्ट्वा विष्णुं वापि नमेत्तु यः ॥ १३-१३५ ॥  
  
स विष्णुभवनं प्राप्य मोदते च युगायुतम् ॥  
देव्याः प्रदक्षिणामेकां सत्प सूर्यस्य भूमिप ॥ १३-१३६ ॥  
  
तिस्त्रो विनायकस्यापि चतस्त्रो विष्णुमन्दिरे ॥  
कृत्वा तत्तद्गृहं प्राप्य मोदते युगलक्षकम् ॥ १३-१३७ ॥  
  
यो विष्णोर्भक्तिभावेन तथैव गोद्विजस्य च ॥  
प्रदक्षिणां चररेत्तस्य ह्यश्वमेधः पदे पदे ॥ १३-१३८ ॥  
  
काश्यां महेश्वरं माहेश्वरं लिङ्गं सम्पूज्य प्रणमेत्तु यः ॥  
न तस्य विद्यते कृत्यं संसृतिर्नैव जायते ॥ १३-१३९ ॥  
  
शिवं प्रदक्षिणं कृत्वा सव्येनैव विधानतः ॥  
नरो न च्यवते स्वर्गाच्छङ्करस्य प्रसादतः ॥ १३-१४० ॥  
  
स्तुत्वा स्तोत्रैर्जगन्नाथं नारायणमनामयम् ॥  
सर्वान्कामानवान्पोति मनसा यद्यदिच्छति ॥ १३-१४१ ॥  
  
देवतायतने यस्तु भक्तियुक्तः प्रनृत्यति ॥  
गायते वा स भूपाल रुद्रलोके च मुक्तिभाक् ॥ १३-१४२ ॥  
  
ये तु वाद्यं प्रकुर्वन्ति देवतायतने नराः ॥  
ते हंसयानमारुढा व्रजन्ति ब्रह्‌मणः पदम् ॥ १३-४३ ॥  
  
करतालं प्रकुर्वन्ति देवतायतने तु येते ॥  
सर्वपापनिर्मुक्ता विमानस्था युगायुतम् ॥ १३-१४४ ॥  
  
देवतायतने ये तु घण्टानादं प्रकुर्वते ॥  
तेषां पुण्यं निगदितुं न समर्थः शिवः स्वयम् ॥ १३-१४५ ॥  
  
भेरीमृदङ्गपटहमुरजैश्व सडिण्डिमैः ॥  
सम्प्रीणयन्ति देवेशं तेषां पुण्यफलं श्रृणु ॥ १३-१४६ ॥  
  
देवस्त्रीगणसंयुक्ताः सर्वकामैः समर्चिताः ॥  
स्वर्गलोकमनुप्राप्य मोदन्ते कल्पपञ्चकम् ॥ १३-१४७ ॥  
  
देवतामन्दिरे कुर्वन्नरः शङ्खरवं नृप ॥  
सर्वपापविनिर्मुक्तो विष्णुना सह मोदते ॥ १३-१४८ ॥  
  
तालकांस्यादिनिनदं कुर्वन् विष्णुगृहे नरः ॥  
सर्वपापविनिर्मुक्तो विष्णुलोकमवान्पुयात् ॥ १३-१४९ ॥  
  
यो देवः सर्वदृग्विष्णुर्ज्ञानरुपी निरञ्जनः ॥  
सर्वधर्मफलं पूर्णं सन्तुष्टः प्रददाति च ॥ १३-१५० ॥  
  
यस्य स्मरणमात्रेण देवदेवस्य चक्रिणः ॥  
सफलानि भवन्त्येव सर्वकर्माणि भूपते ॥ १३-१५१ ॥  
  
परमात्मा जगन्नाथः सर्वकर्म्मफलप्रदः ॥  
सत्कर्मकर्तृभिर्नित्यं स्मृतः सर्वार्तिनाशनः ॥  
तमुद्दिश्य कृतं यच्च तदानन्त्याय कल्पते ॥ १३-१५२ ॥  
  
धर्माणि विष्णुश्च फलानि विष्णुः कर्माणि विष्णुश्च फलानि भोक्ता ॥  
कार्यं च विष्णुः करणानि विष्णुरस्मान्न किञ्चिव्द्यतिरिक्तमस्ति ॥ १३-१५३ ॥  
  
इति श्रीबृहन्नारदीयपुराणे पूर्वभागे प्रथमपादे धर्मानुकथनं नाम त्रयोदशोऽध्यायः ॥