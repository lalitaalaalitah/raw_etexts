---
title: ०२५

---
सनक उवाच ॥  
वर्णाश्रमाचारविधिं प्रवक्ष्यामि विशेषतः ॥  
श्रृणुष्व तन्मुनिश्रेष्ट सावधानेन चेतसा ॥ २५-१ ॥  
  
यः स्वधर्मं परित्यज्य परधर्मं समाचरेत् ॥  
पाषण्डः स हि विज्ञेयः सर्वधर्मबहिष्कृतः ॥ २५-२ ॥  
  
गर्भाधानादिसंस्काराः कार्या मन्त्रविधानतः ॥  
स्त्रीणाममन्त्रतः कार्या यथाकालं यथाविधि ॥ २५-३ ॥  
  
सीमन्तकर्म प्रथमं चतुर्थे मासि शस्यते ॥  
षष्टे वा सत्पमे वापि अष्टमे वापि कारयेत् ॥ २५-४ ॥  
  
जाते पुत्रे पिता स्नात्वा सचैलं जातकर्म च ॥  
कुर्य्याच्च नान्दीश्राद्धं च स्वस्तिवाचनपूर्वकम् ॥ २५-५ ॥  
  
हेम्ना वा रजतेनापि वृद्धिश्राद्धं प्रकल्पयेत् ॥  
अन्नेन कारयेद्यस्तु स चण्डाल समो भवेत् ॥ २५-६ ॥  
  
कृत्वाभ्युदयिकं श्राद्धं पिता पुत्रस्य वाग्यतः ॥  
कुर्वीत नामनिर्द्देशं सूतकान्ते यथाविधि ॥ २५-७ ॥  
  
अस्पष्टमर्थहीनं च ह्यतिगुर्वक्षरान्वितम् ॥  
न दद्यान्नाम विप्रेन्द तथा च विषमाक्षरम् ॥ २५-८ ॥  
  
तृतीयवर्षे चौलं च पञ्चमे षष्टसम्मिते ॥  
सत्पमे चाष्टमे वापि कुर्याद् गृह्योक्तमार्गतः ॥ २५-९ ॥  
  
दैवयोगादतिक्रान्ते गर्भाधानादिकर्मणि ॥  
कर्तव्यः पादकृच्छ्रो वै चौले त्वर्द्धं प्रकल्पयेत् ॥ २५-१० ॥  
  
गर्भाष्टमेऽष्टमे वाब्दे बटुकस्योपनायनम् ॥  
आषोडशाब्दपर्यन्तं गौणं कालमुशन्ति च ॥ २५-११ ॥  
  
गर्भैकादशमेऽब्दे तु राजन्यस्योपनायनम् ॥  
आद्वाविंशाब्दपर्यन्तं कालमाहुर्विपश्चितः ॥ २५-१२ ॥  
  
वैश्वोपनयनं प्रोक्तं गर्भाद्द्वादशमे तथा ॥  
चतुर्विंशाब्दपर्यन्तं गौणमाहुर्मनीषिणः ॥ २५-१३ ॥  
  
एतत्कालावधेर्यस्य द्विजस्यातिक्रमो भवेत् ॥  
सावित्रीपतितं विद्यात्तं तु नैवालपेत्कदा ॥ २५-१४ ॥  
  
द्विजोपनयने विप्र मुख्यकालव्यतिक्रमे ॥  
द्वादशाब्दं चरेत्कृच्छ्रं पश्चाज्चान्द्रायणं तथा ॥  
सान्तपनद्वयं चैव कृत्वा कर्म समाचरेत् ॥ २५-१५ ॥  
  
अन्यथा पतितं विद्यात्कर्त्तापि ब्रह्महा भवेत् ॥  
र्मौजी विप्रस्य विज्ञेया धनुर्ज्या क्षत्त्रियस्य तु ॥ २५-१६ ॥  
  
आवी वैश्यस्य विज्ञेया श्रूयतामजिने तथा ॥  
विप्रस्य चोक्तमैणेयं रौरवं क्षत्रियस्य तु ॥ २५-१७ ॥  
  
आजं वेश्यस्य विज्ञेयं दण्डान्वक्ष्ये यथाक्रमम् ॥  
पालाशं ब्राह्मणस्योक्तं नृपस्यौदुम्बरं तथा ॥ २५-१८ ॥  
  
  
बैल्वं वैश्यस्य विज्ञेय तत्प्रमाणं श्रृणुष्व मे ॥  
विप्रस्य केशमानं स्यादाललाटं नृपस्य च ॥ २५-१९ ॥  
  
नासाग्रसम्मितं दण्डं वैश्यस्याहुर्विपश्चितः ॥  
तथा वासांसि वक्ष्यामि विप्रादीनां यथाक्रमम् ॥ २५-२० ॥  
  
कषायं चैव माञ्जिष्टं हारिद्रं च प्रकीर्तितम् ॥  
उपनीतो द्विजो विप्र परिचर्यापरो गुरोः ॥ २५-२१ ॥  
  
वेदग्रहणपर्यन्तं निवसेद्गुरुवेश्मनि ॥  
प्रातः स्नायी भवेद्वर्णी समित्कुशफलादिकान् ॥ २५-२२ ॥  
  
गुर्वर्थमाहरेन्नित्यं कल्ये कल्ये मुनीश्वर ॥  
यज्ञोपवीतमजिनं दण्डं च मुनिसत्तम ॥ २५-२३ ॥  
  
नष्टे भ्रष्टे नवं मन्त्राद्धृत्वा भ्रष्टं जले क्षिपेत् ॥  
वर्णिनो वर्त्तनं प्राहुर्भिक्षान्नेनैव केवलम् ॥ २५-२४ ॥  
  
भिक्षा च श्रोत्रियागारादाहरेत्प्रयतेन्द्रियः ॥  
भवत्पूर्वं ब्राह्मणस्य भवन्मध्यं नृपस्य च ॥ २५-२५ ॥  
  
भवदत्यं विशः प्रोक्तं भिक्षाहरणकं वचः ॥  
सांयप्रातर्वह्निकार्यं यथाचारं जितेन्द्रियः ॥ २५-२६ ॥  
  
कुर्यात्प्रतिदिनं वर्णीं ब्रह्मयज्ञं च तर्पणम् ॥  
अग्निकार्यपरित्यागी पतितः प्रोच्यते बुधैः ॥ २५-२७ ॥  
  
ब्रह्मयज्ञविहीनश्च ब्रह्महा परिकीर्तितः ॥  
देवताभ्यर्च्चनं कुर्याच्छुश्रूषानुपदं गुरोः ॥ २५-२८ ॥  
  
भिक्षान्नं भोजयेन्नित्यं नैकान्नाशी कदाचन ॥  
आनीयानिन्द्यविप्राणां गृहाद्भिक्षां जितेन्द्रियः ॥ २५-२९ ॥  
  
निवेद्य गुरवेऽश्रीयाद्वाग्यतस्तदनुज्ञया ॥  
मधुस्त्रीमांसलवणं ताम्बूलं दन्तधावनम् ॥ २५-३० ॥  
  
उच्छिष्टभोजनं चैव दिवास्वापं च वर्जयेत् ॥  
छत्रपादुक गन्धांश्च तथा माल्यानुलेपनम् ॥ २५-३१ ॥  
  
जलकेलिं नृत्यगीतवाद्यं तु परिवर्जयेत् ॥  
परिवादं चोपतापं विप्रलापं तथाञ्जनम् ॥ २५-३२ ॥  
  
पाषण्ड जनसंयोगं शूद्रसङ्गं च वर्जयेत् ॥  
अभिवादनशीलः स्याद् वृद्धेषु च यथाक्रमम् ॥ २५-३३ ॥  
  
ज्ञानवृद्धास्तपोवृद्धा वयोवृद्धा इति त्रयः ॥  
आध्यात्मिकादिदुःखानि निवारयति यो गुरुः ॥ २५-३४ ॥  
  
वेदशास्त्रोपदेशेन तं पूर्वमभिवादयेत् ॥  
असावहमिति ब्रूयाद्दिजो वै ह्यभिवादने ॥ २५-३५ ॥  
  
नाभिवाद्याश्च विप्रेण क्षत्रियाद्याः कथञ्चन ॥  
नास्तिकं भिन्नमर्यादं कृतन्घं ग्रामयाजकम् ॥ २५-३६ ॥  
  
स्तेनं च कितवं चैव कदाचिन्नाभिवादयेत् ॥  
पाषण्डं पतितं व्रात्यं तथा नक्षत्रजीविनम् ॥ २५-३७ ॥  
  
तथा पातकिनं चैव कदाचिन्नाभिवादयेत् ॥  
उन्मत्तं च शठं धूर्त्तं धावन्तमशुचिं तथा ॥ २५-३८ ॥  
  
अभ्यक्तशिरसं चैव जपन्तं नाभिवादयेत् ॥  
विवादशीलिनं चण्डं वमन्तं जलमध्यगम् ॥ २५-३९ ॥  
  
भिक्षान्नधारिणं चैव शयानं नाभिवादयेत् ॥  
भर्तृघ्नी पुष्पिणीं जारां सूतिकां गर्भपातिनीम् ॥ २५-४० ॥  
  
कृतन्घीं च तथा चण्डीं कदाचिन्नाभिवादयेत् ॥  
सभायां यज्ञशालायां देवतायतनेष्वपि ॥ २५-४१ ॥  
  
प्रत्येकं तु नमस्कारो हन्ति पुण्यं पुराकृतम् ॥  
श्राद्धं व्रतं तथा दानं देवताभ्यार्चनं तथा ॥ २५-४२ ॥  
  
यज्ञं च तर्पणं चैव कुर्वन्तं नाभिवादयेत् ॥  
कृतेऽभिवादने यस्तु न कुर्यात्प्रतिवादनम् ॥ २५-४३ ॥  
  
नाभिवाद्यः स विज्ञेयो यया शूद्रस्तथैव सः ॥  
प्रक्षाल्य पादावाचम्य गुरोरभिमुखः सदा ॥ २५-४४ ॥  
  
तस्य पादौ च सङ्गृह्य अधीयीत विचक्षणः ॥  
अष्टकासु चतुर्दश्यां प्रतिपत्पर्वणोस्तथा ॥ २५-४५ ॥  
  
महाभरण्यां विप्रेद्रं श्रवणद्वादशीदिने ॥  
भाद्रपदापरपक्षे द्वितीयायां तथैव च ॥ २५-४६ ॥  
  
माघस्य शुक्लसप्तम्यां नवम्यामाश्विनस्य च ॥  
परिवेषं गते सूर्ये श्रोत्रिये गृहमागते ॥ २५-४७ ॥  
  
बन्धिते ब्रह्मणे चैव प्रवृद्धकलहे तथा ॥  
सन्ध्यायां गर्जिते मेघे ह्यकाले परिवर्षणे ॥ २५-४८ ॥  
  
उल्काशनिप्रपाते च तथा विप्रेऽवमानिते ॥  
मन्वादिषु च देवर्षे युगादिषु चतुर्ष्वपि ॥ २५-४९ ॥  
  
नाधीयीत द्विजः कश्चित्सर्वकर्मफलोत्सुकः ॥  
तृतीया प्राधवे शुक्ला भाद्रे कृष्णा त्रयोदशी ॥ २५-५० ॥  
  
कार्त्तिके नवमी शुद्धा माघे पञ्चदशी तिथिः ॥  
एता युगाद्याः कथिता दत्तस्याक्षयकारिकाः ॥ २५-५१ ॥  
  
मन्वादींश्च प्रवक्ष्यामि श्रृणुष्व सुसमाहितः ॥  
अक्षयुक्छुक्लनवमी कार्तिके द्वादशी सिता ॥ २५-५२ ॥  
  
तृतीया चैत्रमासस्य तथा भाद्रपदस्य च ॥  
आषाढशुक्लदशमी सिता माघस्य सप्तमी ॥ २५-५३ ॥  
  
श्रावणस्याष्टमी कृष्णा तथाषाढी च पूर्णमा ॥  
फाल्गुनस्य त्वमावास्या पौषस्यैकादशी सिता ॥ २५-५४ ॥  
  
कार्तिकी फाल्गुनी चैत्रीं ज्यैष्ठी पञ्चदशी सिता ॥  
मन्वादयः समाख्याता दत्तस्याक्षयकारिकाः ॥ २५-५५ ॥  
  
द्विजैः श्रद्धं चकर्त्तव्यं मन्वादिषु युगादिषु ॥  
श्राद्धे निमन्त्रिते चैवग्रहणे चन्द्रसूर्ययोः ॥ २५-५६ ॥  
  
अयनद्वितये चैव तथा भूकम्पने मुने ॥  
गलग्रहे दुर्द्दिने च नाधीयीत कदाचन ॥ २५-५७ ॥  
  
एवमादिषु सर्वेषु अनध्यायेषु नारद ॥  
अधीयतां सुमूढानाम्प्रजाम्प्रज्ञांयशः श्रियम् ॥ २५-५८ ॥  
  
आयुष्यं बलमारोग्यं निकृन्तति यमः स्वयम् ॥  
अनध्याये तु योऽधीते तं विद्याद्वब्रह्मघातकम् ॥ २५-५९ ॥  
  
न तं सम्भाषयेद्विप्रन तेन सह संवसेत् ॥  
कुण्डगोलकयोः केचिज्जडादीनां च नारद ॥ २५-६० ॥  
  
वदन्ति चोपनयनं तत्पुत्रादिषु केचन ॥  
अनधीत्य तु यो वेदमन्त्रय कुरुते श्रमम् ॥ २५-६१ ॥  
  
शूद्रतुल्यः स विज्ञेयो नरकस्य प्रियोऽतिथिः ॥  
अनधीतश्रुतिर्विप्र आचार प्रतिपद्यते ॥ २५-६२ ॥  
  
नाचारफलमान्पोति यथा शूद्रस्तथैव सः ॥  
नित्यं नैमित्तिकं काम्यं यच्चान्यत्कर्म वैदिकम् ॥ २५-६३ ॥  
  
अनधीतस्य विप्रस्य सर्वं भवति निष्फलम् ॥  
शब्दब्रह्ममयो विष्णुर्‌वेदः साक्षाद्धारि स्मृकतः ॥ २५-६४ ॥  
  
वेदाध्यायी ततो विप्रः सर्वान्कामानवाप्नुयात् ॥ २५-६५ ॥  
  
इति श्रीबृहन्नारदीयपुराणे पूर्वभागे प्रथमपादे स्मार्ताचारेषु वर्णाश्रमधर्मेष्वध्ययनादिधर्मनिरुपणं नाम पञ्चविंशोऽध्यायः ॥