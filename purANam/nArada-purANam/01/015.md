---
title: ०१५

---
धर्मराज उवाच ॥  
पाप भेदान्प्रवक्ष्यामि यथा स्थूलाश्च यातनाः ॥  
श्रृणुष्व धैर्यमास्थाय रौद्रा ये नरका यतः ॥ १५-१ ॥  
  
पापिनो ये दुरात्मानो नरकाग्निषु सन्ततम् ॥  
पच्यन्ते येषु तान्वक्ष्ये भयङ्करफलप्रदान् ॥ १५-२ ॥  
  
तपनोवालुकाकुम्भौमहारौरवरौरवौ ॥  
कुम्भघीपाको निरुच्छ्वासः कालसूत्रः प्रमर्दनः ॥ १५-३ ॥  
  
असिपत्रवनं घोरं लालाभक्षोहिमोत्कटः ॥  
मूषावस्था वसाकूपस्तथा वैतरणी नदी ॥ १५-४ ॥  
  
भक्ष्यन्ते मूत्रपानं च पुरीषह्लद एव च ॥  
तप्तशूलं तप्तशिला शाल्मलीद्रुम एव च ॥ १५-५ ॥  
  
तथा शोणितकूपश्च घोरः शोणितभोजनः ॥  
स्वमांसभोजनं चैव वह्निज्वालानिवेशनम् ॥ १५-६ ॥  
  
शिलावृष्टिः शस्त्रवृष्टिर्वह्निवृष्टिस्तथैव च ॥  
क्षारोदकं चोष्णतोयं तप्तायः पिण्डभक्षणम् ॥ १५-७ ॥  
  
अथ शिरःशोषणं च मरुत्प्रपतनं तथा ॥  
तथा पाशाणवर्णं च कृमिभोजनमेव च ॥ १५-८ ॥  
  
क्षारो दपानं भ्रमणं तथा क्रकचदारणम् ॥  
पुरीषलेपनं चैव पुरीषस्य च भोजनम् ॥ १५-९ ॥  
  
रेतः पानं महाघोरं सर्वसन्धिषुदाडनम् ॥  
धूमपानं पाशबन्धं नानाशूलानुलेपनम् ॥ १५-१० ॥  
  
अङ्गारशयनं चैव तथा मुसलमर्द्दनम् ॥  
बहूनि काष्ठयन्त्राणि कषणं छेदनं तथा ॥ १५-११ ॥  
  
पतनोत्पतनं चैव गदादण्डादिपीहनम् ॥  
गजदन्तप्रहरणं नानासर्पैश्च दंशनम् ॥ १५-१२ ॥  
  
शीताम्बुसेचनं चैव नासायां च मुखे तथा ॥  
घोरक्षाराम्बुपानं च तथा लवणभक्षणम् ॥ १५-१३ ॥  
  
स्त्रायुच्छेदं स्नायुबन्धमस्थिच्छेदं तथैव च ॥  
क्षाराम्बुपूर्णरन्ध्राणां प्रवेशं मांसभोजनम् ॥ १५-१४ ॥  
  
पित्तपानं महाघोरं तथैवःश्लेष्मभोजनम् ॥  
वृक्षाग्रात्पातनञ्चैव जलान्तर्मज्जनं तथा ॥ १५-१५ ॥  
  
पाषाणधारणं चैव शयनं कण्टकोपरि ॥  
पिपीलिकादंशनं च वृश्चिकैश्चापि पीडनम् ॥ १५-१६ ॥  
  
व्याघ्रपीडा शिवापीडा तथा महिषमीडनम् ॥  
कर्द्दमे शयनं चैव दुर्गन्धपरिपूरणम् ॥ १५-१७ ॥  
  
बहुशश्चार्धशयनं महातिक्तनिषेवणम् ॥  
अत्युष्णतैलपानं च महाकटुनिषेवणम् ॥ १५-१८ ॥  
  
कषायोदकपानं च तत्पपाषाणतक्षणम् ॥  
अत्युष्णशीतस्नानं च तथा दशनशीर्णनम् ॥ १५-१९ ॥  
  
तप्तायः शयनं चैव ह्ययोभारस्य बन्धनम् ॥  
एवमाद्यामहाभाग यातनाः कोटिकोटिशः ॥ १५-२० ॥  
  
अपि वर्षसहस्त्रेण नाहं निगदितुं क्षमः ॥  
एतेषु यस्य यत्प्राप्तं पापिनः क्षितिरक्षक ॥ १५-२१ ॥  
  
तत्सर्वं सम्प्रवक्ष्यामि तन्मे निगदतः श्रृणु ॥  
ब्रह्महा च सुरापी च स्तेयी च गुरुतल्पगः ॥ १५-२२ ॥  
  
महापातकिनस्त्वेते तत्संसर्गी च पञ्चमः ॥  
पन्तिभेदीवृथापाकी नित्यं ब्रह्मणदूषकः ॥ १५-२३ ॥  
  
  
आदेशी वेदविक्रेता पञ्चैते ब्रह्मधातकाः ॥  
  
ब्रह्मणं यः समाहूय दास्यामीति धनादिकम् ॥  
एश्चान्नास्तीति यो ब्रुयात्तमाहुर्ब्रह्यघातिनम् ॥ १५-२४ ॥  
  
स्नानार्थं पूजनार्थँ वा गच्छतो ब्राह्मणस्य यः ॥  
समायात्यन्तरायत्वं तमाहुर्ब्रह्मधातिनम् ॥ १५-२५ ॥  
  
पस्निन्दासु निरतश्चात्मोत्कर्षरतश्व यः ॥  
असत्यनिरतश्वचैव ब्रह्महा परिकीर्तितः ॥ १५-२६ ॥  
  
अधर्मस्यानुमन्ता च ब्रह्महा परिकीर्तितः ॥  
अन्योद्वेगरतश्चैव अन्येषां दोषसूवकः ॥ १५-२७ ॥  
  
दम्भाचाररतश्वैव ब्रह्महेत्यभिधीयते॥  
नित्यं प्रतिग्रहरतस्तथा प्राणिवधे रतः ॥ १५-२८ ॥  
  
अधर्मस्यानुममन्ता च ब्रह्महा परिकीर्तितः ॥  
ब्रह्महत्या समं पापमेव बहुविधं नृप ॥ १५-२९ ॥  
  
सुरापानसमं पापं प्रवक्ष्यामि समासतः ॥  
गणान्नभोजनं चैव गणिकानां निषेवणम् ॥ १५-३० ॥  
  
पतितान्नादनं चैव सुरापानसमं स्मृतम् ॥  
उपासमापरित्यागो देवलानां च भोजनम् ॥ १५-३१ ॥  
  
सुरापयोषित्संयोगः सुरापानसमः स्मृतः ॥  
यः शूद्रेण समाहतो भोजनं कुरुते द्विजः ॥ १५-३२ ॥  
  
सुरापी स हि विज्ञेयः सर्वधर्मबहिष्कृतः ॥  
यः शूद्रेणाभ्यनुज्ञातः प्रेष्यकर्म करोति च ॥ १५-३३ ॥  
  
सुरापान समं पापं लभते स नराधमः ॥  
एवं बहुविधं पापं सुरापानसमं स्मृतम् ॥ १५-३४ ॥  
  
हेमस्तेयसमं पापं प्रवक्ष्यामि निशामय ॥  
कन्दमूलफलानां च कस्तूरी पटवाससाम् ॥ १५-३५ ॥  
  
सदा स्तेयं च रत्नानां स्वर्णस्तेयसमं स्मृतम् ॥  
ताम्रायस्त्र्रपुकांस्यानामाज्यस्य मधुनस्तथा ॥ १५-३६ ॥  
  
स्तेयं सुगन्धद्रव्याण्णां स्वर्णस्तेयसमं स्मृतम् ॥  
क्रमुकस्यापिहरणमम्भसां चन्दनस्य च ॥ १५-३७ ॥  
  
पर्णरसापहरणं स्वर्णस्तेयसमं स्मृतम् ॥  
पितृयज्ञपरित्यागो धर्मकार्यविलोपनम् ॥ १५-३८ ॥  
  
यतीर्नां निन्दतं चैव स्वर्णस्तेयसमं स्मृतम् ॥  
भक्ष्याणां चापहरणं धान्यानां हरणं तथा ॥ १५-३९ ॥  
  
रुद्राक्षहरणं चैव स्वर्णस्तेयसमं स्मृतम् ॥  
भागीनीगमनं चैव पुत्रस्त्रीगमनं तथा ॥ १५-४० ॥  
  
रजस्वलादिगमनं गुरुतल्पसमं स्मृतम् ॥  
हीनजात्याभिगमनं मद्यपस्त्रीनिषेवणम् ॥ १५-४१ ॥  
  
परस्त्रीगमनं चैव गुरुतल्पसमं स्मृतम् ॥  
भ्रातृस्त्रीगमनं चैव वयस्यस्त्रीनिषेवणम् ॥ १५-४२ ॥  
  
विश्वस्तागमनं चैव गुरुतल्पसमं स्मृतम् ॥  
अकाले कर्मकरणं पुत्रीगमनमेव च ॥ १५-४३ ॥  
  
धर्मलोपः शास्त्रनिन्दा गुरुतल्पसमं स्मृतम् ॥  
इत्येवमादयो राजन्महापातकसञ्ज्ञिताः ॥ १५-४४ ॥  
  
एतेष्वेकतमेनापि सङ्गकृत्तत्समो भवेत् ॥  
यथाकथञ्चित्पापानामेतेषां परमर्षिभिः ॥ १५-४५ ॥  
  
शान्तैस्तु निष्कृतिर्दृष्टा प्रायश्चितादिकल्पनैः ॥  
प्रायश्चित्तविहीनानि पापानि श्रृणु भूपते ॥ १५-४६ ॥  
  
समस्तपापतुल्यानि महानरकदानि च ॥  
ब्रह्महत्यादिपापानां कथञ्चिन्निष्कृतिर्भवेत् ॥ १५-४७ ॥  
  
ब्रह्मणं द्वेष्टि यस्तस्य निष्कृतिर्नास्ति कुत्रचित् ॥  
विश्वस्तघातिनं चैव कृतन्घानां नरेश्वर ॥ १५-४८ ॥  
  
शूद्रस्त्रीसङ्गिनां चैव निष्कृतिर्नास्ति कुत्रचित् ॥  
शूद्रान्नपुष्टदेहानां वेदनिन्दारतात्मनाम् ॥ १५-४९ ॥  
  
सत्कथानिन्दकानाञ्च नेहामुत्रचनिष्कृतिः ॥ १५-५० ॥  
  
बौद्धालयं विशेद्यस्तु महापद्यपि वैद्विजः ॥  
नतस्यनिष्कृतिर्दृष्टाप्रायश्चितशतैरपि ॥ १५-५१ ॥  
  
बौद्धाः पाषण्ण्डिनः प्रोक्ता यतो वेदविनिन्दकाः ॥  
तस्माद्विजस्तान्नेक्षेत यतो धर्मबहिष्कृताः ॥ १५-५२ ॥  
  
ज्ञानतोऽज्ञानतो वापि द्विजो बोद्धालयं विशेत् ॥  
ज्ञात्वा चेन्निष्कृतिर्नास्ति शास्त्राणामिति निश्वयः ॥ १५-५३ ॥  
  
एतेषां पापबाहुल्यान्नरकं कोटिकल्पकम् ॥  
प्रायश्चित्तविहीनानि प्रोक्तान्यन्यानि च प्रभो ॥ १५-५४ ॥  
  
पापानि तेषां नरकान्गदतो मे निशामय ॥ १५-५५ ॥  
  
महापातकिनस्तेषु प्रत्येकं युगवासिनः ॥  
तदन्ते पृथिवीमेत्य सप्तजन्मसु गर्दभाः ॥ १५-५६ ॥  
  
ततः श्वानो विद्धदेहा भवेयुर्दशजन्मसु ॥  
आशताब्दं विट्कृमयः सर्पा द्वादशजन्मसु ॥ १५-५७ ॥  
  
ततः सहस्त्रजन्मानि मृगाद्याः पशवो नृप ॥  
शताब्दं स्थावराश्चैव ततो गोधाशरीरिणः ॥ १५-५८ ॥  
  
ततस्तु सत्पजन्मानि चण्डालाः पापकारिणः ॥  
ततः षोडश जन्मानि शूद्राद्या हीनजातयः ॥ १५-५९ ॥  
  
ततस्तु जन्मद्वितये दरिद्राव्याधिपीडिताः ॥  
प्रतिग्रहपरा नित्यं ततो निरयगाः पुनः ॥ १५-६० ॥?  
  
असूयाविष्टमनसो रौरवे नरके स्मृतम् ॥  
तत्र कल्पद्वयं स्थित्वा चाण्डालाः शतजन्मसु ॥ १५-६१ ॥  
  
मा ददस्वेति यो ब्रूयाद्गवान्गिब्राह्मणेषु च ॥  
शुनां योनिशतं गत्वा चाण्डालेषूपजायते ॥ १५-६२ ॥  
  
ततो विष्ठाकृतमिश्चैव ततो व्याघ्रस्त्रिजन्मसु ॥  
तदन्ते नरकं याति युगानामेकविंशतिम् ॥ १५-६३ ॥  
  
परनिन्दापरा ये च ये च निष्ठुरभाषिणः ॥  
दानानां विघ्नकर्त्तारस्तेषां पापफलं श्रृणु ॥ १५-६४ ॥  
  
मुशलोलूखलाभ्यां तु चूर्ण्यन्ते तस्करा भृशम् ॥  
तदन्ते तप्तपाषाणग्रहणं वत्सरत्रयम् ॥ १५-६५ ॥  
  
ततश्च कालसूत्रेण भिद्यन्ते सप्त वत्सरान् ॥  
शोचन्तः स्वानिकर्माणि परद्रव्यापहारकाः ॥ १५-६६ ॥  
  
कर्मणा तत्र पच्यन्ते नरकान्गिषु सन्ततम् ॥ १५-६७ ॥  
  
परस्वसूचकानां च नरकं श्रृणु दारुणम् ॥  
यावद्युगसहस्त्रं तु तप्तायः पिण्डभक्षणम् ॥ १५-६८ ॥  
  
सम्पीड्यते च रसना सन्दंशैर्भृशदारुणैः ॥  
निरुच्छ्वासं महाघोरे कल्पार्द्धं निवसन्ति ते ॥ १५-६९ ॥  
  
परस्त्रीलोलुपानां च नरकं कथयामि ते ॥  
तप्तताम्रस्त्रियस्तेन सुरुपाभरणैर्युताः ॥ १५-७० ॥  
  
यादृशीस्तादृशीस्ताश्च रमन्ते प्रसभं बहु ॥  
विद्ववन्तं भयेनासां गृह्णन्ति प्रसभं च तम् ॥ १५-७१ ॥  
  
कथयन्तश्च तत्कर्म नयन्ते नरकान्क्रमात् ॥  
अन्यं भजन्ते भूपाल पतिं त्यक्त्वा च याः स्त्रियः ॥ १५-७२ ॥  
  
तत्पायःपुरुशास्तास्तु तत्पायःशयनेबलात् ॥  
पातयित्वा रमन्ते च बहुकालं बलान्विताः ॥ १५-७३ ॥  
  
ततस्तैर्योषितो मुक्ता हुताशनसमोज्ज्वलम् ॥  
 यः स्तम्भं समाश्लिष्य तिष्ठन्त्यब्दसहस्त्रकम् ॥ १५-७४ ॥  
  
ततः क्षारोदकस्नानं क्षारोदकनिषेवणम् ॥  
तदन्ते नरकान् सर्वान् भुञ्जतेऽब्दशतं शतम् ॥ १५-७५ ॥  
  
यो हन्ति ब्राह्मणं गां च क्षत्रियं च नृपोत्तमम् ॥  
स चापि यातनाः सर्वा भुङ्क्ते कल्पेषु पञ्चसु ॥ १५-७६ ॥  
  
यः श्रृणोति महन्निन्दां सादरं तत्फलं श्रृणु ॥  
तेषां कर्णेषु दाप्यन्ते तप्तायः कीलसञ्चयाः ॥ १५-७७ ॥  
  
ततश्च तेषु छिद्रेषु तैलमत्युष्णमुल्बणम् ॥  
पूर्यते च ततश्चापिं कुम्भीपाकं प्रपद्यते ॥ १५-७८ ॥  
  
नास्तिकानां प्रवक्ष्यामि विमुखानां हरे हरौ ॥  
अब्दानां कोटिपर्यन्तं लवणं भुञ्जते हि ते ॥ १५-७९ ॥  
  
ततश्च कल्पपर्यन्तं रौरवे तप्तसैकते ॥  
भज्यन्ते पापकर्मणोऽन्येप्येवं नराधिप ॥ १५-८० ॥  
  
ब्राह्मणान्ये निरीक्षन्ते कोपदृष्ट्या नराधमाः ॥  
तप्तसूचीसहस्त्रेण चक्षुस्तेषां प्रसूर्यते ॥ १५-८१ ॥  
  
ततः क्षाराम्बुधाराभिः सेच्यन्ते नृपसत्तम ॥  
ततश्च क्रकर्चेर्घोरैर्भिद्यन्ते पापकर्म्मणः ॥ १५-८२ ॥  
  
विश्वासघातिनां चैव मर्यादाभेदिनां तथा ॥  
परान्नलोल्लुपानां च नरकं श्रृणु दारुणम् ॥ १५-८३ ॥  
  
स्वमांसभोजिनो नित्यं भक्षमाणाः श्वभिस्तु ते ॥  
नरकेषु समस्तेषु प्रत्येकं ह्यब्दवासिनः ॥ १५-८४ ॥  
  
प्रतिग्रहरता ये च ये वै नक्षत्रपाठकाः ॥  
ये च देवलकान्नानां भोजिनस्ताञ्श्रृणुष्व मे ॥ १५-८५ ॥  
  
राजन्नाकल्पपर्यन्तं यातनास्वासु दुःखिताः ॥  
पच्यन्ते सततं पापाविष्टा भोगरताः सदा ॥ १५-८६ ॥  
  
ततस्तैलेन पूर्यन्ते कालसूत्रप्रपीडिताः ॥  
ततः क्षारोदकस्नानं मूत्रविष्टानिषेवणम् ॥ १५-८७ ॥  
  
तदन्ते भुवमासाद्य भवन्ति म्लेच्छजातयः ॥  
अन्योद्वेगरता ये तु यान्ति वैतरणीं नदीम् ॥ १५-८८ ॥  
  
त्यक्तपञ्चमहायज्ञा लालाभक्षं व्रजन्ति हि ॥  
उपासनापरित्यागी रौरवं नरकं व्रजेत् ॥ १५-८९ ॥  
  
विप्रग्रामकरादानं कुर्वतां श्रृणु भूपते ॥  
यातनास्वासु पच्यन्ते यावदाचन्द्रतारकम् ॥ १५-९० ॥  
  
ग्रामेषु भूपालवरो यः कुर्यादधिकं करम् ॥  
स सहस्त्रकुलो भुङ्‌क्तेनरकं कल्पपञ्चसु ॥ १५-९१ ॥  
  
विप्रग्रामकरादानं योऽनुमन्तातु पापकृत् ॥  
स एव कृतवान् राजन्ब्रह्महत्यासहस्त्रकम् ॥ १५-९२ ॥  
  
कालसूत्रे महाघोरे स वसेद्दिचतुर्युगम् ॥  
अयोनौ च वियोनौ च पशुयोनौ च यो नरः ॥ १५-९३ ॥  
  
त्यजेद्रेतो महापापी सरेतोभोजनं लभेत् ॥  
वसाकूपं ततः प्राप्य स्थित्वा दिव्याब्दसत्पकम् ॥ १५-९४ ॥  
  
रेतोभोजी भवेन्मर्त्यः सर्वलोकेषु निन्दितः ॥  
उपवासदिने राजन्दन्तधावनकृन्नरः ॥ १५-९५ ॥  
  
स घोरं नरकं यातिव्याघ्रपक्षं चतुर्युगम् ॥  
यः स्वकर्मपरित्यागी पाषण्डीत्युच्यते बुधैः ॥ १५-९६ ॥  
  
तत्सङ्गकृतमोघः स्यात्तावुभावतिपापिनौ ॥  
कल्पकोटिसहस्त्रेषु प्रान्पुतो नरकान्क्रमात् ॥ १५-९७ ॥  
  
देवद्रव्यापहर्त्तारो गुरुद्रव्यापहारकाः ॥  
ब्रह्महत्याव्रतसमं दुष्कृतं भुञ्जते नृप ॥ १५-९८ ॥  
  
अनाथधनहर्त्तारो ह्यनाथं ये द्विषन्ति च ॥  
कल्पकोटिसहस्त्राणि नरके ते वसन्ति च ॥ १५-९९ ॥  
  
स्त्रीशूद्राणां समीपे तु ये वेदाध्ययने रताः ॥  
तेषां पापफलं वक्ष्ये श्रृणुष्व सुसमाहितः ॥ १५-१०० ॥  
  
अधःशीर्षोर्ध्वपादाश्च कीलिताः स्तम्भकद्वये ॥  
ध्रूम्रपानरता नित्यं तिष्ठन्त्याब्रह्मवत्सरम् ॥ १५-१ ॥  
  
जले देवालये वापि यस्त्यजेद्देहजं मलम् ॥  
भ्रूणहत्यासमं पापं सम्प्रान्पोत्यतिदारुणम् ॥ १५-२ ॥  
  
दन्तास्थिकेशनखरान्ये त्यज्यन्त्यमरालये ॥  
जले वा भुक्तशेषं च तेषां पापफलं श्रृणु ॥ १५-३ ॥  
  
प्रासप्रोता हलैर्भिन्ना आर्त्तरावविराविणः ॥  
अत्युष्णतैलपाकेऽतितप्यन्ते भृशदारुणे ॥ १५-४ ॥  
  
कुर्वन्ति दुःखसन्तप्तास्ततोऽन्येषु व्रजन्ति च ॥  
ब्रह्मसंहरते यस्तु गन्धकाष्टं तथैव च ॥ १५-५ ॥  
  
स याति नरकं घोरं यावदाचन्द्रतारकम् ॥  
ब्रह्मस्वहरणं राजन्निहामुत्र च दुःखदम् ॥ १५-६ ॥  
  
इहसम्पद्विनाशायपरत्रनरकाय च ॥  
कूटसाक्ष्यंवदेद्यस्तु तस्य पापफलंश्रृणु ॥ १५-७ ॥  
  
स याति यातनाः सर्वा यावदिन्द्राश्चतुर्दश ॥  
इहपुत्राश्च विनश्यन्ति परत्र च ॥ १५-८ ॥  
  
रौरवं नरकं भुङक्ते ततोऽन्यानपि च क्रमात् ॥  
ये चातिकामिनो मर्त्या ये च मिथ्याप्रवादिनः ॥ १५-९ ॥  
  
तेषां सुखे जलौकास्तु पूर्य्यन्ते पन्नगोपमाः ॥  
एवं षष्टिसहस्त्राब्दे ततः क्षाराम्बुसेचनम्‌ ॥ १५-१० ॥  
  
ये वृथामांसनिरतास्ते यान्ति क्षारकर्दमम् ॥  
ततो गजैर्निपात्यन्ते मरुत्प्रपतनं यथा ॥ १५-११ ॥  
  
तदन्ते भवमासाद्य हीनाङ्गाः प्रभवन्ति च ॥  
यस्त्वृतौ नाभिगच्छेत स्वस्त्रिंय मनुजेश्वर ॥ १५-१२ ॥  
  
स याति रौरवं घोरं ब्रह्महकत्यां च विन्दति ॥  
अन्याचाररतं दृष्ट्वा यः शक्तो न निवारयेत् ॥ १५-१३ ॥  
  
तत्पापं समवान्पोति नरकं तावुभावपि ॥  
पापिनां पापगणनां कृत्वान्येभ्यो दिशन्ति विन्दति ॥ १५-१४ ॥  
  
अस्तित्वे तुल्यपापास्ते मिथ्यात्वे द्विगुणा नृप ॥  
अपापे पातकं यस्तु समरोप्य विनिन्दति ॥ १५-१५ ॥  
  
स याति नरकं घोरं यावञ्चर्द्रार्क तारकम् ॥  
पापिनां निन्द्यमानानां पापार्द्धं क्षयमेति च ॥ १५-१६ ॥  
  
यस्तु व्रतानि सङ्गृह्य असमाप्य परित्यज्येत् ॥  
सोऽसिपत्रेऽनुभूयार्तिं हीनाङगोजायते भुवि ॥ १५-१७ ॥  
  
अन्यैः सङ्गृह्यमाणानांव्रतानां विघ्नकृन्नरः ॥  
अतीव दुःखदंरौद्रं स याति श्लेष्मभोजनम् ॥ १५-१८ ॥  
  
न्याये च धर्मशिक्षायां पक्षपातं करोति यः ॥  
न तस्य निष्कृतिर्भूयः प्रायश्चित्तायुतैरपि ॥ १५-१९ ॥  
  
अभोज्यभोजी सम्प्राप्यं विङ्भोज्यं तु समायुतम् ॥  
ततश्चण्डालयोनौ तु गोमांसाशी सदा भवेत् ॥ १५-२० ॥  
  
अवमान्य द्विजान्वाग्भिर्ब्रह्महत्यां च विन्दति ॥  
सर्वाश्चयातना भुक्त्वा चाण्डालो दशजन्मसु ॥ १५-२१ ॥  
  
विप्राय दीयमाने तु यस्तु विघ्नं समाचरेत् ॥  
ब्रह्महत्यासमं तेन कर्त्तव्यं व्रतमेव च ॥ १५-२२ ॥  
  
अपहृत्य पस्स्यार्थं यः परेभ्यः प्रयच्छति ॥  
अपहर्त्ता तु निरयी यस्यार्थस्तस्य तत्फलम् ॥ १५-२३ ॥  
  
प्रतिश्रुत्याप्रदानेन लालाभक्षं व्रजेन्नरः ॥  
यतिनिन्दापरो राजन् शिलानमात्रे प्रयाति हि ॥ १५-२४ ॥  
  
आरामच्छेदिनो यान्ति युगानामेकविंशतिम् ॥  
श्वभोजनं ततः सर्वा भुञ्जते यातनाः क्रमात् ॥ १५-२५ ॥  
  
देवतागृहभेत्तारस्तडागानां च भूपते ॥  
पुष्पारामभिदश्चैव यां गतिं यान्ति तच्छॄणु ॥ १५-२६ ॥  
  
यातनास्वासु सर्वासु पच्यन्ते वै पृथक् पृथक् ॥  
ततश्च विष्टाकृमयः कल्पानामेकविंशतिम् ॥ १५-२७ ॥  
  
  
ततश्चाण्डालयोनौ तु शतजन्मानि भूपते ॥  
ग्रामविध्वंसकानां तु दाहकानां च लुम्पताम् ॥ १५-२८ ॥  
  
महत्पापं तदादेष्टुं न क्षमोऽहं निजायुषा ॥  
उच्छिष्टभोजिनो ये च मित्रद्रोहपराश्च ये ॥ १५-२९ ॥  
  
एतेषां यातनास्तीव्रा भवन्त्याचन्द्रतारकम् ॥  
उच्छिन्नपितॄदेवेज्या वेन्दमार्गबहिःस्थिताः ॥ १५-३० ॥  
  
पापानां यातानानां च धर्माणां चापि भूपते ॥  
एवं बहुविधा भूप यातनाः पापकारिणाम् ॥ १५-३१ ॥  
  
तेषां तासां च सङ्ख्यानं कर्त्तुं नालमहं प्रभो ॥  
पापानां यातनानां च धर्माणां चापि भूपते ॥ १५-३२ ॥  
  
सङ्ख्यां निगदितुं लोके कः क्षमो विष्णुना विना ॥  
एतेषां सर्वपापानां धर्मशास्त्रविधानतः ॥ १५-३३ ॥  
  
प्रायश्चित्तेषु चीर्णेषु पापराशिः प्रणश्यति ॥  
प्रायश्चित्तानि कार्याणि समीपे कमलापतेः ॥ १५-३४ ॥  
  
न्यूनातिरिक्तकृत्यानां सम्पूर्तिकरणाय च ॥  
गङ्गा चतुलसी चैव सत्सङ्गो हरिकीर्त्तनम् ॥ १५-३५ ॥  
  
अनसूया ह्यहिंसा च सर्वेप्येते हि पापहाः ॥  
विष्ण्वर्पितानि कर्माणि सफलानि भवन्ति हि ॥ १५-३६ ॥  
  
अनर्प्पितानि कर्माणि भस्मविन्यस्तद्रव्यवत् ॥  
नित्यं नैमित्तिकं काम्यं यच्चान्यन्मोक्षमाधनम् ॥ १५-३७ ॥  
  
विष्णौ समार्पितं सर्वं सात्त्विकं सफलं भवेत् ॥  
हरिभक्तिः परा नृणां सर्वं पापप्राणाशिनी ॥ १५-३८ ॥  
  
सा भक्तिदशधा ज्ञेया पापारण्यदवोपमा ॥  
तामसै राजसैश्चैव सात्त्विकैश्च नृपोत्तम ॥ १५-३९ ॥  
  
यच्चान्यस्य विनाशार्थं भजनं श्रीपतेर्नृप ॥  
सा तामस्यधमा भक्तिः खलभावधरा यतः ॥ १५-४० ॥  
  
योऽर्चयेत्कैतवधिया स्वैरिणी स्वपतिं यथा ॥  
नारायणं जगन्नाथं तामसी मध्यमा तु सा ॥ १५-४१ ॥  
  
देवापूजापरान्दृष्ट्वा मात्सर्याद्योऽर्चयेद्धीरम् ॥  
सा भक्तिः पृथिवीपाल तामसी चोत्तमा स्मृता ॥ १५-४२ ॥  
  
धनधान्यादिकं यस्तु प्रार्थयन्नर्चयेद्वरिम् ॥  
श्रद्धया परया युक्तः सा राजस्यधमा स्मृता ॥ १५-४३ ॥  
  
यः सर्वलोकविख्यातकीर्तिमुद्दिश्य माधवम् ॥  
अर्चयेत्परया भक्त्या सा मध्या राजसी मता ॥ १५-४४ ॥  
  
सालोक्यादि पदं यस्तु समुद्दिश्यार्चयेद्धरिम् ॥  
सा राजस्युत्तमा भक्तिः कीर्तिता पृथिवीपते ॥ १५-४५ ॥  
  
यस्तु स्वकृतपापानां क्षयार्थं प्रार्चयेद्वरिम् ॥  
श्रद्धया परयोपेतः सा सात्त्विक्यधमा स्मृता ॥ १५-४६ ॥  
  
हरेरिदं प्रियमिति शुश्रूषां कुरुते तु यः ॥  
श्रद्धया संयुतो भूयः सात्त्विकी मध्यमा तु सा ॥ १५-४७ ॥  
  
विधिबुद्ध्यार्चयेद्यस्तु दासवच्छ्रीपतिं नृप ॥  
भक्तीनां प्रवरा सा तु उत्तमा सात्त्विकी स्मृता ॥ १५-४८ ॥  
  
महीमानं हरेर्यस्तु किञ्चित्कृत्वा प्रियो नरः ॥  
तन्मयत्वेन सन्तुष्टः सा भक्तिरुत्तमोत्तमा ॥ १५-४९ ॥  
  
अहमेव परो विष्णुर्मयिसर्वमिदं जगत् ॥  
इति यः सततं पश्येत्तं विद्यादुत्तमोत्तमम् ॥ १५-५० ॥  
  
एवं दशविधा भक्तिः संसारच्छेदकारिणी ॥  
तत्रापि सात्त्विकी भक्तिः सर्वकामफलप्रदा ॥ १५-५१ ॥  
  
तस्माच्छृणुष्व भूपाल संसारविजिगीषुणा ॥  
स्वकर्मणो विरोधेन भक्तिः कार्या जनार्दने ॥ १५-५२ ॥  
  
यः स्वधर्मं परित्यज्य भक्तिमात्रेण जीवति ॥  
न तस्य तुष्यते विष्णुराचारेणैव तुष्यते ॥ १५-५३ ॥  
  
सर्वागमानामाचारः प्रथमं परिकल्पते ॥  
आचारप्रभवो धर्मो धर्मस्य प्रभुरच्युतः ॥ १५-५४ ॥  
  
तस्मात्कार्या हरेर्भक्तिः स्वर्धमस्याविरोधिनी ॥  
सदाचारविहीनानां धर्मा अप्यसुखप्रदाः ॥ १५-५५ ॥  
  
स्वधर्महीना भक्तिश्वाप्यकृतैव प्रकीर्तिता ॥  
यत्तु पृष्टं त्वया भूयस्तत्सर्वं गदितं मया ॥ १५-५६ ॥  
  
तस्माद्धर्मपरो भूत्वा पूजयस्व जनार्दनम् ॥  
नारायणमणीयांसं सुखमेष्यसि शाश्वतम् ॥ १५-५७ ॥  
  
शिव एव हरिः साक्षाद्धरिरेव शिवः स्वयम् ॥  
द्वयोरन्तरदृग्याति नरकारन्कोटिशः खलः ॥ १५-५८ ॥  
  
तस्माद्विष्णुं शिवं वापि समं बुद्धा समर्चय ॥  
भेदकृद्दुःखमाप्नोति इह लोके परत्र च ॥ १५-५९ ॥  
  
यदर्थमहमायातस्त्वत्समीपं जनाधिप ॥  
तत्ते वक्ष्यामि सुमते सावधानं निशामय ॥ १५-६० ॥  
  
आत्मघातकपाप्मानो दग्धाः कपिलकोपतः ॥  
वसन्ति नरके ते तु राजंस्तव पितामहाः ॥ १५-६१ ॥  
  
तानुद्धर महाभाग गङ्गानयनकर्मणा ॥  
गङ्गा सर्वाणि पापानि नाशयत्येव भूपते ॥ १५-६२ ॥  
  
केशास्थिनखदन्दाश्च भस्मापि नृपसत्तम ॥  
नयति विष्णुसदनं स्पृष्टा गाङ्गेन वारिणा ॥ १५-६३ ॥  
  
यस्यास्थि भस्म वा राजन् गङ्गायां क्षिप्यते नरैः ॥  
स सर्वपापनिर्मुक्तः प्रयाति भवनं हरेः ॥ १५-६४ ॥  
  
यानि कानि च पापानि प्रोक्तानि तव भूपते ॥  
तानि कर्माणि नश्यन्ति गङ्गाबिन्द्वभिषेचनात् ॥ १५-६५ ॥  
  
सनक उवाच ॥  
इत्युक्त्वा मुनिशार्दूल महाराजं भगीरथम् ॥  
धर्मात्मानं धर्मराजः सद्यश्वान्तर्दधेतदा ॥ १५-६६ ॥  
  
स तु राजा महाप्राज्ञः सर्वशास्त्रार्थपारगाः ॥  
निक्षिप्य पृथिवीं सर्वां सचिवेषु ययौ वनम् ॥ १५-६७ ॥  
  
तुहिनाद्रौ ततो गत्वा नरनारायणाश्रमात् ॥  
पश्चिमे तुहिनाक्रान्ते श्रृङ्गेषोडशयोजने ॥ १५-६८ ॥  
  
तपस्तप्त्वानयामास गङ्गां त्रैलोक्यपावनीम् ॥ १५-६९ ॥  
  
इति श्रीबृहन्नारदीयपुराणे पूर्वभागे प्रथमपादे धर्माख्याने धर्मराजोपदेशेन भगीरथस्य गङ्गानयनोद्यमवर्णनं नाम पञ्चदशोऽध्यायः ॥