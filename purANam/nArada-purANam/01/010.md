---
title: ०१०

---
नारद उवाच ॥  
विष्णुपादाग्रसम्भूता या गङ्गेत्यभिधीयते ॥  
तदुत्पत्तिं वद भ्रातरनुग्राह्योऽस्मि ते यदि ॥ १०-१ ॥  
  
सनक उवाच ॥  
श्रृणु नारद वक्ष्यामि गङ्गोत्पत्तिं तवानघ ॥  
वदतां श्रृण्वतां चैंव पुण्यदां पापनाशिनीम् ॥ १०-२ ॥  
  
आसीदिन्द्रादिदेवानां जनकः कश्यपो मुनिः ॥  
दक्षात्मजे तस्य भार्ये दितिश्चादितिरेव च ॥ १०-३ ॥  
  
अदितिर्देवमातास्ति दैत्यानां जननी दितिः ॥  
ते तयोरात्मजा विप्र परस्परजयैषिणः ॥ १० -४ ॥  
  
सदा सपूर्वदेवास्तु यतो दैत्याः प्रकीर्तिताः ॥  
आदिदैन्त्यो दितेः पुत्रो हिरण्यकशिपुर्बली ॥ १०-५ ॥  
  
प्रह्लादस्तस्य पुत्रो।भूत्सुमहान्दैत्यसत्तमः ॥  
विरोचन स्तस्य सुतो बभूव द्विजभक्तिमान् ॥ १०-६ ॥  
  
तस्य पुत्रोऽतितेजस्वी बलिरासीत्प्रतापवान् ॥  
स एव वाहिनीपालो दैत्यानामभवन्मुनेः ॥ १०-७ ॥  
  
बलेन महता युक्तो बुभुजे मेदिनीमिमाम् ॥  
विजित्य वसुधां सर्वां स्वर्गं जेतुं मनो दधे ॥ १०-८ ॥  
  
गजाश्च यस्यायुतकोटिलक्षास्तावन्त एवाश्वरथा मुनीन्द्र ॥  
गजेगजे पञ्चशती पदातेः किं वर्ण्यते तस्य चमूर्वरिष्टा ॥ १०-९ ॥  
  
अमात्यकोट्यग्रसरावमात्यौ कुम्भाण्डनामाप्यथ कूपकर्णः ॥  
पित्रा समं शौर्यपराक्रमाभ्यां बाणो बलेः पुत्रशतग्रजोऽभूत् ॥ १०-१० ॥  
  
बलिः सुराञ्जेतुमनाः प्रवृत्तः सैन्येन युक्तो महता प्रतस्थे ॥  
ध्वजातपर्त्रैर्गगनाबुराशेस्तरङ्गविद्युत्स्मरणं प्रकुर्वन् ॥ १०-११ ॥  
  
अवाप्य वृत्रारिपुरं सुरारी रुरोघ दैत्यैर्मृगराजगाढैः ॥  
सुरश्च युद्धाय पुरात्तथैव विनिर्ययुर्वज्रकरादयश्च ॥ १०-१२ ॥  
  
ततः प्रववृते युद्धं घोरं गीर्वाणदैत्ययो ॥  
कल्पान्तमेघानिर्धोषं डिण्डिम्मध्वनिसम्भ्रमम्॥ १०-१३ ॥  
  
मुमुचुः शरजालानि दैन्त्याः सुमनसां बले ॥  
देवाश्च दैत्यसेनासु सङ्ग्रामेऽत्यन्तदारुणे ॥ १०-१४ ॥  
  
जहि दारय भिन्धीते छिन्धि मारय ताडय ॥  
इत्येवं सुमहान्घोषो वदतां सेनयोरभूत् ॥ १०-१५ ॥  
  
शरदुन्दुभिनिध्वानैः सिंहनादैः सिंहनादैः सुरद्विषाम् ॥  
भाङ्कारैः स्यन्दनानां च बाणक्रेङ्गारनिःस्वनैः ॥ १०-१६ ॥  
  
अश्वानां हेषितैश्चैव गजानां बृंहितैस्तथा ॥  
टङ्गारैर्धनुषां चैव लोकः शब्दत्मयोऽभवत् ॥ १०-१७ ॥  
  
सुरासुरविनिर्मुक्तबाणनिष्पेषजानले ॥  
अकालप्रलयं मेने निरीक्ष्य सकलं जगत् ॥ १०-१८ ॥  
  
बभौ देवद्विषां सेना स्फुरच्छस्त्रौघधारिणी ॥  
चलद्विद्युन्निभा रात्रिश्छादिता जलदैरिव ॥ १०-१९ ॥  
  
तस्मिन्युद्धे महाधोरैर्गिरीन् क्षित्पान् सुरारिभिः ॥  
नाराचैश्चूर्णयामासुर्देवास्ते लघुविक्रमाः ॥ १०-२० ॥  
  
केचित्सताडयामासुर्नागैर्नागान्रथान्रथैः ॥  
अश्वैरश्वांश्च केचित्तु गदादण्डैरथार्द्दयन् ॥ १०-२१ ॥  
  
परिधैस्ताडिताः केचित्पेतुः शोणितकर्द्दमे ॥  
समुक्त्रान्तासवः केचिद्विमानानि समाश्रिताः ॥ १०-२२ ॥  
  
ये दैत्या निहता देवैः प्रसह्य सङ्गरे तदा ॥  
ते देवभावमापन्ना दैतेयान्समुपाद्रवन् ॥ १०-२३ ॥  
  
अथ दैत्यगणाः क्रुद्वास्तड्यमानाः सुर्वैर्भृशम् ॥  
शस्त्रैर्बहुविधैर्द्देवान्निजध्नुरतिदारुणाः ॥ १०-२४ ॥  
  
दृषद्भिर्भिदिपालैश्च खङ्गैः परशुतोमरैः ॥  
परिधैश्छुरिकाभिश्च कुन्तैश्चक्रैश्च शङ्कुभिः ॥ १०-२५ ॥  
  
मुसलैरङ्कुशेश्वैव लाङ्गलैः पट्टिशैस्तथा ॥  
शक्त्योपलैः शतघ्रीभिः पाशैश्च तलमुष्टिभिः ॥ १०-२६ ॥  
  
शूलैर्नालीकनाराचैः क्षेपणीयैस्समुद्ररैः ॥  
रथाश्वनागपदगैः सङ्कुलो ववृधे रणः ॥ १०-२७ ॥  
  
देवाश्च विविधास्त्राणि दैतेयेभ्यः समाक्षिपन् ॥  
एवमष्टसहस्त्राणि युद्धमासीत्सुदारुणम् ॥ १०-२८ ॥  
  
अथ दैत्यबले वृद्धे पराभूता दिवौकसः ॥  
सुरलोकं परित्यतज्य सर्वे भीताः प्रदुद्रुवुः ॥ १०-२९ ॥  
  
नररुपपरिच्छन्ना विचेरुरवनीतले ॥  
वैरोचनिस्त्रिभुवनं नारायणपरायणः ॥ १०-३० ॥  
  
बुभुजेऽव्याहतैश्चर्यप्रवृद्धश्रीर्महाबलः ॥  
इत्याज चाश्वमेघैः स विष्णुप्रीणनतत्परः ॥ १०-३१ ॥  
  
इन्द्रत्वं चाकरोत्स्वर्गे दिक्पालत्वं तथैव च ॥  
देवानां प्रीणनार्थाय यैः क्रियन्ते द्विजैर्मखाः ॥ १०-३२ ॥  
  
तेषु यज्ञेषु सर्वेषु हविर्भुङ्क्ते स दैत्यराट् ॥  
अदितिः स्वात्मजान्वीक्ष्य देवमातातिदुःखिता ॥ १०-३३ ॥  
  
वृथात्र निवसामीति मत्वागाद्धिमवद्गिरम् ॥  
शक्रस्यैश्वर्यमिच्छन्ती दैत्यानां च पराजयम् ॥ १०-२४ ॥  
  
हरिध्यानपरा भूत्वा तपस्तेपेऽतिदुष्करम् ॥  
किञ्चित्कालं समासीना तिष्टन्ती च ततः परम् ॥ १०-३५ ॥  
  
पादेनैकेन सुचिरं ततः पादाग्रमात्रतः ॥  
कञ्चित्कालं फलाहारा ततः शीर्णदलाशना ॥ १०-३६ ॥  
  
ततो जलाशमा वायुभोजनाहारवर्जिता ॥  
सच्चिदानन्दसन्दोहं ध्यायत्यात्मानमात्मना ॥ १०-३७ ॥  
  
दिव्याब्दानां सहस्त्रं सा तपोऽतप्यत नारद ॥  
दुरन्तं तत्तपः श्रुत्वा दैतेया मायिनोऽदितिम् ॥ १०-३८ ॥  
  
देवतारुपमास्थाय सम्प्रोचुर्बलिनोदिताः ॥  
किमर्थं तप्यते मातः शरीरपरिशोषणम् ॥ १०-३९ ॥  
  
यदि जानन्ति दैतेया महदुखं ततो भवेत् ॥  
त्यजेदं दुःखबहुलं कायशोषणकारणम् ॥ १०-४० ॥  
  
प्रयाससाध्यं सुकृतं न प्रशँसन्ति पण्डिताः ॥  
शरीरं यन्ततो रक्ष्यं धर्मसाधनतत्परैः ॥ १०-४१ ॥  
  
ये शरीरमुपेक्षन्ते ते स्युरात्मविघातिनः ॥  
सुखं त्वं तिष्ट सुभगे पुत्रानस्मान्न खेदय ॥ १०-४२ ॥  
  
मात्रा हीना जना मातर्मृतप्राया न संशयः ॥  
गावो वा पशवो वापि यत्र गावो महीरुहाः ॥ १०-४३ ॥  
  
न लभन्ते सुखं किञ्चिन्मात्रा हीना मृतोपमाः ॥  
दरिद्रो वापि रोगी वा देशान्तरगतोऽपि वा ॥ १०-४४ ॥  
  
मातुर्दर्शनमात्रेण लभते परमां मुदम् ॥  
अन्ने वा सलिले वापि धनादौ वा प्रियासु च ॥ १०-४५ ॥  
  
कदाचिद्विमुखो याति जनो मातरि कोऽपि न ॥  
यस्य माता गृहे नास्ति यत्र धर्मपरायणा ॥  
साध्वी च स्त्री पतिप्राणा गन्तव्यं तेन वै वनम् ॥ १०-४६ ॥  
  
धर्मश्च नारायणभक्तिहीनां धनं च सद्भोगविवर्जितं हि ॥  
गृहं च मार्यातनयेर्विहीनं यथा तथा मातृविहीनमर्त्यः ॥ १०-४७ ॥  
  
तस्माद्देवि परित्राहि दुःखार्तानात्मजांस्तव ॥  
इत्युक्ताप्यदितिर्दैप्यैर्न चचाल समाधितः ॥ १०-४८ ॥  
  
एवमुक्त्वासुराः सर्वे हरिध्यानपरायणाम् ॥  
निरीक्ष्य क्रोधसंयुक्ता हन्तुं चक्रुर्मनोरथम् ॥ १०-४९ ॥  
  
कल्पान्तमेघनिर्घोषाः क्रोधसंरक्तलोचनाः ॥  
दंष्ट्रग्रैरसृजन्वह्निम्म् सोऽदहत्काननं क्षणात् ॥ १०-५० ॥  
  
शतयोजनविस्तीर्णं नानाजीवसमाकुलम् ॥  
तेनैव दग्धा दैतेया ये प्रधर्षयितुं गताः ॥ १०-५१ ॥  
  
सैवावशिष्टा जननी सुराणामब्दाच्छतादच्युतसक्तचिता ॥  
संरक्षिता विष्णुसुदर्शनेन दैत्यान्तकेन स्वजनानुकम्पिना ॥ १०-५२ ॥  
  
इति श्रीबृहन्नारदीयपुराणे पूर्वभागे प्रथमपादे गङ्गोत्पत्तौ बलिकृतदेवपराजयवर्णनन्नाम दशमोऽध्यायः ॥ १० ॥