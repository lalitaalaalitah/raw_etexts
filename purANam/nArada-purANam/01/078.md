---
title: ०७८

---
सनत्कुमार उवाच ॥  
कार्तवीर्यस्य कवचं कथितं ते मुनीश्वर ॥  
मोहविध्वंसनं जैत्रं मारुतेः कवचं श्रृणु ॥ ७८-१ ॥  
  
यस्य सन्धारणात्सद्यः सर्वे नश्यन्त्युपद्रवाः ॥  
भूतप्रेतारिजं दुःखं नाशमेति न संशयः ॥ ७८-२ ॥  
  
एकदाहं गतो द्रष्टुं रामं रमयतां वरम् ॥  
आनन्दवनिकासंस्थं ध्यायन्तं स्वात्मनः पदम् ॥ ७८-३ ॥  
  
तत्र रामं रमानाथं पूजितं त्रिदशेश्वरैः ॥  
नमस्कृत्य तदादिष्टमासनं स्थितवान् पुरः ॥ ७८-४ ॥  
  
तत्र सर्वं मया वृत्तं रावणस्य वधान्तकम् ॥  
पृष्टं प्रोवाच राजेन्द्रः श्रीरामः स्वयमादरात् ॥ ७८-५ ॥  
  
ततः कथान्ते भगवान्मारुतेः कवचं ददौ ॥  
मह्यं तत्ते प्रवक्ष्यामि न प्रकाश्यं हि कुत्रचित् ॥ ७८-६ ॥  
  
भविष्यदेतन्निर्द्दिष्टं बालभावेन नारद ॥  
श्रीरामेणाञ्जनासूनासूनोर्भुक्तिमुक्तिप्रदायकम् ॥ ७८-७ ॥  
  
हनुमान् पूर्वतः पातु दक्षिणे पवनात्मजः ॥  
पातु प्रतीच्‌यामक्षघ्नः सौम्ये सागरतारकः ॥ ७८-८ ॥  
  
ऊर्द्ध पातु कपिश्रेष्ठः केसरिप्रियनन्दनः ॥  
अधस्ताद्विष्णुभक्तस्तु पातु मध्ये च पावनिः ॥ ७८-९ ॥  
  
लङ्काविदाहकः पातु सर्वापद्भ्यो निरन्तरम् ॥  
सुग्रीवसचिवः पातु मस्तकं वायुनन्दनः ॥ ७८-१0 ॥  
  
भालं पातु महावीरो भ्रुवोर्मध्ये निरन्तरम् ॥  
नेत्रे छायापहारी च पातु नः प्लवगेश्वरः ॥ ७८-११ ॥  
  
कपोलौ कर्णमूले च पातु श्रीरामकिङ्करः ॥  
नासाग्रमञ्जनासूनुः पातु वक्त्रं हरीश्वरः ॥ ७८-१२ ॥  
  
पातु कण्ठे तु दैत्यारिः स्कन्धौ पातु सुरारिजित् ॥  
भुजौ पातु महातेजाः करौ च चरणायुधः ॥ ७८-१३ ॥  
  
नखान्नाखायुधः पातु कुक्षौ पातु कपीश्वरः ॥  
वक्षो मुद्रापहारी च पातु पार्श्वे भुजायुधः ॥ ७८-१४ ॥  
  
लङ्कानिभञ्जनः पातु पृष्टदेशे निरन्तरम् ॥  
नाभिं श्रीरामभक्तस्तु कटिं पात्वनिलात्मजः ॥ ७८-१५ ॥  
  
गुह्यं पातु महाप्रज्ञः सक्थिनी अतिथिप्रियः ॥  
ऊरू च जानुनी पातु लङ्काप्रासादभञ्जनः ॥ ७८-१६ ॥  
  
जङ्घे पातु कपिश्रेष्ठो गुल्फौ पातु महाबलः ॥  
अचलोद्धारकः पातु पादौ भास्करसन्निभः ॥ ७८-१७ ॥  
  
अङ्गानि पातु सत्त्वाढ्यः पातु पादाङ्गुलीः सदा ॥  
मुखाङ्गानि महाशूरः पातु रोमाणि चात्मवान् ॥ ७८-१८ ॥  
  
दिवारात्रौ त्रिलोकेषु सदागतिलुतोऽवतु ॥  
स्थितं व्रजन्तमासीनं पिबन्तं जक्षतं कपिः ॥ ७८-१९ ॥  
  
लोकोत्तरगुणः श्रीमान् पातु त्र्यम्बकसम्भवः ॥  
प्रमत्तमप्रमत्तं वा शयानं गहनेंऽबुनि ॥ ७८-२0 ॥  
  
स्थलेंऽतरिक्षे ह्यग्नौ वा पर्वते सागरे द्रुमे ॥  
सङ्ग्रामे सङ्कटे घोरे विराङ्रूपधरोऽवतु ॥ ७८-२१ ॥  
  
डाकिनीशाकिनीमारीकालरात्रिमरीचिकाः ॥  
शयानं मां विभुः पातु पिशाचोरगराक्षसीः ॥ ७८-२२ ॥  
  
दिव्यदेहधरो धीमान्सर्वसत्त्वभयङ्करः ॥  
साधकेन्द्रावनः शश्वत्पातु सर्वत एव माम् ॥ ७८-२३ ॥  
  
यद्रूपं भीषणं दृष्ट्वा पलायन्ते भयानकाः ॥  
स सर्वरूपः सर्वज्ञः सृष्टिस्थितिकरोऽवतु ॥ ७८-२४ ॥  
  
स्वयं ब्रह्मा स्वयं विष्णुः साक्षाद्देवो महेश्वरः ॥  
सूर्यमण्डलगः श्रीदः पातु कालत्रयेऽपि माम् ॥ ७८-२५ ॥  
  
यस्य शब्दमुपाकर्ण्य दैत्यदानवराक्षसाः ॥  
देवा मनुष्यास्तिर्यञ्चः स्थावरा जङ्गमास्तथा ॥ ७८-२६ ॥  
  
सभया भयनिर्मुक्ता भवन्ति स्वकृतानुगाः ॥  
यस्यानेककथाः पुण्याः श्रूयन्ते प्रतिकल्पके ॥ ७८-२७ ॥  
  
सोऽवतात्साधकश्रेष्ठं सदा रामपरायणः ॥  
वैधात्रधातृप्रभृति यत्किञ्चिद्दृश्यतेऽत्यलम् ॥ ७८-२८ ॥  
  
विद्ध्वि व्याप्तं यथा कीशरूपेणानञ्जनेन तत् ॥  
यो विभुः सोऽहमेषोऽहं स्वीयः स्वयमणुर्बृहत् ॥ ७८-२९ ॥  
  
ऋग्यजुःसामरूपश्च प्रणवस्त्रिवृदध्वरः ॥  
तस्मै स्वस्मै च सर्वस्मै नतोऽस्म्यात्मसमाधिना ॥ ७८-३0 ॥  
  
अनेकानन्तब्रह्माण्डधृते ब्रह्मस्वरूपिणे ॥  
समीरणात्मने तस्मै नतोऽस्म्यात्मस्वरूपिणे ॥ ७८-३१ ॥  
  
नमो हनुमते तस्मै नमो मारुतसूनवे ॥  
नमः श्रीरामभक्ताय श्यामाय महते नमः ॥ ७८-३२ ॥  
  
नमो वानर वीराय सुग्रीवसख्यकारिणे ॥  
सङ्काविदहनायाथ महासागरतारिणे ॥ ७८-३३ ॥  
  
सीताशोकविनाशाय राममुद्राधराय च ॥  
रावणान्तनिदानाय नमः सर्वोत्तरात्मने ॥ ७८-३४ ॥  
  
मेघनादमखध्वंसकारणाय नमोनमः ॥  
अशोकवनविध्वंसकारिणे जयदायिने ॥ ७८-३५ ॥  
  
वायुपुत्राय वीराय आकाशोदरगामिने ॥  
वनपालशिरश्छेत्रे लङ्काप्रासादभञ्जिने ॥ ७८-३६ ॥  
  
ज्वलत्काञ्चनवर्णाय दीर्घलाङ्गूलधारिणे ॥  
सौमित्रिजयदात्रे च रामदूताय ते नमः ॥ ७८-३७ ॥  
  
अक्षस्य वधकर्त्रे च ब्रह्मशस्त्रनिवारिणे ॥  
लक्ष्मणाङ्गमहाशक्तिजातक्षतविनाशिने ॥ ७८-३८ ॥  
  
रक्षोघ्नाय रिपुघ्नाय भूतघ्नाय नमोनमः ॥  
ऋक्षवानरवीरौघप्रासादाय नमोनमः ॥ ७८-३९ ॥  
  
परसैन्यबलघ्नाय शस्त्रास्त्रघ्नाय ते नमः ॥  
विषघ्नाय द्विषघ्नाय भयघ्नाय नमोनमः ॥ ७८-४0 ॥  
  
महीरिपुभयघ्नाय भक्तत्राणैककारिण ॥  
परप्रेरितमन्त्राणां मन्त्राणां स्तम्भकारिणे ॥ ७८-४१ ॥  
  
पयः पाषाणतरणकारणाय नमोनमः ॥  
बालार्कमण्डलग्रासकारिणे दुःखहारिणे ॥ ७८-४२ ॥  
  
नखायुधाय भीमाय दन्तायुधधराय च ॥  
विहङ्गमाय शवाय वज्रदेहाय ते नमः ॥ ७८-४३ ॥  
  
प्रतिग्रामस्थितायाथ भूतप्रेतवधार्थिने ॥  
करस्थशैलशस्त्राय राम शस्त्राय ते नमः ॥ ७८-४४ ॥  
  
कौपीनवाससे तुभ्यं रामभक्तिरताय च ॥  
दक्षिणाशाभास्कराय सतां चन्द्रोदयात्मने ॥ ७८-४५ ॥  
  
कृत्याक्षतव्यथाघ्नाय सर्वक्लेशहराय च ॥  
स्वाम्याज्ञापार्थसङ्ग्रामसख्यसञ्जयकारिणे ॥ ७८-४६ ॥  
  
भक्तानां दिव्यवादेषु सङ्ग्रामे जयकारिणे ॥  
किल्किलावुवकाराय घोरशब्दकराय च ॥ ७८-४७ ॥  
  
सर्वाग्निव्याधिसंस्तम्भकारिणे भयहारिणे ॥  
सदा वनफलाहारसन्तृप्ताय विशेषतः ॥ ७८-४८ ॥  
  
महार्णवशिलाबद्ध्वसेतुबन्धाय ते नमः ॥  
इत्येतत्कथितं विप्र मारुतेः कवचं शिवम् ॥ ७८-४९ ॥  
  
यस्मै कस्मै न दातव्यं रक्षणीयं प्रयत्नतः ॥  
अष्टगन्धैर्विलिख्याथ कवचं धारयेत्तु यः ॥ ७८-५0 ॥  
  
कण्ठे वा दक्षिणे बाहौ जयस्तस्य पदे पदे ॥  
किं पुनर्बहुनोक्तेन साधितं लक्षमादरात् ॥ ७८-५१ ॥  
  
प्रजप्तमेतत्कवचमसाध्यं चापि साधयेत् ॥ ७८-५२ ॥  
  
इति श्रीबृहन्नारदीयपुराणे पूर्वभागे बृहदुपाख्याने तृतीयपादे हनुमत्कवचनिरूपणं नामाष्टसप्ततितमोऽध्यायः ॥ ७८ ॥