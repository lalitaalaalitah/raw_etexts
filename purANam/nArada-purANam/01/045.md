---
title: ०४५

---
सूत उवाच ॥  
सनन्दनवचः श्रुत्वा मोक्षधर्माश्रितं द्विजाः ॥  
पुनः पप्रच्छ तत्त्वज्ञो नारदोऽध्यात्मसत्कथाम् ॥ ४५-१ ॥  
  
नारद उवाच ॥  
श्रुतं मया महाभाग मोक्षशास्त्रं त्वयोदितम् ॥  
न च मे जायते तृप्तिर्भूयोभूयोऽपि श्रृण्वतः ॥ ४५-२ ॥  
  
यथा सम्मुच्यते जन्तुरविद्याबन्धनान्मुने ॥  
तथा कथय सर्वज्ञ मोक्षधर्मं सदाश्रितम् ॥ ४५-३ ॥  
  
सनन्दन उवाच ॥  
अत्राप्युदाहरन्तीममितिहासं पुरातनम् ॥  
यथा मोक्षमनुप्राप्तो जनको मिथिलाधिपः ॥ ४५-४ ॥  
  
जनको जनदेवस्तु मिथिलाया अधीश्वरः ॥  
और्ध्वदेहिकधर्माणामासीद्युक्तो विचिन्तने ॥ ४५-५ ॥  
  
तस्य श्मशान माचार्या वसति सततं गृहे ॥  
दर्शयन्तः पृथग्धर्मान्नानापाषञ्जवादिनः ॥ ४५-६ ॥  
  
स तेषां प्रेत्यभावे च प्रेत्य जातौ विनिश्चये ॥  
आदमस्थः स भूयिष्टमात्मतत्त्वेन तुष्यति ॥ ४५-७ ॥  
  
तत्र पञ्चशिखो नाम कापिलेयो महामुनिः ॥  
परिधावन्महीं कृत्स्नां जगाम मिथिलामथ ॥ ४५-८ ॥  
  
सर्वसन्न्यासधर्माणः तत्त्वज्ञानविनिश्चये ॥  
सुपर्यवसितार्थश्च निर्द्वन्द्वो नष्टसंशयः ॥ ४५-९ ॥  
  
ऋषीणामाहुरेकं यं कामादवसितं नृषु ॥  
शाश्वतं सुखमत्यन्तमन्विच्छन्स सुदुर्लभम् ॥ ४५-१० ॥  
  
यमाहुः कपिलं साङ्ख्याः परमर्षि प्रजापतिम् ॥  
स मन्ये तेन रूपेण विख्यापयति हि स्वयम् ॥ ४५-११ ॥  
  
आसुरेः प्रथमं शिष्यं यमाहुश्चिरजीविनम् ॥  
पञ्चस्रोतसि यः सत्रमास्ते वर्षसहस्रकम् ॥ ४५-१२ ॥  
  
पञ्चस्रोतसमागम्य कापिलं मण्डलं महत् ॥  
पुरुषावस्थमव्यङ्क्तं परमार्थं न्यवेदयत् ॥ ४५-१३ ॥  
  
इष्टिमन्त्रेण संयुक्तो भूयश्च तपसासुरिः ॥  
क्षेत्रक्षेत्रज्ञयोर्व्यक्तिं विबुधे देहदर्शनः ॥ ४५-१४ ॥  
  
यत्तदेकाक्षरं ब्रह्म नानारूपं प्रदृश्यते ॥  
आसुरिर्मण्डले तस्मिन्प्रतिपेदे तमव्ययम् ॥ ४५-१५ ॥  
  
तस्य पञ्चशिखः शिष्यो मानुष्या पयसा भृतः ॥  
ब्राह्मणी कपिली नाम काचिदासीत्कुटुम्बिनी ॥ ४५-१६ ॥  
  
तस्यः पुत्रत्वमागत्य स्रियाः स पिबति स्तनौ ॥  
ततश्च कापिलेयत्वं लेभे बुद्धिं च नैष्टिकीम् ॥ ४५-१७ ॥  
  
एतन्मे भगवानाह कापिलेयस्य सम्भवम् ॥  
तस्य तत्कापिलेयत्वं सर्ववित्त्वमनुत्तमम् ॥ ४५-१८ ॥  
  
सामात्यो जनको ज्ञात्वा धर्मज्ञो ज्ञानिनं मुने ॥  
उपेत्य शतमाचार्यान्मोहयामास हेतुभिः ॥ ४५-१९ ॥  
  
जनकस्त्वभिसंरक्तः कापि लेयानुदर्शनम् ॥  
उत्सृज्य शतमाचार्याम्पृष्टतोऽनुजगाम तम् ॥ ४५-२० ॥  
  
तस्मै परमकल्याणं प्रणताय च धर्मतः ॥  
अब्रवीत्परमं मोक्षं यत्तत्साङ्ख्यं विधीयते ॥ ४५-२१ ॥  
  
जातिनिर्वेदमुक्त्वा स कर्मनिर्वेदमब्रवीत् ॥  
कर्मनिर्वेदमुक्त्वा च सर्वनिर्वेदमब्रवीत् ॥ ४५-२२ ॥  
  
यदर्थं धर्मसंसर्गः कर्मणां च फलोदयः ॥  
तमनाश्वासिकं मोहं विनाशि चलमध्रुवम् ॥ ४५-२३ ॥  
  
दृश्यमाने विनाशे च प्रत्यक्षे लोकसाक्षिके ॥  
आगमात्परमस्तीति ब्रुवन्नपि पराजितः ॥ ४५-२४ ॥  
  
अनात्मा ह्यात्मनो मृत्युः क्लेशो मृत्युर्जरामयः ॥  
आत्मानं मन्यते मोहात्तदसम्यक् परं मतम् ॥ ४५-२५ ॥  
  
अथ चेदेवमप्यस्ति यल्लोके नोपपद्यते ॥  
अजरोऽयममृत्युश्च राजासौ मन्यते यथा ॥ ४५-२६ ॥  
  
अस्ति नास्तीति चाप्येतत्तस्मिन्नसितलक्षणे ॥  
किमधिष्टाय तद् ब्रूयाल्लोकयात्राविनिश्चयम् ॥ ४५-२७ ॥  
  
प्रत्यक्षं ह्येतयोर्मूलं कृतान्त ह्येतयोरपि ॥  
प्रत्यक्षो ह्यागमो भिन्नः कृतान्तो वा न किञ्चन ॥ ४५-२८ ॥  
  
यत्र तत्रानुमानेऽस्मिन्कृतं भावयतेऽपि च ॥  
अन्योजीवः शरीरस्य नास्तिकानां मते स्थितः ॥ ४५-२९ ॥  
  
रेतोवटकणीकायां घृतपाकाधिवासनम् ॥  
जातिस्मृतिरयस्कान्तः सूर्यकान्तोंऽबुभक्षणम् ॥ ४५-३० ॥  
  
प्रेतभूतप्रियश्चैव देवता ह्युपयाचनम् ॥  
मृतकर्मनिवत्तिं च प्रमाणमिति निश्चयः ॥ ४५-३१ ॥  
  
नन्वेते हेतवः सन्ति ये केचिन्मूर्तिसस्थिताः ॥  
अमूतस्य हि मूर्तेन सामान्यं नोपलभ्यते ॥ ४५-३२ ॥  
  
अविद्या कर्म तृष्णा च केचिदाहुः पुनर्भवम् ॥  
तस्मिन्नष्टे च दग्धे च चित्ते मरणधर्मिणि ॥ ४५-३३ ॥  
  
अन्योऽस्माज्जायते मोहस्तमाहुः सत्त्वसङ्क्षयम् ॥  
यदा सरूपतश्चान्यो जातितः श्रुततोऽर्थतः ॥ ४५-३४ ॥  
  
कथमस्मिन्स इत्येव सम्बन्धः स्यादसंहितः ॥  
एवं सति च का प्रीहिर्ज्ञानविद्यातपोबलैः ॥ ४५-३५ ॥  
  
यदस्याचरितं कर्म सामान्यात्प्रतिपद्यते ॥  
अपि त्वयमिहैवान्यैः प्राकृतैर्दुःखितो भवेत् ॥ ४५-३६ ॥  
  
सुखितो दुःखितो वापि दृश्यादृश्यविनिर्णयः ॥  
यथा हि मुशलैर्हन्युः शरीरं तत्पुनर्भवेत् ॥ ४५-३७ ॥  
  
वृथा ज्ञानं यदन्यञ्च येनैतन्नोपलभ्यते ॥  
ऋमसंवत्सरौ तिष्यः शीतोष्णोऽथ प्रियाप्रिये ॥ ४५-३८ ॥  
  
यथा तातानि पश्यति तादृशः सत्त्वसङ्क्षयः ॥  
जरयाभिपरीतस्य मृत्युना च विनाशितम् ॥ ४५-३९ ॥  
  
दुर्बलं दुर्बलं पूर्वं गृहस्येव विनश्यति ॥  
इन्द्रियाणि मनो वायुः शोणितं मांसमस्थि च ॥ ४५-४० ॥  
  
आनुपूर्व्या विनश्यन्ति स्वं धातुमुपयाति च ॥  
लोकयात्राविधातश्च दानधर्मफलागमे ॥ ४५-४१ ॥  
  
तदर्थं वेदंशब्दाश्च व्यवहाराश्च लौकिकाः ॥  
इति सम्यङ् मनस्येते बहवः सन्ति हेतवः ॥ ४५-४२ ॥  
  
ऐत दस्तीति नास्तीति न कश्चित्प्रतिदृश्यते ॥  
तेषां विमृशतामेव तत्सम्यगभिधावताम् ॥ ४५-४३ ॥  
  
क्वचिन्निवसते बुद्धिस्तत्र जीर्यति वृक्षवत् ॥  
एवन्तुर्थैरनर्थैश्च दुःखिताः सर्वजन्तवः ॥ ४५-४४ ॥  
  
आगमैरपकृष्यन्ते हस्तिपैर्हस्तिनो यथा ॥ ४५-४५ ॥  
अर्थास्तथा हन्ति सुखावहांश्च लिहत एते बहवोपशुष्काः ॥  
महत्तरं दुःखमभिप्रपन्ना हित्वामिषं मृत्युवशं प्रयान्ति ॥ ४५-४६ ॥  
  
विनाशिनो ह्यध्रुवजीविनः किं किं बन्धुभिर्मत्रपरिग्रहैश्च ॥  
विहाय यो गच्छति सर्वमेव क्षणेन गत्वा न निवर्तते च ॥ ४५-४७ ॥  
  
भूव्योमतोयानलवायवोऽपि सदा शरीरं प्रतिपालयन्ति ॥  
इतीदमालक्ष्य रतिः कुतो भवेद्विनाशिनाप्यस्य न शम विद्यते ॥ ४५-४८ ॥  
  
इदमनुपधिवाक्यमच्छलं परमनिरामयमात्मसाक्षिकम् ॥  
नरपतिरभिवीक्ष्य विस्मितः पुनरनुयोक्तुमिदं प्रचक्रमे ॥ ४५-४९ ॥  
  
जनक उवाच ॥  
भगवन्यदि न प्रेत्य सञ्ज्ञा भवति कस्यचित् ॥  
एवं सति किमज्ञानं ज्ञानं वा किं करिष्यति ॥ ४५-५० ॥  
  
सर्वमुच्छेदनिष्टस्यात्पश्य चैतद्द्विजोत्तम ॥  
अप्रमत्तः प्रमत्तो वा किं विशेषं करिष्यति ॥ ४५-५१ ॥  
  
असंसर्गो हि भूतेषु संसर्गो वा विनाशिषु ॥  
कस्मै क्रियत कल्पेत निश्चयः कोऽत्र तत्त्वतः ॥ ४५-५२ ॥  
  
सनन्दन उवाच॥  
तमसा हि मतिच्छत्रं विभ्रान्तमिव चातुरम् ॥  
पुनः प्रशमयन्वाक्यैः कविः पञ्चशिखोऽब्रवीत् ॥ ४५-५३ ॥  
  
पञ्चशिख उवाच ॥  
उच्छेदनिष्टा नेहास्ति भावनिष्टा न विद्यते ॥  
अयं ह्यपि समाहारः शरीरेन्द्रियचेतसाम् ॥ ४५-५४ ॥  
  
वर्तते पृथगन्योन्यमप्युपाश्रित्य कर्मसु ॥  
धातवः पञ्चधा तोयं खे वायुर्ज्योतिषो धरा ॥ ४५-५५ ॥  
  
तेषु भावेन तिष्टन्ति वियुज्यन्ते स्वभावतः ॥  
आकाशं वायुरूष्मा च स्नेहो यश्चापि पार्थिवः ॥ ४५-५६ ॥  
  
एष पञ्चसमाहारः शरीरमपि नैकधा ॥  
ज्ञानमूष्मा च वायुश्च त्रिविधः कायसङ्ग्रहः ॥ ४५-५७ ॥  
  
इन्द्रियाणीन्द्रियार्थाश्च स्वभावश्चेतनामनः ॥  
॥ प्राणापानौ विकारश्च धातवश्चात्र निःसृताः ॥ ४५-५८ ॥  
  
श्रवणं स्पर्शनं जिह्वा दृष्टिर्नासा तथैव च ॥  
इन्द्रियाणीति पञ्चैते चित्तपूर्वङ्गमा गुणाः ॥ ४५-५९ ॥  
  
तत्र विज्ञानसंयुक्ता त्रिविधा चेतना ध्रुवा ॥  
सुखदुःखेति यामाहुरनदुःखासुखेति च ॥ ४५-६० ॥  
  
शब्दः स्पर्शश्च रूपं च मूर्त्यर्थमेव ते त्रयः ॥  
एते ह्यामरणात्पञ्च सद्गुणा ज्ञानसिद्धये ॥ ४५-६१ ॥  
  
तेषु कर्मणि सिद्धिश्च सर्वतत्त्वार्थनिश्चयः ॥  
तमाहुः परमं शुद्धिं बुद्धिरित्यव्ययं महत् ॥ ४५-६२ ॥  
  
इमं गुणसमाहारमात्मभावेन पश्यतः ॥  
असम्यग्दर्शनैर्दुःखमनन्तं नोपशाम्यति ॥ ४५-६३ ॥  
  
अनात्मेति च यदृष्टं तेनाहं न ममेत्यपि ॥  
वर्तते किमधिष्टानात्प्रसक्ता दुःखसन्ततिः ॥ ४५-६४ ॥  
  
तत्र सम्यग्जनो नाम त्यागशास्त्रमनुत्तमम् ॥  
श्रृणुयात्तच्च मोक्षाय भाष्यमाणं भविष्यति ॥ ४५-६५ ॥  
  
त्याग एव हि सर्वेषामुक्तानामपि कर्मणाम् ॥  
नित्यं मिथ्याविनीतानां क्लेशो दुःखावहो तमः ॥ ४५-६६ ॥  
  
द्रव्यत्यागे तु कर्माणि भोगत्यागे व्रतानि च ॥  
सुखत्यागा तपो योगं सर्वत्यागे समापना ॥ ४५-६७ ॥  
  
तस्य मार्गोऽयमद्वैधः सर्वत्यागस्य दर्शितः ॥  
विप्रहाणाय दुःखस्य दुर्गतिर्हि तथा भवेत् ॥ ४५-६८ ॥  
  
पञ्च ज्ञानेन्द्रियाण्युक्त्वा मनः षष्टानि चेतसि ॥  
बसषष्टानि वक्ष्यामि पञ्च कर्मेद्रियाणि तु ॥ ४५-६९ ॥  
  
हस्तौ कर्मेद्रियं ज्ञेयमथ पादौ गतीन्द्रियम् ॥  
प्रजनान दयोमेढ्रो विसर्गो पायुरिन्द्रियम् ॥ ४५-७० ॥  
  
वाक्च शब्दविशेषार्थमिति पञ्चान्वितं विदुः ॥  
एवमेकादशेतानि बुद्ध्या त्ववसृजन्मनः ॥ ४५-७१ ॥  
  
कर्णो शब्दश्च चित्तं च त्रयः श्रवणसङ्ग्रहे ॥  
तथा स्पर्शे तथा रूपे तथैव रसगन्धयोः ॥ ४५-७२ ॥  
  
एवं पञ्च त्रिका ह्येते गुणस्तदुपलब्धये ॥  
येनायं त्रिविधो भावः पर्यायात्समुपस्थितः ॥ ४५-७३ ॥  
  
सात्त्विको राजसश्चापि तामसश्चापि ते त्रयः ॥  
त्रिविधा वेदाना येषु प्रसृता सर्वसाधिनी ॥ ४५-७४ ॥  
  
प्रहर्षः प्रीतिरानन्दः सुखं संशान्तचित्तता ॥  
अकुतश्चित्कुतश्चिद्वा चित्ततः सात्त्विको गुणः ॥ ४५-७५ ॥  
  
अतुष्टिः परितापश्च शोको लोभस्तथाऽक्षमा ॥  
लिङ्गानि रजसस्तानि दृश्यन्ते हेत्वहेतुतः ॥ ४५-७६ ॥  
  
अविवेकस्तथा मोहः प्रमादः स्वप्नतन्द्रिता ॥  
कथञ्चिदपि वर्तन्ते विविधास्तामसा गुणाः ॥ ४५-७७ ॥  
  
इमां च यो वेद विमोक्षबुद्धिमात्मानमन्विच्छति चाप्रमत्तः ॥  
न लिप्यते कर्मपलैरनिष्टैः पत्रं विषस्येव जलेन सिक्तम् ॥ ४५-७८ ॥  
  
दृढैर्हि पाशैर्विविधैर्विमुक्तः प्रजानिमित्तैरपि दैवतैश्च ॥  
यदा ह्यसौ दुःखसौख्ये जहाति मुक्तस्तदाऽग्र्यां गतिमेत्यलिङ्गः ॥ ४५-७९ ॥  
  
श्रुतिप्रमाणगममङ्गलैश्च शेति जरामृत्युभयादतीतः ॥  
क्षीणे च पुण्ये विगते च पापे तनोर्निमित्ते च फले विनष्टे ॥ ४५-८० ॥  
  
अलेपमाकाशमलिङ्गमेवमास्थाय पश्यन्ति महत्यशक्ता ॥  
यथोर्णनाभिः परिवर्तमानस्तन्तुक्षये तिष्टति यात्यमानः ॥ ४५-८१ ॥  
  
तथा विमुक्तः प्रजहाति दुःखं विध्वंसते लोष्टमिवादिमृच्छन् ॥  
यथा रुरुः शृङ्गमथो पुराणं हित्वा त्वचं वाप्युरगो यथा च ॥ ४५-८२ ॥  
  
विहाय गच्छन्ननवेक्षघमाणस्तथा विमुक्तो विजहाति दुःखम् ॥  
मत्स्यं यथा वाप्युदके पतन्तमुत्सृज्य पक्षी निपतत्सशक्तः ॥ ४५-८३ ॥  
  
तथा ह्यसौ दुःखसौख्ये विहाय मुक्तः परार्द्ध्या गतिमेत्यलिङ्गः ॥ ४५-८४ ॥  
इदममृतपदं निशम्य राजा स्वयमिहपञ्चशिखेन भाष्यमाणम् ॥  
  
निखिलमभिसमीक्ष्य निश्चितार्थः परमसुखी विजहार वीतशोकः ॥ ४५-८५ ॥  
अपि च भवति मैथिलेन गीतं नगरमुपाहितमग्निनाभिवीक्ष्य ॥  
  
न खलु मम हि दह्यतेऽत्र किञ्चित्स्वयमिदमाह किल स्म भूमिपालः ॥ ४५-८६ ॥  
इमं हि यः पठति विमोक्षनिश्चयं महामुने सततमवेक्षते तथा ॥  
उपद्रवाननुभवते ह्यदुः खितः प्रमुच्यते कपिलमिवैत्य मैथिलः ॥ ४५-८७ ॥  
  
इति श्रीबृहन्नारदीयपुराणे पूर्वभागे बृहदुपाख्याने द्वितीयपादे पञ्चचत्वारिंशत्तमोऽध्यायः ॥