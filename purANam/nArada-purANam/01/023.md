---
title: ०२३

---
सनक उवाच ॥  
इदमन्यत्प्रवक्ष्यामि व्रतं त्रैलोक्यविश्रुतम् ॥  
सर्वपापप्रशमनं सर्वकामफलप्रदम् ॥ २३ -१ ॥  
  
ब्राह्मणक्षत्रियविशां शूद्राणां चैव योषिताम् ॥  
मोक्षदं कुर्वतां भक्त्या विष्णोः प्रियतरं द्विज ॥ २३-२ ॥  
  
एकादशीव्रतं नाम सर्वाभीष्टप्रदं नृणाम् ।.  
कर्त्तव्यं सर्वथा विप्रविष्णुप्रीतिकरं यतः ॥ २३-३ ॥  
  
एकादश्यां न भुञ्जीत पक्षयोरुभयोपरि ॥  
यो भुङ्क्ते सोऽत्र पापीयान्परत्र नरकं व्रजेत् ॥ २३-४ ॥  
  
उपवासफलं लिप्सुर्जह्याद्भुक्तिचतुष्टयम् ॥  
पूर्वापरदिने गत्रावहोरात्रं तु मध्यमे ॥ २३-५ ॥  
  
एकादशीदिने यस्तु भोक्तुमिच्छति मानवः ॥  
स भोक्तुं सर्वपापानि स्पृहयालुर्नसंशयः ॥ २३-६ ॥  
  
भवेद्दशम्यामेकाशीद्वादश्यां च मुनीश्वर ॥  
एकादश्यां निराहारो यदि मुक्तिमभीप्सति ॥ २३-७ ॥  
  
यानि कानि च पापानि ब्रह्महत्यादिकानि च ॥  
अन्नमाश्रित्य तिष्ठन्ति तानि विप्र हरेश्वर ॥  
एकादश्यां निराहारो यदि मुक्तिमभीप्सति ॥ २३-८ ॥  
  
यानि कानि च पापानि ब्रह्महत्यादिकानि च ॥  
अन्नमाश्रित्य तिष्ठन्ति तानि च मुनीश्वर ॥  
एकादश्यां निराहारो यदि मुक्तिमभीप्सति ॥ २३-९ ॥  
  
महापातकयुक्तो वायुक्तो वा सर्व पातकैः ॥  
एकादश्यां निराहारः स्थित्वा याति परां गतिम् ॥ २३-१० ॥  
  
एकादशी महापुण्या विष्णोः प्रियतमा तिथिः ॥  
संसेव्या सर्वथा विप्रैः संसारच्छेदलिप्सुभिः ॥ २३-११ ॥  
  
दशम्यां प्रातरुत्थाय दन्तधावनपूर्वकम् ॥  
स्नापयेद्विधिवद्विष्णुं पूजयेत्प्रयतेन्द्रियः ॥ २३-१२ ॥  
  
एकादश्यां निराहारो निगृहीतेन्द्रियो भवेत् ॥  
शयीत सन्निधौ विष्णोर्नारायणपरायणः ॥ २३-१३ ॥  
  
एकादश्यां तथा स्नात्वा सम्पूज्य च जनार्दनम् ॥  
गन्धपुष्पादिभिः सम्यक् ततस्त्वे वसुदीरयेत् ॥ २३-१४ ॥  
  
एकादश्यां निराहारः स्थित्वाद्याहं परेऽहनि ॥  
भोक्ष्यामि पुण्डरीकाक्ष शरणं मे भवाच्युत ॥ २३-१५ ॥  
  
इमं मन्त्रं समुच्चाय देव देवस्य चक्रिणः ॥  
भक्तिभावेन तुष्टात्मा उपवासं समर्पयेत् ॥ २३-१६ ॥  
  
देवस्य पुरतः कुर्याज्जागरं नियतो व्रती ॥  
गीतैर्वाद्यैश्च नृत्यैश्च पुराणश्रवणादिभिः ॥ २३-१७ ॥  
  
ततः प्रातः समुत्थाय द्वादशीदिवसे व्रती ॥  
स्नात्वा च विधिवद्विष्णुं पूजयत्प्रयतेन्द्रियः ॥ २३-१८ ॥  
  
पञ्चामृतेन संस्नाप्य एकादश्यां जनार्द्दनम् ॥  
द्वादश्यां पयसा विप्र हरिसारुपप्यमश्नुते ॥ २३-१९ ॥  
  
अज्ञानतिमिरान्धस्य व्रतेनानेन केशव ॥  
प्रसीद सुमुखो भूत्वा ज्ञानदृष्टिप्रदो भव ॥ २३-२० ॥  
  
एवं विज्ञाप्य विप्रेन्द्र माधवं सुसमाहितः ॥  
ब्रह्मणान्भोजयेच्छक्त्या दद्याद्वै दक्षिणां तथा ॥ २३-२१ ॥  
  
ततः स्वबन्धुभिः सार्द्धं नारायणपरायणः ॥  
कृतपञ्चमहायज्ञः स्वयं भुञ्जीत वाग्यतः ॥ २३-२२ ॥  
  
एवं यः प्रयतः कुर्यात्पुण्यमेकादशीव्रतम् ॥  
स याति विष्णुभवनं पुनरावृत्तिदुर्लभम् ॥ २३-२३ ॥  
  
उपवासव्रतपरो धर्मकार्यपरायणः ॥  
चाण्डालान्पतितांश्चैव नेक्षेदपि कदाचन ॥ २३-२४ ॥  
  
नास्तिकान्भिन्नमर्योदान्निन्दकान्पिशुनांस्तथा ॥  
उपवास व्रतपरो नालपेच्च कदाचन ॥ २३-२५ ॥  
  
वृषलीसूतिपोष्टारं वृषलीपतिमेव च ॥  
अयाज्ययाजकं चैव नालपेत्सर्वदा व्रती ॥ २३-२६ ॥  
  
कुण्डाशिनं गायकं च तथा देवलकाशिनम् ॥  
भिषजं काव्यकर्त्तारं देवद्विजविरोधिनम् ॥ २३-२७ ॥  
  
परान्नलोलुपं चैव परस्त्रीनिरतं तथा ॥  
व्रतोपवासनिरतो वाङ्मात्रेणापि नार्चयेत् ॥ २३-२८ ॥  
  
इत्येवमादिभिः शुद्धो वशी सर्वहिते रतः ॥  
उपवासपरो भूत्वा परां सिद्धिमवान्पुयात् ॥ २३-२९ ॥  
  
नास्ति गङ्गासमं तीर्थं नास्ति मातृसमोगुरुः ॥  
नास्तु विष्णुसमं दैवं तपो नानशनात्परम् ॥ २३-३० ॥  
  
नास्ति क्षमासमा माता नास्ति कीर्तिसमं धनम् ॥  
नास्ति ज्ञानसमो लाभो न च धर्म समः पिता ॥ २३-३१ ॥  
  
न विवेकसमो बन्धुनैकादश्याः परं व्रतम् ॥  
अत्राप्युदाहरन्तीममितिहासं पुरातनम् ॥ २३-३२ ॥  
  
संवादं भद्रशीलस्य तत्पितुर्गालवस्य च ॥  
पुरा हिगालवो नाम मुनिः सत्यपरायणः ॥ २३-३३ ॥  
  
उवास नर्मदातीरे शान्तो दान्तस्तपोनिधिः ॥  
बहुवृक्षसमाकीर्णे गजभल्लुनिषेविते ॥ २३-३४ ॥  
  
सिद्धचारणगन्धर्व यक्षविद्याधरान्विते ॥  
कन्दमूलफलैः पूर्णे मुनिवृन्दनिषेदिते ॥ २३-३५ ॥  
  
गालवो नाम विप्रेन्द्रो निवासमकरोच्चिरम् ॥  
तस्याभवद्भद्रशील इति ख्यातः सुतो वशी ॥ २३-३६ ॥  
  
जान्तिस्मरो महाभागो नारायणपरायणः ॥  
बालक्रीडनकालेऽपि भद्रशीलो महामतिः ॥ २३-३७ ॥  
  
मृदा च विष्णोः प्रतिमां कृत्वा पूजयते क्षणम् ॥  
वयस्यान्बोधयेच्चापि विष्णुः पूज्यो नरैः सदा ॥ २३-३८ ॥  
  
एकादशीव्रतं चैव कर्त्तव्यमपि पण्डितैः ॥  
एवं ते बोधितास्तेन शिशवोऽपि मुनीश्वर ॥ २३-३९ ॥  
  
हरिं मृदैव निर्माय पृथक्सम्भूय वा मुदा ॥  
अर्चयन्ति महाभागा विष्णुभक्तिपरायणाः ॥ २३-४० ॥  
  
नमस्कुर्वन्भद्रमतिर्विष्णवे सर्वविष्णवे ॥  
सर्वेषां जगतां स्वस्ति भूयादित्यब्रवीदिदम् ॥ २३-४१ ॥  
  
क्रीडाकाले मुहूर्तं वा मुहूर्तार्द्धमथापि वा ॥  
एकादशीति सङ्कल्प्यव्रतं यच्छति केशवे ॥ २३-४२ ॥  
  
एवं सुचरितं दृष्ट्वा तनयं गालवो मुनिः ॥  
अपृच्छद्विस्मयाविष्टः समालिङ्ग्य तपोनिधिः ॥ २३-४३ ॥  
  
गालव उवाच ॥  
भद्रशील महाभाग भद्रशीलोऽसि सुव्रत ॥  
चरितं मङ्गलं यत्ते योगिनामपि दुर्लभम् ॥ २३-४४ ॥  
  
हरिपूजापरो नित्यं सर्वभूतहितेरतः ॥  
एकादशीव्रतपरो निषिद्धाचारवर्जितः ॥  
निर्द्धन्द्वो निर्ममः शान्तो हरिध्यानपरायाणः ॥ २३-४५ ॥  
  
एवमेतादृशी बुद्धिः कथं जातार्भकस्यते ॥  
विनापि महतां सेवां हरिभक्तिर्हि दुर्लभा ॥ २३-४६ ॥  
  
स्वभावतो जनस्यास्य ह्यविद्याकामकर्मसु ॥  
प्रवर्त्तते मतिर्वत्स कथं तेऽलौकिकी कृतिः ॥ २३-४७ ॥  
  
सत्सङ्गेऽपि मनुष्याणां पूर्वपुण्यातिरेकतः ॥  
जायते भगवद्भक्तिस्तदहं विस्मयं गतः ॥ २३-४८ ॥  
  
पृच्छामि प्रीतिमापन्नस्तद्भवान्वक्तुमर्हति ॥  
भद्रशीलो मुनिश्रेष्टः पित्रैवं सुविकल्पितैः ॥ २३-४९ ॥  
  
जातिस्मरः सुकृतात्मा हृष्टप्रहसिताननः ॥  
स्वानभ्रुतं यथाव्रतं सर्वं पित्रे न्यवेदयत् ॥ २३-५० ॥  
  
भद्रशील उवाच ॥  
श्रृणु तात मुनिश्रेष्ट ह्यनुभूतं मया पुरा ॥  
जातिस्मरत्वाज्जानामि यमेन परिभाषितम् ॥ २३-५१ ॥  
  
एतच्छ्रत्वा महाभागो गालवो विस्मयोन्वितः ॥  
उवाच प्रीतिमापन्नो भद्रशीलं महामतिम् ॥ २३-५२ ॥  
  
गालव उवाच ॥  
कस्त्वं पूर्वं महाभाग किमुक्तं च यमेन ते ॥  
कस्य वा केन वा हेतोस्तत्सर्वं वक्तुमर्हसि ॥ २३-५३ ॥  
  
भद्रशील उवाच ॥  
अहमासं पुरा तात राजा सोमकुलोद्भवः ॥  
धर्मकीर्तिरिति ख्यातो दत्तात्रेयेण शासितः ॥ २३-५४ ॥  
  
नव वर्षसहस्त्राणि महीं कृत्स्त्रमपालयम् ॥  
अधर्माश्च तथा धर्मा मया तु बहवः कृताः ॥ २३-५५ ॥  
  
ततः श्रिया प्रमत्तोऽहं बह्वधर्मम कारिषम् ॥  
पाषण्डजनसंसर्गात्पाषण्डचरितोऽभवम् ॥ २३-५६ ॥  
  
पुरार्जितानि पुण्यानि मया तु सुबहून्यपि ॥  
पाषण्डैर्बाधितोऽहं तु वेदमार्गं समत्यजम् ॥ २३-५७ ॥  
  
मखाश्च सर्वे विध्वस्ता कूटयुक्तिविदा मया ॥  
अधर्मनिरतं मां तु दृष्ट्वा महेशजाः प्रजाः॥ २३-५८ ॥  
  
सदैव दुष्कृतं चक्रुः षष्टांशस्तत्रमेऽभवत् ॥  
एवं पापसमाचारो व्यसनाभिरतः सदा ॥ २३-५९ ॥  
  
मृगयाभिररतो भूत्वा ह्येकदा प्राविशं वनम् ॥  
ससैन्योऽहं वने तत्र हत्वा बहुविधान्मृगान् ॥ २३-६० ॥  
  
क्षुत्तृट्परिवृतः श्रान्तो रेवातीरमुपागमम् ॥  
रवितीक्ष्णातपक्लान्तो रेवायां स्नानमाचरम् ॥ २३-६१ ॥  
  
अदृष्टसैन्य एकाकी पीड्यमानः क्षुधा भृशम् ॥ २३-६२ ॥  
समेतास्तत्र ये केचिद्रेवातीरनिवासिनः ॥  
  
एकादशीव्रतपरा मया दृष्ट्वा निशामुखे ॥ २३-६३ ॥  
निराहारश्च तत्राहमेकाकी तज्जनैः सह ॥  
  
जागरं कृतवांश्वापि सेनया रहितो निशि ॥ २३-६४ ॥  
अध्वश्रमपरिश्रान्तः क्षुत्पिपासाप्रपीडितः ॥  
  
तत्रैव जागरान्तेऽहं तातपञ्चत्वमागतः ॥ २३-६५ ॥  
ततो यमभटैर्बद्धो महादंष्ट्राभयङ्करैः ॥  
  
अनेकक्लेशसम्पन्नमार्गेणाप्तो यमान्तिकम् ॥  
दंष्ट्राकरालवदनमपश्यं समवर्तिनम् ॥ २३-६६ ॥  
  
अथ कालिश्चित्रगुप्तमाहूयेदमभाषत ॥  
अस्य शिक्षाविधानं च यथावद्वद पण्डित ॥ २३-६७ ॥  
  
एवमुक्तश्चित्रगुप्तो धर्मराजेन सत्तम ॥  
चिरं विचारयामास पुनश्चेदमभाषत ॥ २३-६८ ॥  
  
असौ पापरतः सत्यं तथापि श्रृणु धर्मप ॥  
एकादश्यां निराहारः सर्वपापैः प्रमुच्यते ॥ २३-६९ ॥  
  
एष रेवातटे रम्ये निराहारो हरेर्दिने ॥  
जागरं चोपवासं च कृत्वा निष्पापतां गतः ॥ २३-७० ॥  
  
यानि कानि च पापानि कृतानि सुबहूनि च ॥  
तानि सर्वाणि नष्टानि ह्युपवासप्रभावतः ॥ २३-७१ ॥  
  
एवमुक्तो धर्मराजश्चित्रगुप्तेन धीमता ।  
ननाम दण्डवद्भूमौ ममाग्रे सोऽनुकम्पितः ॥ २३-७२ ॥  
  
पूजयामास मां तत्र भक्तिभावेन धर्मराट् ॥  
ततश्च स्वभटान्सर्वानाहूयेदमुवाच ह ॥ २३-७३ ॥  
  
धर्मराज उवाच ॥  
श्रृणुध्वं मद्वचो दूता हितं वक्ष्याम्यनुत्तममम् ॥  
धर्ममार्गरतान्मर्त्यान्मानयध्वं ममान्तिकम् ॥ २३-७४ ॥  
  
ये विष्णुपूजनरताः प्रयताः कृतज्ञाश्चैकादशीव्रतपरा विजितेन्द्रियाश्च ॥  
नारायणाच्युतहरे शरणं भवेति शान्ता वदन्ति सततं तरसा त्यजध्वम् ॥ २३-७५ ॥  
  
नारायणाच्युत जनार्दन कृष्ण विष्णो पद्मेश पद्मजपितः शिव शङ्करेति ॥  
नित्यं वदन्त्यखिललोक हिताः प्रशान्ता दूरद्भटास्त्यजता तान्न ममैषु शिक्षा ॥ २३-७६ ॥  
  
नारायणार्पितकृतान्हरिभक्तिभजः स्वाचारमार्गनिरतान् गुरुसेवकांश्च ॥  
सत्पात्रदान निरतांश्च सुदीनपालान्दूतास्त्यजध्वमनिशं हरिनामसक्तान् ॥ २३-७७ ॥  
  
पाषण्डसङ्गरहितान्द्विजभक्तिनिष्ठान्सत्सङ्गलोलुपतरांश्च तथातिथेयान् ॥  
शम्भौ हरौ च समबुद्धिमतस्तथैव दूतास्त्यजध्वमुपकारपराञ्जनानाम् ॥ २३-७८ ॥  
  
ये वर्जिता हरिकथामृतसेवनैश्च नारायणस्मृतिपरायणमानसैश्च ॥  
विप्रेद्रपादजलसेचनतोऽप्रहृष्टांस्तान्पापिनो मम भटा गृहमानयध्वम् ॥ २३-७९ ॥  
  
ये मातृतातपरिभर्त्सनशीलिनश्च लोकद्विषो हितजनाहितकर्मणश्च ॥  
देवस्वलोभनिरताञ्जननाशकर्तॄनत्रानयध्वमपराधपरांश्च दूताः ॥ २३-८० ॥  
  
एकादशीव्रतपराङ्मुखमुग्रशीलं लोकापवादनिरतं परनिन्दकं च ॥  
ग्रामस्य नाशकरमुत्तमवैरयुक्तं दूताः समानयत विप्रधनेषु लुब्धम् ॥ २३-८१ ॥  
  
ये विष्णुभक्तिविमुखाः प्रणमन्ति नैव नारायणं हि शरणागतपालकं च ॥  
विष्ण्वालयं च नहि यान्ति नराः सुमूर्खास्तानानयध्वमतिपापरतान्प्रसाह्य ॥ २३-८२ ॥  
  
एवं श्रुतं यदा तत्र यमेन परिभाषितम् ॥  
मयानुतापदग्धेन स्मृतं तत्कर्म निन्दितम् ॥ २३-८३ ॥  
  
असत्कर्मानुतापेन सद्धर्मश्रवणेन च ॥  
तत्रैव सर्वपापानि निःशेषाणि गतानि मे ॥ २३-८४ ॥  
  
पापशेषाद्विनिर्मुक्तं हरिसारुप्यतां गतम् ॥  
सहस्रसूर्यसङ्काशं प्रणनाम यमश्च तम् ॥ २३-८५ ॥  
  
एवं दृष्ट्वा विस्मितास्ते यमदूता भयोत्कटाः ॥  
विश्वासं परमं चक्रुर्यमेन परिभाषिते ॥ २३-८६ ॥  
  
ततः सम्पूज्य मां कालो विमानशतसङ्कुलम् ॥  
सद्यः सम्प्रेषयामास तद्विष्णोः परमं पदम् ॥ २३-८७ ॥  
  
विमानकोटिभिः सार्द्धं सर्वभोगसमन्वितैः ॥  
कर्मणा तेन विप्रर्षे विष्णुलोके मयोषितम् ॥ २३-८८ ॥  
  
कल्पकोटिसहस्राणि कल्पकोटिशतानि च ॥  
स्थित्वा विष्णुपदं पश्चादिन्द्रलोकमुपगमम् ॥ २३-८९ ॥  
  
तत्रापि सर्वभोगाढ्यः सर्वदेवनमस्कृतः ॥  
तावत्कालं दिविस्थित्वा ततो भूमिमुपागतः ॥ २३-९० ॥  
  
अत्रापि विष्णुभक्तानां जातोऽहं भवतां कुले ॥  
जातिस्मरत्वाडज्जानामि सर्वमेतन्मुनीश्वर ॥ २३-९१ ॥  
  
तस्माद्विष्ण्वर्चनोद्योगं करोमि सह बालकैः ॥  
एकादशीव्रतमिदमिति न ज्ञातवान्पुरा ॥ २३-९२ ॥  
  
जातिस्मृतिप्रभावेण तज्ज्ञातं साम्प्रतं मया ॥  
अत्र स्वेनापि यत्कर्म कृतं तस्य फलं त्विदम् ॥ २३-९३ ॥  
  
एकादशीव्रतं भक्त्या कुर्वतां किमुत प्रभो ॥  
तस्माच्चरिष्ये विप्रेन्द्र शुभमेकादशीव्रतम् ॥ २३-९४ ॥  
  
विष्णुपूजां चाहरहः परमस्थानकाङ्क्षया ॥  
एकादशीव्रतं यत्तु कुर्वन्ति श्रद्धया नराः ॥ २३-९५ ॥  
  
तेषां तु विष्णुभवनं परमानन्ददायकम् ॥  
एवं पुत्रवचः श्रुत्वा सन्तुष्टो गालवो मुनिः ॥ २३-९६ ॥  
  
अवाप परमां तुष्टिं मनसा चातिहर्षितः ॥  
मज्जन्म सफलं जातं मद्धंशः पावनीकृतः ॥ २३-९७ ॥  
  
यतस्त्वं मद्गृहे जातो विष्णुभक्तिपरायणः ॥  
इति सन्तुष्टचित्तस्तु तस्य पुत्रस्य कर्मणा ॥ २३-९८ ॥  
  
हरिपूजाविधानं च यथावत्समबोधयत् ॥  
इत्येतत्ते मुनिश्रेष्ट यथावत्कथितं मया ॥  
सङ्कोचविस्तराभ्यां च किमन्यच्छ्रोतुमिच्छसि ॥ २३-९९ ॥  
  
इति श्रीबृहन्नारदीये पुराणे पूर्वभागे प्रथमपादे ब्रताख्याने एकादशीव्रतमहिमानुवर्णनं नाम त्रयोविंशोऽध्यायः ॥