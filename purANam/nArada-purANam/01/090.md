---
title: ०९०

---
सनत्कुमार उवाच ॥  
अथातो विप्र नित्यानां प्रयोगादिसमन्वितम् ॥  
पटलं तेऽभिधास्यामि नित्याभ्यर्चनदीपकम् ॥१ ॥  
ललितायास्त्रिभिवर्णैः सकलार्थोऽभिधीयते ॥  
शेषेण देवीरूपेण तेन स्यादिदमीरितम् ॥२ ॥  
अशेषतो जगत्कृत्स्नं हृल्लेखात्मकमुच्यते ॥  
तस्याश्चार्थस्तु कथितः सर्वतन्त्रेषु गोपितः ॥३ ॥  
व्योम्ना प्रकाशमानत्वं ग्रसमानत्वमग्निना ॥  
तयोर्विमर्श ईकारो बिन्दुना तन्निफालनम् ॥४ ॥  
पिण्डकर्तरि बीजाख्या मन्त्रा मालाभिधाः क्रमात् ॥  
एकार्णवन्तो द्व्यर्णाश्च त्रिदिङ्मुखार्णकाः ॥५ ॥  
वृत्तिजार्णांल्लिखेदङ्कैर्व्यत्यस्तक्रमयोगतः ॥  
तैर्भेदयो जनं कुर्यात्सन्दर्भाणामशेषतः ॥६ ॥  
देव्यात्मकं समुदयं विश्रान्तिं च शिवात्मकम् ॥  
उभयात्मकमप्यात्मस्वरूपं तैश्च भावयेत् ॥७ ॥  
कालेनान्यञ्च दुःखार्त्तिवासनानाशनो ध्रुवम् ॥  
पराहन्तामयं सर्वस्वरूपं चात्मविग्रहम् ॥८ ॥  
सदात्मकं स्फुरताख्यमरोषोपाधिवर्जितम् ॥  
प्रकाशरूपमात्मत्वे वस्तु तद्भासते परम् ॥९ ॥  
यत एवमतो लोके नास्त्यमन्त्रं यदक्षरम् ॥  
यद्विद्येति समाख्यातं सर्वथा सर्वतः सदा ॥१० ॥  
वासरेषु तु तेष्वेवं सर्वापत्तारकं भवेत् ॥  
तद्विधानं च वक्ष्यामि सम्यगासवकल्पनम् ॥११ ॥  
गौडी पैष्टी तथा माध्वीत्येवं तत्त्रिविधं स्मृतम् ॥  
गतुडमुष्णोदके क्षिप्त्वा समालोड्य विनिक्षिपेत् ॥१२ ॥  
घटे काचमये तस्मिन् धातकीसुमनोरजः ॥  
खात्वा भूमौ सन्ध्ययोस्तु करैः सङ्क्षोभ्य भूयसा ॥१३ ॥  
मासमात्रे गते तस्मिन्निमग्ने रजसि द्रुतम् ॥  
संशोध्य पूजयेत्तेन गौडी सा गुडयोगतः ॥१४ ॥  
एवं मधुसमायोगान्माध्वी पैष्टीं श्रृणु प्रिय ॥  
अध्यर्द्धद्विगुणे तोये श्रपयेत्तन्दुलं शनैः ॥१५ ॥  
दिनत्रयोषिते तस्मिन्धात्र्यङ्कुररजः क्षिपेत् ॥  
दिनमेकं धृते वाते निवाते स्थापयेत्ततः ॥१६ ॥  
उदकैर्लिलितं पश्चाद्गलितं पैष्टिकं मधु ॥  
वृक्षजं फलजं चेति द्विविधं क्रियते मधु ॥१७ ॥  
तन्निर्माणं श्रृणुष्वाद्य यदास्वादान्मनोलयः ॥  
मृद्वीकांवाथ खर्जूरफलं पुष्पमथापि वा ॥१८ ॥  
मधूकस्याम्भसि क्षिप्त्वा शतृमर्द्धावशेषितम् ॥  
प्राक्सृतासवलेशेन मिलितं दिवसद्वयात् ॥१९ ॥  
गालितं स्वादु पूजार्हं मनोलयकरं शुभम् ॥  
वार्क्षं तु नालिकेरं स्याद्धिन्तालस्याथ तालतः ॥२० ॥  
फलकाण्डात्स्नुतं दुग्धं नीतं सद्यो रसावहम् ॥  
नालिके रफलान्तस्थसलिले शशिना युते ॥२१ ॥  
अर्द्धपूगफलोत्थं तु रमं सङ्क्षिप्य तापयेत् ॥  
आतपे सद्य एवैतदासवं देवताप्रियाम् ॥२२ ॥  
आसवैरेभिरुदितैरर्ध्यं देव्यै निवेदयेत् ॥  
देवैः कृत्वा ततः सद्यो दद्यात्तत्सिद्धये द्वयम् ॥२३ ॥  
साधको नियताहारः समाधिस्थः पिबेत्सदा ॥  
न कदाचित्पिबोत्सिद्धो देव्यर्थमनिवेदितम् ॥२४ ॥  
पानं च तावत्कुर्वीत यावता स्यान्मनोलयः ॥  
ततः करोति चेत्सद्यः पातकी भवति ध्रुवम् ॥२५ ॥  
देवतागुरुशिष्टान्यं पिबन्नासवमाशया ॥  
पातकी राजदण्ड्यश्च रिक्थोपासक एव ॥२६ ॥  
साध्यसाधकयोरेतत्काम्य एव समीरितम् ॥  
सिद्धस्य सर्वदा प्रोक्तं यतोऽसौ तन्मयो भवेत् ॥२७ ॥  
पूजयेत्प्रोक्तरूपस्तु प्रोक्तरूपाश्च ताः क्रमात् ॥  
उपचारैरासवैश्च मत्स्यैर्मांसैस्तु संस्कृतैः ॥२८ ॥  
अथ काम्यार्चनं वक्ष्ये प्रयोगांश्चापि नारद ॥  
येषामाचरणात्सिद्धिं साधको लभते ध्रुवम् ॥२९ ॥  
चैत्रे दमनकैरर्चेत्पूर्णायां मदनोत्सवम् ॥  
वैशाखे मासि पूर्णायां पूजयेद्धेमपुष्पकैः ॥३० ॥  
ज्यैष्ठ्यां फलैर्यजेन्द्देवीं कदलीपनसाम्नजैः ॥  
आषाढ्यां चन्दनैरेलाजातीकङ्कोलकुङ्कुमैः ॥३१ ॥  
श्रावण्यामागमोक्तेन विधिनार्चेत्पवित्रकैः ॥  
प्रौष्ठपद्यां गन्धपुष्पैर्यजेद्वा केतकीसुमैः ॥३२ ॥  
आश्वायुज्यां कन्यकार्चा भूषावस्त्रधनादिभिः ॥  
कार्तिक्यां कुङ्कुमैश्चैव निशि दीपगणैरपि ॥३३ ॥  
सचन्द्रैर्मार्गशीर्ष्यां तु नालिकेरैरपूपकैः ॥  
पौष्यां सशर्करगुडैर्गवां दुग्धैः समर्चयेत् ॥३४ ॥  
स्वर्णरौप्यैः पङ्कजैस्तु माघ्यां सौगन्धिकादिभिः ॥  
फाल्गुन्यां विविधैर्द्रव्यैः फलैः पुष्पैः सुगन्धिभिः ॥३५ ॥  
पर्वताग्रे यजेद्देवीं पलाशकुसुमैर्निशि ॥  
सिद्धद्रव्यैश्च सप्ताहात्खेचरीमेलनं भवेत् ॥३६ ॥  
अरण्ये वटमूले वा कुञ्जे वा धरणीभृताम् ॥  
कदम्बगजातिपुष्पाभ्यां सिद्धद्रव्यैः शिवां यजेत् ॥३७ ॥  
मासेन सिद्धा यक्षिण्यः प्रत्यक्षा वाञ्छितप्रदाः ॥  
केतकीकुसुमैः सिद्धाश्चेटका वारिधेस्तटे ॥३८ ॥  
आज्ञामभीष्टां कुर्वन्ति रणे मायां महाद्भुताम् ॥  
वसूनि मालां भूषां च दद्युरस्येहयानिशम् ॥३९ ॥  
पीठमृक्षद्रुमैः कृत्वा तत्र देवीं यजेन्निशि ॥  
शाल्मलैः कुसुमैः सिद्धद्रव्यैर्मासं तु निर्भयम् ॥४० ॥  
श्यशानदेशे विप्रेन्द्र सिद्ध्यन्त्यस्य पिशाचकाः ॥  
अश्मपातप्रहाराद्यैर्जीयादाभिर्द्विषश्चिरम् ॥४१ ॥  
निर्जने विपिने रात्रौ मासमात्रं तु निर्भयः ॥  
यजेद्देवीं चक्रगतां सिद्धद्रव्यसमन्विताम् ॥४२ ॥  
मालतीजातपुन्नागकेतकीमरुभिः क्रमात् ॥  
तेन सिद्ध्यन्ति वेतालास्तानारुह्येच्छया चरेत् ॥४३ ॥  
श्मशाने चण्डिकागेहे निर्जने विपिनेऽपि वा ॥  
मध्यरात्रे यजेद्देवीं कृष्णवस्त्रविभूषणैः ॥४४ ॥  
कृष्णचक्रेऽतिकृष्णां तामतिक्रुद्धाशयो यजेत् ॥  
साध्य योनिं तदग्रे तु बलिं छिन्दन्निवेदयेत् ॥४५ ॥  
सिद्धद्रव्यसमेतं तु मासात्तद्भाललोचनात् ॥  
जायन्ते भीषणाः कृत्यास्ताभ्यः सिद्धिं निवेदयेत् ॥४६ ॥  
विश्वसंहारसन्तुष्टाः पुनरेत्य निजेच्छया ॥  
देव्या ललाटनेत्रे स्युः प्रार्थिते तु तिरोहिताः ॥४७ ॥  
रक्तभूषाम्बरालेपमालाभूषितविग्रहाः ॥  
उद्याने निर्जने देवीं चक्रे सञ्चिन्त्य पूजयेत् ॥४८ ॥  
कह्लारचम्पकाशोकपाटलाशतपत्रकैः ॥  
सिद्धद्रव्यसमोपेतैर्मायाः सिद्ध्यन्ति मासतः ॥४९ ॥  
यासां प्रसादलाभेन कामरूपो भवेन्नरः ॥  
याभिर्विश्वजयी विश्वचारी विश्वविनोदवान् ॥५० ॥  
षडाधाराब्जमध्ये तु चक्रं सञ्छित्य पूजयेत् ॥  
चन्द्रचन्दनकस्तूरीमृगनाभिमहोदयैः ॥५१ ॥  
त्रिकालज्ञो भवेद्देवीं तेषु सम्यग्विचिन्तयेत् ॥  
पूर्णप्रतीतौ भव्यानि विकलेऽभव्यमीरितम् ॥५२ ॥  
देवीं चक्रेण सहितां स्मरेद्भक्तियुतो नरः ॥  
विवेका विभवा विश्वा वितता च प्रकीर्तिता ॥५३ ॥  
कामिनी खेचरी गर्वा पुराणा परमेश्वरी ॥  
गौरी शिवा ह्यमेया च विमला विजया परा ॥५४ ॥  
पवित्रा पीडनी विद्या विश्वेशी शिववल्लभा ॥  
अशेषरूपा स्वानन्दाम्बुजाक्षी चाप्यनिन्दिता ॥५५ ॥  
वरदा वाक्यदा वाणी विविधा वेदविग्रहा ॥  
विद्या वागीश्वरी सत्या संयता च सरस्वती ॥५६ ॥  
निर्मलानन्दरूपा च ह्यमृता मानदा तथा ॥  
पूषा चैव तथा तुष्टिः पुष्टिश्चापि रतिर्धृतिः ॥५७ ॥  
शाशिनी चन्द्रिका कान्तिर्ज्योत्स्ना श्रीः प्रीतिरङ्गदा ॥  
देवीनामानि चैतानि चुलुके सलिले स्मरन् ॥५८ ॥  
मातृकासहितां विग्नां त्रिरावृत्त्यामृतात्मिकाम् ॥  
ताडीं सारस्वतीं जिह्वां दीपाकारां स्मरन्पिबेत् ॥५९ ॥  
अब्दाञ्चतुर्विधं तस्य पाण्डित्यं भुवि जायते ॥  
एवं नित्यमुषः काले यः कुर्याच्छुद्धमानसः ॥६० ॥  
स योगी ब्रह्मविज्ञानी शिवयोगी तथात्मवित् ॥  
अनुग्रहोक्तचक्रस्थां देवीं ताभिर्वृतास्मरेत् ॥६१ ॥  
चम्पकेन्दीवरैर्मासादारोग्यमुपजायते ॥  
ज्वरभूतग्रहोन्मादशीतकाकामलाक्षिहृत् ॥६२ ॥  
दन्तकर्णज्वरशिरः शूलगुल्मादि कुक्षिजाः ॥  
व्रणप्रमेहच्छर्द्यर्शोग्रहण्यामत्रिदोषजाः ॥६३ ॥  
सर्वे तथा शमं यान्ति पूजया परमेश्वरी ॥  
द्रव्यं चक्रस्य निर्माणे काश्मीरं समुदी रितम् ॥६४ ॥  
सिन्दूरं गैरिकं लाक्षा दरदं चन्दनद्वयम् ॥  
बिलद्वारे लिखेत्त्र्यस्रं षोडशत्र्यस्रसंयुतम् ॥६५ ॥  
दरदेनास्य मध्यस्थां पूजयेत्परमेश्वरीम् ॥  
ताभिस्तच्छक्तिभिः साकं सिद्धद्रव्यैः सुगन्धिभिः ॥६६ ॥  
कुसुमैर्मासमात्रेण नागकन्यासमन्वितम् ॥  
पातालादिषु लोकेषु रमयत्यनिशं चिरम् ॥६७ ॥  
यक्षराक्षसगन्धर्वसिद्धविद्याधराङ्गनाः ॥  
पिशाचा गुह्यका वीराः किन्निरा भुजगास्तथा ॥६८ ॥  
सिद्ध्यन्ति पूजनात्तत्र तथा तत्प्रोक्तकालतः ॥  
किंशुकैर्भूषणावाप्तौ पाटलैर्गजसिद्धये ॥६९ ॥  
रक्तोत्पलैरश्वसिद्धौ कुमुदैश्चरसिद्धये ॥  
उत्पलैरुष्ट्रसंसिद्ध्यै तगरैः पशुसिद्धये ॥७० ॥  
जम्बीरैर्महिषावाप्त्यै लकुचैरजसिद्धये ॥  
दाडिमैर्निधिसंसिद्ध्यै मधुकैर्गानसिद्धये ॥७१ ॥  
बकुलैरङ्गनासिद्ध्यै कह्लारैः पुत्रसिद्धये ॥  
शतपत्रैर्जयावाप्त्यै केतकैर्वाहनाप्तये ॥७२ ॥  
सौरभाढ्यैः प्रसूनैस्तु नित्यं सौभाग्यसिद्धये ॥  
पूजयेन्मासमात्रं वा द्विगुणं त्रिगुणं तु वा ॥७३ ॥  
यावत्फलावाप्तिकाङ्क्षी शर्कराघृतपायसैः ॥  
सचक्रपरिवारां तां देवीं सलिलमध्यगाम् ॥७४ ॥  
तर्प्पयेत्कुसुमैः सार्ध्यैः सर्वोपद्रवशान्तये ॥  
घृतैः पूर्णायुषः सिद्ध्यै क्षौद्द्रैः सौभाग्यसिद्धये ॥७५ ॥  
दुग्धैरारोग्यसंसिद्ध्यै त्रिभिरैश्वर्यसिद्धये ॥  
नालिकेरोदकैः प्रीत्यै हिमतोयैर्नृपाप्तये ॥  
सर्वार्थसिद्धय तौर्यैरभिषिञ्चेन्महेश्वरीम् ॥७६ ॥  
पूगोद्याने यजेद्देवीं सिद्धद्रव्यैर्दिवानिशम् ॥  
निवसंस्तत्र तत्पुष्पैर्जायते मन्मथोपमः ॥७७ ॥  
पूर्णासु नियत्तं देवीं कन्यकायां समर्चयन् ॥  
कृत्याः परेरिता मन्त्रा विमुखांस्तान् ग्रसन्ति वै ॥७८ ॥  
लिङ्गत्रयमयीं देवीं चक्रस्थाभिश्च शक्तिभिः ॥  
पूजयन्निष्टमखिलं लभतेऽत्र परत्र च ॥७९ ॥  
शतमानकृतैः स्वर्णपुष्पैः सौरभ्यवासितैः ॥  
पूजयन्मासमात्रेण प्राग्जन्माद्यैर्विमुच्यते ॥८० ॥  
तथा रत्नैश्च नवभिर्मासं तु यदि पूजयेत् ॥  
विमुक्तसर्वपापौघैस्तां च पश्यति चक्षुषा ॥८१ ॥  
अंशुकैरर्चयेद्देवीं मासमात्रं सुगन्धिभिः ॥  
मुच्यते पापकृत्यादिदुःखौघैरितरैरपि ॥८२ ॥  
देवीरूपं स्वमात्मानं चक्रं शक्तीः समन्ततः ॥  
भावयन्विषयैः पुष्पैः पूजयंस्तन्मयो भवेत् ॥८३ ॥  
षोडशानां तु नित्यानां प्रत्येक तिथयः क्रमात् ॥  
तत्तित्तिथौ तद्भजनं जपहोमादिकं चरेत् ॥८४ ॥  
घृतं च शर्करा दुग्धमपूपं कदलीपलम् ॥  
क्षौद्रं गुडं नालिकेरफलं लाजा तिलं दधि ॥८५ ॥  
पृथुकं चणकं मुद्गपायसं च निवेदयेत् ॥  
कामेश्वर्यादिशक्तीनां सर्वासामपि चोदितम् ॥८६ ॥  
आद्याया ललितायास्तु सर्वाण्येतानि सर्वदा ॥  
निवेदयेञ्च जुहुयाद्वह्नौ दद्यान्नृणामपि ॥८७ ॥  
तत्तद्विद्याक्षरप्रोक्तमौषधं तत्प्रमाणतः ॥  
सम्पिष्य गुटिकीकृत्य ताभिः सर्वं च साधयेत् ॥८८ ॥  
रविवारेऽरुणाम्भोजैः कुमुदैः सोमवारके ॥  
भौमे रक्तोत्पलैः सौम्ये वारे तगरसम्भवैः ॥८९ ॥  
गुरुवारे सुकह्लारैः शुक्रवारे सिताम्बुजैः ॥  
नीलोत्पलैर्मन्दवारे पूजयेदिष्टमादरात् ॥९० ॥  
निवेदयेत्क्रमात्तेषु रविवारादिषु क्रमात् ॥  
पायसं दुग्धकदलीनवनीतसिताघृतम् ॥९१ ॥  
एवमिष्टं समाराध्य देवीं गन्धादिभिर्यजेत् ॥  
ग्रहपीडां विजित्याशुसुखानि च समश्नुते ॥९२ ॥  
अर्धरात्रे तु साध्यां स्त्रीं स्मरन्मदनवह्निना ॥  
दह्यमानां हृतस्वान्तां मस्तकस्थापिताञ्जलिम् ॥९३ ॥  
विकीर्णकेशीमालोललोचनामरुणारुणाम् ॥  
वायुप्रेङ्खत्पताकास्थपदा पद्मकलेवराम् ॥९४ ॥  
विवेकविधुरां मत्तां मानलज्जाभयातिगाम् ॥  
चिन्तयन्नर्चयेञ्चक्रं मध्ये देवीं दिगम्बराम् ॥९५ ॥  
जपादाडिमबन्धूककिंशुकाद्यैः समर्चयेत् ॥  
अन्यैः सुगन्धिशेफालीकुसुमाद्यैः समर्चयेत् ॥९६ ॥  
त्रिसप्तरात्रादायाति प्रोक्तरूपा मदाकुला ॥  
यावच्छरीरपातः स्याच्छापो वानपगास्य सा ॥९७ ॥  
पद्मैरक्तैस्त्रिमध्वक्तैर्होमाल्लक्ष्मीमवाप्नुयात् ॥  
तथैव कैरवै रक्तैरङ्गनाः स्ववशं नयेत् ॥९८ ॥  
समानरूपवत्सायाः शुक्लाया गोः पयःप्लुतैः ॥  
मल्लिकामालतीजातीशतपत्रैर्हुतैर्भवेत् ॥९९ ॥  
कीर्तिविद्याधनारोग्यसौभाग्यवित्तपादिकम् ॥  
आरग्वधप्रसूनैस्तु क्षौद्राक्तैर्हवनाद्भवेत् ॥१०० ॥  
स्वर्णादिस्तं भनं शत्रोर्नृपादीनां क्रुधोऽपि च ॥  
आज्याक्तैः करवीरोत्थैः प्रसूनैररुणैर्हुतैः ॥१०१ ॥  
रक्ताम्बराणि वनिता भूपामात्यवशं तथा ॥  
भूषावाहनवाणिज्यसिद्धयश्चास्य वाञ्छिताः ॥१०२ ॥  
लवणैः सर्षर्पैरैरितरैर्वाथ होमतः ॥  
सतैलाक्तैर्निशामध्ये त्वानयेद्वाञ्छितां वधूम् ॥१०३ ॥  
तैलाक्तैर्जुहुयात्कृष्णदरपुष्पैर्निशातरे ॥  
मासादरातेस्तस्यार्तिर्ज्वरेण भवति ध्रुवम् ॥१०४ ॥  
आरुष्करैर्धृताभ्यक्तैस्तद्बीजैर्निशि होमतः ॥  
शत्रोर्द्दाहव्रणानि स्युर्दुःसाध्यानि चिकित्सकैः ॥१०५ ॥  
तथा तत्तैलसंसिक्तैर्बीजैरङ्कोलकैरपि ॥  
मरिचैः सर्षपाज्याक्तौनशि होमानुसारतः ॥१०६ ॥  
वाञ्छितां वनितां कामज्वरार्तामानयेद्द्रुतम् ॥  
शालिभिश्चाज्यसंसिक्तैर्होमाच्छालीनवाप्नुयात् ॥१०७ ॥  
मुद्गैर्मुद्गं घृतैराज्यं सिद्धैरित्थं हुतैर्भवेत् ॥  
साध्यर्क्षवृक्षसम्भूतां पिष्टपादरजःकृताम् ॥१०८ ॥  
राजीमरीचिलोणोत्थां पुत्तलीं जुहुयान्निशि ॥  
प्रपदाभ्यां च जङ्घाभ्यां जानुभ्यामुरुयुग्मतः ॥१०९ ॥  
नाभेरधस्ताद्धृदयाद्भिन्नेनाकण्ठस्तथा ॥  
शिरसा च सुतीक्ष्णेन च्छित्वा शस्त्रेण वै क्रमात् ॥११० ॥  
एवं द्वादशधा होमान्नरनारीनराधिपाः ॥  
वश्या भवन्ति सप्ताडाज्ज्वरार्त्तीश्चास्य वाञ्छया ॥१११ ॥  
पिष्टेन गुडयुक्तेन मरिचैर्जीरकैर्युताम् ॥  
कृत्वा पुत्तलिकां साध्यनामयुक्तामथो हृदि ॥११२ ॥  
सनामहोमसम्पातघृतेपाच्यतां पुनः ॥  
स्पृशन्निजकराग्रेण सहस्रं प्रजपेन्मनुम् ॥११३ ॥  
अभ्यर्च्य तद् घृताभ्यक्तं भक्षयेत्तद्धिया जपन् ॥  
नरनारीनृपास्तस्य वश्याः स्युर्मरणावधिं ॥११४ ॥  
शक्तयष्टगन्धं सम्पिष्य कन्यया शिशिरे जले ॥  
तेन वै तिलकं भाले धारयन्वशयेज्जगत् ॥११५ ॥  
शालितन्दुलमादाय प्रस्थं भाण्डे नवे क्षिपेत् ॥  
समानवर्णेवत्साया रक्ताया गोः पयस्तथा ॥११६ ॥  
द्विगुणं तत्र निक्षिप्य श्रपयेत्संस्कृतेऽनले ॥  
घृतेन सिक्तं सिक्थं तु कृत्वा तत्ससितं करे ॥११७ ॥  
विधाय विद्यामष्टोर्द्धूशतं जप्त्वा हुनेत्ततः ॥  
एवं होमो महालक्ष्मीमावहेत्प्रतिपत्कृतः ॥११८ ॥  
शुक्रवारेष्वपि तथा वर्षान्नृपसमो भवेत् ॥  
पञ्चम्यां तु विशेषेण प्राग्वद्धोमं समाचरेत् ॥११९ ॥  
तस्यां तिथौ त्रिमध्वक्तैर्मल्लिकाद्यैः सितैर्हुनेत् ॥  
अन्नाज्याभ्यां च नियतं हुत्वान्नाढ्यो भवेन्नरः ॥१२० ॥  
यद्यद्धि वाञ्छितं वस्तु तत्तत्सर्वं तु सर्वदा ॥  
घृतहोमादवाप्नोति तथैव तिलतन्दुलैः ॥१२१ ॥  
अरुणैः पङ्कजैर्होमं कुर्वंस्त्रिमधुराप्लुतैः ॥  
मण्डलाल्लभते लक्ष्मीं महतीं श्लाध्यविग्रहाम् ॥१२२ ॥  
कह्लारैः क्षौद्रसंसिक्तैः पूर्णाद्यं तद्दिनावधि ॥  
जुहुयान्नित्यशो भक्त्या सहस्रं विकचैः शुभैः ॥१२३ ॥  
स तु कीर्तिं धनं पुत्रान्प्राप्नुयान्नात्र संशयः ॥  
चम्पकैः क्षौद्रसंसिक्तैः सहस्रहवनाद्ध्रुवम् ॥१२४ ॥  
लभते स्वर्णनिष्काणां शतं मासेन नारद ॥  
पाटलैर्घृतसंसिक्तैस्त्रिसहस्रं हुतैस्तथा ॥१२५ ॥  
दर्शादिमासाल्लभते चित्राणि वसनानि च ॥  
कर्पूरचन्दनाद्यानि सुगन्धानि तु मासतः ॥१२६ ॥  
वस्तूनि लभते हृद्यैरन्यैर्भोगोपयोगिभिः ॥  
शालिभिः क्षीरसिक्ताभिः सप्तमीषु शतं हुतम् ॥१२७ ॥  
तेन शालिसमृद्धिः स्याज्मासैः षड्रभिरसंशयम् ॥  
तिलैर्हुतैस्तु दिवसैर्वर्षादारोग्यमाप्नुयात् ॥१२८ ॥  
स्वजन्मर्क्षत्रिषु तथा दूर्वाभिर्ज्जुहुयान्नरः ॥  
निरातङ्को महाभोगः शतं वर्षाणि जीवति ॥१२९ ॥  
गुडूचीतिलदूर्वाभिस्त्रिषु जन्मसु वा हुनेत् ॥  
तेनायुःश्रीयशोभोगपुण्यनिध्यादिमान्भवेत् ॥१३० ॥  
घृतपायसदुग्धैस्तु हुतैस्तेषु त्रिषु क्रमात् ॥  
आयुरारोग्यविभवैर्नृपामात्यो भवेत्तथा ॥१३१ ॥  
सप्तम्यां कदलीहोमात्सौभाग्यं लभतेऽन्वहम् ॥  
दूर्वात्रिकैस्तु प्रादेशमानैस्त्रिस्वादुसंयुतैः ॥१३२ ॥  
जुहुयाद्दिनशो घोरे सन्निपातज्वरे तथा ॥  
तद्दिनेषु जपेद्विद्यां नित्यशः सलिलं स्पृशन् ॥१३३ ॥  
सहस्रवारं तत्तोयैः स्नानं पानं समाचरेत् ॥  
पाकाद्यमपि तैरव कुर्याद्रोगविमुक्तये ॥१३४ ॥  
साध्यर्क्षवृक्षसञ्चूर्णं त्र्यूषणं सर्षपं तिलम् ॥  
पिष्टं च साध्यपादोत्थरजसा च समन्वितम् ॥१३५ ॥  
कृत्वा पुत्तलिकां सम्यग्धृदये नामसंयुताम् ॥  
प्राग्वच्छित्वायसैस्तीक्ष्णैः शस्त्रैः पुत्तलिकां हुनेत् ॥१३६ ॥  
एवं दिनैः सप्तभिस्तु साध्यो वश्यो भवेद्दृढम् ॥  
तथाविधां पुत्तलिकां कुण्डमध्ये निखन्य च ॥१३७ ॥  
उपर्यग्निं निधायाथ विद्यया दिनशो हुनेत् ॥  
त्रिसहस्रं त्रियमायां सर्षपैस्तद्रसाप्लुतैः ॥१३८ ॥  
शतयोजनदूरादप्यानयेद्वनितां बलात् ॥  
वशयेद्वनितां होम्मात्कौशिकैर्मधुमिश्रितैः ॥१३९ ॥  
नालिकेरफलोपे तैर्गुडैर्लक्ष्मीमवाप्नुयात् ॥  
तथाज्यसिक्तैः कह्लारैः क्षीराक्तैररुणोत्पलैः ॥१४० ॥  
त्रिमध्वक्तैश्चम्पर्कश्च प्रसूनैर्बकुलोद्भवैः ॥  
मधूकजैः प्रसूनैश्च हुतैः कन्यामवाप्नुयात् ॥१४१ ॥  
पुन्नागजैर्हुतैर्वस्त्राण्याज्यैरिष्टमवाप्नुयात् ॥  
माहिषैर्महिषीराजैरजान् गव्यैश्च गास्तथा ॥१४२ ॥  
अवाप्नोति हुतैराज्यैः रत्नै रत्नं च साधकः ॥  
शालिपिष्टमयीं कृत्वा पुत्तलीं ससितां ततः ॥१४३ ॥  
हृद्देशन्यस्तनामार्णां पचेत्तैलाज्ययोर्निशि ॥  
तन्मनाश्च दिवारात्रौ विद्याजप्तां तु भक्षयेत् ॥१४४ ॥  
सप्तरात्रप्रयोगेण नरो नारी नृपोऽपि वा ॥  
दासवद्वशमायाति चित्तप्राणादि चार्पयेत् ॥१४५ ॥  
हयारिपुष्पैररुणैः सितैर्वा जुहुयात्तथा ॥  
त्रिसप्तरात्रान्महतीमवाप्नोति श्रियन्नरः ॥१४६ ॥  
छागमांसैस्त्रिमध्वक्तैर्होमात्स्वर्णमवाप्नुयात् ॥  
क्षीराक्तैः सस्यसम्पन्नां भुवमाप्नोति मण्डलात् ॥१४७ ॥  
पद्माक्षैर्हवनाल्लक्ष्मीमवाप्नोति त्रिभिर्दिनैः ॥  
बिल्वैर्दशांशं जुहुयान्मन्त्राद्यैः साधने जपे ॥१४८ ॥  
एवं संसिद्धमन्त्रस्तु मन्त्रितैश्चुलुकोदकैः ॥  
फणिदष्टमृतानां तु मुखे सन्ताड्य जीवयेत् ॥१४९ ॥  
तत्कर्णयोर्जपन्विद्यां यष्ट्या वा जपसिद्धया ॥  
सन्ताड्यशीर्षं सहसा मृतमुत्थापयेदिति ॥१५० ॥  
कृत्वा योनिं कुण्डमध्ये तत्राग्नौ विधिवद्ध्रुनेत् ॥  
तिलसर्षपगोधूमशालिधान्ययवैर्हुनेत् ॥१५१ ॥  
त्रिमध्वक्तैरेकशो वा समेतैर्वा समृद्धये ॥  
बकुलैश्चम्पकैरब्जैः कह्लारैररुणोत्पलैः ॥१५२ ॥  
कैरवैर्मल्लिकाकुन्दमधूकैरिन्दिराप्तये ॥  
अशोकैः पाटलैर्विल्वैर्जातीविकङ्कतैः सितैः ॥१५३ ॥  
नवनीलोत्पलैरश्वरिपुजैः कर्णिकारजैः ॥  
होमाल्लक्ष्मीं च सौभाग्यं निधिमायुर्यशो लभेत् ॥१५४ ॥  
दूर्वां गुडूचीमश्वत्थं वटमारग्वधं तथा ॥  
सितार्कप्लक्षजं हुत्वा चिरान्मुच्येत रोगतः ॥१५५ ॥  
इक्षुजम्बूनालिकेरमोचागुडसितायुतैः ॥  
अचलां लभते लक्ष्मीं भोक्ता च भवति ध्रुवम् ॥१५६ ॥  
सर्षपाज्यैर्हुते मृत्युः काष्ठाग्नौ वैरिमृत्यवे ॥  
चतुरङ्गुलजैर्होमाञ्चतुरङ्गबले रिपोः ॥१५७ ॥  
सप्ताहाद्रोगदुःखार्तिर्भवत्येव न संशयः ॥  
नित्यं नित्यार्चनं कुर्यात्तथा होमं घृतेन वै ॥१५८ ॥  
विद्याभिमन्त्रितं तोयं पिबेत्प्रातस्तदाप्तये ॥  
चन्दनोशीरकर्पूरकस्तूरीरोचनान्वितैः ॥१५९ ॥  
काश्मीरकालागुरुभिर्मृगस्वेदमयैरपि ॥  
पूजयेच्च शिवामेतैर्गन्धैः सर्वार्थसिद्धये ॥१६० ॥  
सर्वाभिरपि नित्याभिः प्रातर्मातृकया समम् ॥  
त्रिजप्ताभिः पिबेत्तोयं तथा वाक्सिद्वये शिवम् ॥१६१ ॥  
विदध्यात्साधनं प्राग्वद्वर्णलक्षं पयोव्रतः ॥  
त्रिस्वादुसिक्तैररुणैरम्बुजैर्हवनं चरेत् ॥१६२ ॥  
जपतर्पणहोमार्चासेकसिद्धमनुर्नरः ॥  
कुर्यादुक्तान्प्रयोगांश्च न चेत्तन्मनुदेवताः ॥१६३ ॥  
प्राणांस्तस्य ग्रसन्त्येव कुपितास्तत्क्षणान्मुने ॥  
अनया विद्यया लोके यदसाध्यं न तत्क्वचित् ॥१६४ ॥  
अरण्यवटमूले च पर्वताग्रगुहासु च ॥  
उद्यानमध्यकान्तारे मातृपादपमूलतः ॥१६५ ॥  
सिन्धुतीरे वने चैता यक्षिणीः साधयेन्नरः ॥  
कमलैः कैरवै रक्तैः सितैः सौगन्धिकोत्पलैः ॥१६६ ॥  
सुगन्धिशिफालिकया त्रिमध्वक्तैर्यथाविधि ॥  
होमात्सप्तसु वारेषु तन्मण्डलत एव वै ॥१६७ ॥  
विजयं समवाप्रोति समरे द्वन्द्वयुद्धके ॥  
मल्लयुद्धे शस्त्रयुद्धे वादे द्यूतह्नयेऽपि च ॥१६८ ॥  
व्यवहारेषु सर्वत्र जयमाप्नोति निश्चितम् ॥  
चतुरङ्गुलजैः पुप्पैर्होमात्संस्तम्भयेदरीन् ॥१६९ ॥  
तथैव कर्णिकारोत्थैः पुन्नागोत्थैर्नमेरुजैः ॥  
चम्पकैः केतकै राजवृक्षजैर्माधवोद्भवैः ॥१७० ॥  
प्राग्वद्दारेषु जुहुयात्क्रमात्पुष्पैस्तु सप्तभिः ॥  
प्रोक्तेषु स्तम्भनं शत्रोर्भङ्गो वा भवति ध्रुवम् ॥१७१ ॥  
शत्रोर्नक्षत्रवृक्षाग्नौ तत्समिद्धिस्तु होमतः ॥  
सर्षपाज्यप्लुताभिस्ते प्रणमन्त्येव पादयोः ॥१७२ ॥  
मृत्युकाष्ठानले मृत्युपत्रपुष्पफलैरपि ॥  
समिद्भिर्जुहुयात्सम्यग्वारे शार्चनपूर्वकम् ॥१७३ ॥  
अरातेश्चतुरङ्गं तु बलं रोगार्द्दितं भवेत् ॥  
तेनास्य विजयो भूयान्निधनेनापि वा पुनः ॥१७४ ॥  
अर्कवारेऽर्कजैरिध्मैः समिद्धेऽग्नौ तदुद्भवैः ॥  
पत्रैः पुष्पैः फलैः काण्डैर्मूलैश्चापि हुनेत्क्रमात् ॥१७५ ॥  
सवर्णारुणवत्साया घृतसिक्तैस्तु मण्डलात् ॥  
अरातिदिङ्मुखो भूत्वा कुण्डे त्र्यस्रे विधानतः ॥१७६ ॥  
पलायते वा रोगार्तः प्रणमेद्वा भयान्वितः ॥  
पलाशेध्मानले तस्य पञ्चाङ्गैस्तद्घृताप्लुतैः ॥१७७ ॥  
होमेन सोमवारे च भवेत्प्राग्वन्न संशयः ॥  
खादिरेध्मानले तस्य पञ्चाङ्गैस्तद्घृताप्लुतैः ॥१७८ ॥  
वारे भौमस्य हवनात्तदाप्नोति सुनिश्चितम् ॥  
अपामार्गस्य सौम्येऽह्नि पिप्पलस्य गुरोर्दिने ॥१७९ ॥  
उदुम्बरस्य भृगुजे शम्या मान्देऽह्नि गोघृतैः ॥  
शुभ्रपीतसितश्यामवर्णाद्याः पूर्ववत्तथा ॥१८० ॥  
तत्फलं समवाप्नोति तत्समिद्दीपितेऽनले ॥  
प्रतिपत्तिथिमारभ्य पञ्चम्यन्तं क्रमेण वै ॥१८१ ॥  
शालीचणकमुद्गैश्च यवमाषैश्च होमतः ॥  
माहिषाज्यप्लुतैस्ताभिस्तिथिभिः समवाप्नुयात् ॥१८२ ॥  
षष्ठ्यादिसप्तम्यन्तं तु चाजाभवघृतैस्तथा ॥  
प्रागुक्तैर्निस्तुषैर्होमात्प्रागुक्तफलमाप्नुयात् ॥१८३ ॥  
तद्वर्द्धं पञ्चके त्वेतैः समस्तैश्च तिलद्वयैः ॥  
सितान्नैः पायसैः सिक्तैराविकैस्तु घृतैस्तथा ॥१८४ ॥  
हवनात्तदवाप्नोति यदादौ फलमीरितम् ॥  
एवं नक्षत्रवृक्षोत्थवह्नौ तैस्तैर्मधुप्लुतैः ॥१८५ ॥  
हवनादपि तत्प्राप्तिर्भवत्येव न संशयः ॥  
विद्यां संसाध्य पूर्वं तु पस्चादुक्तानशेषतः ॥१८६ ॥  
प्रयोगान्साधयेद्धीमान् मङ्गलायाः प्रसादतः ॥  
सम्पूज्य देवतां विप्रकुमारीं कन्यकां तु वा ॥१८७ ॥  
सशुभावयवां मुग्धां स्नातां धौताम्बरां शुभाम् ॥  
तथाविधं कुमारं वा संस्थाप्यभ्यर्च्य विद्यया ॥१८८ ॥  
स्पृष्टशीर्षो जपेद्विद्यां शतवारं तथार्चयेत् ॥  
प्रसूनैररुणैः शुभ्रैः सौरभाढ्यैरथापि वा ॥१८९ ॥  
दद्याद्गुग्गुलधूपं च यावत्कर्मावसानकम् ॥  
ततो देव्या समाविष्टे तस्मिन्सम्पूज्य भक्तितः ॥१९० ॥  
ततस्तामुपचारैस्तैः प्रागुक्तैर्विद्यया व्रती ॥  
प्रजपंस्तां ततः पृच्छेदभीष्टं कथयेच्च सा ॥१९१ ॥  
भूतं भवद्भविष्यं च यदन्यन्मनसि स्थितम् ॥  
जन्मान्तराण्यतीतानि सर्वं सा पूजिता वदेत् ॥१९२ ॥  
ततस्तां प्राग्वदभ्यर्च्य स्वात्मन्युद्वास्य तां जपेत् ॥  
सहस्रवारं स्थिरधीः पूर्णात्मा विचरेत्सुखी ॥१९३ ॥  
मधुरत्रयसंसिक्तैररुणैरम्बजैः श्रियम् ॥  
प्राप्नोति मण्डलं होमात्सितैश्च महद्यशः ॥१९४ ॥  
क्षौद्राक्तैरुप्तलै रक्तैर्हवनात्प्रोक्तकालतः ॥  
सुवर्णं समवाप्नोति निधिं वा वसुधां तु वा ॥१९५ ॥  
क्षीराक्तैः कैरवैर्होमात्प्रोक्तं काममवाप्नुयात् ॥  
धान्यानि विविधान्याशु सुभगः स भवेन्नरः ॥१९६ ॥  
आज्याक्तैरुत्पलैर्होमाद्वाञ्छितं समवाप्नुयात् ॥  
तदक्तैरपि कह्लारैर्हवनाद्राजवल्लभः ॥१९७ ॥  
पलाशपुष्पैस्त्रिस्वादुयुक्तैस्तत्कालहोमतः ॥  
चतुर्विधं तु पाण्डित्यं भवत्येव न संशयः ॥१९८ ॥  
लाजैस्त्रिमधुरोपेतैस्तत्कालहवनेन वै ॥  
कन्यकां लभते पत्नीं समस्तगुणसंयुताम् ॥१९९ ॥  
नालिकेरफलक्षोदं ससितं सगुडं तु वा ॥  
क्षौद्राक्षं जुहुयात्तद्वदयत्नाद्धनदोपमः ॥२०० ॥  
तथैवान्नाज्यहोमेन सतन्दुलतिलैरपि ॥  
प्रसूनैररुणैस्तद्वत्तथा बन्धूकसम्भवैः ॥२०१ ॥  
सितैः प्रसूनर्वाक्सिद्धिं हवनात्समवाप्नुयात् ॥  
सितरक्तैस्तुमिलितैरायुरारोग्यमाप्नुयात् ॥२०२ ॥  
दूर्वात्रिकैस्त्रिमध्वक्तैर्हवनात्तु जयेच्च तान् ॥  
तथा गुडूच्या होमेन पायसेन तिलेन च ॥२०३ ॥  
श्रीखण्डपङ्ककर्पूरमिलितैः शतपत्रकैः ॥  
हवनाच्छ्रियमाप्नोति यावदन्वयगा भवेत् ॥२०४ ॥  
कुङ्कुमं हिमतोयेन पिष्ट्वा कर्पूरसंयुतम् ॥  
तत्पङ्क मर्द्दितैर्होमात्कह्लारैर्विकचैः सुमैः ॥२०५ ॥  
राजकल्पः श्रिया भूयाज्जीवेद्वर्षशतं भुवि ॥  
निःसपत्नो निरातङ्को निर्द्रन्दो निर्मलाशयः ॥२०६ ॥  
इक्षुकाण्डस्य शकलैर्हवनाद्वस्त्रमाप्नुयात् ॥  
तथैव करवीरोत्थैः प्रसूनैररुणैः सितैः ॥२०७ ॥  
क्षौद्राक्तैः पाटलापुष्पैर्हवनाद्वशयेद्वधूः ॥  
तथैव पङ्कजैर्होमाद्रूपाजीवां वशं नयेत् ॥२०८ ॥  
सरूपवत्सासितगोक्षीराक्तसितहोमतः ॥  
लभतेऽनुपमां लक्ष्मीमपि पापिष्ठचेतनः ॥२०९ ॥  
सौवीराक्तैस्तु कार्पासबीजस्तत्कालहोमतः ॥  
अर्द्धेन्दुकुण्डे नियतं वशगा रिपवो मुने ॥२१० ॥  
अरिष्टपत्रैस्तद्बीजैस्तद्वह्नौ तैस्तथा हुतैः ॥  
मृत्युबीजैर्निम्बतैलसिक्तैर्होमान्निहन्ति तान् ॥२११ ॥  
रोगार्तांस्तुरगांस्तद्वत्पञ्चगव्यैर्हुतैर्ध्रुवम् ॥  
अक्षबीजैस्तु तैलाक्तैर्होमः सर्वविनाशनः ॥२१२ ॥  
करञ्जबीजैः संसिक्तैर्होमाद्वैरी पिशाचवान् ॥  
तथैवाक्षतरूद्भूतपञ्चाङ्गहवनादपि ॥२१३ ॥  
निम्बतैलान्वितैरक्षद्रुमबीजैस्तु होमतः ॥  
तद्दिने स्यादपस्मारी वैरी भवति निश्चितम् ॥२१४ ॥  
अरातेर्जन्मनक्षत्रवृक्षेन्धनगतेऽनले ॥  
तद्योनिपिशितैस्तैश्च हवनान्मृत्युकृद्रिपोः ॥२१५ ॥  
पद्माक्षबीजैः सर्षपतैलाक्तैर्हवनात्तथा ॥  
जायन्ते वैरिणः कुष्ठरोगा देहविलोपकाः ॥२१६ ॥  
मरिचैः सर्षपैर्होमात्तैलाक्तैर्मध्यराजके ॥  
दाहज्वरेण ग्रस्तः स्यादरातिस्तद्दिने ध्रुवम् ॥२१७ ॥  
एवं निग्रहहोमेषु स्वरक्षायै तथान्वहम् ॥  
स्निग्धैः सम्प्राप्तसद्विद्यैर्जपहोमादि कारयेत् ॥२१८ ॥  
मृत्युञ्जयेन वा तत्तत्प्रयोगस्थाभिरेव वा ॥  
विद्याभिरन्यथासिद्धमन्त्रमस्याशु नाशयेत् ॥२१९ ॥  
लक्षत्रयं कृते प्रोक्तं त्रेतायां द्विगुणं तथा ॥  
द्वापरे त्रिगुणं प्रोक्तं कलौतत्तु चतुर्गुणम् ॥२२० ॥  
दशांशं हवनं कार्यं तर्पणं तद्दशांशतः ॥  
तद्दशांशं मार्जनं स्याद्दशांशं द्विजभोजनम् ॥२२१ ॥  
एवं क्रमेण सर्वासां या या सङ्ख्या जपस्य सा ॥  
कार्या सिद्ध्यै तु विद्यायास्ततः कुर्यात्प्रयोगकान् ॥२२२ ॥  
द्विगुणो हि जपः कार्यः कामेश्वर्या मुनीश्वर ॥  
सिद्धे मन्त्रे प्रयोगांस्तु विदधीत यथा तथा ॥२२३ ॥  
जपो लक्षं समाख्यातो होमादिस्तद्धशांशतः ॥  
कर्तव्यो भगमालाया विद्यासिद्ध्यैमुनीश्वर ॥२२४ ॥  
नित्यक्लिन्नाजपः प्रोक्तो लक्षं होमो हशांशतः ॥  
कार्यः सिद्ध्यै तु विद्यायाः प्रयोगान्साधयेत्ततः ॥२२५ ॥  
ततो मौनी पयोभक्षः प्रजपेन्नवलक्षकम् ॥  
भेरुडामन्त्रमुक्तं तु शेषं कुर्यात्प्रयत्नतः ॥२२६ ॥  
लक्षत्रयं जपो वह्निवासिन्याः समुदीरितः ॥  
अन्यत्सर्वं पुरावच्च कार्य्यं साधकसत्तमैः ॥२२७ ॥  
महावज्रेश्वरीविद्याजपो लक्षत्रयो मतः ॥  
हवनादि दशांशेन कार्यं प्रोक्तक्रमेण हि ॥२२८ ॥  
अतन्द्रितो जपेल्लक्षमितं दूतीमनुं मुने ॥  
तद्दशांशक्रमेणैव होमादिः प्रोक्तमार्गतः ॥२२९ ॥  
त्वरितां प्रजपेल्लक्षप्रमितां तद्दशांशतः ॥  
कृत्वा होमादिकं सर्वं विद्यासिद्धियैमुनीश्वर ॥२३० ॥  
जपो लक्षं समाख्यातो होमादिस्तद्दशांशतः ॥  
विद्यायाः कुलसुन्दर्याः कर्तव्यो द्विजसत्तम ॥२३१ ॥  
नित्यानित्याजपो विप्रत्रिलक्षप्रमितो मतः ॥  
होमादिस्तद्दशांशेन प्रोक्तः प्रोक्तविधानतः ॥२३२ ॥  
त्रिपञ्चाशल्लक्षमुक्तो नियमेन मुनीश्वर ॥  
जपो नित्यपताकाया होमादिस्तद्दशांशतः ॥२३३ ॥  
विजयाया जयः प्रोक्तो लक्षमानेन नारद ॥  
अन्यत्पूर्ववदाख्यातं विद्यासिद्ध्यै तु साधनम् ॥२३४ ॥  
दन्तलक्षप्रमाणेन सर्वमङ्गालिकां जपेत् ॥  
तद्दशांशक्रमेणैव होमादि समुदीरितम् ॥२३५ ॥  
अष्टलक्षं हविष्याशी ज्वालामालिनिकां जपेत् ॥  
होमादिस्तद्दशांशेन प्रोक्तद्रव्यैः समीरितः ॥२३६ ॥  
चित्राया भूपलक्षं तु जपो होमादिकस्ततः ॥  
प्रोक्तेन विधिना कार्यो विद्यासिद्ध्यै मुनीश्वर ॥२३७ ॥  
एतत्सङ्क्षेपतः प्रोक्तं नित्यापटलमादित ॥  
ज्ञातव्यं सर्वमेवात्र यन्त्रसाधनपूर्वकम् ॥२३८ ॥  
इति श्रीबृहन्नारदीयपुराणे पूर्वभागे बृहदुपाख्याने तृतीयपादे नित्यापटलकथनं नाम नवतितमोऽध्यायः ॥ ९० ॥