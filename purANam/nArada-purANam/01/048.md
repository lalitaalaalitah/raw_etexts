---
title: ०४८

---
नारद उवाच ॥  
  
श्रुतं मया महामाग तापत्रयचिकित्सितम् ॥  
तथापि मे मनो भ्रान्तं न स्थितिं लभतेंऽजसा ॥ ४८-१ ॥  
  
आत्मव्यतिक्रमं ब्रह्मन्दुर्जनाचरितं कथम् ॥  
सोढुं शक्येत मनुजैस्तन्ममाख्याहि मानद ॥ ४८-२ ॥  
  
सूत उवाच ॥  
तच्छ्रृत्वा नारदेनोक्तं ब्रह्मपुत्रः सनन्दनः ॥  
उवाच हर्षसंयुक्तः स्मरन्भरतचेष्टितम् ॥ ४८-३ ॥  
  
सनन्दन उवाच ॥  
अत्र ते कथयिष्यामि इतिहासं पुरातनम् ॥  
यं श्रुत्वा त्वन्मनो भ्रान्तमास्थानं लभते भृशम् ॥ ४८-४ ॥  
  
आसीत्पुरा मुनिश्रेष्ट भरतो नाम भूपतिः ॥  
आर्षभो यस्य नाम्नेदं भारतं खण्डमुच्यते ॥ ४८-५ ॥  
  
स राजा प्राप्तराज्यस्तु पितृपैतामहं क्रमात् ॥  
पालयामास धर्मेण पितृवद्रञ्जयन् प्रजाः ॥ ४८-६ ॥  
  
ईजे च विविधैर्यज्ञैर्भगवन्तमधोक्षजम् ॥  
सर्वदेवात्मकं ध्यायन्नानाकर्मसु तन्मतिः ॥ ४८-७ ॥  
  
ततः समुत्पाद्य सुतान्विरक्तो विषयेषु सः ॥  
मुक्त्वा राज्यं ययौ विद्वान्पुलस्त्यपुहाश्रमम् ॥ ४८-८ ॥  
  
शालग्रामं महाक्षेत्रं मुमुक्षुजनसेवितम् ॥  
तत्रासौ तापसो तापसो भूत्वा विष्णोराराधनं मुने ॥ ४८-९ ॥  
  
चकार भक्तिभावेन यथालब्धसपर्यया ॥  
नित्यं प्रातः समाप्लुत्य निर्मलेऽभलि नारद ॥ ४८-१० ॥  
  
उपतिष्टेद्रविं भक्त्या गृणन्ब्रह्माक्षरं परम् ॥  
अथाश्रमे समागत्य वासुदेवं जगत्पतिम् ॥ ४८-११ ॥  
  
समाहृतैः स्वयं द्रव्यैः समित्कुशमृदादिभिः ॥  
फलैः पुष्पैंस्तथा पत्रैस्तुलस्याः स्वच्छवारिभिः ॥ ४८-१२ ॥  
  
पूजयन्प्रयतो भूत्वा भक्तिप्रसरसम्प्लुतः ॥  
सचैकदा महाभागः स्नात्वा प्रातः समाहितः ॥ ४८-१३ ॥  
  
चक्रनद्यां जपंस्तस्थौ मुहुर्तत्रयमम्बुनि ॥  
अथाजगाम तत्तीरं जलं पातुं पिपासिता ॥ ४८-१४ ॥  
  
आसन्नप्रसवा ब्रह्मन्नैकैव हिणी वनात् ॥  
ततः समभवत्तत्र पीतप्राये जले तया ॥ ४८-१५ ॥  
  
सिंहस्य नादः सुमहान् सर्वप्राणिभयङ्करः ॥  
ततः सा सिंहसन्नादादुत्प्लुता निम्नगातटम् ॥ ४८-१६ ॥  
  
अत्युञ्चारोहणेनास्या नद्यां गर्भः पपात ह ॥  
तमुह्यमानं वेगेन वीचिमालापरिप्लुतम् ॥ ४८-१७ ॥  
  
जग्राह भरतो गर्भात्पतितं मृगपोतकम् ॥  
गर्भप्रच्युतिदुःखेन प्रोत्तुङ्गाक्रणेन च ॥ ४८-१८ ॥  
  
मुनीन्द्र सा तु हरिणी निपपात ममार च ॥  
हरिणीं तां विलोक्याथ विपन्नां नृपतापसः ॥ ४८-१९ ॥  
  
मृगपोतं समागृह्य स्वमाश्रममुपागतः ॥  
चकारानुदिनं चासौ मृगपोतस्य वै नृपः ॥ ४८-२० ॥  
  
पोषणं पुष्यमाणश्च स तेन ववृधे मुने ॥  
चचाराश्रमपर्यन्तं तृणानि गहनेषु सः ॥ ४८-२१ ॥  
  
दूरं गत्वा च शार्दूलत्रासादभ्याययौ पुनः ॥  
प्रातर्गत्वादिदूरं च सायमायात्यथाश्रमम् ॥ ४८-२२ ॥  
  
पुनश्च भरतस्याभूदाश्रमस्योटजान्तरे ॥  
तस्यतस्मिन्मृगे दूरसमीपपरिवर्तिनि ॥ ४८-२३ ॥  
  
आसीञ्चेतः समासक्तं न तथा ह्यच्युते मुने ॥  
विमुक्तराज्यतनयः प्रोज्झिताशेषबान्धवः ॥. ४८-२४ ॥  
  
ममत्व स चकारोञ्चैस्तस्मिन्हरिणपोतके ॥  
किं वृकैभक्षितो व्याघ्नैः किं सिंहेन निपातितः ॥ ४८-२५ ॥  
  
चिरायमाणे निष्कान्ते तस्यासीदिति मानसम् ॥  
प्रीतिप्रसन्नवदनः पार्श्वस्थे चाभवन्मृगे ॥ ४८-२६ ॥  
  
समाधिभङ्गस्तस्यासीन्ममत्वाकृष्टमानसः ॥  
कालेन गच्छता सोऽथ कालं चक्रे महीपतिः ॥ ४८-२७ ॥  
  
पितेव सास्त्रं पुत्रेण मृगपोतेन वीक्षितः ॥  
मृगमेव तदाद्राक्षीत्त्यजन्प्राणानसावपि ॥ ४८-२८ ॥  
  
मृगो बभूव स मुने तादृशीं भावनां गतः ॥  
जाति स्मरत्वादुद्विग्नः संसारस्य द्विजोत्तम ॥ ४८-२९ ॥  
  
विहाय मातरं भूयः शालग्राममुपाययौ ॥  
शुष्कैस्तृणैस्तथा पर्णैः स कुर्वन्नात्मपोषणम् ॥ ४८-३० ॥  
  
मृगत्वहेतुभूतस्य कर्मणो निष्कृतिं ययौ ॥  
तत्र चोत्सृष्टदेहोऽसौ जज्ञे जातिस्मरो द्विजः ॥ ४८-३१ ॥  
  
सदाचारवतां शुद्धे यागिनां प्रवरे कुले ॥  
सर्वविज्ञान सम्पन्नः सर्वशास्त्रार्थतत्त्ववित् ॥ ४८-३२ ॥  
  
अपश्यत्स मुनिश्रेष्टः स्वात्मानं प्रकृतेः परम् ॥  
आत्मनोधिगतज्ञानाद्द्वेवादीनि महामुने ॥ ४८-३३ ॥  
  
सर्वभूतान्यभे देन ददर्श स महामतिः ॥  
न पपाठ गुरुप्रोक्तं कृतोपनयनः श्रुतम् ॥ ४८-३४ ॥  
  
न ददर्श च कर्माणि शास्त्राणि जगृहे न च ॥  
उक्तोऽपि बहुशः किञ्चिज्जण्ड वाक्यमभाषत ॥ ४८-३५ ॥  
  
तदप्यसंस्कारगुणं ग्रामभाषोक्तिसंयुतम् ॥  
अपद्धस्तवपुः सोऽपि मलिनाम्बरधृङ् मुने ॥ ४८-३६ ॥  
  
क्लिन्नदन्तान्तरः सर्वैः परिभूतः स नागरैः ॥  
सम्मानेन परां हानिं योगर्द्धेः कुरुते यतः ॥ ४८-३७ ॥  
  
जनेनावमतो योगी योगसिद्धिं च विन्दति ॥  
तस्माञ्चरेत वै योगी सतां धर्ममदूषयन् ॥ ४८-३८ ॥  
  
जना यथावमन्येयुर्गच्छेयुर्नैव सङ्गतिम् ॥  
हिरण्यगर्भवचनं विचिन्त्येत्थं महामतिः ॥ ४८-३९ ॥  
  
आत्मानं दर्शयामास जडोन्मत्ताकृतिं जने ॥  
भुङ्क्ते कुल्माषवटकान् शाकं त्रन्यफलं कणान् ॥ ४८-४० ॥  
  
यद्यदाप्नोति स बहूनत्ति वै कालसम्भवम् ॥  
पितर्युपरते सोऽथ भ्रातृभ्रातृव्यबान्धवैः ॥ ४८-४१ ॥  
  
कारितः क्षेत्रकर्मादि कदन्नाहारपोषितः ॥  
सरूक्षपीनावयवो जडकारी च कर्मणि ॥ ४८-४२ ॥  
  
सर्वलोकोपकरणं बभूवाहारवेतनः ॥  
तं तादृशमसंस्कारं विप्राकृतिविचेष्टितम् ॥ ४८-४३ ॥  
  
क्षत्ता सौवीरराज्यस्य विष्टियोग्यममन्यत ॥  
स राजा शिबिकारूढो गन्तुं कृतमतिर्द्विज ॥ ४८-४४ ॥  
  
बभूवेक्षुमतीतीरे कपिलर्षेर्वराश्रमम् ॥  
श्रेयः किमत्र संसारे दुःखप्राये नृणामिति ॥ ४८-४५ ॥  
  
प्रष्टुं तं मोक्षधर्मज्ञं कपिलाख्यं महामुनिम् ॥  
उवाह शिबिकामस्य क्षत्तुर्वचनचोदितः ॥ ४८-४६ ॥  
  
नृणां विष्टिगृहीतानामन्येषां सोऽपि मध्यगः ॥  
गृहीतो विष्टिना विप्र सर्वज्ञानैकभाजनम् ॥ ४८-४७ ॥  
  
जातिस्मरोऽसौ पापस्य क्षयकाम उवाह ताम् ॥  
ययौ जडगतिस्तत्र युगमात्रावलोकनम् ॥ ४८-४८ ॥  
  
कुर्वन्मतिमतां श्रेष्टस्ते त्वन्ये त्वरितं ययुः ॥  
विलोक्य नृपतिः सोऽथ विषमं शिबिकागतम् ॥ ४८-४९ ॥  
  
किमेतदित्याह समं गम्यतां शिबिकावहाः ॥  
पुनस्तथैव शिबिकां विलोक्य विषमां हसन् ॥ ४८-५० ॥  
  
नृपः किमेऽतदित्याह भवद्भिर्गम्यतेऽन्यथा ॥  
भूपतेर्वदतस्तस्य श्रुत्वेत्थं बहुशो वचः ॥  
शिबिकावाहकाः प्रोचुरयं यातीत्यसत्वरम् ॥ ४८-५१ ॥  
  
राजोवाच ॥  
किं श्रान्तोऽस्यल्पमध्वानं त्वयोढा शिबिका मम ॥  
किमायाससहो न त्वं पीवा नासि निरीक्ष्यसे ॥ ४८-५२ ॥  
  
ब्राह्मण उवाच ॥  
नाहं पीवा न चैवोढा शिबिका भवतो मया ॥  
न श्रान्तोऽस्मि न चायासो वोढान्योऽस्ति महीपते ॥ ४८-५३ ॥  
  
राजोवाच ॥  
प्रत्यक्षं दृश्यते पीवात्वद्यापि शिबिका त्वयि ॥  
श्रमश्च भारो द्वहने भवत्येव हि देहिनाम् ॥ ४८-५४ ॥  
  
ब्राह्मण उवाच ॥  
प्रत्यक्षं भवता भूप यद्दृष्टं मम तद्वद ॥  
बलवानबलश्चेति वाच्यं पश्चाद्विशेषणम् ॥ ४८-५५ ॥  
  
त्वयोढा शिबिका चेति त्वय्यद्यापि च संस्थिता ॥  
मिथ्या तदप्यत्र भवान् श्रृणोतु वचनं मम ॥ ४८-५६ ॥  
  
भूमौ पादयुगं चाथ जङ्घे पादद्वये स्थिते ॥  
ऊरु जङ्घाद्वयावस्थौ तदाधारं तथोदरम् ॥ ४८-५७ ॥  
  
वक्षस्थलं तथा बाहू स्कन्धौ चोदरसंस्थितौ ॥  
स्कन्धाश्रितयें शिबिका ममाधारोऽत्र किङ्कृतः ॥ ४८-५८ ॥  
  
शिबिकायां स्थितं चेदं देहं त्वदुपलक्षितम् ॥  
तत्र त्वमहमप्यत्रेत्युच्यते चेदमन्यथा ॥ ४८-५९ ॥  
  
अहं त्वं च तथान्ये च भूतैरुह्याश्च पार्थिव ॥  
गुणप्रवाहपतितो भूतवर्गोऽपि यात्ययम् ॥ ४८-६० ॥  
  
कर्मवश्या गुणश्चैते सत्त्वाद्याः पृथिवीपते ॥  
अविद्यासञ्चितं कर्मतश्चाशेषेषु जन्तुषु ॥ ४८-६१ ॥  
  
आत्मा शुद्धोऽक्षरः शान्तो निर्गुणः प्रकृते परः ॥  
प्रवृद्ध्यपचयौ न स्त एकस्याखिलजन्तुषु ॥ ४८-६२ ॥  
  
यदा नोपचयस्तस्य नचैवापचयो नृप ॥  
तदापि बालिशोऽसि त्वं कया युक्त्या त्वयेरितम् ॥ ४८-६३ ।  
  
भूपादजङ्घाकट्यूरुजठरादिषु संस्थिता ॥  
शिबिकेयं यदा स्कन्धे तदा भारः समस्त्वया ॥ ४८-६४ ॥  
  
तथान्यजन्तुभिर्भूप शिबिकोढान केवलम् ॥  
शैलद्रुमगृहोत्थोऽपि पृथिवीसम्भवोऽपि च ॥ ४८-६५ ॥  
  
यथा पुंसः पृथग्भावः प्राकृतैः करणैर्नृप ॥  
सोढव्यः सुमहान्भारः कतमो नृप ते मया ॥ ४८-६६ ॥  
  
यद्द्रव्यो शिबिका चेयं तद्द्रव्यो भूतसङ्ग्रहः ॥  
भवतो मेऽखिलस्यास्य समत्वेनोपबृंहितः ॥ ४८-६७ ॥  
  
सनन्दन उवाच ॥  
एवमुक्त्वाऽभवन्न्मौनी स वहञ्शिबिकां द्विजः ॥  
सोऽपि राजाऽवतीर्योर्व्यां तत्पादौ जगृहे त्वरन् ॥ ४८-६८ ॥  
  
राजोवाच ॥  
भो भो विसृज्य शिबिकां प्रसादं कुरु मे द्विज ॥  
कथ्यतां को भवानत्र जाल्मरुपधरः स्थितः ॥ ४८-६९ ॥  
  
यो भवान्यदपत्यं वा यदागमनकारणम् ॥  
तत्सर्वं कथ्यतां विद्वन्मह्यं शुश्रूषवे त्वया ॥ ४८-७० ॥  
  
ब्राह्मण उवाच ॥  
श्रूयतां कोऽहमित्येतद्वक्तुं भूप न शक्यते ॥  
उपयोगनिमित्तं च सर्वत्रागमनक्रिया ॥ ४८-७१ ॥  
  
सुखदुःखोपभोगौ तु तौ देहाद्युपपादकौ ॥  
धर्माधर्मोद्भवौ भोक्तुं जन्तुर्देहादिमृच्छति ॥ ४८-७२ ॥  
  
सर्वस्यैव हि भूपाल जन्तोः सर्वत्र कारणम् ॥  
धर्माधर्मौ यतस्तस्मात्कारणं पृच्छ्यते कुतः ॥ ४८-७३ ॥  
  
राजोवाच ॥  
धर्माधर्मौ न सन्देहः सर्वकार्येषु कारणम् ॥  
उपभोगनिमित्तं च देहाद्देहान्तरागमः ॥ ४८-७४ ॥  
  
यत्त्वेतद्भवता प्रोक्तं कोऽहमित्येतदात्मनः ॥  
वक्तुं न शक्यते श्रोतुं तन्ममेच्चा प्रवर्तते ॥ ४८-७५ ॥  
  
योऽस्ति योऽहमिति ब्रह्मन्कथं वक्तुं न शक्यते ॥  
आत्मन्येव न दोषाय शब्दोऽहमिति यो द्विजा ॥ ४८-७६ ॥  
  
ब्राह्मण उवाच ॥  
शब्दोऽहमिति दोषाय नात्मन्येवं तथैव तत् ॥  
अनात्मन्यात्मविज्ञानं शब्दो वा श्रुतिलक्षणः ॥ ४८-७७ ॥  
  
जिह्वा ब्रवीत्यहमिति दन्तौष्टतालुक नृप ॥  
एतेनाहं यतः सर्वे वाङ्निष्पादनहेतवः ॥ ४८-७८ ॥  
  
किं हेतुभिर्वदूत्येषा वागेवाहमिति स्वयम् ॥  
तथापि वागहमेद्वक्तुमित्थं न युज्यते ॥ ४८-७९ ॥  
पिण्डः पृथग्यतः पुंसः शिरःपाण्यादिलक्षणः ॥  
ततोऽहमिति कुत्रैनां सञ्ज्ञां राजन्करोम्यहम् ॥ ४८-८० ॥  
  
यद्यन्योऽस्ति परः कोऽपि मत्तः पार्थिवसत्तम् ॥  
न देहोऽहमयं चान्ये वक्तुमेवमपीष्यते ॥ ४८-८१ ॥  
  
यदा समस्तदेहेषु पुमानेको व्यवस्थितः ॥  
तददा हि को भवान्कोऽहमित्येतद्विफलं वचः ॥ ४८-८२ ॥  
  
त्वं राजा शिबिका चेयं वयं वाहाः पुरः सराः ॥  
अयं च भवतो लोको न सदेतन्नृपोच्यते ॥ ४८-८३ ॥  
  
वृक्षाद्दारु ततश्चेयं शिबिका त्वदधिष्टिता ॥  
क्व वृक्षसञ्ज्ञा वै तस्या दारुसञ्ज्ञाथवा नृप ॥ ४८-८४ ॥  
  
वृक्षारूढो महाराजो नायं वदति ते जनः ॥  
न च दारुणि सर्वस्त्वां ब्रवीति शिबिकागतम् ॥ ४८-८५ ॥  
  
शिबिकादारुसङ्घातो स्वनामस्थितिसंस्थितः ॥  
अन्विष्यतां नृपश्रेष्टानन्ददाशिबिका त्वया ॥ ४८-८६ ॥  
  
एवं छत्रं शलाकाभ्यः पृथग्भावो विमृश्यताम् ॥  
क्व जातं छत्रमित्येष न्यायस्त्वयि तथा मयि ॥ ४८-८७ ॥  
  
पुमान्स्त्री गौरजा बाजी कुञ्जरो विहगस्तरुः ॥  
देहेषु लोकसञ्ज्ञेयं विज्ञेया कर्महेतुषु ॥ ४८-८८ ॥  
  
पुमान्न देवो न नरो न पशुर्न च पादपः ॥  
शरीराकृतिभेदास्तु भूपैते कर्मयोनयः ॥ ४८-८९ ॥  
  
वस्तु राजेति यल्लेके यञ्च राजभटात्मकम् ॥  
॥ तथान्यश्च नृपेत्थं तन्न सत्यं कल्पनामयम् ॥ ४८-९० ॥  
  
यस्तु कालान्तरेणापि नाशसञ्ज्ञामुपैति वै ॥  
परिणामादिसम्भूतं तद्वस्तु नृप तञ्च किम् ॥ ४८-९१ ॥  
  
त्वं राजा सर्वसोकस्य पितुः पुत्रो रिपो रिपुः ॥  
पत्न्याः पतिः पिता सूनोः कस्त्वं भूप वदाम्यहम् ॥ ४८-९२ ॥  
  
त्वं किमेतच्चिरः किं तु शिरस्तव तथो दरम् ॥  
किमु पादादिकं त्वेतन्नैव किं ते महीपते ॥ ४८-९३ ॥  
  
समस्तावयवेभ्यस्त्वं पृथग्भूतो व्यवस्थितः ॥  
कोऽहमित्यत्र निपुणं भूत्वा चिन्तय पार्थिव ॥ ४८-९४ ॥  
  
एवं व्यवस्थिते तत्त्वे मयाहमिति भावितुम् ॥  
पृथकूचरणनिष्पाद्यं शक्यं तु नृपते कथम् ॥ ४८-९५ ॥  
  
इति श्रृबृहन्नारदीयपुराणे पूर्वभागे बृहदुपाख्याने द्वि.पा.ष्टचत्वारिंशोऽध्यायः ॥