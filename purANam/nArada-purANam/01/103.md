---
title: १०३

---
ब्रह्मोवाच ॥  
श्रृणु वत्स प्रवक्ष्यामि वाराहं वै पुराणकम् ॥  
भागद्वययुतं शश्वद्विष्णुमाहात्म्यसूचकम् ॥ १०३-१ ॥  
  
मानवस्य तु कल्पस्य प्रसङ्गं मत्कृतं पुरा ॥  
निबबन्ध पुराणेऽस्मिंश्चतुर्विंशसहस्रके ॥ १०३-२ ॥  
  
व्यासो हि विदुषां श्रेष्ठः साक्षान्नारायणो भुवि ॥  
तत्रादौ शुभसंवादः स्मृतोभूमिवराहयोः ॥ १०३-३ ॥  
  
अथादिकृतवृत्तान्ते रम्भस्य चरितं ततः ॥  
दुर्जयस्य च तत्पश्चाच्छ्राद्धकल्प उदीरितः ॥ १०३-४ ॥  
  
महातपस आख्यानं गौर्युत्पत्तिस्ततः परा ॥  
विनायकस्य नागानां सेनान्यादित्ययोरपि ॥ १०३-५ ॥  
  
गणानां च तथा देव्या धनदस्य वृषस्य च ॥  
आख्यानं सत्यतपसो व्रताख्यानसमन्वितम् ॥ १०३-६ ॥  
  
अगस्त्यगीता तत्पश्चाद्रुद्रगीता प्रकीर्तिता ॥  
महिषासुरविध्वंसमाहात्म्यं च त्रिशक्तिजम् ॥ १०३-७ ॥  
  
पर्वाध्यायस्ततः श्वेतोपाख्यानं गोप्रदानिकम् ॥  
इत्यादि कृतवृत्तान्तं प्रथमे दर्शितं मया ॥ १०३-८ ॥  
  
भगवद्धर्मके पश्चाद्वततीर्थकथानकम् ॥  
द्वात्रिंशदपराधानां प्रायश्चित्तं शरीरगम् ॥ १०३-९ ॥  
  
तीर्थानां चापि सर्वेषां माहात्म्यं पृथगीरितम् ॥  
मथुराया विशेषेण श्राद्धादीनां विधिस्ततः ॥ १०३-१० ॥  
  
वर्णनं यमलोकस्य ऋषिपुत्रप्रसङ्गतः ॥  
विपाकः कर्मणां चैव विष्णुव्रतनिरूपणम् ॥ १०३-११ ॥  
  
गोकर्णस्य च माहात्म्यं कीर्तितं पापनाशनम् ॥  
इत्येवं पूर्वभागोऽयं पुराणस्य निरूपितः ॥ १०३-१२ ॥  
  
उत्तरे प्रविभागे तु पुलस्त्यकुरुराजयोः ॥  
संवादे सर्वतीर्थानां माहात्म्यं विस्तरात्पृथक् ॥ १०३-१३ ॥  
  
अशेषधर्माश्चाख्याताः पौष्करं पुण्यपर्व च ॥  
इत्येवं तव वाराहं प्रोक्तं पापविनाशनम् ॥ १०३-१४ ॥  
  
पठतां श्रृण्वतां चैव भगवद्भक्तिवर्धनम् ॥  
काञ्चनं गरुड कृत्वा तिलधेनुसमन्वितम् ॥ १०३-१५ ॥  
  
लिखित्वैतच्च यो दद्याच्चैत्र्यां विप्राय भक्तितः ॥  
स लभेद्वैष्णवं धाम देवर्षिगणवन्दितः ॥ १०३-१६ ॥  
  
यो वानुक्रमणीमेन्तां श्रृणोत्यपि पठत्यपि ॥  
सोऽपि भक्तिं लभेद्विष्णौ संसारोच्छेदकारिणीम् ॥ १०३-१७ ॥  
  
इति श्रीबृहन्नारदीय पुराणे पूर्वभागे बृहदुपाख्याने चतुर्थपादे वाराहपुराणानुक्रमणीवर्णनं नाम त्र्युत्तरशततमोऽध्यायः ॥ १०३ ॥