---
title: ००१

---
पान्तु वो जलदश्यामाः शार्ङ्गज्याघातकर्कशाः ॥  
त्रैलोक्यमण्डपस्तम्भाश्चत्वारो हरिबाहवः ॥ १-१ ॥  
  
सुरा सुरशिरोरत्ननिघृष्टमणिरञ्जितम् ॥  
हरिपादाम्बुजद्वन्द्वमभीष्टप्रदमस्तु नः ॥ १-२ ॥  
  
मान्धातोवाच ॥  
पापेन्धनस्य घोरस्य शुष्कार्द्रस्य द्विजोत्तम ॥  
कोवह्निर्दहते तस्य तद्भवान्वक्तुमर्हति । १-३ ॥  
  
नाज्ञातं त्रिषु लोकेषु चतुर्मुखसमुद्भव ॥  
विद्यते तव विप्रेन्द्र त्रिविधस्य सुनिश्चितम् ॥ १-४ ॥  
  
अज्ञातं पातकं शुष्कं ज्ञातं चार्द्रमुदाहृतम् ॥  
भाव्यं वाप्यथवातीतं वर्तमानं वदस्व नः ॥ १-५ ॥  
  
वह्निना केन तद्भस्म भवेदेतन्मतं मम ॥  
  
वसिष्टं उवाच ॥  
श्रूयतां नृपशार्दूल वह्निना येन तद्भवेत् ॥ १-६ ॥  
  
भस्म शुष्कं तथार्द्रं च पापमस्य ह्येशेषतः ॥ १-७ ॥  
  
अवाप्य वासरं विष्णोर्यो नरः संयतेन्द्रियः ॥  
उपवासपरो भूत्वा पूजयेन्मधुसूदनम् ॥ १-८ ॥  
  
स धात्रीस्नानसहितो रात्रौ जागरणान्वितः ॥  
विशोधयति पापानि कितवो हि यथा धनम् ॥ १-९ ॥  
  
एकदाशीसमाख्येन वह्निना पातकेन्धनम् ॥  
भस्मतां याति राजेन्द्र अपि जन्मशतोद्भवम् ॥ १-१० ॥  
  
नेदृश पावनं किञ्चिन्नराणां भूप विद्यते ॥  
यादृशं पद्मनाभस्य दिनं पातकहानिदम् ॥ १-११ ॥  
  
तावत्पापानि देहेऽस्मिंस्तिष्ठन्ति मनुजाधिप ॥  
यावन्नोपवसेज्जन्तुः पद्मनाभदिमं शुभम् ॥ १-१२ ॥  
  
अश्वमेधसहस्राणि राजसूयशतानि च ॥  
एकादश्युपवासस्य कलां नार्हन्ति षोडशीम् ॥ १-१३ ॥  
  
एकादशेन्द्रियैः पापं यत्कृतं भवति प्रभो ॥  
एकादश्युपवासेन तत्सर्वं विलयं व्रजेत् ॥ १-१४ ॥  
  
एकादशीसमं किञ्चित्पापनाशं न विद्यते ॥  
व्याजेनापि कृता राजन्न दर्शयति भास्करिम् ॥ १-१५ ॥  
  
स्वर्गमोक्षप्रदा ह्येषा राज्यपुत्रप्रदायिनी ॥  
सुकलत्रप्रदा ह्येषा शरीरारोग्यदायिनी ॥ १-१६ ॥  
  
न गङ्गा न गया भूप न काशी न च पुष्करम् ॥  
न चापि कैरवं क्षेत्रं न रेवा न च देविका ॥ १-१७ ॥  
  
यमुना चन्द्रभागा च पुण्या भूप हरेर्दिनात् ॥  
अनायासेन राजेन्द्र प्राप्यते हरिमन्दिरम् ॥ १-१८ ॥  
  
रात्रौ जागरण कृत्वा समुपोष्य हरेर्दिनम् ॥  
सर्वपापविनिर्मुक्तो विष्णुलोके व्रजेन्नरः ॥ १-१९ ॥  
  
दशैव मातृके पक्षे दश राजेन्द्र पैतृके ॥  
भार्याया दश पक्षे च पुरुषानुद्धरेत्तथा ॥ १-२० ॥  
  
आत्मानमपि राजेन्द्र स नयेद्वैष्णवं पुरम् ॥  
चिन्तामणिसमा ह्येषा अथवापि निधेः समा ॥ १-२१ ॥  
  
सङ्कल्पपादपप्रख्या वेदवाक्योपमाथवा ॥  
द्वादशीं ये प्रपन्ना हि नरा नरवरोत्तम ॥ १-२२ ॥  
  
ते द्वन्द्वबाहवो जाता नागारिकृतवाहनाः ॥  
स्रग्विणः पीतवस्त्राश्च प्रयान्ति हरिमन्दिरम् ॥ १-२३ ॥  
  
एष प्रभावो हि मया द्वादश्याः परिकीर्तितः ॥  
पापेन्धनस्य घोरस्य पावकाख्यो महीपते ॥ १-२४ ॥  
  
हरेर्द्दिनं सदोपोष्यं नरैर्धर्मपरायणैः ॥  
इच्छद्भिर्विपुलान्योगान्पुत्रपौत्रादिकाँस्तथा ॥ १-२५ ॥  
  
हरिदिनमिह मर्त्यो यः करोत्यादरेण नरवर स तु कुक्षिं मातुराप्नोति नैव ॥  
बहुवृजिनसमेतोऽकामतः कामतो वा व्रजति पदमनन्तं लोकनाथस्य विष्णोः ॥ १-२६ ॥  
  
इति श्रीबृहन्नारदीयपुराणोत्तरभागे द्वादशीमाहात्म्यवर्णनं नाम प्रथमोऽध्यायः ॥ १ ॥