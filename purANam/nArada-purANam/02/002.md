---
title: ००२

---
वसिष्ट उवाच ॥  
इममेवार्थमुद्दिश्य नैमिषारण्यवासिनः ॥  
पप्रच्छुर्मुनयः सूतं व्यासशिष्यं महामतिम् ॥ २-१ ॥  
  
स तु पृष्टो महाभाग एकादश्याः सुविस्तरम् ॥  
माहात्म्यं कथयामास उपवासविधिं तथा ॥ २-२ ॥  
  
तद्वाक्यं सूतपुत्रस्य श्रुत्वा द्विजवरोत्तमाः ॥  
माहात्म्यं चक्रिणश्चापि सर्वपापौघ शान्तिदम् ॥ २-३ ॥  
  
पुनः पप्रच्छुरमलं सूतं पौराणिकं नृप ॥  
अष्टादश पुराणानि भवान् जानाति मानद ॥ २-४ ॥  
  
कानीनस्य प्रसादेनः महाभारतमप्युत ॥  
तन्नास्ति यन्न वेत्सि त्वं पुराणेषु स्मृतिष्वपि ॥ २-५ ॥  
  
चरिते रघुनाथस्य शतकोटिप्रविस्तरे ॥  
अस्माकं संशयः कश्चिद्धृदये सम्प्रवर्तते ॥ २-६ ॥  
  
तं भवानर्हति च्छेत्तुं याथार्थ्येन सुविस्तरात् ॥  
तिथेः प्रान्तमुपोष्यं स्यादाहोस्विन्मूलमेव च ॥ २-७ ॥  
  
दैवे पैत्र्ये समाख्याहि नावेद्यं विद्यते तवल ॥  
  
सौतिरुवाच ॥  
तिथेः प्रान्तं सुराणां हि उपोष्यं प्रीतिवर्द्धनम् ॥ २-८ ॥  
  
मूलं तिथेः पितॄणां तु कालज्ञैः प्रियमीरितम् ॥  
अतः प्रान्तमुपोष्यं हि तिथेर्दशफलेप्सुभिः ॥ २-९ ॥  
  
मूलं हि पितृतृप्त्यर्थं विज्ञेयं धर्मकाङ्क्षिभिः ॥  
पूर्वविद्धा न कर्तव्या द्वितीया चाष्टमी तथा ॥ २-१० ॥  
  
षष्ठी चैकादशी भूप धर्मकामार्थलिप्सुभिः ॥  
पूर्वविद्धा द्विजश्रेष्ठाः कर्तव्या सप्तमी सदा ॥ २-११ ॥  
  
दर्शश्च पौर्णमासश्च पितुः सांवत्सरं दिनम् ॥  
पूर्वविद्धानिमांस्त्यक्त्वा नरकं प्रतिपद्यते ॥ २-१२ ॥  
  
हानिं च सन्ततेर्भूपदौर्भाग्यं समवाप्नुयात् ॥  
एतच्छ्रुतं मया विप्राः कृष्णद्वैपायनात्पुरा ॥ २-१३ ॥  
  
आदित्योदयवेलायां यास्तोकापि तिथिर्भवेत् ॥  
पूर्वविद्धा तु मन्तव्या प्रभूता नोदयं विना ॥ २-१४ ॥  
  
पारणे मरणे नॄणां तिथिस्तात्कालिकी स्मृता ॥  
पित्र्येऽस्तमनवेलायां स्पर्शे पूर्णा निगद्यते ॥ २-१५ ॥  
  
न तत्रोदयिनी ग्राह्या दैवस्योदयिकी तिथिः ॥  
प्रत्यहं शोधयेत्प्राज्ञस्तिथिं दैवज्ञचिन्तकात् ॥ २-१६ ॥  
  
तिथिप्रमाणं विप्रेन्द्राः क्षपाकरदिवाकरौ ॥  
चन्द्रार्कचारविज्ञानात्कालं कालविदो विदुः ॥ २-१७ ॥  
  
पूर्वायाः सङ्गदोषेण न योग्यास्ताः प्रपूजने ॥  
वर्जयन्ति नरास्तज्ज्ञा यामांश्च चतुरो द्विजाः ॥ २-१८ ॥  
  
अत ऊर्द्ध्वं प्रवक्ष्यामि स्नानपूजाविधिक्रमम् ॥  
न दिवा शुद्धिमाप्नोति तदा रात्रौ विधीयते ॥ २-१९ ॥  
  
दिनकार्यमशेषं हि कर्तव्यं शर्वरीमुखे ॥  
विधिरेष मया ख्यातो नराणामुपवासिनाम् ॥ २-२० ॥  
  
अल्पायामथ विप्रेन्द्रा द्वादश्यामरुणोदये ॥  
स्नानार्चनक्रिया कार्य्या दानहोमादिसंयुता ॥ २-२१ ॥  
  
त्रयोदश्यां हि शुद्दायां पारणे पृथिवीफलम् ॥  
शतयज्ञाधिकं वापि नरः प्राप्नोत्यसंशयम् ॥ २-२२ ॥  
  
एतस्मात्कारणाद्विप्राः प्रत्यूषे स्नानमाचरेत् ॥  
पितृतर्पणसंयुक्तं न दृष्ट्वा द्वादशीदिनम् ॥ २-२३ ॥  
  
महाहानिकरा ह्येषा द्वादशी लङ्घिता नृभिः ॥  
करोति धर्महरणमस्नातेव सरस्वती ॥ २-२४ ॥  
  
क्षये वाप्यथवा वृद्धौ सम्प्राप्ते वा दिनोदये ॥  
उपोष्या द्वादशी पुण्या पूर्वविद्धां विवर्जयेत् ॥ २-२५ ॥  
  
ब्राह्मण उवाच ॥  
यदा च प्राप्यते सूत द्वादश्यां पूर्वसम्भवा ॥  
तदोपवासो हि कथं कर्तव्यो मानवैर्वद ॥ २-२६ ॥  
  
उपवासदिनं विद्धं यदा भवति पूर्वया ॥  
द्वितीयेऽह्नि यदा न स्यात्स्वल्पाप्येकादशी तिथिः ॥ २-२७ ॥  
  
तत्रोपवासो विहितः कथं तद्वद सूतज ।  
  
सौतिरुवाच ॥  
यदा न प्राप्यते विप्रा द्वादश्यां पूर्वसम्भवम् ॥ २-२८ ॥  
  
रविचन्द्रार्कजाहं तु तदोपोष्यं परं दिनम् ॥  
बह्वा गमविरोधेषु ब्राह्मणेषु विवादिषु ॥ २-२९ ॥  
  
उपोष्या द्वादशी पुण्या त्रयोदश्यां तु पारणम् ॥  
एकादश्यां तु विद्धायां सम्प्राप्ते श्रवणे तथा ॥ २-३० ॥  
  
उपोष्या द्वादशी पुण्या पक्षयोरुभयोरपि ॥  
एष वो निर्णयः प्रोक्तो मया शास्त्रविनिर्णयात् ॥ २-३१ ॥  
  
किमन्यच्छ्रोतुकामा हि तद्भवन्तो ब्रुवन्तु मे ॥  
  
ऋषय ऊचुः ॥  
युगादीनां वद्विधिं सौते सम्यग्यथातथम् ॥ २-३२ ॥  
  
रविसङ्क्रातिकादीनां नावेद्यं विद्यते तव ॥  
  
सौतिरुवाच ॥  
द्वे शुक्ले द्वे तथा कृष्णे युगाद्याः कवयो विदुः ॥ २-३३ ॥  
  
शुक्ले पूर्वाह्णिके ग्राह्ये कृष्णे ग्राह्येऽपराह्णिके ॥  
अयनं दिनभागाढ्यं सङ्क्रमः षोडशः पलः ॥ २-३४ ॥  
  
पूर्वे तु दक्षिणे भागे व्यतीते चोत्तरो मतः ॥  
मध्यकाले तु विषुवे त्वक्षया परिकीर्तिता ॥ २-३५ ॥  
  
ज्ञात्वा विप्रास्तिथिं सम्यक्सांवत्सरसमीरिताम् ॥  
कर्तव्यो ह्युपवासस्तु अन्यथा नरकं व्रजेत् ॥ २-३६ ॥  
  
पूर्वविद्धां प्रकुर्वाणो नरो धर्मं निकृन्तति ॥  
सन्ततेस्तु विनाशाय सम्पदां हरणाय च ॥ २-३७ ॥  
  
पलवेधेऽपि विप्रेन्द्रा दशम्या वर्जयेच्छिवाम् ॥  
सुराया बिन्दुना स्पृष्टं यथा गङ्गाजलन्त्यजेत् ॥ २-३८ ॥  
  
श्वहतं पञ्चगव्यं च दशम्या दूषितां त्यजेत् ॥  
एकादशीं द्विजश्रेष्ठाः पक्षयोरुभयोरपि ॥ २-३९ ॥  
  
पूर्वविद्धा पुरा दत्ता सा तिथिर्यदुमौलिना ॥  
दानवेभ्यो द्विजश्रेष्ठाः प्रीणनार्थं महात्मनाम् ॥ २-४० ॥  
  
अकाले यद्धनं दत्तमपात्रेभ्यो द्विजोत्तमाः ॥  
सङ्क्रुद्वैरपि यद्दत्तं यद्दत्तं चाप्यसत्कृतम् ॥ २-४१ ॥  
  
पूर्वविद्धतिथौ दत्तं तद्दत्तमसुरेष्वथ ॥  
यदुच्छिष्टेन दत्तं तु यद्दत्तं पतितेष्वपि ॥ २-४२ ॥  
  
स्त्रीजेतेषु च यद्दत्तं यद्दत्तं जलवर्जितम् ॥  
पुनः कीर्तनसंयुक्तं तद्दत्तमसुरेषु वै ॥ २-४३ ॥  
  
तस्माद्विप्रा न कर्त्व्या विद्धाप्येकादशी तिथिः ॥  
यथा हन्तिपुरा पुण्यं श्राद्धं च वृषलीपतिः ॥ २-४४ ॥  
  
दत्तं जप्तं हुतं स्नातं तथा पूजा कृता हरेः ॥  
तिथौ विद्धे क्षयं याति तमः सूर्योदये यथा ॥ २-४५ ॥  
  
जीर्णं पतिं यौवनगर्विता यथा त्यजन्ति नार्यो झषकेतुनार्दिताः ॥  
तथा हि वेधं विबुधास्त्यजन्ति तिथ्यन्तरं धर्मविवृद्धये सदा ॥ २-४६ ॥  
  
श्रीबृहन्नारदीयपुरणोत्तरभागे तिथिविचारो नाम द्वितीयोऽध्यायः ॥ २ ॥