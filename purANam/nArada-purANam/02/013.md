---
title: ०१३

---
वसिष्ठ उवाच ॥  
उत्थापयित्वा राजानं मोहिनी वाक्यमब्रवीत् ॥  
मा शङ्कां कुरु राजेन्द्र कुमारीं विद्ध्यकल्मषाम् ॥ १३-१ ॥  
  
उद्वहस्व महीपाल गृह्योक्तविधिना हि माम् ॥  
अनूढा कन्यका राजन् यदि गर्भं बिभर्ति हि ॥ १३-२ ॥  
  
प्रसूयति दिवाकीर्तिं सर्ववर्णविगर्हितम् ॥  
चाण्डालयोनयस्तिस्रः पुराणे कवयो विदुः ॥ १३-३ ॥  
  
कुमारीसम्भवात्वेका सगोत्रापि द्वितीयका ॥  
ब्राह्मण्यां शूद्रजनिता तृतीया नृपपुङ्गव ॥ १३-४ ॥  
  
एतस्मात्कारणाद्राजन् कुमारीं मां समुद्वह ॥  
ततस्तां चपलापाङ्गीं नृपो रुक्माङ्गदो गिरौ ॥ १३-५ ॥  
  
उद्वाह्य विधिना युक्तस्तस्थौ राजा हसन्निव ॥  
  
राजोवाच ॥  
न तथा त्रिदिवप्राप्तिः प्रीणयेन्मां वरानने ॥ १३-६ ॥  
  
तवप्राप्तिर्यथा देवि मन्दरेऽस्मिन्सुखाय वै ॥  
मन्ये पुरन्दराद्देवि ह्यात्मानमधिकं क्षितौ ॥ १३-७ ॥  
  
त्रैलोक्यसुन्दरीं प्राप्य भार्यां त्वां चारुलोचने ॥  
तस्माद्यदनुकूलं ते तत्करोमि प्रशाधि माम् ॥ १३-८ ॥  
  
इहैव रमसे बाले अथवा मन्दिरे मम ॥  
मलये मेरुशिखरे वने वा नन्दने वद ॥ १३-९ ॥  
  
तच्छ्रुत्वा नृपतेर्वाक्यं मोहिनी मधुरं नृप ॥  
उवाचानुशयं राजन्वचनं प्रीतिवर्द्धनम् ॥ १३-१० ॥  
  
सपत्नीनां कटाक्षाणां क्षतानि नगरे मम ॥  
भविष्यन्ति महीपाल कथं गच्छामि ते पुरम् ॥ १३-११ ॥  
  
मास्म सीमन्तिनी काचिद्भवेद्धि क्षितिमण्डले ॥  
यस्याः सपत्नीप्रभवं दुःखमामरणं भवेत् ॥ १३-१२ ॥  
  
साहं लब्धा महीपाल मनसा वशगा तव ॥  
ज्ञात्वा सपत्नीप्रभवं दुःखं भर्ता कृतो मया ॥ १३-१३ ॥  
  
वत्स्यामि पर्वतश्रेष्ठे बह्वाश्चर्यसमन्विते ॥  
न त्वं वससि राजेन्द्र सन्ध्यावल्या विना क्वचित् ॥ १३-१४ ॥  
  
तस्यास्त्वं विरहे दुःखी सपुत्राया भविष्यसि ॥  
दुःखेन भवतो राजन्भूरि दुःखं भवेन्मम ॥ १३-१५ ॥  
  
यत्रैव भवतः सौख्यं तत्राहमपि संस्थिता ॥  
यत्र त्वं रंस्यसे राजंस्तत्र मे मन्दरो गिरिः ॥ १३-१६ ॥  
  
भर्तृस्थाने हि वस्तव्यमृद्धिहीनेऽपि भार्यया ॥  
स मेरुः काञ्चनमयः सन्निधाने प्रचक्षते ॥ १३-१७ ॥  
  
मनोरथो नाम मेरुर्यत्र त्वं रमसे विभो ॥  
भर्तृस्थानं परित्यज्य स्वपितुर्वापि वर्जितम् ॥ १३-१८ ॥  
  
पितृस्थानाश्रयरता नारी तमसि मज्जति ॥  
सर्वधर्मविहीनापि नारी भवति सूकरी ॥ १३-१९ ॥  
  
एवं जानाम्यहं दोषं कथं वत्स्यामि मन्दरे ॥  
गमिष्यामि त्वया सार्द्धमीशस्त्वं सुखदुःखयोः ॥ १३-२० ॥  
  
मोहिन्यास्तद्वचः श्रुत्वा राजा संहृष्टमानसः ॥  
परिष्वज्य वरारोहामिदं वचनमब्रवीत् ॥ १३-२१ ॥  
  
भार्याणां मम सर्वासामुपरिष्टाद्भविष्यसि ॥  
मा शङ्कां कुरु वामोरु यतो दुःखं भविष्यति ॥ १३-२२ ॥  
  
जीवितादधिका सुभ्रु भविष्यसि गृहे मम ॥  
एहि गच्छाव तन्वङ्गि सुखाय नगरं प्रति ॥ १३-२३ ॥  
  
भुङ्क्ष्व भोगान्मया सार्द्धं तत्रस्था स्वेच्छया प्रिये ॥ १३-२४ ॥  
  
सा त्वेवमुक्ता शशिगौरवक्त्रा रुक्माङ्गदेनात्मविनाशनाय ॥  
सम्प्रस्थिता नूपुरघोषयुक्ता विकर्षयन्ती गिरिजातशोभाम् ॥ १३-२५ ॥  
  
इति श्रीबृहन्नारदीयपुराणोत्तरभागे मोहिनीसम्मोहनं नाम त्रयोदशोऽध्यायः ॥ १३ ॥