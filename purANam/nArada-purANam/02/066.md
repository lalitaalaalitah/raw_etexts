---
title: ०६६

---
॥ अथ गङ्गाद्वारमाहात्म्यं प्रारभ्यते ॥  
  
॥ मोहिन्युवाच ॥  
कुरुक्षेत्रस्य माहात्म्यं श्रुतं पापापहं महत् ॥  
त्वत्तो द्विजवरश्रेष्ठ सर्वसिद्धिप्रदं नृणाम् ॥ ६६-१ ॥  
  
गङ्गाद्वारेति यत्ख्यातं तीर्थं पुण्यावहं गुरो ॥  
तत्समाख्याहि भद्रं ते श्रोतुं वाञ्छास्ति मे हृदि ॥ ६६-२ ॥  
  
वसुरुवाच ॥  
श्रृणु भद्रे प्रवक्ष्यामि माहात्म्यं पापनाशनम् ॥  
गङ्गाद्वारस्य ते पुण्यं श्रृण्वतां पठतां शुभम् ॥ ६६-३ ॥  
  
यत्र भूमिमनुप्राप्ता भगीरथरथानुगा ॥  
श्रीगङ्गालकनन्दाख्या नगान्भित्त्वा सहस्रशः ॥ ६६-४ ॥  
  
यत्रायजत यज्ञेशं पुरा दक्षः प्रजापतिः ॥  
तत्क्षेत्रं पुण्यदं नॄणां सर्वपातकनाशनम् ॥ ६६-५ ॥  
  
यस्मिन्यज्ञे समाहूता देवा इन्द्रपुरोगमाः ॥  
स्वैः स्वैर्गणैः समायाता यज्ञभागजिघृक्षया ॥ ६६-६ ॥  
  
तत्र देवर्षयः प्राप्तास्तथा ब्रह्मर्षयोऽमलाः ॥  
शिष्यप्रशिष्यैः सहितास्तथा राजर्षयः शुभे ॥ ६६-७ ॥  
  
सर्वेनिमन्त्रितास्तेन ब्रह्मपुत्रेण धीमता ॥  
गन्धर्वाप्सरसो यक्षाः सिद्धविद्याधरोरगाः ॥ ६६-८ ॥  
  
सम्प्राप्ता यज्ञसदनमृते शर्वं पिनाकिनम् ॥  
ततस्तु गच्छतां तेषां सप्रियाणां विमानिनाम् ॥ ६६-९ ॥  
  
दक्षयज्ञोत्सवं प्रीत्यान्योन्यं वर्णयतां सती ॥  
श्रुत्वा सोत्का महादेवं प्रार्थयामास भामिनी ॥ ६६-१० ॥  
  
तच्छत्वा भगवानाह न श्रेयो गमनं ततः ॥  
अथ देवमनादृत्य भाविनोऽर्थस्य गौरवात् ॥ ६६-११ ॥  
  
जगामैकाकिनी भद्रे द्रष्टुं पितृमखोत्सवम् ॥  
ततः सा तत्र सम्प्राप्ता न केनापि सभाजिता ॥ ६६-१२ ॥  
  
प्राणांस्तत्याज तन्वङ्गी तज्जातं क्षेत्रमुत्तम् ॥  
तस्मिंस्तीर्थे तु ये स्नात्वा तर्पयन्ति सुरान्पितॄन् ॥ ६६-१३ ॥  
  
ते स्युर्देव्याः प्रियतमा भोगमोक्षैकभागिनः ॥  
येऽन्येऽपि तत्र स्वान्प्राणांस्त्यजन्त्यनशनादिभिः ॥ ६६-१४ ॥  
  
तेऽपि साक्षाच्छिवं प्राप्य नाप्नुवन्ति पुनर्जनिम् ॥  
अथ तन्नारदाच्छ्रुत्वा भगवान्नीललोहितः ॥ ६६-१५ ॥  
  
मरणं स्वप्रियायास्तु वीरभद्रं विनिर्ममे ॥  
स सर्वैः प्रमथैर्युक्तस्तं यज्ञं समनाशयत् ॥ ६६-१६ ॥  
  
पुनर्विधेः प्रार्थनया मीढ्वान्सद्यः प्रसादितः ॥  
सन्दधे च पुनर्यज्ञं विकृतं प्रकृतिस्थितम् ॥ ६६-१७ ॥  
  
ततस्तत्तीर्थमतुलं सर्वपातकनाशनम् ॥  
जातं यत्राप्लुतः सोमो मुक्तो यक्ष्मग्रहादभूत् ॥ ६६-१८ ॥  
  
तत्र यो विधिवत्स्नात्वा यं यं कामं विचिन्तयेत् ॥  
तं तमाप्नोति विधिजे नात्र कार्या विचारणा ॥ ६६-१९ ॥  
  
यत्र यज्ञेश्वरः साक्षाद्भगवान्विष्णुरव्ययः ॥  
स्तुतो दक्षेण देवैश्च तत्तीर्थं हरिसञ्ज्ञितम् ॥ ६६-२० ॥  
  
तत्र यो विधिवन्मर्त्यः स्नायाद्धरिपदे सति ॥  
स विष्णोर्वल्लभो भूयाद्भुक्तिमुक्तयकभाजनम् ॥ ६६-२१ ॥  
  
अतः पूर्वदिशि क्षेत्रं त्रिगगं नाम विश्रुतम् ॥  
यत्र त्रिपथगा साक्षादृश्यते सकलैर्जनैः ॥ ६६-२२ ॥  
  
तत्र स्नात्वाथ सन्तर्प्य देवर्षिपितृमानवान् ॥  
सम्यक्छ्रद्धायुतो मर्त्यो मोदते दिवि देववत् ॥ ६६-२३ ॥  
  
तत्र यस्त्यजति प्राणान्प्रवाहे पतितः सति ॥  
स व्रजेद्वैष्णवं धाम देवैः सम्यक्सभाजितः ॥ ६६-२४ ॥  
  
ततः कनखले तीर्थे दक्षिणीं दिशमाश्रिते ॥  
त्रिरात्रोपोषितः स्नात्वा मुच्यते सर्वकिल्बिषैः ॥ ६६-२५ ॥  
  
अथ यास्तत्रगां दद्याद्बाह्यणे वेदपारगे ॥  
स कदाचिन्न पश्येत्तु देवि वैतरणीं यमम् ॥ ६६-२६ ॥  
  
अत्र जप्तं हुतं तप्तं दत्तमानन्त्यमश्नुते ॥  
अत्रैव जहुतीर्थँ च यत्र वै जह्रुना पुरा ॥ ६६-२७ ॥  
  
राजर्षिणा निपीताभूद्गण्डूषीकृत्य सा नदी ॥  
प्रसादितेन सा तेन मुक्ता कर्णाद्विनिर्गता ॥ ६६-२८ ॥  
  
तत्र स्नात्वा महाभागे यो नरः श्रद्धयान्वितः ॥  
सोपवासः समभ्यर्चेद्बाह्यणं वेदपारगम् ॥ ६६-२९ ॥  
  
भोजयेत्परमान्नेन स्वर्गे कल्पं वसेत्स तु ॥  
अथ पश्चाद्दिशि गतं कोटितीर्थँ सुमध्यमे ॥ ६६-३० ॥  
  
यत्र कोटिगुणं पुण्यं भवेत्कोटीशदर्शनात् ॥  
ओष्यैकां रजनीं तत्र पुण्डरीकमवाप्नुयात् ॥ ६६-३१ ॥  
  
तथैवोत्तरदिग्भागे सप्तगङ्गेति विश्रुतम् ॥  
तीर्थं परमकं देवि सर्वपातकनाशनम् ॥ ६६-३२ ॥  
  
यत्राश्रमाश्च पुण्या वै सप्तर्षीणां महामते ॥  
तेषु सर्वेषु तु पृथक् स्नात्वा सन्तर्प्य देवताः ॥ ६६-३३ ॥  
  
पितॄंश्च लभते मर्त्य ऋषिलोकं सनातनम् ॥  
भगीरथेन वै राज्ञा यदानीता सुरापगा ॥ ६६-३४ ॥  
  
तदा सा प्रीतये तेषां सप्तधारागताभवत् ॥  
सप्तगङ्गं ततस्तीर्थं भुवि विख्यातिमागतम् ॥ ६६-३५ ॥  
  
स आवर्तं ततः प्राप्य सन्तर्प्यामरपूर्वकान् ॥  
स्रात्वा देवेन्द्रभवने मोदते युगमेव च ॥ ६६-३६ ॥  
  
ततो भद्रे समासाद्य कपिलाह्रदमुत्तमम् ॥  
धेनुं दत्त्वा द्विजाग्र्याय गोसहस्रफलं लभेत् ॥ ६६-३७ ॥  
  
अत्रैव नागराजस्य तीर्थं परमपावनम् ॥  
अत्राभिषेकं यः कुर्यात्सोऽभयं सर्पतो लभेत् ॥ ६६-३८ ॥  
  
ततो ललितकं प्राप्य शन्तनोस्तीर्थमुत्तमम् ॥  
स्नात्वा सन्तर्प्य विधिवत्सुरादील्लँभते गतिम् ॥ ६६-३९ ॥  
  
यत्र शन्तनुनां लब्धा गङ्गा मानुष्यमागता ॥  
तत्रैव तत्यजे देहं वसून्सूत्वानुवत्सरम् ॥ ६६-४० ॥  
  
तद्देहो न्यपतत्तत्र तत्राभूद्दक्षजन्म च ॥  
तत्र यः स्नाति मनुजो भक्षयेदोषधीं च ताम् ॥ ६६-४१ ॥  
  
स न दुर्गतिमाप्नोति गङ्गादेवीप्रसादतः ॥  
भीमस्थलं ततः प्राप्य यः स्नायात्सुकृती नरः ॥ ६६-४२ ॥  
  
भोगान्भुक्त्वेह देहान्ते स्वर्गतिं समवाप्नुयात् ॥  
एतान्युद्देशतो देवि तीर्थानि गदितानि ते ॥ ६६-४३ ॥  
  
अन्यानि वै महाभागे सन्ति तत्रल सहस्रशः ॥  
योऽस्मिन्क्षेत्रे नरः स्नायात्कुम्भगेज्येऽजगे रवौ ॥ ६६-४४ ॥  
  
स तु स्याद्वाक्पतिः साक्षात्प्रभाकर इवापरः ॥  
अथ याते प्रयागादिपुण्यतीर्थे पृथूके ॥ ६६-४५ ॥  
  
अथ यो वारुणे योगे महावारुणके तथा ॥  
महामहावारुणे च स्नायात्तत्र विधानतः ॥ ६६-४६ ॥  
  
सम्पूज्य ब्राह्मणान् भक्त्या स लभेद्ब्रह्मणः पदम्॥  
सङ्क्रान्तौ वाप्यमायां वा व्यतीपाते युगादिके ॥ ६६-४७ ॥  
  
पुण्येऽहनि तथान्यद्वै यत्किञ्चिद्दानमाचरेत् ॥  
तत्तु कोटिगुणं भूयात्सत्यमेतन्मयोदितम् ॥ ६६-४८ ॥  
  
गङ्गाद्वारं स्मरेद्यो वै दूरसंस्थोऽपि मानवः ॥  
सद्गतिं स समाप्नोति स्मरन्नन्ते यथा हरिम् ॥ ६६-४९ ॥  
  
यं यं देवं हरिद्वारे पूजयेत्प्रयतो नरः ॥  
स स देवः सुप्रसन्नः पूरयेत्तन्मनोरथान् ॥ ६६-५० ॥  
  
एतदेव तपःस्थानमेतदेव जपस्थलम् ॥  
एतदेव हुतस्थानं यत्र गङ्गा भुवं गता ॥ ६६-५१ ॥  
  
यस्तत्र नियतो मर्त्यो गङ्गानामसहस्रकम् ॥  
त्रिकालं पठति स्नात्वा सोऽक्षयां सन्ततिं लभेत् ॥ ६६-५२ ॥  
  
गङ्गाद्वारे पुराणं तु श्रृणुयाद्यश्च भक्तितः ॥  
नियमेन महाभागे स याति पदमव्ययम् ॥ ६६-५३ ॥  
  
हरिद्वारस्य माहात्म्यं यः श्रृणोति नरोत्तमः ॥  
पठेद्वा भक्तिसंयुक्तः सोऽपि स्नानफलं लभेत् ॥ ६६-५४ ॥  
  
देवि तिष्ठति यद्गेहे माहात्म्यं लिखितं त्विदम् ॥  
तद्गृहे सर्पचौराग्निग्रहराजभयं नहि ॥ ६६-५५ ॥  
  
वर्द्धतेसम्पदः सर्वा विष्णुदेवप्रसादतः ॥ ६६-५६ ॥  
  
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे हरिद्वारमाहात्म्यं नाम षट्षष्टितमोऽध्यायः ॥ ६६ ॥  
  
इति गङ्गाद्वारं (हरिद्वार)माहात्म्यं समाप्तम् ॥