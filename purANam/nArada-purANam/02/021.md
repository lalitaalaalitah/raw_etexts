---
title: ०२१

---
मान्धातोवाच ॥  
पुत्रस्य वचनं श्रुत्वा किं चकार महीपतिः ॥  
सा चापि मोहिनी ब्रह्मन्प्रिया राज्ञो विधेः सुता ॥ २१-१ ॥  
  
आश्चर्यरूपं कथितमाख्यानं तु सुधोपमम् ॥  
विशेषतस्त्वया पुण्यं सर्वसन्देहभञ्जनम् ॥ २१-२ ॥  
  
वसिष्ठ उवाच ॥  
तत्पुत्रवचनं श्रुत्वा प्रहृष्टो नृपपुङ्गवः ॥  
उदतिष्ठत्प्रियायुक्तस्ताः श्रियश्चावलोकयत् ॥ २१-३ ॥  
  
क्षणं हर्षान्वितो भूप राजा विष्णुपरायणः ॥  
नागकन्यास्तु ताः सर्वा वारुणीसहिता मुदा ॥ २१-४ ॥  
  
प्रददौ तनये प्रेम्णा भार्यार्थं धर्मभूषणे ॥  
शेषं दानवनारीभिर्बहुरत्नसमन्वितम् ॥ २१-५ ॥  
  
मोहिन्यै प्रददौ राजा कामबाणप्रपीडितः ॥  
संविभज्य पिता वित्तं धर्माङ्गदसमाहृतम् ॥ २१-६ ॥  
  
पुरोहितमुवाचेदं काले चाहूय भूपतिः ॥  
सर्वासां मत्सुतो ब्रह्मन्पाणीन्गृह्णातु धर्मतः ॥ २१-७ ॥  
  
कुमारीणां कुमारोऽयं मद्वाक्ये संस्थितः सदा ॥  
वैवाह्यलग्ने नक्षत्रे मुहूर्ते सर्वकामदे ॥ २१-८ ॥  
  
वाचयित्वा द्विजान्स्वस्ति गोस्वर्णाम्बरतोषितान् ॥  
विवाहं कुरु पुत्रस्य मम धर्माङ्गदस्य वै ॥ २१-९ ॥  
  
यः पुत्रस्य पितोद्वाहं न करोतीह मन्दधीः ॥  
स मज्जेन्नरके घोरे ह्यप्रतिष्ठे युगायुतम् ॥ २१-१० ॥  
  
तस्माच्चोद्वाहयेत्पुत्रं पिता धर्मसमन्वितः ॥  
आत्मा संस्थापितस्तेन येन संस्थापितः सुतः ॥ २१-११ ॥  
  
सर्वक्रतुफलं तस्य पुत्रोद्वाहे कृते भवेत् ॥  
पुत्रस्य गुणयुक्तस्य निर्गुणस्यापि भूसुर ॥ २१-१२ ॥  
  
पित्रा कारयितव्यो हि विवाहो धर्ममिच्छता ॥  
यो न दारैश्च वित्तैश्च पुत्रान्संयोजयेत्पिता ॥ २१-१३ ॥  
  
न पुमान्स तु विज्ञेय इहामुत्र विगर्हितः ॥  
तस्माद्वृत्तियुताः कार्याः पुत्रा दारैः समन्विताः ॥ २१-१४ ॥  
  
यथा रमन्ते ते तुष्टाः सुखं पुत्राः सुमानिताः ॥  
तच्छ्रुत्वा वचनं राज्ञो द्विजस्तस्य पुरोहितः ॥ २१-१५ ॥  
  
धर्माङ्गदविवाहार्थमुद्यतो हर्षसंयुतः ॥  
स युवानिच्छमानोऽपि स्त्रीसौख्यं लज्जाया सुतः ॥ २१-१६ ॥  
  
स्वीचकार पितुर्वाक्याद्दारसङ्ग्रहणं तदा ॥  
वरुणात्मजया सार्द्धं नागकन्या मनोहराः ॥ २१-१७ ॥  
  
उपयेमे महाबाहू रूपेणाप्रतिमा भुवि ॥  
उद्वाहयित्वा सर्वास्ता विधिदृष्टेन कर्मणा ॥ २१-१८ ॥  
  
वसुगोरत्नदानानि विप्रेभ्यः प्रददौ मुदा ॥  
कृतदारो ववन्देऽथ पादान्मातुः पितुर्मुदा ॥ २१-१९ ॥  
  
ततः सन्ध्यावलीदेवीमाह धर्माङ्गदः सुतः ॥  
पितुर्वाक्येन मे देवि सञ्जातो दारसङ्ग्रहः ॥ २१-२० ॥  
  
एतन्मे नास्ति मनसि यत्पित्रोद्वाहितो ह्यहम् ॥  
अव्ययं पितरं विज्ञं देवि शुश्रूषये ह्यहम् ॥ २१-२१ ॥  
  
दिव्यैर्भोगैर्न मे किञ्चित्स्वर्गेणापि प्रयोजनम् ॥  
कार्या मे पितृशुश्रूषा तव चैव दिवानिशम् ॥ २१-२२ ॥  
  
सन्ध्यावल्युवाच ॥  
चिरं जीव सुखं पुत्र भुङ्क्ष्व भोगान्मनोऽनुगान् ॥  
पितुः प्रसादाद्दीर्घोयुर्मनो नन्दय मे सुत ॥ २१-२३ ॥  
  
त्वया सुपुत्रिणी पुत्र जाता गुणवता क्षितौ ॥  
सपत्नीनां च सर्वासां हृदये संस्थिता ह्यहम् ॥ २१-२४ ॥  
  
एवमुक्त्वा परिष्वज्य मूर्द्धन्याघ्राय चासकृत् ॥  
व्यसर्जयत्ततः पुत्रं राज्यतन्त्रावलोकने ॥ २१-२५ ॥  
  
विसर्जितस्तदा मात्रा मातॄरन्याः प्रणम्य च ॥  
राज्यतन्त्रं तदखिलं चक्रे पितृवचः स्थितः ॥ २१-२६ ॥  
  
दुष्टनिग्रहणं चक्रे शिष्टानां परिपालनम् ॥  
अटनं सर्वदेशेषु वीक्षणं सर्वकर्मणाम् ॥ २१-२७ ॥  
  
चक्रे सर्वत्र कार्याणां मासि मासि निरीक्षणम् ॥  
हस्त्यश्वपोषणं चक्रे चारचक्रेक्षणं तथा ॥ २१-२८ ॥  
  
वादसंवीक्षणं चक्रे तुलामानं दिने देने ॥  
गृहे गृहे नराणां च चक्रे संरक्षणं नृपः ॥ २१-२९ ॥  
  
स्तनन्धयी क्वचिद्बालः स्तनहीनो न रोदिति ॥  
श्वश्रूर्वध्वा न कुत्रापि प्ररोदित्यवमानिता ॥ २१-३० ॥  
  
क्वचित्समर्थस्तनयः पितरं नहि याचते ॥  
न वर्णसङ्करो राज्ये केषाञ्चिदभवत्पुनः ॥ २१-३१ ॥  
  
न गूढविभवो लोको धर्मे वदति दूषणम् ॥  
न कञ्चुकविहीना तु भवेन्नारी सभर्तृका ॥ २१-३२ ॥  
  
गृहान्निष्क्रमणं स्त्रीणां मास्तु राज्ये मदीयके ॥  
मा सकेशा हि विधवा मास्त्वकेशा मभर्तृका ॥ २१-३३ ॥  
  
मा व्रतीह सदाक्रोशी मारण्या नगराश्रयाः ॥  
सामान्यवृत्त्यदाता मे राज्येऽवसतु निर्घृणः ॥ २१-३४ ॥  
  
गोपालो नगराकाङ्क्षी निर्गुणस्तूपदेशकः ॥  
ऋत्विग्वा शास्त्रहीनश्च मा मे राज्ये वसेदिह ॥ २१-३५ ॥  
  
यो हि निष्पादयेन्नीलीं नीलीरङ्गातिसेचकः ॥  
निर्वास्यौ तावुभौ पापौ यो वै मद्यं करोति च ॥ २१-३६ ॥  
  
वृथा मांसं हि योऽश्नाति पृष्ठमांसप्रियो हि यः ॥  
तस्य वासो न मे राज्ये स्वकलत्रं त्यजेच्च यः ॥ २१-३७ ॥  
  
विष्णुं परित्यज्य वरं सुराणां सम्पूजयेद्योऽन्यतमं हि देवम् ॥  
गच्छेत्सगर्भां युवतीं प्रसूतां दण्ड्यश्च वध्यश्च स चास्मदीयैः ॥ २१-३८ ॥  
  
इति श्रीबृहन्नारदीयपुराणोत्तरभागे शिक्षानिरूपणं नामैकविंशोऽध्यायः ॥ २१ ॥