---
title: ०२०

---
वसिष्ठ उवाच ॥  
एवं सुरतमूढस्य राज्ञो रुक्माङ्गदस्य च ॥  
त्रीणि पञ्च च वर्षाणि व्यतीतानि सुखेन वै ॥ २०-१ ॥  
  
सम्प्राप्ते नवमे वर्षे पुत्रो धर्माङ्गदो बली ॥  
जित्वा विद्याधरान्पञ्च मलये पर्वतोत्तमे ॥ २०-२ ॥  
  
आजहार मणीन्पञ्च सर्वकामप्रदान् शुभान् ॥  
एकं काञ्चनदातारं कोटिकोटिगुणं शुभम् ॥ २०-३ ॥  
  
द्वितीयं वस्त्रभूषादिलक्षकोटिप्रदं तथा ॥  
तृतीयममृतस्रावि पुनर्यौवनकारकम् ॥ २०-४ ॥  
  
सभागृहप्रकर्तारं चतुर्थं चान्नसाधकम् ॥  
पञ्चमं व्योभगतिदं त्रैलोक्यपरिसर्पणम् ॥ २०-५ ॥  
  
तान्मणीन्गृह्य मनसा विद्याधरसमन्वितः ॥  
स्त्रीभिर्विद्याधराणां च साश्रुनेत्राभिरावृतः ॥ २०-६ ॥  
  
ववन्दे चरणौ मातुः पितू रुक्माङ्गदस्य च ॥  
मणीन्पञ्च समर्प्याथ पादयोः प्राह सन्नतः ॥ २०-७ ॥  
  
इमे जिता मया तात पञ्च विद्याधरा रणे ॥  
मलये भूधरश्रेष्ठे वैष्णवास्त्रेण भूपते ॥ २०-८ ॥  
  
इमे ते भृत्यतां प्राप्ताः सस्त्रीका नृपसत्तम ॥  
मणीन्प्रयच्छ मोहिन्यै भुजभूषणहेतवे ॥ २०-९ ॥  
  
सर्वकामप्रदा ह्येते पुनर्यौवनकारिणः ॥  
जीर्णदन्ताः पुनर्बाला भवन्ति मणिधारणात् ॥ २०-१० ॥  
  
वस्त्रहर्म्यसुवर्णानां स्वर्गतेरमृतस्य च ॥  
दातारो मासयुद्धेन साधितास्तव तेजसा ॥ २०-११ ॥  
  
साधितानि मया कृच्छ्रात्सप्तद्वीपानि भूपते ॥  
करदानिसमस्तानि कृतानि तव तेजसा ॥ २०-१२ ॥  
  
समुद्रे च प्रविष्टस्य गतः संवत्सरो मम ॥  
जिता भोगवती तात मया नागसमावृता ॥ २०-१३ ॥  
  
आहृता नागकन्याश्च मया चायुतसङ्ख्यकाः ॥  
तत्रापि हाररत्नानि सुबहून्याहृतानि च ॥ २०-१४ ॥  
  
पुनश्चाहं गतस्तात दानवानां पुरं महत् ॥  
तान्निर्जित्यं च कन्यानां सुरूपाणां सुवर्चसाम् ॥ २०-१५ ॥  
  
आहृतानि मया त्रीणि सहस्राणि च पञ्च च ॥  
दशकोट्यस्तु रत्नानां दीपकर्म निशागमे ॥ २०-१६ ॥  
  
कुर्वतां ते महीपाल आनीतास्तव मन्दिरे ॥  
ततोऽहं वारुणं लोकं रसातलतलस्थितम् ॥ २०-१७ ॥  
  
गतो वीर्यबलोत्सिक्तस्त्वदङ्घ्रियुगसेवकः ॥  
तत्रोक्तो वरुणो देवः स्थीयतां मत्पिन्तुर्वशे ॥ २०-१८ ॥  
  
रुक्माङ्गदस्य नृपतेर्यदि जीवितुमिच्छसि ॥  
कुपितो मम वाक्येन वरुणो योद्धुमागतः ॥ २०-१९ ॥  
  
तेन संवत्सरं युद्धं घोरं जातं रसातले ॥  
जितो नारायणास्त्रेण मया स जलनायकः ॥ २०-२० ॥  
  
न हतः प्रमदावाक्यैस्तस्य जीवितरक्षणे ॥  
निर्जितेनायुतं दत्तं वाजिनां वातरंहसाम् ॥ २०-२१ ॥  
  
एकतः श्यामकर्णानां शुभ्राणां चन्द्रवर्चसाम् ॥  
तृणतोयविहीना ये जीवन्ति बहुशः समाः ॥ २०-२२ ॥  
  
एकां कन्यां सुरूपां मे पुरस्कृत्य स्वलङ्कृताम् ॥  
भार्यार्थे वरुणः प्रादात्साप्यानीता मया शुभा ॥ २०-२३ ॥  
  
कुमारी तु समानीताः बहुवित्तसमन्विता ॥  
तन्नास्ति त्रिषु लोकेषु स्थानं तात सुदुर्गमम् ॥ २०-२४ ॥  
  
यन्मया न जितं ह्यस्ति तवाङ्घ्रिपरिसेवनात् ॥  
तदुत्तिष्ठ परीक्षस्व त्वत्प्रसादार्जितां श्रियम् ॥ २०-२५ ॥  
  
अहं च सम्पदः सर्वास्त्वदधीना विशाम्पते ॥  
यः पुत्रस्तात वदति मया लक्ष्मीः समर्जिता ॥ २०-२६ ॥  
  
न देया भूमिदेवेभ्यः सोऽपि वै नरकं व्रजेत् ॥  
आत्मसम्भावनं तात न कर्तव्यं सुतेन हि ॥ २०-२७ ॥  
  
कुठारदात्रसदृशः पुत्रः सम्पत्समुच्चये ॥  
पितुः शौर्येण पुत्रस्य वर्द्धते धनसञ्चयः ॥ २०-२८ ॥  
  
तैजसं दात्रमादाय लुनाति तृणसञ्चयान् ॥  
वायुना पूरितं वस्त्रं तारयेन्नौगतं जले ॥ २०-२९ ॥  
  
यथा दारुमयी योषा चेष्टते कुहकेच्छया ॥  
तथाहि पितृवीर्येण पुत्रास्तेजोबलान्विताः ॥ २०-३० ॥  
  
तस्मादियं माधवदेववल्लभा विलोकयस्वाद्य मयोपनीता ॥  
आत्मेच्छया यच्छतु रक्षताद्वा स्वसम्पदो मातृसमूहवर्याः ॥ २०-३१ ॥  
  
इति श्रीबृहन्नारदीयपुराणोत्तरभागे धर्माङ्गददिग्विजयो नाम विंशोऽध्यायः ॥ २० ॥