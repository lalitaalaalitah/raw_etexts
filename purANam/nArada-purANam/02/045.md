---
title: ०४५

---
वसुरुवाच ॥  
श्रृणु मोहिनि वक्ष्यामि पुण्यं प्रेतशिलाभवम् ॥  
माहात्म्यं यत्र दत्वा तु पिण्डान्पितॄन्समुद्धरेत् ॥ ४५-१ ॥  
आच्छादितशिलापादः प्रभासेनात्रिणा ततः ॥  
प्रभासो मुनिभिस्तुष्टः शिलाङ्गुष्ठानिर्गतः ॥ ४५-२ ॥  
अङ्गुष्ठस्थित ईशोऽपि प्रभासेशः प्रकीर्तितः ॥  
शिलाङ्गुष्ठैकदेशो यः सा च प्रेतशिला स्थिता ॥ ४५-३ ॥  
पिण्डदानाद्यतस्तस्मात्प्रेतत्वान्मुच्यते नरः ॥  
महानदी प्रभासात्र्योः सङ्गमे स्नानकृन्नरः ॥ ४५-४ ॥  
वामदेवः स्वयं भूयाद्वामतीर्थं ततः स्मृतम् ॥  
प्रार्थितोऽथ महानद्यां रामस्नातोऽभवद्यदा ॥ ४५-५ ॥  
रामतीर्थं त्वत्रजातं सर्वलोकसुपावनम् ॥  
जन्मान्तरसहस्रैस्तु यत्कृतं पातकं नरैः ॥ ४५-६ ॥  
तत्सर्वं विलयं याति रामतीर्थाभिषेचनात् ॥  
मन्त्रेणानेन यः स्नात्वा श्राद्धं कुर्वीत मानवः ॥ ४५-७ ॥  
रामतीर्थे पिण्डदस्तु विष्णुलोके महीयते ॥  
"रामराम महाबाहो देवानामभयङ्कर ॥ ४५-८ ॥  
त्वां नमस्ये तु देवेश मम नश्यतु पातकम्" ॥  
नमस्कृत्य प्रभासेशं भासमानं शिवं व्रजेत् ॥ ४५-९ ॥  
तं च शम्भुं नमस्कृत्य कुर्याद्याम्यबलिं ततः ॥  
"आपस्त्वमसि देवेशँ ज्योतिषां पतिरेव च ॥ ४५-१० ॥  
पापं नाशय मे शीघ्रं मनोवाक्कायकर्म्मजम् " ॥  
शिलाया जघनं भूयः समाक्रान्तं यमेन च ॥ ४५-११ ॥  
धर्मराजेनाद्रिरुक्तो न गच्छेति नगः स्मृतः ॥  
यमराजधर्मराजौ निश्चलायेह संस्थितौ ॥ ४५-१२ ॥  
ताभ्यां बलिमकृत्वा स्याद्गयाश्राद्धमपार्थकम् ॥  
"श्वानौ द्वौ श्यामशबलौ वैवस्वतकुलोद्भवौ ॥ ४५-१३ ॥  
ताभ्यां पिण्डं प्रदास्यामि स्यातामेतावहिंसकौ" ॥  
तीर्थे प्रेतशिलादौ च चरुणा सघृतेन च ॥ ४५-१४ ॥  
पितॄनावाह्य तेभ्यश्च मन्त्रैः पिण्डांस्तु निर्वपेत् ॥  
कृत्वा ध्यानं पितॄणां तु प्रयतः प्रतपर्वते ॥ ४५-१५ ॥  
प्राचीनावीतिको भूयाद्दक्षिणाभिमुखः स्मरन् ॥  
"कव्यवालोऽनलः सोमो यमश्चैवार्यमा तथा ॥ ४५-१६ ॥  
अग्निष्वात्ता बर्हिषदः सोमपाः पितृदेवताः ॥  
आगच्छन्तु महाभागा युष्माभी रक्षितास्त्विह ॥ ४५-१७ ॥  
मदीयाः पितरो ये च कुले जाताः सनाभयः ॥  
तेषां पिण्डप्रदानार्थमागतोऽस्मि गयामिमाम् ॥ ४५-१८ ॥  
ते सर्वे तृप्तिमायान्तु श्राद्धेनानेन शाश्वतीम्" ॥  
आचम्योक्त्वाथ पञ्चाङ्गं प्राणानायम्ययत्नतः ॥ ४५-१९ ॥  
पुनरावृत्तिरहितब्रह्मलोकाप्तिहेतवे ॥  
एवं सङ्कल्प्य विवच्छ्राद्धं कुर्याद्यथाक्रमम् ॥ ४५-२० ॥  
पितॄनावाह्य चाभ्यर्च्य मन्त्रैः पिण्डप्रदो भवेत् ॥  
प्रज्वाल्य पूर्वं तत्स्थानं पञ्चगव्यैः पृथक् पृथक् ॥ ४५-२१ ॥  
दत्वा श्राद्धं सपिण्डानां तेषां दक्षिणभागतः ॥  
कुशैरास्तीर्य तेषां तु सङ्कृद्दत्वा तिलोदकम् ॥ ४५-२२ ॥  
गृहीत्वाञ्जलिना तेभ्यः पितृतीर्थेन यत्नतः ॥  
सक्तना मुष्टिमात्रेण दद्यादक्षय्यपिण्डकम् ॥ ४५-२३ ॥  
तिलाज्यदधिमध्वादि पिण्डद्रव्येषु योजयेत् ॥  
सम्बधिनस्तिलाद्यैश्च कुशैष्वावाहयेत्ततः ॥ ४५-२४ ॥  
एतांस्तु मन्त्रांस्त्रीञ्छ्राद्धे स्त्रीलिङ्गान्वै समुच्चरेत् ॥  
पिण्डान्दद्याद्यथा पूर्वं पितॄनावाह्य पूर्ववत् ॥ ४५-२५ ॥  
स्वगोत्रे वा विगोत्रे वा दम्पत्योः पिण्डपातने ॥  
अपृथङ्निष्फलं श्राद्धं पिण्डं चोदकतर्पणम् ॥ ४५-२६ ॥  
पिण्डपात्रे तिलान्दत्वा पूरयित्वा शुभोदकैः ॥  
मन्त्रेणानेन पिण्डांस्तान्प्रदक्षिणकरं यथा ॥ ४५-२७ ॥  
परिषिञ्चेत्त्रिधा सर्वान्प्रणिपत्य क्षमापयेत् ॥  
पितॄन्विसृज्य चाचम्य साक्षिणः श्रावयेत्सुरान् ॥ ४५-२८ ॥  
सर्वस्थानेषु चैवं स्यात्पिण्डदानं तु मोहिनि ॥  
गयायां पिण्डदाने तु न च कालं विचिन्तयेत् ॥ ४५-२९ ॥  
अधिमासे जनिदिने ह्यस्ते च गुरुशुक्रयोः ॥  
न त्यजेत्तु गयाश्राद्धं सिंहस्थे च बृहस्पतौ ॥ ४५-३० ॥  
दण्डं प्रदर्शयेद्भिक्षुर्गयां गत्वा न पिण्डदः ॥  
न्यस्य विष्णुपदे दण्डं मुच्यते पितृभिः सह ॥ ४५-३१ ॥  
पायसेन गयायां च सक्तुना पिष्टकेन वा ॥  
चरुणा तन्दुलाद्यैर्वा पिण्डदानं विधीयते ॥ ४५-३२ ॥  
गयां दृष्ट्वा तु सुभगे महापापोऽपि पातकी ॥  
पूतः कृत्याधिकारी च श्राद्धकृद्ब्रह्मलोकभाक् ॥ ४५-३३ ॥  
अश्वमेधसहस्राणां सहस्रं यः समाचरेत् ॥  
नासौ तत्फलमाप्नोति फल्गुतीर्थे यदाप्नुयात् ॥ ४५-३४ ॥  
गयां प्राप्यार्पयेत्पिण्डान्पितॄणां चातिवल्लभान् ॥  
विलम्बो नैव कर्तव्यो नैव विघ्नं समाचरेत् ॥ ४५-३५ ॥  
पिता पितामहश्चैव तथैव प्रपितामहः ॥  
माता पितामही चैव तथैव प्रपितामही ॥ ४५-३६ ॥  
मातामहस्तत्पिता च प्रमातामहकादयः ॥  
तेषां पिण्डोमया दत्तो ह्यक्षय्यमुपतिष्ठताम् ॥ ४५-३७ ॥  
अस्मत्कुले मृता ये च गतियषां न विद्यते ॥  
तेषामुद्धरणार्थाय इमं पिण्डन्ददाम्यहम् ॥ ४५-३८ ॥  
बन्धुवर्गकुले ये च गतिर्येषां न विद्यते ॥  
तेषामुद्धरणार्थाय इमं पिण्डं ददाम्यहम् ॥ ४५-३९ ॥  
अजातदन्ता ये केचिद्ये च गर्भे प्रपीडिताः ॥  
तेषामुद्धरणार्थाय इमं पिण्डं ददाम्यहम् ॥ ४५-४० ॥  
अग्निदग्धाश्च ये केचिन्नाग्निदग्धास्तथा परे ॥  
विद्युच्चौरहता ये च तेभ्यः पिण्डं ददाम्यहम् ॥ ४५-४१ ॥  
दावदाहे मृता ये च सिंहव्याघ्रहताश्च ये ॥  
दंष्ट्रिभिः श्रृङ्गिभिर्वापि तेभ्यः पिण्डं ददाम्यहम् ॥ ४५-४२ ॥  
उद्ब्रन्धनमृता ये च विषशस्त्रहताश्च ये ॥  
आत्मनो घातिनो ये च तेभ्यः पिण्डं ददाम्यहम् ॥ ४५-४३ ॥  
अरण्ये वर्त्मनि वने क्षुधया तृषया हताः ॥  
भूतप्रेतपिशाचैश्च तेभ्यः पिण्डं ददाम्यहम् ॥ ४५-४४ ॥  
रौरवे ये च तामिस्रे कालसूत्रे च ये स्थिताः ॥  
तेषामुद्धरणार्थाय इमं पिण्डं ददाम्यहम् ॥ ४५-४५ ॥  
अनेकयातनासंस्थाः प्रेतलोकं च ये गताः ॥  
तेषामुद्धरणार्थाय इमं पिण्डं ददाम्यहम् ॥ ४५-४६ ॥  
दुर्गतिं समनुप्राप्य अभिशापादिना हताः ॥  
तेषामुद्धरणार्थाय इमं पिण्डं ददाम्यहम् ॥ ४५-४७ ॥  
नरकेषु समस्तेषु यमदूतवशं गताः ॥  
तेषामुद्धरणार्थाय इमं पिण्डं ददाम्यहम् ॥ ४५-४८ ॥  
पशुयोनिगता ये च पक्षिकीटसरीसृपाः ॥  
अथवा वृक्षयोनिस्थास्तेभ्यः पिण्डं ददाम्यहम् ॥ ४५-४९ ॥  
जात्यं तरसहस्रेषु ये भ्रमन्ति स्वकर्मणा ॥  
मानुष्यं दुर्लभं येषां तेभ्यः पिण्डं ददाम्यहम् ॥ ४५-५० ॥  
दिव्यन्तरिक्षभूमिष्ठाः पितरो बान्धवादयः ॥  
असंस्कृत मृता ये च तेभ्यः पिण्डं ददाम्यहम् ॥ ४५-५१ ॥  
ये केचित्प्रेतरूपेण वर्तन्ते पितरो मम ॥  
ते सर्वे तृप्तिमायान्तु पिण्डेनानेन सर्वदा ॥ ४५-५२ ॥  
ये बान्धवाबान्धवा वा येऽन्यजन्मनि बान्धवाः ॥  
तेषां पिण्डो मया दत्ते ह्यक्षय्यमुपतिष्ठताम् ॥ ४५-५३ ॥  
पितृवंशे मृता ये च मातृवंशे च ये मृताः ॥  
गुरुश्वशुरबन्धूनां ये चान्ये बान्धवा मृताः ॥ ४५-५४ ॥  
ये मे कुले लुप्तपिण्डाः पुत्रदारविवर्जिताः ॥  
क्रियालोपगता ये च जात्यन्धाः पङ्गवश्च ये ॥ ४५-५५ ॥  
विरूपा आमगर्भाश्च ज्ञातज्ञाताः कुले मम ॥  
तेषां पिण्डो मया दत्तो ह्यक्षय्यमुपतिष्ठताम् ॥ ४५-५६ ॥  
आ ब्रह्मणो ये पितृवंशजाता मातुस्तथा वंशभवा मदीयाः ॥  
कुलद्वये ये मम सङ्गताश्च तेभ्यः स्वधा पिण्डमहं ददामि ॥ ४५-५७ ॥  
साक्षिणः सन्तु मे देवा ब्रह्मेशानादयस्तथा ॥  
मया गयां समासाद्य पितॄणां निष्कृतिः कृता ॥ ४५-५८ ॥  
आगतोऽस्मि गयां देव पितृकार्ये गदाधर ॥  
त्वमेव साक्षी भगवाननृणोऽहमृणत्रयात् ॥ ४५-५९ ॥  
अपरेऽह्नि शुचिर्भूत्वा गच्छेत्तु प्रेतपर्वतम् ॥  
ब्रह्मकुण्डे ततः स्नात्वा देवादींस्तर्पयेत्सुधीः ॥ ४५-६० ॥  
कृत्वाह्वानं पितॄणां तु प्रयतः प्रेतपर्वते ॥  
पूर्ववच्चैव सङ्कल्प्य ततः पिण्डान्प्रदापयेत् ॥ ४५-६१ ॥  
स्वमन्त्रैरथ सम्पूज्य परमाः पितृदेवताः ॥  
यावन्तस्तु तिलाः पुम्भिर्गृहीताः पितृकर्मणि ॥ ४५-६२ ॥  
गच्छन्ति भीता असुरा स्तावन्तो गरुडाहिवत् ॥  
पूर्ववत्सकलं कर्म कुर्यात्तत्रापि मोहिनि ॥ ४५-६३ ॥  
तिलमिश्रांस्तथा सक्तून्निःक्षिपेत्प्रेतपर्वते ॥  
ये केचित्प्रेतरूपेण वर्तन्ते पितरो मम ॥ ४५-६४ ॥  
ते सर्वे तृप्तिमायान्तु सक्तुभिस्तिलमिश्रितैः ॥  
आब्रह्मस्तम्बपर्यन्तं यकिञ्चित्सचराचरम् ॥ ४५-६५ ॥  
मया दत्तेन पिण्डेन तृप्तिमायान्तु सर्वशः ॥  
आदौ तु पञ्चतीर्थेषु चोत्तरे मानसे विधिः ॥ ४५-६६ ॥  
आचम्य कुशहस्तेन शिरश्चिभ्युक्ष्य वारिणा ॥  
उत्तरं मानसं गत्वा मन्त्रेण स्नानमाचरेत् ॥ ४५-६७ ॥  
उत्तरे नानसे स्नान करोम्यात्भविशुद्धये ॥  
सूर्यलोकादिसम्प्राप्तिसिद्धये पितृमुक्तये ॥ ४५-६८ ॥  
स्नात्वाथ तर्पणं कुर्याद्देवादीनां यथाविधि ॥  
आब्रह्मस्तम्बपर्यन्तं देवर्षिपितृमानवाः ॥ ४५-६९ ॥  
तृप्यन्तु पितरः सर्वे मातृमातामहादयः ॥  
श्राद्धे सपिण्डकं कुर्यात्स्वसूत्रोक्त विधानतः ॥ ४५-७० ॥  
अष्टकासु च वृद्धौ च गयायां च क्षयेऽहनि ॥  
मातुः श्राद्धं पृथक्कुर्यादन्यत्र स्वामिना सर ॥ ४५-७१ ॥  
"ॐ नमोऽस्तु भानवे भत्रैसोमभौमज्ञरूपिणे ॥  
जीवभार्गवशनैश्चरराहुकेतुस्वलरूपिणे" ॥ ४५-७२ ॥  
सूर्यं नत्वार्चयित्वा च सूर्यलोकं नयेत्पितॄन् ॥  
मानसं हि सरो ह्यत्र तस्मादुत्तरमानसम् ॥ ४५-७३ ॥  
उत्तरान्मानसान्मौनी व्रजेहक्षिणमानसम् ॥  
उदीचीतीर्थमित्युक्तं ततोदीच्यां विमुक्तिदम् ॥ ४५-७४ ॥  
उद्दीच्यां मुण्डपृष्टस्य देवर्षिपितृतर्पणम् ॥  
मध्ये कनखलं तीर्थं पितॄणां गतिदायकम् ॥ ४५-७५ ॥  
स्नातः कनकवद्भाति नरो याति पवित्रताम् ॥  
अतः कनखलं लोके ख्यातं तीर्थमनुत्तमम् ॥ ४५-७६ ॥  
तस्माद्दक्षिणभागे तु तीर्थं दक्षिणमानसम् ॥  
दक्षिणे मानसे चैवं तीर्तत्रयमुदाहृतम् ॥ ४५-७७ ॥  
स्नात्वा तेषु विधानेन कुर्याच्छ्राद्धं पृथक् पृथक् ॥  
"दिबाकर करोमीह स्नानं दक्षिणमानसे ॥ ४५-७८ ॥  
ब्रह्महत्यादिपापौ३घघातनाय विमुक्तये" ॥  
अनेन स्नानपूजादि कुर्याच्छ्राद्धं सपिण्डकम् ॥ ४५-७९ ॥  
"नमामि सूर्यं तृप्त्यर्थं पितॄणां तारणाय च ॥  
पुत्रपौत्रधनैश्वर्य आयुरारोग्यवृद्धये" ॥ ४५-८० ॥  
दृष्ट्वा सम्पूज्य मौनार्कमिमं मन्त्रमुदीरयेत् ॥  
"कव्यवाडादयो ये च पितॄणां देवतास्तथा ॥ ४५-८१ ॥  
मदीपैः पितृभिः सार्द्धं पर्तिताः स्थ स्वधाभुजः" ॥  
फल्गुतीर्थँ व्रजेत्तस्मात्सर्वतीर्थोत्तमोत्तमम् ॥ ४५-८२ ॥  
मुक्तिर्भवति कर्तॄणां पितॄणां श्राद्धतः सदा ॥  
ब्रह्मणा प्रार्थितो विष्णुः फल्गुको ह्यभवत्पुरा ॥ ४५-८३ ॥  
दक्षिणाग्रौ कृतं नूनं तद्भवं फल्गुतीर्थकम् ॥  
यस्मिन्फलति फल्ग्वां गौः कामधेनुर्जलं मही ॥ ४५-८४ ॥  
सृष्टेरन्तर्गतं यस्मात्फल्गुतीर्थँ न निष्फलम् ॥  
तीर्थानि यानि सर्वाणि भवनेष्वखिलेषु च ॥ ४५-८५ ॥  
तानि स्नातुं समायान्ति फल्गुतीर्थँ न संशयः ॥  
गङ्गा पादोदकं विष्णोः फल्गुश्चादिगदाधरः ॥ ४५-८६ ॥  
हिमं च द्रवरूपेण तस्माद्गङ्गाधिकं विदुः ॥  
अश्वमेधसहस्राणां फलं फल्गुजलाप्लवात् ॥ ४५-८७ ॥  
"फल्गुतीर्थे विष्णुजले करोमि स्नानमद्य वै ॥  
पितॄणां विष्णुलोकाय भुक्तिमुक्तिप्रसिद्धये" ॥ ४५-८८ ॥  
फल्गुतीर्थे नरः स्नात्वा तर्पणं श्राद्धमाचरेत् ॥  
सपिण्डकं स्वसूत्रोक्तं नमेदथ पितामहम् ॥ ४५-८९ ॥  
"नमः शिवाय देवाय ईशानपुरुषाय च ॥  
अघोर वामदेवाय सद्योजाताय शम्भव" ॥ ४५-९० ॥  
नत्वा पितामहं देवं मन्त्रेणानेन पूजयेत् ॥  
फल्गुतीर्थे नरः स्नात्वा दृष्‌ट्वा देवं गदाधरम् ॥ ४५-९१ ॥  
आनम्य पितृभिः सार्द्धं स्वं नयेद्वैष्णवं पदम् ॥  
"ॐ नमो वासुदेवाय नमः सङ्कर्षणाय च ॥ ४५-९२ ॥  
प्रद्युम्नायानिरुद्धाय श्रीधराय च विष्णवे" ॥  
पञ्चतीर्थ्यां नरः स्नात्वा ब्रह्मलोके नयेत्पितॄन् ॥ ४५-९३ ॥  
अमृतैः पञ्चभिः स्नातं पुष्पवस्त्राद्यलङ्कृतम् ॥  
न कुर्याद्यो गदापाणिं तस्य श्राद्धमपार्थकम् ॥ ४५-९४ ॥  
नाग कूटाद्गध्रकूटाद्विष्णोश्चोत्तरमानसात् ॥  
एतद्गयाशिरः प्रोक्तं फल्गुतीर्थँ तदुच्यते ॥ ४५-९५ ॥  
मुण्डपृष्ठनगाधस्तात्फल्गुतीर्थमनुत्तमम ॥  
अत्र श्राद्धादिना सर्वे पितरो मोक्षमाप्नुयुः ॥ ४५-९६ ॥  
शमीपत्रप्रमाणेन पिण्डं दद्याद्गयाशिरे ॥  
यन्नाम्ना पातयेत्पिण्डं तं नयेद्ब्रह्म शाश्वतम् ॥ ४५-९७ ॥  
अव्यक्तरूपौ यो देवो मुण्डपृष्ठाद्रि रूपतः ॥  
फल्गुतीर्थादिरूपेण नमस्यति गदाधरम् ॥ ४५-९८ ॥  
शिलापर्वतफल्ग्वादिरूपेणाव्यक्तमास्थितः ॥  
गदाधरादिरूपेण व्यक्तमादिधरस्तथा ॥ ४५-९९ ॥  
धर्मारण्यं ततो गच्छेद्धर्मो यत्र व्यवस्थितः ॥  
मतङ्गवाप्यां स्नात्वा तु तर्पणं श्राद्धमाचरेत् ॥ ४५-१०० ॥  
गत्वा नत्वा मन्तगेशमिमं मन्त्रमुदीरयेत् ॥  
"प्रमाणं देवताः शम्भुर्लोकपालाश्च साक्षिणः ॥ ४५-१०१ ॥  
मयागत्य मतङ्गेऽस्मिन्पितॄणां निष्कृतिः कृता" ॥  
पूर्वं तु ब्रह्मतीर्थे च कूपे श्राद्धादि कारयेत् ॥ ४५-१०२ ॥  
तत्कूपयूपयोर्मध्ये कुर्वंस्तुत्रायते पितॄन् ॥  
धर्मं धर्मेश्वरं नत्वा महाबोधितरुं नमेत् ॥ ४५-१०३ ॥  
द्वितीयदिवसे कृत्यं मया ते समुदाहृतम् ॥  
स्नानतर्पणपिण्डार्चानत्याद्यैः पितृसौख्यदम् ॥ ४५-१०४ ॥  
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्ये पिण्डदानविधिर्नाम पञ्चचत्वारिंशत्तमोऽध्यायः ॥ ४५ ॥