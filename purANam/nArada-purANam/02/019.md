---
title: ०१९

---
वसिष्ठ उवाच ॥  
सोऽनुज्ञातो महीपालः प्रियाभिः प्रियकामुकः ॥  
प्रहर्षमतुलं लेभे धर्माङ्गदमुवाच ह ॥ १९-१ ॥  
  
एतां द्वीपवतीं पृथ्वीं परिपालय पुत्रक ॥  
कृत्वा दुष्टवधं त्वादावप्रमत्तः सदोद्यतः ॥ १९-२ ॥  
  
सदावसरसंयुक्तः सदाचारनिरीक्षकः ॥  
सदा चेतनसंयुक्तः सदा वाणिज्यवल्लभः ॥ १९-३ ॥  
  
सदा भ्रमणशीलश्च सदा दानरतिर्भव ॥  
सदा कौटिल्यहीनश्च सदाचाररतः सदा ॥ १९-४ ॥  
  
अपरं श्रृणु मे पुत्र यत्कर्त्तव्यं त्वयाधुना ॥  
अविश्वासस्तु सर्वत्र भूमिपानां प्रशस्यते ॥ १९-५ ॥  
  
कोषस्य च परिज्ञानं जनानां जनवल्लभ ॥  
रसवद्द्रव्यमाकर्षेः पुष्पेभ्य इव षट्पदः ॥ १९-६ ॥  
  
त्वया पुत्रेण सम्प्राप्तं पुनरेवेह यौवनम् ॥ १९-७ ॥  
  
इमामपूर्वां वररूपमोहिनीं सम्प्राप्य भार्यां द्विजराजवक्त्राम् ॥  
सुखेन संयोज्य च तेऽद्य भारं सप्तोदधिद्वीपभवं प्ररंस्ये ॥ १९-८ ॥  
  
व्रीडाकरस्तात मनुष्यलोके समर्थपुत्रे सुरताभिकामी ॥  
भवेत्पिता चेद्ब्रलिभिश्च युक्तो जीर्णद्विजः श्वेतशिरोरुहश्च ॥ १९-९ ॥  
  
जीर्णोऽप्यजीर्णस्तव सौख्यवृद्धो वाञ्छे इमां लोकवरां वरार्हाम् ॥  
सन्त्यज्य देवान्मम हेतुमागतामनङ्गबाणाभिहतां सुनेत्राम् ॥ १९-१० ॥  
  
कामं रमिष्ये द्रुतकां चनाभां ह्येकान्तशीलः परिपूर्णचेताः ॥  
भूत्वा तु गुप्तो वननिर्झरेषु रम्येषु दिव्येषु नदीतटेषु ॥ १९-११ ॥  
  
इयं पुरन्ध्री मम जीविताधिका सुखेन धार्या त्रिदिवैकनारी ॥  
अस्यास्तु हेतोर्विबुधा विमूढा यथा रमायै धरणीशसङ्घाः ॥ १९-१२ ॥  
  
तद्वाक्यमाकर्ण्य पितुः सुबुद्धिः प्रणम्य भक्त्या जननीसमेतम् ॥  
नृपोत्तमं तं नृपनन्दनोऽसौ दिदेश भोगार्थमनेकवित्तम् ॥ १९-१३ ॥  
  
आज्ञाविधेयांस्तु पितुर्नियोज्य दासांश्च दासीश्च हिरण्यकण्ठीः ॥  
मत्स्यध्वजार्त्तस्य सुखाय पुत्रस्ततो महीरक्षणमाचचार ॥ १९-१४ ॥  
  
नृपैस्तुतो धर्मविभूषणोऽसौ समावृतो द्वीपवतीं समग्राम् ॥  
तस्येत्थमुर्वीं चरतश्च भूप न पापबुद्धिं कुरुते जनौघः ॥ १९-१५ ॥  
  
न चापि वृक्षः फलपुष्पहीनो न क्षेत्रमासीद्यवशालिहीनम् ॥  
स्रवन्ति गावो घटपूरदुग्धं घृताधिकं शर्करवत्सुमिष्टम् ॥ १९-१६ ॥  
  
क्षीरं सुपेयं सकलार्तिनाशनं पापापहं पुष्टिविवर्धनं च ॥  
जनो न कश्चिद्विभवस्य गोप्ता भर्तुहिं भार्या न कटूक्तिवादिनी ॥ १९-१७ ॥  
  
पुत्रो विनीतः पितृशासने रतो वधूः स्थिता हस्तपुटे च श्वश्रोः ॥  
द्विजोपदेशे हि जनो व्यवस्थितो वेदोक्तधर्माचरणाद्द्विजोत्तमाः ॥ १९-१८ ॥  
  
न भुञ्जते माधववासरे जना न यान्ति शोषं भुविः निम्नगास्तु ॥  
सम्भुज्य माना नहि यान्ति सम्पदः सम्भोगयुक्तैरपि मानवैः क्षयम् ॥ १९-१९ ॥  
  
विवृद्धिमायान्ति जलैरिवोर्द्ध्वं दूर्वातृणं शाद्वलतामुपैति ॥  
कृती च लोको ह्यभवत्समस्तो धर्माङ्गदे पालनसम्प्रवृत्ते ॥ १९-२० ॥  
  
भुक्त्वा तु सौख्यानि च यान्ति मानवा हरेः पदं तद्दिनसेवनेन ॥  
द्वाराणि सध्वान्तनिशासु भूप गुप्तानि कुर्वन्ति न दस्यु भीताः ॥ १९-२१ ॥  
  
न चापि गोपेषु ददन्ति वृत्तिं स्वेच्छाचरा मन्दिरमाव्रजन्ति ॥  
क्षीरं क्षरन्त्यो घटवत्सुभूरिशो वत्सप्रियाः शान्तिकराश्च गावः ॥ १९-२२ ॥  
  
अकृष्टपच्या धरणी समस्ता प्ररूढसस्या किल लाङ्गलं विना ॥  
मातुः पयोभिः शिशवः सुपुष्टा भर्तुः प्रयोगैः प्रमदाः सुपुष्टाः ॥ १९-२३ ॥  
  
नृपैः सुगुप्तास्तु जनाः सुपुष्टाः सत्याभियुक्तो हि वृषः सुपुष्टः ॥  
एवंविधे धर्मरतिप्रधाने जने प्रवृत्ते हरिभक्तियुक्ते ॥  
संरक्ष्यमाणे हि नृपात्मजेन जगाम कालः सुखहे तुभूतः ॥ १९-२४ ॥  
  
निरामयो भूतिसमन्वितश्च सभूरिवर्षोत्सवकारकश्च ॥  
पृथ्वीपतिश्चातिविमोहितश्च विमोहिनीचेष्टितसौख्ययुक्तः ॥ १९-२५ ॥  
  
दिनं न जानाति न चापि रात्रिं मासं च पक्षं च स वत्सरं च ॥  
अतीव मुग्धः सुरतेन तस्या विरञ्चिपुत्र्याः शुभचेष्टितायाः ॥ १९-२६ ॥  
  
विमोहिनीसङ्गमने नृपस्य बभूव शक्तिस्त्वधिका मनोजे ॥  
यथा यथा सेवत एव भूपस्तथा तथा वृद्धिमियर्ति वीर्यम् ॥  
पक्षेषु शुक्लेष्विव शीतभानुर्न क्षीयते सन्ततसेवनेन ॥ १९-२६ ॥  
  
वृन्दारकः पीतसुधारसो यथा संस्पृश्य संस्पृश्य पुनर्नवोऽसौ ॥  
पिबंस्तु पानं सुमनोहरं हि श्रृण्वंस्तु गीतं सुपदप्रयुक्तम् ॥ १९-२७ ॥  
  
पश्यंश्च रूपं स नितम्बिनीनां स्पृशन्स्पृशन्मोहिनिवक्त्रचन्द्रम् ॥  
विमर्द्दमानस्तु करेण तुङ्गौ सुखेन पीनौ पिशितोपरूढौ ॥ १९-२९ ॥  
  
घनस्तनौ काञ्चनकुम्भतुल्यौ प्रच्छादितौ हारविभूषणेन ॥  
वलित्रयं नातिविवर्द्धमानं मनोहरं लोमशराजिशोभम् ॥ १९-३० ॥  
  
स्तनस्य रूपं परितो विलोक्य दध्रे वराङ्ग्याः शुभलोचनायाः ॥  
नहीदृशं चारुतरं नितान्तं नितम्बिनीनां मनसोऽभिरामम् ॥ १९-३१ ॥  
  
यादृग्विधं मोहिनमोहनार्थं विनिर्मितं यद्विधिना स्वरूपम् ॥  
मृगेन्द्रशत्रोःकरसन्निकाशे जङ्घे विलोमे द्रुतकाञ्चनाभे ॥ १९-३२ ॥  
  
शशाङ्ककान्तिर्द्दशनस्य पङ्क्तिर्निगूढगुल्फे जनमोहनार्थम् ॥  
आपादशीर्षं किल तत्स्वरूपं सम्पश्यतच्चारुविशालनेत्र्याः ॥ १९-३३ ॥  
  
मेने सुराणामधिकं हि राजा कृतार्थमात्मानमतीव हर्षात् ॥  
अहो सुतन्वी विपुलेक्षणेयं याचिष्यते यच्च तदेव देयम् ॥ १९-३४ ॥  
  
अस्यास्तु रम्ये सुरते शुभाया दास्यामि चान्ते निजवित्तजातम् ॥  
सुदुर्लभं देयमदेयमन्यैर्दास्यामि चास्या यदि वाप्यदेयम् ॥ १९-३५ ॥  
  
यद्यप्यदेयं मम जीवितं हि याचिष्यते चेद्यदि हेमवर्णा ॥  
दास्यामि चेदं न विचारयिष्ये पुत्रं विना नास्ति नदेयमस्याः ॥ १९-३६ ॥  
  
इति श्रीबृहन्नारदीयपुराणोत्तरभागे मोहिनीप्रणयवर्णनं नामैकोनविंशोऽध्यायः ॥ १९ ॥