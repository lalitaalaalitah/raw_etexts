---
title: ०७५

---
अथ लक्ष्मणाचल माहात्म्यमारभ्यते ॥  
  
मोहिन्युवाच ॥  
श्रुतं गोकर्णमाहात्म्यं वसो पापविनाशनम् ॥  
लक्ष्मणस्यापि माहात्म्यं वक्तुमर्हसि साम्प्रतम् ॥ ७५-१ ॥  
  
वसुरुवाच ॥  
श्रृणु देवि प्रवक्ष्यामि माहात्म्यं लक्षणस्य च ॥  
यं दृष्ट्वा मनुजो देवं मुच्यते सर्वपातकैः ॥ ७५-२ ॥  
  
चतुर्व्यूहावतारे यो देवः सङ्कर्षणः स्वयम् ॥  
सर्वभूमण्डलं ह्येतत्स हस्रवदनः स्वराट् ॥ ७५-३ ॥  
  
एकस्मिञ्छिरसि न्यस्तं नावैत्सिद्धार्थकोपमम् ॥  
देवो नारायणः साक्षाद्रामो ब्रह्मादिवेदितः ॥ ७५-४ ॥  
  
प्रद्युन्नो भरतो भद्रे शत्रुघ्नो ह्यनिरुद्धकः ॥  
लक्ष्मणस्तु महाभागेस्वयं सङ्कर्षणः शिवः ॥ ७५-५ ॥  
  
ब्रह्माद्यैः प्रार्थितः पूर्वं साक्षाद्देवो रमापतिः ॥  
रामादिनामभिर्जज्ञे चतुर्द्धा दिग्ग्रन्थन्नृपात् ॥ ७५-६ ॥  
  
ततः कालान्तरे देवि विश्वामित्रो मुनीश्वरः ॥  
यज्ञरक्षार्थमागत्य प्रार्थयद्रामलक्ष्मणौ ॥ ७५-७ ॥  
  
ततो राजा दशरथः प्राणेभ्योऽपि प्रियौ सुतौ ॥  
मुनेः शापभयाद्भीतोददौ तौ रामलक्ष्मणौ ॥ ७५-८ ॥  
  
गत्वा यज्ञं मुनीन्द्रस्य गाधिपस्य ररक्षतुः ॥  
सताडकं सुबाहुं तु हत्वा प्रक्षिप्य दूरतः ॥ ७५-९ ॥  
  
मारीचं मानवास्त्रेण विश्वामित्रमतोषयत् ॥  
यतः प्रीतान्मुनिश्रेष्ठादस्त्रग्राममवाप्य च ॥ ७५-१० ॥  
  
उवास स कियत्कालं सानुजस्तेन सत्कृतः ॥  
वैदेहनगरं नीतो विश्वामित्रेण तत्परम् ॥ ७५-११ ॥  
  
ततस्तु राजा जनको विश्वामित्रं सुसत्कृतम् ॥  
पप्रच्छ बालकावेतौ कस्य क्षत्त्रकुलेशितुः ॥ ७५-१२ ॥  
  
ततस्तस्मै मुनिवरो राज्ञो दशरथस्य तौ ॥  
पुत्रौ निवेदयामास भ्रातरौ रामलक्ष्मणौ ॥ ७५-१३ ॥  
  
ततो विदेहः सुप्रीतो दृष्ट्वा रामं च लक्ष्मणम् ॥  
सीतोर्मिलाख्यवोः पुत्र्योश्चेतसाकल्पयत्पती ॥ ७५-१४ ॥  
  
त्रिका लज्ञस्तु स मुनिर्ज्ञात्वा तस्य मनोगतम्ष॥  
मोदमानोऽथ जनकं प्राह दर्शय तद्धनुः ॥ ७५-१५ ॥  
  
सीतास्वयंवरे न्यस्तं न्यासभूतं महेशितुः ॥  
राजा श्रुत्वा तु तद्वाक्यं विश्वामित्रस्य सत्वरम् ॥ ७५-१६ ॥  
  
भृत्यत्रिशत्यानाय्यास्मै दर्शयामास सादरम् ॥  
रामश्चण्डीशचापं तद्वामदोष्णोद्धरन् क्षणात् ॥ ७५-१७ ॥  
  
सज्यं विकृष्य सहसा बभं जेक्षुमिवेभराट् ॥  
ततोऽति मिथिलः प्रीतः स्वे कन्ये रामलक्ष्मणौ ॥ ७५-१८ ॥  
  
समभ्यर्च्यार्पयामास ताभ्यां ते विधिपूर्वकम् ॥  
ज्ञात्वा मुनिवरादन्यौ राज्ञो दशरथस्य तु ॥ ७५-१९ ॥  
  
ताभ्यां सह तमाहूय भ्रातृकन्ये अदापयत् ॥  
ततः स कृतदारैस्तु चतुर्भिस्तनयैः सह ॥ ७५-२० ॥  
  
समर्चितो विदेहेनायोध्यां मुन्याज्ञया ययौ ॥  
मार्गे भृगुपतेदर्पं शमयित्वा स राघवः ॥ ७५-२१ ॥  
  
पितृभ्रातृयुतः श्रीमान्मुमुदे बहुवत्सरान् ॥  
पण्डितैस्तु वसिष्ठाद्यैर्बोधितोऽसौ निजं महः ॥ ७५-२२ ॥  
  
ब्रह्माख्यं बुबुधे रामो मानुषत्वं विडम्बयन् ॥  
ततो दशरथो राजा ज्ञातज्ञेयं निजं सुतम् ॥ ७५-२३ ॥  
  
रामं समुद्यतो इष्टो यौवरा राज्येऽभिषेचितुम् ॥  
यज्ज्ञात्वा कैकयी देवी राज्ञः प्रेष्ठा कनीयसी ॥ ७५-२४ ॥  
  
सन्निवार्य हठात्तस्य पुत्रस्य तदरोचत ॥  
ततो रामो मुदे तस्याः पित्राननुमतो ययो ॥ ७५-२५ ॥  
  
सभार्यः स ससौमित्रिश्चित्रकूटं गिरिं शुभे ॥  
कियत्कालमुवासासौ तत्रैव मुनिवेषधृक् ॥ ७५-२६ ॥  
  
मातामहगृहात्तच्च श्रुत्वाऽऽयतः पितुर्वधम् ॥  
स विज्ञाय मृतं तातं हा रामेति विराविणम् ॥ ७५-२७ ॥  
  
धिक्कृत्य कैकयीं यातो रामं स विनिवर्तितुम् ॥  
ततः स्वपादुके दत्वा भरतं विनिवर्त्य च ॥ ७५-२८ ॥  
  
रामोऽत्रेश्चाप्यगस्त्यस्य सुतीक्ष्णस्याश्रमेष्वगात् ॥  
तेषु द्वादश वर्षाणि गमयित्वा रघूद्वहः ॥ ७५-२९ ॥  
  
भार्यानुजान्वितः श्रीमांस्ततः पञ्चवटीमगात् ॥  
तत्रावसज्जनस्थाने त्रिशिरःखरदूषणान् ॥ ७५-३० ॥  
  
शूर्पणख्या विकृतया प्रेरितान्स व्यनाशयत् ॥  
ततो रक्षःसहस्रैश्च चतुर्दशभिरागतान् ॥ ७५-३१ ॥  
  
विचित्रवाजैर्नाराचैर्यमक्षयमनीनयत् ॥  
यच्छ्रुत्वा रक्षसां राजा मारीचं काञ्चनं मृगम् ॥ ७५-३२ ॥  
  
दर्शयित्वापवाह्यैतौ सीतां हृत्वा जटायुषम् ॥  
रुन्धानं मार्गमाहत्य लङ्कायां समुपानयत् ॥ ७५-३३ ॥  
  
आगत्य तौ हृतां सीतां मार्गमाणौ समन्ततः ॥  
दृष्ट्वा जटायुषं शान्तं दग्ध्वा हत्वा कबन्धकम् ॥ ७५-३४ ॥  
  
शबरीमनुकम्प्याथ ऋष्यमूकमुपागतौ ॥  
ततस्तु हनुमद्वाक्यात्स्वसख्युः प्लवगेशितुः ॥ ७५-३५ ॥  
  
विद्विषं वालिनं हत्वा सुग्रीवमकरोन्नृपम् ॥  
तदाज्ञप्तास्तु ते कीशाः सर्वतः समुपागताः ॥ ७५-३६ ॥  
  
हनुमत्प्रमुखाः सीतां मार्गन्तो दक्षिणोदधिम् ॥  
प्राप्य सम्पातिवचनाल्लङ्कायां निश्चयं गताः ॥ ७५-३७ ॥  
  
ततस्तु हनुमानेकः प्राप्य लङ्कां पुरीं कपिः ॥  
समुद्रस्य परे पारेऽपश्यद्रामप्रियां सतीम् ॥ ७५-३८ ॥  
  
दत्त्वा रामाङ्गुलीरत्नं विश्वासमुपपाद्य ताम् ॥  
तयोः कुशलमाश्राव्य लब्ध्वा चूडामणिं ततः ॥ ७५-३९ ॥  
  
भङ्क्त्वा चाशोकवनिकां हत्वा चाक्षं ससैन्यकम् ॥  
इन्द्रजिद्बन्धनात्प्राप्य सम्भाष्यापि च रावणम् ॥ ७५-४० ॥  
  
दग्ध्वा लङ्कां पुरीं कृत्स्नां पुनर्दृष्ट्वा तु मैथिलीम् ॥  
लब्धाज्ञोऽर्णवमुलन्ध्य रामायैनां न्यवेदयत् ॥ ७५-४१ ॥  
  
श्रुत्वा रामोऽपि तां सीतां राक्षसस्य निवासगाम् ॥  
सार्द्धं स कपिसैन्येन सम्प्राप्तो मकरालयम् ॥ ७५-४२ ॥  
  
सागरानुमतेनासौ सेतुं बद्ध्वा महोदधौ ॥  
अद्रिकूटैः परं तीरं प्राप्य सेनां न्यवेशयत् ॥ ७५-४३ ॥  
  
ततोऽसौ रावणो भ्रात्राबोधितोऽपि कनीयसा ॥  
प्रदानं तत्रमैथिल्यास्तद्भर्त्रे न त्वरोचयत् ॥ ७५-४४ ॥  
  
पदा हतस्ततस्तेन रावणेनविभीषणः ॥  
सम्प्राप्तः शरणं रामं रामो लङ्कामुपारुणत् ॥ ७५-४५ ॥  
  
ततस्तु मन्त्रिणोऽमात्याः पुत्रा भृत्याः प्रचोदिताः ॥  
युद्धाय ते क्षयं नीतास्ताभ्यां सङ्ख्ये कपीश्वरैः ॥ ७५-४६ ॥  
  
लक्ष्मणः शक्रजेतारं जघ्निवान्निशितैः शरैः ॥  
रामोऽपि कुभश्रवणं रावणं चाप्यजीघनत् ॥ ७५-४७ ॥  
  
विभीषणेन तत्कृत्यं कारयित्वा निजां प्रियाम् ॥  
वह्नौ संशोध्य दत्वास्मै रामो रक्षोगणेशताम् ॥ ७५-४८ ॥  
  
लङ्कामायुश्च कल्पान्तं ययौ चीर्णव्रतः पुरीम् ॥  
पुष्पकेण विमानेन ससुग्रीवविभीषणः ॥ ७५-४९ ॥  
  
नन्दिग्रामस्थभरतं नीत्वायोध्यां समाविशत् ॥  
मातॄः प्रणम्य ताः सर्वा भ्रातरस्ते पुरोधसा ॥ ७५-५० ॥  
  
बसिप्रेनानुविज्ञाप्य रामं राज्येऽभ्यषेचयन् ॥  
ततो रामोऽपि भगवान्प्रजाः शासन्निवौरसान् ॥ ७५-५१ ॥  
  
लोकापवादात्सन्त्रस्तः सीतां तत्याज धर्मंवित् ॥  
सा तु सम्प्राप्य वाल्मीकेराश्रमं न्यवसत्सुखम् ॥ ७५-५२ ॥  
  
पुत्रौ च सुषुवे तत्र नाम्ना ख्यातौ कुशीलवौ ॥  
वल्मीकिस्तु तयोः कृत्वा यथा समुदिताः क्रियाः ॥ ७५-५३ ॥  
  
रामायणं विरच्यैतावध्यापयदुदारधीः ॥  
तौ गायमानौ सत्रेषु मुनीनां ख्यातिमागतौ ॥ ७५-५४ ॥  
  
यज्ञे रामस्य सम्प्राप्तौ वाजिमेधे प्रवर्तिते ॥  
तत्र ताभ्यां तु तद्गीतं स्वचरित्रं प्रसन्नधीः ॥ ७५-५५ ॥  
  
मुनिमाकारयामास ससीतं तत्र संसदि ॥  
सा तु रामाय तौ पुत्रौ निवेद्य जगतीजनिः ॥ ७५-५६ ॥  
  
जगत्या विवरं भूयो विवेशासीत्तदद्भुतम् ॥  
ततः परं ब्रह्मचर्यं यज्ञमेव त्रयोदश ॥ ७५-५७ ॥  
  
सहस्राब्दान्प्रकुवार्णस्तस्थौ भुवि रधूत्तमः ॥  
ततस्तु काले दुर्वासाः सम्प्राप्तो राघवं प्रति ॥ ७५-५८ ॥  
  
ब्रह्मणा प्रेषितो भद्रे वैकुण्ठगमनाय च ॥  
स एकान्तगतो रामं प्राह कोऽपीहनाऽऽव्रजेत् ॥ ७५-५९ ॥  
  
आगतो वध्ग्रतां यातु रामस्तत्प्रतिजज्ञिवान् ॥  
स लक्ष्मणं समाहूय प्रोवाच रघुनन्दनः ॥ ७५-६० ॥  
  
द्वारि तिष्ठात्र निर्विष्टो वव्यतां मे प्रयास्यति ॥  
स तथेति प्रतिज्ञाय रामस्याज्ञां समाचरन् ॥ ७५-६१ ॥  
  
प्रवेशनं न कस्यापि प्रददौ रामसन्निधौ ॥  
एवमेकां तगे रामं कालसंविदमास्थितम् ॥ ७५-६२ ॥  
  
ज्ञात्वाथ द्वारि दुर्वासा लक्ष्मणं समुपागमत् ॥  
तमागतं तु सम्प्रेक्ष्य सौमित्रिः प्रणिपत्य च ॥ ७५-६३ ॥  
  
मुहूर्तं पालयेत्याह मन्त्रव्यग्रोऽस्ति राघवः ॥  
दुर्वासास्तद्वचः श्रुत्वा कालस्यार्थविधायकः ॥ ७५-६४ ॥  
  
क्रुद्धः प्रोवाच सौमित्रिं देहि मेऽन्तः प्रवेशनम् ॥  
नो चेत्त्वां भस्मसात्सद्यः करिष्यामि विचारय ॥ ७५-६५ ॥  
  
वचो दुर्वाससः श्रुत्वा लक्ष्मणो जातसम्भ्रमः ॥  
मुने र्भीतो विवेशान्तर्विज्ञापयितुमग्रजम् ॥ ७५-६६ ॥  
  
दृष्ट्वा तु लक्ष्मणं काल उत्थाय कृतमन्त्रकः ॥  
प्रतिज्ञां पालयेत्युक्त्वा ययौ रामविसर्ज्जितः ॥ ७५-६७ ॥  
  
ततो निष्कम्य भगवान्रामो धर्मभृतां वरः ॥  
प्रतोष्य तं मुनिं प्रीतो दुर्वाससमभोजयत् ॥ ७५-६८ ॥  
  
भोजयित्वा प्रणम्यैनं विसृज्य प्राह लक्ष्मणम् ॥  
भ्रातर्लक्ष्मण सम्प्राप्तं सङ्कटं धर्मकारणात् ॥ ७५-६९ ॥  
  
यत्त्वं मे वध्यतां प्राप्तो दैवं हि बलवत्तरम् ॥  
मया त्यक्तस्ततो वीर यथेच्‌छं गच्छ साम्प्रतम् ॥ ७५-७० ॥  
  
ततः प्रणम्य तं रामं सत्यधर्मे व्यवस्थितम् ॥  
दक्षिणां दिशमाश्रित्य तपश्चक्रे नगोपरि ॥ ७५-७१ ॥  
  
ततो रामोऽपि भगवान्ब्रह्मप्रार्थनया पुनः ॥  
स्वधा माविशदव्यग्रः ससाकेतः सकोशलः ॥ ७५-७२ ॥  
  
गोपग्रतारे सरय्वां ये रामं सञ्चिन्त्य सम्प्लुताः ॥  
ते रामधाम विविशुर्दिव्याङ्गा योगिदुर्लभम् ॥ ७५-७३ ॥  
  
लक्ष्मणस्तु कियत्कालं तपोयोगश्चलान्वितः ॥  
रामानुगमनेनैव स्वधामाविशदव्ययम् ॥ ७५-७४ ॥  
  
सान्निध्यं पर्वतं तस्मिन्दत्त्वा सौमित्रिरन्वहम् ॥  
चक्रे निजाधिकारं स ततस्तत्क्षेत्रमुत्तमम् ॥ ७५-७५ ॥  
  
ये पश्यन्ति नरा भक्त्या लक्ष्मणं लक्ष्मणाचले ॥  
ते कृतार्था न सन्देहो गच्छन्ति हरि मन्दिरम् ॥ ७५-७६ ॥  
  
तत्र दानं प्रशंसन्ति स्वर्णगोभूमिवाजिनाम् ॥  
दत्तं तत्राक्षयं सर्वं हुतं जप्तं कृतं तथा ॥ ७५-७७ ॥  
  
बहुना किमिहोक्तेन दर्शनं तस्य दुर्लभम् ॥  
अगस्त्याज्ञान्तरा देवि दृष्टे मुक्तिर्न संशयः ॥ ७५-७८ ॥  
  
एतद्रामत्तरित्रं तु लक्ष्मणाख्यानसंयुतम् ॥  
श्रावयेद्योऽपि श्रृणुयात्स्यातां तौ रामवल्लभौ ॥ ७५-७९ ॥  
  
  
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे रामलक्ष्मणचरित्रसहितलक्ष्मणाचलमाहात्म्यं नाम पञ्चसप्ततितमोऽध्यायः ॥ ७५ ॥  
  
इति लक्ष्मणाचलमाहात्म्यम् ॥