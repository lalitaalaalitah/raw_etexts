---
title: ०७२

---
अथ गौतमाश्रममाहात्म्यं प्रारभ्यते ॥  
  
मोहिन्युवाच ॥  
श्रुतं पुष्करमाहात्म्यं वसो पापप्रणाशनम् ॥  
गौतमाश्रममाहात्म्यमधुना कीर्तय प्रभो ॥ ७२-१ ॥  
  
वसुरुवाच ॥  
श्रणु देवि प्रवक्ष्यामि गौतमाश्रममुत्तमम् ॥  
यत्र गत्वा नरो भक्त्या न भूयोऽर्हति यातनाः ॥ ७२-२ ॥  
  
गौतमस्याश्रमं पुण्यं देवर्षिगणसेवितम् ॥  
सर्वपापप्रशमनं सर्वोपद्रवशान्तिदम् ॥ ७२-३ ॥  
  
सेवते द्वादशाब्दं यो भक्तिभावसमन्वितः ॥  
स शैवं लभते धाम यत्र गत्वा न शोचति ॥ ७२-४ ॥  
  
मायादेवीसुतो यत्र तपस्युग्रे समास्थितः ॥  
तत्र गोदावरी गङ्गा सर्वपातकनाशिनी ॥ ७२-५ ॥  
  
तपस्यतो मुनेस्तस्य द्वादशाब्दमवर्षणम् ॥  
बभूव घोरं विधिजे सर्वसत्त्वक्षयङ्करम् ॥ ७२-६ ॥  
  
तस्मिन्नुग्रे तु दुर्भिक्षे क्षुत्क्षामामुनयोऽखिलाः ॥  
नानादेशेभ्य आयाता गौतमस्याश्रमं शुभे ॥ ७२-७ ॥  
  
चक्रुर्विज्ञापनं तस्य गौतमस्य तपस्यतः ॥  
देहि नो भोजनं येन प्राणास्तिष्ठन्ति वर्मसु ॥ ७२-८ ॥  
  
एवं विज्ञापितस्तैस्तु मुनिभिर्गौतमो मुनिः ॥  
जातानुकम्पस्तानाह विश्वस्तांस्तपसो बलात् ॥ ७२-९ ॥  
  
गौतम उवाच ॥  
तिष्ठध्वं मुनयः सर्वे ममाश्रमसमीपतः ॥  
भोजनं वः प्रदास्यामि यावद्दुर्भिक्षमादृतः ॥ ७२-१० ॥  
  
विश्वास्यैवमृषीन्सर्वान्गौतमस्तपसो बलात् ॥  
दध्यौ प्रसन्नमनसा गङ्गां सर्वार्थसाधिनीम् ॥ ७२-११ ॥  
  
स्मृतमात्रा तु सा देवी तत्रोद्भूता धरातलात् ॥  
तां तु दृष्ट्वा मुनिर्गङ्गां सम्प्लावितधरातलाम् ॥ ७२-१२ ॥  
  
प्रातरुप्त्वा क्षितौ शालीन्पक्वान्मध्याह्नकेऽलुनात् ॥  
शाल्यन्नेनन ततस्तेन तानृषीन्समभोजयत् ॥ ७२-१३ ॥  
  
ततस्ते मुनयः प्रीता भुक्त्वान्नं तृप्तिमागताः ॥  
निवासं चक्रिरे तत्र गौतमाश्रमके मुदा ॥ ७२-१४ ॥  
  
एवं प्रतिदिनं भद्रे शालिभिः पक्वतां गतैः ॥  
आतिथ्यं विदधे तेषां भक्तिभावसमन्वितः ॥ ७२-१५ ॥  
  
ततस्तस्य मुनीन्द्रस्य द्विजान्भोजयतोऽन्वहम् ॥  
व्यतीयाय च दुर्भिक्षं द्वादशाब्दान्तकालतः ॥ ७२-१६ ॥  
  
ततस्ते मुनयः सर्वे सुभिक्षे काल आगते ॥  
विज्ञाप्य तं मुनिश्रेष्ठं जग्मुदेंशान्स्वकान्पुनः ॥ ७२-१७ ॥  
  
एवम्प्रभावः स मुनिर्गौतमस्तत्र मोहिनि ॥  
तपस्तेपे बहुतीथं कालं नियमितेन्द्रियः ॥ ७२-१८ ॥  
  
ततस्तत्तपसा तुष्टो भगवानम्बिकापतिः ॥  
सगणो दर्शनं यातो वरं ब्रूहीत्युवाच ह ॥ ७२-१९ ॥  
  
ततो मुनिवरो दृष्ट्वा देवदेवमुमापतिम् ॥  
त्र्यम्बकं स नमश्चक्रे निपत्य भुवि तत्पुरः ॥ ७२-२० ॥  
  
तत उत्थाय सहसा कृताञ्जलिरुपस्थितः ॥  
प्रोवाच देहि मे भक्तिं पादयोस्तव नित्यदा ॥ ७२-२१ ॥  
  
ममाश्रमसमीपेऽत्र पर्वतोपरि शङ्कर ॥  
त्वामेवं संस्थितं पश्याम्येष एव वरो मम ॥ ७२-२२ ॥  
  
इत्युक्तः पार्वतीनाथो भक्तानां वाञ्छितप्रदः ॥  
तत्र दत्त्वा स्वसान्निध्यं सद्यः प्रीतं चकार तम् ॥ ७२-२३ ॥  
  
तेन रूपेण तत्रैव न्यवसत्त्र्यम्बकः सति ॥  
स गिरिरत्त्र्यम्बकाख्यस्तु ततः प्रभृति कीर्त्यते ॥ ७२-२४ ॥  
  
ये तु गोदावरीं गङ्गां प्राप्य भक्तियुता नराः ॥  
स्नानं कुर्वन्ति सुभगे ते स्युर्मुक्ता भवार्णवात् ॥ ७२-२५ ॥  
  
स्नात्वा गोदावरीतोये त्र्यम्बकं ये गिरिस्थितम् ॥  
उपचारैः पूजयन्ति ते स्युः साक्षान्महेश्वराः ॥ ७२-२६ ॥  
  
त्र्यम्बकस्य तु माहात्म्यं सङ्क्षेपाद्वर्णितं मया ॥  
ब्रह्मापि विस्तराद्वक्तुं तव तातः क्षमो नहि ॥ ७२-२७ ॥  
  
ततो गोदावरी यावत्साक्षाद्दर्शनतां गता ॥  
तावदप्याश्रमाः पुण्यास्तत्र सन्ति ह्यनेकशः ॥ ७२-२८ ॥  
  
तेषु स्नात्वा विधानेन सन्तर्प्य पितृदेवताः ॥  
नरोऽभिलषितान्कामान्प्राप्नुयान्नात्र संशयः ॥ ७२-२९ ॥  
  
प्रकाशा तु क्वचिद्भद्रे क्वचिद्गुप्ता ततः परम् ॥  
प्लावयामास धरणीं पुण्या गोदावरी नदी ॥ ७२-३० ॥  
  
यत्र प्रकटतां याता नृणां भक्त्या महेश्वरी ॥  
तत्र तीर्थं महत्पुण्यं स्नानमात्रादघापहम् ॥ ७२-३१ ॥  
  
ततः पञ्चवटीं प्राप्य सा देवी नियतव्रता ॥  
सुप्रकाशमनुप्राप्ता लोकानां गतिदायिनी ॥ ७२-३२ ॥  
  
गोदावर्यां पञ्चवट्यां यः स्नायान्नियतव्रतः ॥  
स नरः प्राप्नुयात्कामानभीष्टान्विधिनन्दिनि ॥ ७२-३३ ॥  
  
यदा त्रेतायुगे रामः पञ्चवट्यामुपागतः ॥  
सभार्यः सानुजस्तत्र वसन्पुण्यतरां व्यधात् ॥ ७२-३४ ॥  
  
इत्येत्सर्वमाख्यातं गौतमाश्रमजं शुभे ॥  
श्रृण्वतां पठतां पुण्यं पापघ्नं वाञ्छितप्रदम् ॥ ७२-३५ ॥  
  
इति श्रीबृहन्नारदीयपुराणोत्तरभागे बृहदुपाख्याने वसुमोहिनीसंवादे गौतमाश्रममाहात्म्ये गौतमतपश्चर्याप्रभाववर्णनं नाम  
द्वासप्ततितमोऽध्यायः ॥ ७२ ॥  
  
इति गौतमाश्रममाहात्म्यम् ॥