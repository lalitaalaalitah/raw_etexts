---
title: ०४६

---
वसुरुवाच ॥  
अथ ते सम्प्रवक्ष्यामि भुक्तिमुक्तिप्रदायकम् ॥  
तृतीयदिवसे कृत्यं गयासङ्गफलप्रदम् ॥ ४६-१ ॥  
  
स्नात्वा तु ब्रह्मसरसि श्राद्धं कुर्यात्सपिण्डकम् ॥  
"स्नानं करोमि तीर्थेऽस्मिन्नृणत्रयविमुक्तये ॥ ४६-२ ॥  
  
श्राद्धाय पिण्डदानाय तर्पणायार्थसिद्धये" ॥  
तत्कूपयूपयोर्मध्ये कुर्वंस्तारयते पितॄन् ॥ ४६-३ ॥  
  
स्नानं कृत्वच्छ्रितो यूपो ब्रह्मणो यूप इत्युत ॥  
कृत्वा ब्रह्मसरः श्राद्धं ब्रह्मलोकं नयेत्पितॄन् ॥ ४६-४ ॥  
  
गोप्रचार समीपस्था आम्रा ब्रह्मप्रकल्पिताः ॥  
तेषां सेचनमात्रेण पितरो मोक्षगामिनः ॥ ४६-५ ॥  
  
"आम्रं ब्रह्मसरोद्भूतं सर्वदेवमयं विभुम् ॥  
विष्णुरूपं प्रसिञ्चामि पितॄणां चैव मुक्तये ॥ ४६-६ ॥  
  
एको मुनिः कुम्भकुशाग्रहस्त आम्रस्य मूले सलिलं ददाति ॥  
आम्राश्च सिक्ताः पितरश्च तृप्ता एका क्रिया व्द्यर्थकरीप्रसिद्धा" ॥  
आचम्य मूले सलिलं ददानो नोपेक्षणीयो विबुधैर्मनुष्यः ॥ ४६-७ ॥  
  
यूपं प्रदक्षिणीकृत्य वाजपेयफलं लभेत् ॥  
ब्रह्माणं च नमस्कृत्य पितॄन् ब्रह्मपुरं नयेत् ॥ ४६-८ ॥  
  
"ॐ नमो ब्रह्मणेऽजाय जगज्जन्मादिकारिणे ॥  
भक्तानां च पितॄणां च तरकाय नमोनमः" ॥ ४६-९ ॥  
  
ततो यमबलिं क्षिप्त्वा मन्त्रेणानेन संयतः ॥  
"यमराजधर्मराजौ निश्चलार्था इति स्थितौ ॥ ४६-१० ॥  
  
ताभ्यां बलिं प्रयच्छामि पितॄणां मुक्तिहेतवे" ॥  
ततः श्वानबलिं कृत्वा पूर्वमन्त्रेण मोहिनि ॥ ४६-११ ॥  
  
ततः काकबलिं कुर्यान्मन्त्रेणानेन संयतः ॥  
"ऐन्द्रवारुणवायव्या याम्या वैनैऋतास्तथा ॥ ४६-१२ ॥  
  
वायसाः प्रतिगृह्णन्तु भूमौ पिण्डं मयार्पितम्" ॥  
ततः स्नानं प्रकुर्वीत ब्रह्मतीर्थे कुशान्वितः ॥ ४६-१३ ॥  
  
एवं तृतीयदिवसे समाप्य नियमं सुधीः ॥  
नत्वा गदाधरं देवं ब्रह्मचर्यपरो भवेत् ॥ ४६-१४ ॥  
  
फल्गुतीर्थे चतुर्थे च स्नानादिकमथाचरेत् ॥  
गयाशिरस्यथो श्राद्धं पदे कुर्यात्सपिण्डकम् ॥ ४६-१५ ॥  
  
साक्षाद्गयाशिरस्तत्र फल्गुतीर्थाश्रयं कृतम् ॥  
क्रौञ्चपादात्फल्गुतीर्थँ यावत्साक्षाद्गयाशिरः ॥ ४६-१६ ॥  
  
गयाशिरे नगाद्याश्च साक्षात्तत्फलगुतीर्थकम् ॥  
मुखं गयासुरस्यैतत्स्नात्वा श्राद्धं समाचरेत् ॥ ४६-१७ ॥  
  
आद्यो गदाधरो देवो व्यक्ताव्यक्तार्थमास्थितः ॥  
विष्ण्वादिपदरूपेण पितॄणां मुक्तिहेतवे ॥ ४६-१८ ॥  
  
तत्र विष्णुपदं दिव्यं दर्शनात्पापनाशनम् ॥  
स्पर्शनात्पूजनाच्चापि पितॄणां मोक्षदायकम् ॥ ४६-१९ ॥  
  
श्राद्धं सपिण्डकं कृत्वा सहस्रकुलमात्मनः ॥  
विष्णुलोकं समुद्धृत्य नयेद्विष्णुपदे नरः ॥ ४६-२० ॥  
  
श्राद्धं कृत्वा रुद्रपदे नयेत्कुलशतं नरः ॥  
सहात्मना शिवपुरं तथा ब्रह्मपदे शुभे ॥ ४६-२१ ॥  
  
दक्षिणाग्निपदे श्राद्धी वाजपेयफलं लभेत् ॥  
गार्हपत्यपदे श्राद्धी राजसूयफलं लभेत् ॥ ४६-२२ ॥  
  
श्राद्धँ कृत्वा चन्द्रपदे वाजिमेधफलं लभेत् ॥  
श्राद्धं कृत्वा सत्यपदे ज्योतिष्टोमफलं लभेत् ॥ ४६-२३ ॥  
  
आवसथ्यपदे श्राद्धी सोमलोकपवाप्नुयात् ॥  
श्राद्ध कृत्वा चन्द्रपदे शक्रलोकं नयेत्पितॄन् ॥ ४६-२४ ॥  
  
अन्येषां च पदे श्राद्धी पितॄन्ब्रह्मपदे नयेत् ॥  
श्राद्धी सूर्यपदे यश्च पापिनोऽर्कपुरं नयेत् ॥ ४६-२५ ॥  
  
कार्तिकेयपदे श्राद्धी शिवलोके नयेत्पितॄन् ॥  
श्राद्धँ कृत्वागस्त्यपदे ब्रह्मलोकं नयेत्पितॄन् ॥ ४६-२६ ॥  
  
सर्वेषां काश्यपं श्रेष्ठं विष्णो रुद्रस्य वै पदम् ॥  
ब्रह्मणश्च पदं तत्र सर्वश्रेष्ठमुदाहृतम् ॥ ४६-२७ ॥  
  
प्रारम्भे च समाप्तौ च तेषामन्यतमं स्मृतम् ॥  
श्रेयस्करं भवेत्तत्र श्राद्धकर्तुश्च मोहिनि ॥ ४६-२८ ॥  
  
कश्यपस्य पदे दिव्यो भारद्वाजो मुनिः पुरा ॥  
श्राद्धं हि चोद्यतो दातुं पित्रादिभ्यश्च पिण्डकम् ॥ ४६-२९ ॥  
  
शुक्लकृष्णौ तदा हस्तौ पदमुद्भिद्य निष्कृतौ ॥  
दृष्ट्वा हस्तद्वयं तत्र पितृसंशयमागतः ॥ ४६-३० ॥  
  
ततः स्वमातरं शान्तां भारद्वाजस्तु पृष्टवान् ॥  
कश्यपस्य पदे कस्मिञ्छुक्ले कृष्णे पदे पुनः ॥ ४६-३१ ॥  
  
पिण्डो देयो मया मातर्जानासि पितरं वद ॥  
तच्छ्रुत्वा वचनं तस्य भारद्वाजस्य धीमतः ॥ ४६-३२ ॥  
  
शान्तोवाच प्रसन्नास्या पुत्रं श्राद्धप्रदायिनम् ॥  
भारद्वाज महाप्राज्ञ पिण्डं कृष्णाय देहि भोः ॥ ४६-३३ ॥  
  
भारद्वाजस्ततः पिण्डं दातुं कृष्णाय चोद्यतः ॥  
श्वेतो दृश्योऽब्रवीत्पुत्र देहि पुत्रो ममौरसः ॥ ४६-३४ ॥  
  
कृष्णोऽब्रवीत् क्षेत्रजस्त्वं ततो मे देहि पिण्डकम् ॥  
शुक्लोऽब्रवीत्स्वौरिणीयं यतोऽतस्त्वं ममौरसः ॥ ४६-३५ ॥  
  
स्वैरिणीजो ददौ चादौ क्षेत्रिणे बीजिने ततः ॥  
ततो भक्त्या महाभागे दत्वापिण्डान्महामतिः ॥ ४६-३६ ॥  
  
कृतकृत्यं निजात्मानं मेने प्रत्यक्षभाषणात् ॥  
भीष्मो विष्णुपदे श्राद्ध आहूय तु पितॄन्स्वकान् ॥ ४६-३७ ॥  
  
श्राद्धं कृत्वा विधानेन पिण्डदानाय चोद्यतः ॥  
पितुर्विनिर्गतौ हस्तौ गयाशिरसि शन्तनोः ॥ ४६-३८ ॥  
  
भीष्मः पिण्डं ददौ भूमौ नाधिकरः करे यतः ॥  
शन्तनुः प्राह सन्तुष्टः शास्त्रार्थे निश्चलो भवान् ॥ ४६-३९ ॥  
  
त्रिकालदर्शी भव च विष्णुश्चान्ते गतिस्तव ॥  
स्वेच्छया मरणं चास्तु इत्युक्त्वा मुक्तिमागतः ॥ ४६-४० ॥  
  
रामो रुद्रपदे रम्ये पिण्डार्पणकृतोद्यमः ॥  
पिता दशरथः स्वर्गात्प्रसार्य करमागतः ॥ ४६-४१ ॥  
  
नादात्पिण्डं करे रामो ददौ रुद्रपदे ततः ॥  
शास्त्रार्थातिक्रमाद्भीतो रामं दशरथोऽब्रवीत् ॥ ४६-४२ ॥  
  
तारितोऽहं त्वया पुत्र रुद्रलोको ह्यभून्मम ॥  
पदे पिण्डप्रदानेन हस्ते तु स्वर्गतिर्नहि ॥ ४६-४३ ॥  
  
त्वं च राज्यं चिरं कृत्वा पालयित्वा निजाः प्रजाः ॥  
यज्ञान्सदक्षिणान्कृत्वा विष्णुलोकं गमिष्यसि ॥ ४६-४४ ॥  
  
सहायोध्याजनैः सर्वैः कृमिकीटादिभिः सह ॥  
इत्युक्त्वा स नृपो रामं रुद्रलोकं परं ययौ ॥ ४६-४५ ॥  
  
कनकेशं च केदारं नारसिंहं च वामनम् ॥  
रथमार्गे समभ्यर्च्य पितॄन्सर्वांश्च तारयेत् ॥ ४६-४६ ॥  
  
गयाशिरसि यः पिण्डं येषां नाम्ना तु निर्वपेत् ॥  
नरकस्था दिवं यान्ति स्वर्गस्था मोक्षगामिनः ॥ ४६-४७ ॥  
  
गयाशिरसि यः पिण्डं शमीपत्रप्रमाणतः ॥  
कन्दमूलफलाद्यैर्वा दद्यात्स्वर्गं नयेत्पितॄन् ॥ ४६-४८ ॥  
  
पदानि यत्र दृश्यन्ते विष्ण्वादीनां तदग्रतः ॥  
श्राद्धं कृत्वा पदे येषां तेषां लोकान्नेयात्पितॄन् ॥ ४६-४९ ॥  
  
सर्वत्र मुण्डपृष्ठाद्रिः पदैरेभिः स लक्षितः ॥  
प्रयान्ति पितरस्तत्र पूजिता ब्रह्मणः पदम् ॥ ४६-५० ॥  
  
गयासुरस्य तु शिरो गदया यद्द्विधा कृतम् ॥  
यतः प्रक्षालिता तीर्थे गदालोलस्तदा स्मृतः ॥ ४६-५१ ॥  
  
क्रौञ्चरूपेण हि मुनिर्मुण्डपृष्ठे तपोऽकरोत् ॥  
तस्य पादाङ्कको यस्मात्क्रौञ्चपादः स्मृतस्ततः ॥ ४६-५२ ॥  
  
विष्ण्वादीना पदान्यत्र लिङ्गरूपस्थितानि च ॥  
देवादितर्पणं कृत्वा श्राद्धं रुद्रपदादितः ॥ ४६-५३ ॥  
  
चतुर्थदिवसे कृत्यमेतत्कृत्वा तु मोहिनि ॥  
पूतः कर्माधिकारी स्याच्छ्राद्धकृद्ब्रह्मलोकभाक् ॥ ४६-५४ ॥  
  
शिलास्थितेषु तीर्थेषु स्नात्वा कृत्वाथ तर्पणम् ॥  
श्राद्धं सपिण्डकं येषां ब्रह्मलोकं प्रयान्ति ते ॥ ४६-५५ ॥  
  
स्थास्यन्ति च रमिष्यन्ति यावदाभूतसम्प्लवम् ॥  
देहं त्यक्त्वा शिलापृष्ठे स्वदेजाण्डजरायुजाः ॥ ४६-५६ ॥  
  
गच्छन्ति विष्णुसायुज्यं कुलैः सप्तशतैः सह ॥ ४६-५७ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्ये विष्ण्वादिपदे पिण्डदानमाहात्म्यकथनं नाम  
षट्चत्वारिंशत्तमोऽध्यायः ॥ ४६ ॥