---
title: ०२३

---
मोहिन्युवाच ॥  
वाक्यमुक्तं त्वया साधु कार्तिके यदुपोषणम् ॥  
व्रतादिकरणं राज्ञां नोक्तं क्वापि निदर्शने ॥ २३-१ ॥  
  
मुक्त्वैकं ब्राह्मणं लोके नोक्तं शूद्रविशोरपि ॥  
दानं हि पालनं युद्धं तृतीयं भूभुजां स्मृतम् ॥ २३-२ ॥  
  
न व्रतं हि त्वया कार्यं यदि मामिच्छसि प्रियाम् ॥  
मुहूर्तमपि राजेन्द्र न शक्नोमि त्वया विना ॥ २३-३ ॥  
  
स्थातुं कमलगर्भाभ किं पुनर्माससङ्ख्यया ॥  
  
यत्रोपवासकरणं मन्यसे वसुधाधिप ॥ २३-४ ॥  
  
तत्र वै भोजनं देयं विप्राणां च महात्मनाम् ॥  
अथवा ज्येष्ठपत्नी या सा करोतु व्रतादिकम् ॥  
एवमुक्ते तु वचने मोहिन्या रुक्मभूषणः ॥ २३-५ ॥  
  
आजुहाव प्रियां भार्यां नाम्ना सन्ध्यावलिंशुभाम् ॥  
आहूता तत्क्षणात्प्राप्ता राजानं भूरिदक्षिणम् ॥ २३-६ ॥  
  
आशीनं शयने दिव्ये मोहिनीबाहुसंवृतम् ॥  
सङ्घृष्टँ हि कुचाग्रेण स्वर्णकुम्भनिभेन हि ॥ २३-७ ॥  
  
शयने वामनेत्रायाः सकामाया महीपते ॥  
कृतां जलिपुटा भूत्वा भर्तुर्नमितकन्धरा ॥ २३-८ ॥  
  
सन्ध्यावली प्राह नृपं किमाहूता करोम्यहम् ॥  
तव वाक्ये स्थिता कान्त दुःसापत्न्यविवर्जिता ॥ २३-९ ॥  
  
यथा यथा हि रमसे मोहिन्या सह भूपते ॥  
तथा तथा मम प्रीतिर्वर्द्धते नात्र संशयः ॥ २३-१० ॥  
  
भर्तुः सौख्येन या नारी दुःखयुक्ता प्रजायते ॥  
सा तु श्येनी भवेद्राजंस्त्रीणि वर्षाणि पञ्च च ॥ २३-११ ॥  
  
आज्ञां मे देहि राजेन्द्र मा व्रीहां कामिकां कुरु ॥ २३-१२ ॥  
  
रुक्माङ्गद उवाच ॥  
जानामि तव शीलं तु कुलं जानामि भामिनि ॥  
तव वाक्येन हि चिरं मोहिनी रमिता मया ॥ २३-१३ ॥  
  
रममाणस्य सुचिरं बहवः कार्तिका गताः ॥  
प्रिया सौख्येन मुग्धस्य न गतो हरिवासरः ॥ २३-१४ ॥  
  
सोऽहं तृप्तिमनुप्राप्तः कामभोगात्पुनः पुनः ॥  
ज्ञातोऽयं कार्तिको मासः सर्वपापक्षयङ्करः ॥ २३-१५ ॥  
  
कर्तुकामो व्रतं देवि कार्तिकाख्यं सुपुण्यदम् ॥  
इयं वारयते मां च व्रताद्ब्रह्मसुता शुभे ॥ २३-१६ ॥  
  
अस्या न विप्रियं कार्यं सर्वथा वरवर्णिनि ॥  
मामकं व्रतमाधत्स्व कृच्छ्राख्यं कायशोषकम् ॥ २३-१७ ॥  
  
सा चैवमुक्ता नवहेमवर्णा भर्त्रा तदा पीनपयोधरङ्गी ॥  
उवाच वाक्यं द्विजराजवक्त्राव्रतं चरिष्ये तव तुष्टिहेतोः ॥ २३-१८ ॥  
  
येनैव कीर्तिस्तु यशो भवेच्च तथैव सौख्यं तव कीर्तियुक्तम् ॥  
करोमि सौम्यं नरदेवनाथ क्षिपामि देहं ज्वलनेत्वदर्थम् ॥ २३-१९ ॥  
  
अकार्यमेतन्नहि भूमिपाल वाक्येन ते हन्मि सुतं स्वकीयम् ॥  
किन्त्वेवमेतद्व्रतकर्म भूयः करोमि सौम्यं नरदेवनाथ ॥ २३-२० ॥  
  
इत्येवमुक्त्वा रविपुत्रशत्रुं प्रणम्य तं चारुविशालनेत्रा ॥  
व्रतं चकाराथ तदा हि देवी ह्यशेषपापौघविनाशनाय ॥ २३-२१ ॥  
  
व्रते प्रवृत्ते वरकृच्छ्रसञ्ज्ञे प्रियाकृते हर्षमवाप राजा ॥  
उवाच वाक्यं कुशकेतुपुत्रीं कृतं वचः सुभ्रु समीहितं ते ॥ २३-२२ ॥  
  
रमस्व कामं मयि सन्निविष्टसम्पूर्णवाञ्छा करभोरु हृष्टा ॥  
विमुक्तकार्यस्तव सुभ्रु हेतोर्नान्यास्ति नारी मम सौख्यहेतुः ॥ २३-२३ ॥  
  
सा त्वेवमुक्ता निजनायकेन प्रहर्षमभ्येत्य जगाद भूपम् ॥  
ज्ञात्वा भवन्तं बहुकामयुक्तं त्रिविष्टपान्नाथ समागताहम् ॥ २३-२४ ॥  
  
त्यक्त्वामरान्दैत्यगणांश्च सर्वान्गन्धर्वयक्षोरगराक्षसांश्च ॥  
सन्दृश्यमानान्मम नाथ हेतोः स्नेहान्विताहं तव मन्दराद्रौ ॥ २३-२५ ॥  
  
एतत्कामफलं लोके यद्द्वयोरेकचित्तता ॥  
अन्यचेतः कृतः कामः शवयोरिव सङ्गमः ॥ २३-२६ ॥  
  
सफलं हि वपुर्मेऽद्य सफलं रूपमेव हि ॥  
त्वया कामवता कान्त दुर्ल्लभं यज्जगत्त्रये ॥ २३-२७ ॥  
  
प्रोन्नताभ्यां कुचाभ्यां हि कामिनो हृदयं यदि ॥  
संश्लिष्टं नहि शीर्येत मन्ये वज्रसमं दृढम् ॥  
तदेव चामृतं लोके यत्पुरन्ध्र्यधरासवम् ॥ २३-२८ ॥  
  
कुचाभ्यां हृदि लीनाभ्यां मुखेन परिपीयते ॥  
एवमुक्त्वा परिष्वज्य राजानं रहसि स्थितम् ॥ २३-२९ ॥  
  
रमयामास तन्वङ्गी वात्स्यायनविधानतः ॥  
तस्यैवं रममाणस्य मोहिन्या सहितस्य हि ॥ २३-३० ॥  
  
रुक्माङ्गदस्य कर्णाभ्यां पटहध्वनिरागतः ॥  
मत्तेभकुम्भसंस्थस्तु धर्माङ्गदनिदेशतः ॥ २३-३१ ॥  
  
प्रातर्हरिदिनं लोकास्तिष्ठध्वं त्वेकभोजनाः ॥  
अक्षारलवणाः सर्वे हविष्यान्ननिषेविणः ॥ २३-३२ ॥  
  
अवनीतल्पशयनाः प्रियासङ्गविवर्जिताः ॥  
स्मरध्वं देवदेवेशं पुराणं पुरुषोत्तमम् ॥ २३-३३ ॥  
  
सकृद्भोजनसंयुक्ता उपवासं करिष्यथ ॥  
अकृतश्राद्धनिचया अप्राप्ताः पिण्डमेव च ॥ २३-३४ ॥  
  
गयामगतपुत्राश्च गच्छध्वं श्रीहरेः पदम् ॥  
एषा कार्तिकशुक्ला वै हरेर्निद्राव्यपोहिनी ॥ २३-३५ ॥  
  
प्रातरेकादशी प्राप्ता मा कृथा भोजनं क्वचित् ॥  
ब्रह्महत्यादिपापानि कामकारकृतानि च ॥ २३-३६ ॥  
  
तानि यास्यन्ति सर्वाणि उपोष्येमां प्रबोधिनीम् ॥  
प्रबोधयेद्धर्म्मपरान्न्यायाचार समन्वितान् ॥ २३-३७ ॥  
  
हरेः प्रबोधमाधत्ते तेनैषा बोधिनी स्मृता ॥  
सकृच्चोपोषितां चेमां निद्राच्छेदकरीं हरेः ॥ २३-३८ ॥  
  
तनयो न भवेन्मर्त्यो न गर्भे जायते पुनः ॥  
रुरुध्वं चक्रिणः पूजामात्मवित्तेन मानवाः ॥ २३-३९ ॥  
  
वस्त्रैः पुष्पैर्धूपदीपैर्वरचन्दनकुङ्कुमैः ॥  
सुहृद्यैश्च फलैर्गन्धैर्यजध्वं श्रीहरेः पदम् ॥ २३-४० ॥  
  
यो न कुर्याद्वचो मेऽद्य धर्म्यं विष्णुगतिप्रदम् ॥  
स मे दण्ड्यश्च वाध्यश्च निर्वास्यो विषयाद्ध्रुवम् ॥ २३-४१ ॥  
  
एवंविधे वाद्यमाने पटहे मेघनिःस्वने ॥  
हस्ता दमुञ्च ताम्बूलं सकर्पूरं नृपोत्तमः ॥ २३-४२ ॥  
  
मोहिनीकुचयोर्लग्नं हृदयं स विकृष्य वै ॥  
उदत्तिष्ठन्महीपालः शय्यायां रतिवर्द्धनः ॥ २३-४३ ॥  
  
मोहिनीं मोहकामार्त्तां सत्वियन् श्लक्ष्णया गिरा ॥  
देवि प्रातर्हरिदिनं भविष्यत्यधनाशनम् ॥ २३-४४ ॥  
  
संयतोऽहं भविष्यामि क्षम्यतां क्षम्यतामिति ॥  
तवाज्ञया मया कृच्छ्रं सन्ध्यावल्या तु कारितम् ॥ २३-४५ ॥  
  
इयमेकादशी कार्या प्रबोधकरणी मया ॥  
अशेषपापबन्धस्य छेदनी गतिदायिनी ॥ २३-४६ ॥  
  
त्रयाणामपि लोकानां महोत्सवविधायिनी ॥  
तस्माद्धविष्यं भोक्ष्येऽहं नियतो मत्तगामिनी ॥ २३-४७ ॥  
  
मया सह विशालाक्षि त्वं चापि तमधोक्षजम् ॥  
आराधय हृषीकेशमुपवासपरायणा ॥  
येन यास्यसि निर्वाणं दाहप्रलयवर्जितम् ॥ २३-४८ ॥  
  
मोहिन्युवाच ॥  
साधूक्तं हि त्वया राजन्पूजनं चक्रपाणिनः ॥  
जन्ममृत्युजराछेदि करिष्येऽहं तवाज्ञया ॥ २३-४९ ॥  
  
प्रतिज्ञा या त्वया पूर्वं कृता मन्दरमस्तके ॥  
करप्रदानसहिता भवता सुकृताङ्किता ॥ २३-५० ॥  
  
तस्यास्तु समयः प्राप्तो दीयतां स हि मे त्वया ॥  
जन्मप्रभृति यत्पुण्यं त्वया यत्नेन सञ्चितम् ॥ २३-५१ ॥  
  
तत्सर्वं नश्यति क्षिप्रं न ददासि वरं यदि ॥  
रुक्माङ्गद उवाच ॥  
एहि चार्वङ्गि कर्त्तास्मि यत्ते मनसि वर्तते ॥ २३-५२ ॥  
  
नादेयं विद्यते किञ्चित्तुभ्यं मे जीवितावधि ।  
किं पुनर्ग्रामवित्तादि धरायुक्तं च भामिनि ॥ २३-५३ ॥  
  
मोहिन्युवाच ॥  
नाथ कान्त विभो राजन् जीवितेश रतिप्रिय ॥  
नोपोष्यं वामरं विष्णोर्भोक्तव्या यद्यहं प्रिया ॥ २३-५४ ॥  
  
न च तेऽहं प्रिया राजन् सुहूर्तमपि कामये ॥  
त्वत्संयोगं विना भूता भविष्यामि वरं विना ॥ २३-५५ ॥  
  
तस्मान्मां यदि वाञ्छेथा भोक्तुं सत्यपरायण ॥  
तदा त्यजोपवासं हि भुज्यतां हरिवासरे ॥ २३-५६ ॥  
  
एष एव वरो देयो यो मया प्रार्थितः पुरा ॥  
न चेद्दास्यसि राजेन्द्र भूत्वानृतवचाभवान् ॥ २३-५७ ॥  
  
यास्यते नरके घोरे यावदाभूतसम्प्लवम् ॥  
  
राजोवाच ॥  
मैवं त्वं वद कल्याणि नेदं त्वय्युपपद्यते ॥ २३-५८ ॥  
  
विधेश्च तनया भूत्वा धर्मविघ्नं करोषि किम् ॥  
जन्मप्रभृत्यहं नैव भुक्तवान्हरिवासरे ॥ २३-५९ ॥  
  
स चाद्याहं कथं भोक्ता सञ्जातपलितः शुभे ॥  
यौवनातीतमर्त्यस्य क्षीणेन्द्रियबलस्य च ॥ २३-६० ॥  
  
स्वर्णदीसेवनं युक्तमथवा हरिपूजनम् ॥  
न कृतं यन्मया बाल्ये यौवने न कृतं च यत् ॥ २३-६१ ॥  
  
तदहं क्षीणवीर्योऽद्य कथं कुर्यां जुगुप्सितम् ॥  
प्रसीद चपलापाङ्गि प्रसीद वरवर्णिनि ॥ २३-६२ ॥  
  
मा कुरुष्व व्रते भङ्गं दाताहं राज्यसम्पदाम् ॥  
अथवा नेच्छसि त्वं तत्करोम्यन्यत्सुलोचने ॥ २३-६३ ॥  
  
आरोपयित्वा शिबिकां विमानप्रतिमां शुभाम् ॥  
यत्रेच्छसि नयिष्यामि पादचारी कलत्रयुक् ॥ २३-६४ ॥  
  
यदि तच्चापि नेच्छेस्त्वं विमानं हि कृतं मया ॥  
तर्हि स्वर्णमयौ स्तम्भौ कृत्वा विद्रुमभूषितौ ॥ २३-६५ ॥  
  
मुक्ताफलमयीं दोलां करिष्ये त्वत्कृते प्रिये ॥  
तत्र त्वां दोलयिष्यामि बहून्मासानहर्निशम् ॥ २३-६६ ॥  
  
व्रतभङ्गं वरारोहे मा कुरुष्व मम प्रिये ॥  
वरं श्वपचमांसं हि श्वमांसं वा वरानने ॥ २३-६७ ॥  
  
आत्मनो वा नरैर्भुक्तं यैर्भुक्तं हरिवासरे ॥  
त्रैलोक्यघातिनः पापं मैथुने शशिनः क्षये ॥ २३-६८ ॥  
  
नरस्य सञ्चरेत्पापं भूतायां क्षौरकर्मणि ॥  
भोजने वासरे विष्णोस्तैले षष्ट्यां व्यवस्थिते ॥ २३-६९ ॥  
  
लवणे तु तृतीयायां सप्तम्यां पिशिते शुभे ॥  
आज्येषु पौर्णमास्यां वै सुरायां रविसङ्क्रमे ॥ २३-७० ॥  
  
गोचारस्य प्रलोपे च कूटसाक्ष्यप्रदायके ॥  
निक्षेपहारके वापि कुमारीविघ्नकारके ॥ २३-७१ ॥  
  
विश्वस्तघातके चापि मृतवत्साप्रदोग्धरि ॥  
ददामीति द्विजाग्र्याय प्रतिश्रुत्य न दातरि ॥ २३-७२ ॥  
  
मणिकूटे तुलाकूटे कन्यानृतगवानृते ॥  
यत्पातकं तदन्ने हि संस्थितं हरिवासरे ॥ २३-७३ ॥  
  
तद्विद्वांश्चारुनयने कथं भोक्ष्यामि पातकम् ॥  
  
मोहिन्युवाच ॥  
एकभुक्तेन नक्तेन तथैवायाचितेन च ॥ २३-७४ ॥  
  
उपवासेन राजेन्द्र द्वादशीं न हि लङ्घयेत् ॥  
गुर्विणीनां गृहस्थानां क्षीणानां रोगिणां तथा ॥ २३-७५ ॥  
  
शिशूनां वलिगात्राणां न युक्तं समुपोषणम् ॥  
यज्ञभोगोद्यतानां च सङ्ग्रामक्षितिसेविनाम् ॥ २३-७६ ॥  
  
पतिव्रतानां राजेन्द्र न युक्तं समुपोषणम् ॥  
एतन्मे गौतमः प्राह स्थिताया मन्दराचले ॥। २३-७७ ॥  
  
नाव्रतेन दिनं विष्णोर्नेयं मनुजसत्तम ॥  
ते गृहस्था द्विजा ज्ञेया येषामग्निपरिग्रहः ॥ २३-७८ ॥  
  
राजानस्ते तु विज्ञेया ये प्रजापालने स्थिताः ॥  
गुर्विणी ह्यष्टमासीया शिशवश्चाष्टवत्सराः ॥ २३-७९ ॥  
  
अतिलङ्घनिनः क्षीणा वलिगात्रास्तु वार्द्धकाः ॥  
ये विवाहादिमाङ्गल्यकर्मव्यग्रा महोत्सवाः ॥ २३-८० ॥  
  
निवृत्ताश्च प्रवृत्तेभ्यो यज्ञानां चोद्यता हि ते ॥  
त्रिविधेन पुराणेन भर्त्तुर्या स्त्री हिते रता ॥ २३-८१ ॥  
  
पतिव्रता तु सा ज्ञेया योनिसंरक्षणा तथा ॥  
किमन्यैर्बहुभिर्भूप वाक्यालापकृतैर्मया ॥ २३-८२ ॥  
  
भोजने तु कृते प्रीतिरेकादश्यां त्वया मम ॥  
न प्रीतिर्यदि मे छित्वा शिरः स्वं हि प्रयच्छसि ॥ २३-८३ ॥  
  
न करिष्यसि चेद्राजन् भोजनं हरिवासरे ॥  
तदा ह्यसत्यवचसो देहं न स्पर्शयामि ते ॥ २३-८४ ॥  
  
वर्णानामाश्रमाणां हि सत्यं राजेन्द्र पूज्यते ॥  
विशेषाद्भूमिपालानां त्वद्विधानां महीपते ॥ २३-८५ ॥  
  
सत्येन सूर्यस्तपति शशी सत्येनराजते ॥  
सत्ये स्थिता क्षितिर्भूप सत्यं धारयते जगत् ॥ २३-८६ ॥  
  
सत्येन वायुर्वहति सत्येन ज्वलते शिखी ॥  
सत्या धारमिदं सर्वं जगत्स्थावरजङ्गमम् ॥ २३-८७ ॥  
  
न सत्याच्चालते सिन्धुर्न विन्ध्यो वर्द्धते नृप ॥  
न गर्भं युवती धत्ते वेलातीतं कदाचन ॥ २३-८८ ॥  
  
सत्ये स्थिता हि तरवः फलपुष्पप्रदर्शिनः ॥  
दिव्यादिसाधनं नॄणां सत्याधारं महीपते ॥ २३-८९ ॥  
  
अश्वमेधसहस्रेभ्यः सत्यमेव विशिष्यते ॥  
मदिरापानतुल्येन कर्मणा लिप्यसेऽनृतात् ॥ २३-९० ॥  
  
इति श्रीबृहन्नारदीयपुराणोत्तरभागे रुक्माङ्गदसँलापो नाम त्रयोविंशोऽध्यायः ॥ २३ ॥