---
title: ०५५

---
मोहिन्युवाच ॥  
कस्मिन्कालें द्विजश्रेष्ठ गन्तव्यं पुरुषोत्तमे ॥  
विधिना केन कर्तव्या पञ्चतीर्थ्यपि मानद ॥ ५५-१ ॥  
  
एकैकस्य च तीर्थस्य स्नाने दाने च यत्फलम् ॥  
देवताप्रेक्षणे चैव ब्रूहि सर्वं पृथक् पृथक् ॥ ५५-२ ॥  
  
वसुरुवाच ॥  
निराहारः कुरुक्षेत्रे पादेनैकेन यस्तपेत् ॥  
जितेन्द्रियो जितक्रोधः सप्तसंवत्सरायुतम् ॥ ५५-३ ॥  
  
दृष्ट्वा सकृज्ज्येष्ठशुक्लद्वादश्यां पुरुषोत्तमम् ॥  
कृतोपवासः प्राप्नोति ततोऽधिकतरं फलम् ॥ ५५-४ ॥  
  
तस्माज्ज्येष्ठे तु सुभगे प्रयत्नेन सुसंयतैः ॥  
स्वर्गलोकेप्सुभिर्मर्त्यैर्द्रष्टव्यः पुरुषोत्तमः ॥ ५५-५ ॥  
  
पञ्चतीर्थीं च विधिवत्कृत्वा ज्येष्ठे नरोत्तमः ॥  
द्वादश्यां शुक्लपक्षस्य पश्येत्तं पुरुषोत्तमम् ॥ ५५-६ ॥  
  
ये पश्यन्त्यव्ययं देवं द्वादश्यां पुरुषोत्तमम् ॥  
ते विष्णुलोकमासाद्य न च्यवन्ते कदाचन ॥ ५५-७ ॥  
  
तस्माज्ज्येष्ठे प्रयत्नेन गन्तव्यं विधिनन्दिनि ॥  
कृत्वा सम्यक्पञ्चतीर्थीं द्रष्टव्यः पुरुषोत्तमः ॥ ५५-८ ॥  
  
सुदूरस्थोऽपि प्रीतात्मा कीर्तयेत्पुरुषोत्तमम् ॥  
अहन्यहनि शुद्धात्मा सोऽपि विष्णुपुरं व्रजेत् ॥ ५५-९ ॥  
  
यात्रां करोति कृष्णस्य श्रद्धया यः समाहितः ॥  
सर्वपापविनिर्मुक्तो विष्णुलोकं व्रजेन्नरः ॥ ५५-१० ॥  
  
चक्रं दृष्ट्वा हरेर्दूरात्प्रासादोपरि संस्थितम् ॥  
सहसा मुच्यते पापान्नरो भक्त्या प्रणम्य तम् ॥ ५५-११ ॥  
  
पञ्चतीर्थीविधिं वक्ष्ये श्रृणु मोहिनि साम्प्रतम् ॥  
यस्यां कृतायां मनुजो माधवस्य प्रियो भवेत् ॥ ५५-१२ ॥  
  
मार्गण्डेयह्रदं गत्वा स्नात्वा चोदङ्मुखः शुचिः ॥  
निमज्जेत्तत्र त्रीन्वारानिमं मन्त्रमुदीरयेत् ॥ ५५-१३ ॥  
  
"संसारसागरे मग्नि पापग्रस्तमचेतनम् ॥  
त्राहि मां भगनेत्रघ्न त्रिपुरारे नमोऽस्तु ते ॥ ५५-१४ ॥  
  
नमः शिवाय शान्ताय सर्वपापहराय च ॥  
स्नानं करोमि देवेश मम नश्यतु पातकम्" ॥ ५५-१५ ॥  
  
नाभिमात्रे जले स्थित्वा विधिवद्देवता ऋषीन् ॥  
तिलोदकेन मतिमान्पितॄनन्यांश्च तर्पयेत् ॥ ५५-१६ ॥  
  
स्नात्वैवं च तथाचम्य ततो गच्छेच्छिवालयम् ॥  
प्रविश्य देवतागारं कृत्वा तं त्रिः प्रदक्षिणम् ॥ ५५-१७ ॥  
  
मूलमन्त्रेण सम्पूज्य मार्कण्डेयेशमादरात् ॥  
अघोरेण तु मन्त्रेण प्रणिपत्य क्षमापयेत् ॥ ५५-१८ ॥  
  
"त्रिलोचन नमस्तेऽस्तु नमस्ते शशिभूषण ॥  
त्राहि मां पुण्डरीकाक्ष महादेव नमोऽस्तुते" ॥ ५५-१९ ॥  
  
मार्कण्डेयह्रदे त्वेवं स्नात्वा दृष्ट्वा च शङ्करम् ॥  
दशानामश्वमेधानां फलं प्राप्नोति मानवः ॥ ५५-२० ॥  
  
पापैः सर्वैर्विनिर्मुक्तः शिवलोकं स गच्छति ॥  
तत्र भुक्त्वा वरान्भोगान्यावदाभूतसम्प्लवम् ॥ ५५-२१ ॥  
  
इह लोकं समासाद्य भवेद्विप्रो बहुश्रुतः ॥  
शाङ्करंयोगमासाद्य ततो मोक्षमवाप्नुयात् ॥ ५५-२२ ॥  
  
कल्पवृक्षं ततो गत्वा कृत्वा तं त्रिः प्रदक्षिणम् ॥  
पूजयेत्परया भक्त्या मन्त्रेणानेन तं वटम् ॥ ५५-२३ ॥  
  
"ॐ नमोऽव्यक्तरूपाय महते नतपालिने ॥  
महोदकोपविष्टाय न्यग्रोधाय नमोऽस्तु ते ॥ ५५-२४ ॥  
  
अवसस्त्वं सदा कल्पे हरेश्चायतने वटे ॥  
न्यग्रोध हर मे पापं कल्पवृक्ष नमोऽस्तु ते" ॥ ५५-२५ ॥  
  
भक्त्या प्रदक्षिणं कृत्वा गत्वा कल्पवटं नरः ॥  
सहसोज्झति पापौघं जीर्णां त्वचमिवोरगः ॥ ५५-२६ ॥  
  
छायां तस्य समाक्रम्य कल्पवृक्षस्य मोहिनि ॥  
ब्रह्मह्त्यां नरो जह्यात्पापेष्वन्येषु का कथा ॥ ५५-२७ ॥  
  
दृष्ट्वा कृष्णाङ्गसम्भूते ब्रह्मतेजोमयं परम् ॥  
न्यग्रोधाकृतिकं विष्णुं प्रणिपत्य च वैधसि ॥ ५५-२८ ॥  
  
राजसूयाश्वमेधाभ्यां फल प्राप्नोति चाधिकम् ॥  
तथा कुलं समुद्धृत्य विष्णुलोकं स गच्छति ॥ ५५-२९ ॥  
  
वैनतेयं नमस्कृत्य कृष्णस्य पुरतः स्थितम् ॥  
सर्वपापविनिर्मुक्तस्ततो विष्णुपुरं व्रजेत् ॥ ५५-३० ॥  
  
दृष्ट्वा वटं वैनतेयं यः पश्येत्पुरुषोत्तमम् ॥  
सङ्कर्षणं सुभद्रां च स याति परमां गतिम् ॥ ५५-३१ ॥  
  
प्रविश्यायतनं विष्णोः कृत्वा तं त्रिः प्रदक्षिणम् ॥  
सङ्कर्षणं सुभद्रां च भक्त्या पूज्य प्रसादयेत् ॥ ५५-३२ ॥  
  
नमस्ते हलधृङ्नाम्ने नमस्ते मुसलायुध ॥  
नमस्ते रेवतीकान्त नमस्ते भक्तवत्सल ॥ ५५-३३ ॥  
  
नमस्ते बलिनां श्रेष्ठ नमस्ते धरणीधर ॥  
प्रलम्बारे नमस्तेऽस्तु त्रीहि मां कृष्णपूर्वज ॥ ५५-३४ ॥  
  
एवं प्रसाद्य चानन्तमजेयं त्रिदशार्चितम् ॥  
कैलासशिखराकारं चन्द्रकान्तवराननम् ॥ ५५-३५ ॥  
  
नीलवस्त्रधरं देवं फणाविकटमस्तकम् ॥  
महाबलं हलधरं कुण्डलैकविभूषितम् ॥ ५५-३६ ॥  
  
रौहिणेयं नरो भक्त्या लभेदभिमतं फलम् ॥  
सर्वपापैर्विनिर्मुक्तो विष्णुलोकं च गच्छति ॥ ५५-३७ ॥  
  
आभूतसम्प्लवं यावद्भुक्त्वा तत्र स्वयं बुधः ॥  
पुण्यक्षयादिहागत्य प्रवरो योगिनां कुले ॥ ५५-३८ ॥  
  
ब्राह्मणप्रवरो भूत्वा सर्वशास्त्रार्थपारगः ॥  
ज्ञानं तत्र समासाद्य मुक्तिं प्राप्नोति दुर्लभाम् ॥ ५५-३९ ॥  
  
एवमभ्यर्च्य हलिनं ततः कृष्णं विचक्षणः ॥  
द्वादशाक्षरमन्त्रेण पूजयेत्सुसमाहितः ॥ ५५-४० ॥  
  
द्विषट्कवर्णमन्त्रेण भक्त्या ये पुरुषोत्तमम् ॥  
पूजयन्ति सदा धीरास्ते मोक्षं प्राप्नुवन्ति वै ॥ ५५-४१ ॥  
  
न तां गतिं सुरा यान्ति योगिनो नैव सोमपाः ॥  
यां गतिं यान्ति विधिजे द्वादशाक्षरतत्पराः ॥ ५५-४२ ॥  
  
तस्मात्तेनैव मन्त्रेण भक्त्या कृष्णं जगद्गुरुम् ॥  
सम्पूज्य गन्धपुष्पाद्यैः प्रणिपत्य प्रसादयेत् ॥ ५५-४३ ॥  
  
जय कृष्ण जगन्नाथ जय सर्वाघनाशन ॥  
जय चाणूरकेशिघ्नजय कंसनिषूदन ॥ ५५-४४ ॥  
  
जय पद्मपलाशाक्ष जय चक्रगदाधर ॥  
जय नीलाम्बुदश्याम जय सर्वसुखप्रद ॥ ५५-४५ ॥  
  
जय देव जगत्पूज्य जय संसारनाशन ॥  
जय लोकपते नाथ जय वाञ्छाफलप्रद ॥ ५५-४६ ॥  
  
संसारसागरे घोरे निःसारे दुःखफेनिले ॥  
क्रोधग्राहाकुले रौद्रे विषयोदकसम्प्लवे ॥ ५५-४७ ॥  
  
नानारोगोर्मिकलिले मोहावर्तसुदुस्तरे ॥  
निमग्नोऽहं सुरश्रेष्ठ त्राहि मां पुरुषोत्तम ॥ ५५-४८ ॥  
  
एवं प्रसाद्य देवेशं वरदं भक्तवत्सलम् ॥  
सर्वपापहरं देवं सर्वकामफलप्रदम् ॥ ५५-४९ ॥  
  
पीनांसं द्विभुजं कृष्णं पद्मपत्रायतेक्षणम् ॥  
महोरस्कं महाबाहुं पीतवस्त्रं शुभाननम् ॥ ५५-५० ॥  
  
शङ्खचक्रगदापाणिं मुकुटाङ्गदभूषणम् ॥  
सर्वलक्षणसंयुक्तं वनमालाविभूषितम् ॥ ५५-५१ ॥  
  
दृष्ट्वा नरोंऽजलिं कृत्वा दण्डवत्प्रणिपत्‌य च ॥  
अश्वमेधसहस्राणां फलं प्राप्नोति मोहिनि ॥ ५५-५२ ॥  
  
यत्फलं सर्वतीर्थेषु स्नाने दाने प्रकीर्तितम् ॥  
नरस्तत्फलमाप्नोति दृष्ट्वा कृष्णं प्रणम्य च ॥ ५५-५३ ॥  
  
यत्फलं सर्ववेदेषु सर्वयज्ञेषु यत्फलम् ॥  
तत्फलं समवाप्नोति नरः कृष्णं प्रणम्य च ॥ ५५-५४ ॥  
  
यत्फलं सर्वदानेषु व्रतेषु नियमेषु च ॥  
नरस्तत्फलमाप्नोति दृष्ट्वा कृष्णं प्रणम्य च ॥ ५५-५५ ॥  
  
यत्फलं ब्रह्मचर्येण सम्यक् चीर्णेन कीर्तितम् ॥  
नरस्तत्फलमाप्नोति दृष्ट्वा कृष्णं प्रणम्य च ॥ ५५-५६ ॥  
  
गार्हस्थ्येन यथोक्तेन यत्फलं समुदाहृतम् ॥  
नरस्त्फलमाप्नोति दृष्ट्वा चीर्णेन कीर्तितम् ॥ ५५-५७ ॥  
  
यत्फलं वनवासेन वानप्रस्थस्य कीर्तितम् ॥  
नरस्तत्फलमाप्नोति दृष्ट्वा चीर्णेन कीर्तितम् ॥ ५५-५७ ॥  
  
सन्यासेन यथोक्तेन यत्फलं समुदाहृतम् ॥  
नरस्तत्फलमाप्नोति दृष्ट्वा चीर्णेन कीर्तितम् ॥ ५५-५९ ॥  
  
किं चात्र बहुनोक्तेन माहात्म्यं तस्य भामिनि ॥  
दृष्ट्वा कृष्णं नरोभक्त्या मोक्षं प्राप्नोति दुर्लभम् ॥ ५५-६० ॥  
  
पापैर्विमुक्तः शुद्धात्मा कल्पकोटिसमुद्भवैः ॥  
श्रिया परमया युक्तः सर्वैः समुदितो गुणैः ॥ ५५-६१ ॥  
  
सर्वकामसमृद्धेन विमानेन सुवर्चसा ॥  
त्रिःसप्तकुलमृद्धृत्य नरो विष्णुपुरं व्रजेत् ॥ ५५-६२ ॥  
  
ततः कल्पशतं यावद्बुक्त्वा भोगान्मनोरमान् ॥  
गन्धर्वाप्सरसैः सार्धं यथा विष्णुश्चतुर्भुजः ॥ ५५-६३ ॥  
  
च्युतस्तस्मादिहायातो विप्राणां प्रवरे कुले ॥  
सर्वज्ञः सर्ववेदी च जायते गतमत्सरः ॥ ५५-६४ ॥  
  
स्वधर्मनिरतः शान्तो दाता भूतहिते रतः ॥  
आसाद्य वैष्णवं ज्ञानं ततो मुक्तिमवाप्नुयात् ॥ ५५-६५ ॥  
  
ततः सम्पूज्य मन्त्रेण सुभद्रां भक्तवत्सलाम् ॥  
प्रसादयेच्च विधिजेप्रणिपत्य कृताञ्जलिः ॥ ५५-६६ ॥  
  
"नमस्ते सर्वगे देवि नमस्ते शुभसौख्यदे ॥  
त्राहि मां पद्मपत्राक्षि कात्यायनि नमोऽस्तु ते" ॥ ५५-६७ ॥  
  
एवं प्रसाद्य तां देवीं जगद्धात्रीं जगद्धिताम् ॥  
बलदेवस्य भगिनीं सुभद्रां वरदां शिवाम् ॥ ५५-६८ ॥  
  
कामगेन विमानेन नरो विष्णुपुरं व्रजेत् ॥  
आभूतसम्प्लवं यावत्क्रीडित्वा तत्र देववत् ॥ ५५-६९ ॥  
  
इह मानुषतां प्राप्तो ब्राह्मणो वेदविद्भवेत् ॥  
प्राप्य योगं हरेस्तत्र मोक्षं च लभते ध्रुवम् ॥ ५५-७० ॥  
  
निष्क्रम्य देवतागारात्कृतकृत्यो भवेन्नरः ॥  
प्रणम्यायतने पश्चाद्व्रजेत्तत्र समाहितः ॥ ५५-७१ ॥  
  
इन्द्रनीलमयो विष्णुर्यत्रास्ते वालुकावृतः ॥  
अन्तर्धानेऽपि तं नत्वा ततो विष्णुपुरं व्रजेत् ॥ ५५-७२ ॥  
  
सर्वदेवमयो देवो हिरण्यकशिपूद्धरः ॥  
यत्रास्ते नित्यदा देवि सिंहार्द्धकृतविग्रहः ॥ ५५-७३ ॥  
  
भक्त्या दृष्ट्वा तु तं देवं प्रणम्य नृहरिं शुभे ॥  
मुच्यते पातकैर्मर्त्यः समस्तैर्नात्र संशयः ॥ ५५-७४ ॥  
  
नरसिंहस्य ये भक्त्या भवन्ति भुवि मानवाः ॥  
न तेषां दुष्कृतं किञ्चित्फलं च स्याद्यदीप्सितम् ॥ ५५-७५ ॥  
  
तस्मात्सर्वप्रयत्नेन नरसिंहं समाश्रयेत् ॥  
धर्मार्थकाममोक्षाणां फलं यस्मात्प्रयच्छति ॥ ५५-७६ ॥  
  
तस्मात्तं ब्रह्मतनये भक्त्या सम्पूजयेत्सदा ॥  
मृगराजं महावीर्यं सर्वकामफलप्रदम् ॥ ५५-७७ ॥  
  
ब्राह्मणाः क्षत्रिया वैश्याः स्त्रियः शूद्रान्त्यजादयः ॥  
सम्पूज्य तु सुरश्रेष्ठं भक्ताः सिंहवपुर्द्धरम् ॥ ५५-७८ ॥  
  
मुच्यन्ते चाशुभाहुःखाज्जन्मकोटिसमुद्भवात् ॥  
सम्पूज्य तं सुरश्रेष्ठं प्राप्नुवन्त्यभिवाञ्छितम् ॥ ५५-७९ ॥  
  
देवत्वममरेशत्वं धनेशत्वं च भामिनि ॥  
यक्षविद्याधरत्वं च तथान्यच्च प्रयच्छति ॥ ५५-८० ॥  
  
श्रृणुष्व नरसिंहस्य प्रभावं विधिनन्दिनि ॥  
अजितस्याप्रमेयस्य भुक्तिमुक्तिप्रदस्य च ॥ ५५-८१ ॥  
  
कः शक्नोति गुणान्वक्तुं समस्तांस्तस्य सुव्रते ॥  
सिंहार्द्धकृतदेहस्य प्रवक्ष्यामि समासतः ॥ ५५-८२ ॥  
  
याः काश्चित्सिद्धयश्चात्र श्रूयन्ते दैवमानुषाः ॥  
प्रसादात्तस्य ताः सर्वाः सिद्ध्यन्ते नात्र संशयः ॥ ५५-८३ ॥  
  
स्वर्गे मर्त्ये च पाताले दिवितोये सुरे नगे ॥  
प्रसादात्तस्य देवस्य भवत्यव्याहता गतिः ॥ ५५-८४ ॥  
  
असाध्यं तस्य देवस्य नास्त्यत्र सचराचरे ॥  
नरसिंहस्य सुभगे सदा भक्तानुकम्पिन ॥ ५५-८५ ॥  
  
विधानं तस्य वक्ष्यामि भक्तानामुपकारकम् ॥  
येन प्रसीदते चासौ सिंहार्द्धकृतविग्रहः ॥ ५५-८६ ॥  
  
यत्तत्वं तस्य देवस्य तदज्ञातं सुरासुरैः ॥  
शाकयावकमूलैस्तु फलपिण्याकसक्तुभिः ॥ ५५-८७ ॥  
  
पयोभक्ष्येण वा भद्रे वर्तते साधकेश्वरः ॥  
कासकौपीनवासाश्च ध्यानयुक्तो जितेन्द्रियः ॥ ५५-८८ ॥  
  
अरण्ये विजने देशे नदीसङ्गमपर्वते ॥  
सिद्धक्षेत्रे चोषरे च नरसिंहाश्रमे तथा ॥ ५५-८९ ॥  
  
प्रतिष्ठाप्य स्वयं चापि पूजाङ्कृत्वा विधानतः ॥  
उपपातकवान्देवि महापातकवानपि ॥ ५५-९० ॥  
  
मुक्तो भवेत्पातकेभ्यः साधको नात्र संशयः ॥  
कृत्वा प्रदक्षिणं तत्र नरसिंहं प्रपूजयेत् ॥ ५५-९१ ॥  
  
गन्धपुष्पादिभिर्धूपैः प्रणम्य शिरसा प्रभुम् ॥  
कर्पूरचन्दनाक्तानि जातीपुष्पाणि मस्तके ॥ ५५-९२ ॥  
  
प्रदद्यान्नरसिंहस्य ततः सिद्धिः प्रजायते ॥  
भगवान्सर्वकार्येषु न क्वचित्प्रतिदूयते ॥ ५५-९३ ॥  
  
न शक्तास्तं समाक्रान्तुं ब्रह्मरुद्रादयः सुराः ॥  
किं पुनर्दानवा लोके सिद्धगन्धर्वमानुषाः ॥ ५५-९४ ॥  
  
विद्याधरां यक्षगणाः सकिन्नरमहोरगाः ॥  
ते सर्वे प्रलयं यान्ति दिव्या दिव्याग्नितेजसा ॥ ५५-९५ ॥  
  
सकृज्जप्त्वाग्निशिखया हन्यात्सर्वानुपद्रवान् ॥  
त्रिर्जप्त्वा कवचं दिव्यं संरक्षेद्दैत्यदानवात् ॥ ५५-९६ ॥  
  
भूतात्पिशाचाद्रक्षोभ्यो ये चान्ये परिपन्थिनः ॥  
त्रिर्जप्तं कवचं दिव्यमभेद्यं च सुरासुरैः ॥ ५५-९७ ॥  
  
योजनद्वादशान्तस्तु देवो रक्षति सर्वदा ॥  
नरसिंहो महाभागे महाबलपराक्रमः ॥ ५५-९८ ॥  
  
ततो गत्वा बिलद्वारमुपोष्य रजनत्रयम् ॥  
पलाशकाष्ठैः प्रज्वाल्य भगवज्जातवेदसम् ॥ ५५-९९ ॥  
  
पालाशसमिधं तत्र जुहुयात्त्रिमधुप्लुताम् ॥  
द्वेऽयुते कञ्जनयने शकटश्चैव साधकः ॥ ५५-१०० ॥  
  
ततः कवल्लीविवरं प्रकटं जायते क्षणात् ॥  
ततो विशेत्तु निःशङ्कः कवल्लीविवरं बुधः ॥ ५५-१०१ ॥  
  
गच्छतः शकटस्याथ तमो मोहश्च नश्यति ॥  
राजमार्गस्तु विस्तीर्णो दृश्यते तत्र मोहिनि ॥ ५५-१०२ ॥  
  
नरसिंहं स्मरंस्तत्र पातालं विशते तदा ॥  
गत्वा तत्र जपेच्छुद्धो नरसिंहं तमव्ययम् ॥ ५५-१०३ ॥  
  
ततः स्त्रीणां सहस्राणि वीणाचामरकर्मणाम् ॥  
निर्गच्छँति पुराच्चैव स्वागतं ता वदन्ति च ॥ ५५-१०४ ॥  
  
प्रवेशयन्ति तं हस्ते गृहीत्वा साधकेश्वरम् ॥  
ततो रसायनं दिव्यं पाययन्ति सुलोचने ॥ ५५-१०५ ॥  
  
पीतमात्रे दिव्यदेहो जायते सुमहाबलः ॥  
क्रीडते दिव्यकन्याभिर्यावदाभूतसम्प्लवम् ॥ ५५-१०६ ॥  
  
भिन्नदेहो वासुदेवं नीयते नात्र संशयः ॥  
यदा न रोचयन्त्येतास्ततो निर्गच्छते पुनः ॥ ५५-१०७ ॥  
  
पट्टं शूलं च खङ्गं च रोचनां च मणिं तथा ॥  
रसं रसायनं चैव पादुकाञ्जनमेव च ॥ ५५-१०८ ॥  
  
कृष्णाञ्जलिं च सुभगे गुटिकां च मनःशिलाम् ॥  
मुण्डलां चाक्षसूत्रं च षष्ठीं सञ्जीवनीं तथा ॥ ५५-१०९ ॥  
  
सिद्धां विद्यां च शास्त्राणि गृहीत्वा साधकोत्तमः ॥  
ज्वलद्वह्निस्फुलिङ्गोर्मिवेष्टितं त्रिदशं हृदि ॥ ५५-११० ॥  
  
सकृन्न्यस्तं दहेत्सर्वं वृजिनं जन्मकोटिकम् ॥  
विषेन्यस्तं विषं हन्यात्कुष्ठं हन्यात्तनौ स्थितम् ॥ ५५-१११ ॥  
  
सुदेहभ्रूणहत्यादि कृत्वा दिव्येन शुध्यति ॥  
महाग्रहगृहीतेषु ज्वलमानं विचिन्तयेत् ॥ ५५-११२ ॥  
  
रुदन्तिं वै ततः शीघ्रं नश्येयुर्दारुणा ग्रहाः ॥  
बालानां कण्ठके बद्ध्वा रक्षा भवति नित्यशः ॥ ५५-११३ ॥  
  
गण्डपिण्डककृत्यानां नाशनं कुरुते ध्रुवम् ॥  
व्याधिघाते समिद्भिश्च घृतं क्षीरेण होभयेत् ॥ ५५-११४ ॥  
  
त्रिसन्ध्यं मासमेकं तु सर्वरोगान्विनाशयेत् ॥  
असाध्यं नास्य पश्यामि तत्वस्य सचराचरे ॥ ५५-११५ ॥  
  
यां यां कामयते सिद्धिं तां तां प्राप्नोत्यपि ध्रुवम् ॥  
अष्टोत्तरशतं त्वेकं पूजयित्वा मृगाधिपम् ॥ ५५-११६ ॥  
  
मृत्तिकां सप्त वल्मीके श्मशाने च चतुष्पथे ॥  
रक्तचन्दनसम्मिश्रां गवां क्षीरेण लेपयेत् ॥ ५५-११७ ॥  
  
सिंहस्य प्रतिमां कृत्वा प्रमाणेन षडङ्गुलाम् ॥  
भूर्जपत्रे विशेषेण लिखेद्रोचनया तथा ॥ ५५-११८ ॥  
  
नरसिंहस्य कण्ठे तु बद्ध्वा चैव समन्त्रवत् ॥  
जपेत्सङ्ख्याविहीनं तु पूजयित्वा जलाशये ॥ ५५-११९ ॥  
  
यावन्मन्त्रं तु जपति सप्ताहं संयतेन्द्रियः ॥  
जलाकीर्णा मुहूर्तेन जायते सर्वमेदिनी ॥ ५५-१२० ॥  
  
अथवा शुद्धवृक्षाग्रे नरसिंहं तु पूजयेत् ॥  
जप्त्वा चाष्टशतं तत्त्वं वर्षं तद्विनिवारयेत् ॥ ५५-१२१ ॥  
  
तमेव पिञ्जके बद्ध्वा भ्रामयेत्साधकोत्तमः ॥  
महावातो मुहूर्तेन आगच्छेन्नात्र संशयः ॥ ५५-१२२ ॥  
  
पुनश्च वारयन्सिक्तां सप्तजप्तेन वारिणा ॥  
अथ तां प्रतिमां द्वारे निखनेद्यस्य साधकः ॥ ५५-१२३ ॥  
  
गोत्रोत्सादो भवेत्तस्य उद्धृते चैव शान्तिदः ॥  
तस्माद्वै ब्रह्मतनये पूजयेद्भक्तितः सदा ॥ ५५-१२४ ॥  
  
मृगराजं महावीर्यं सर्वकामफलप्रदम् ॥  
दृष्ट्वा स्तुत्वा नमस्कृत्य सम्पूज्य नृहरिं शुभे ॥ ५५-१२५ ॥  
  
प्राप्नुवन्ति नरा राज्यं स्वर्गं मोक्षं च दुर्लभम् ॥  
नरसिंहं नरो दृष्ट्वा लभेदभिमतं फलम् ॥ ५५-१२६ ॥  
  
विमुक्तः सर्वपापेभ्यो विष्णु लोकं च गच्छति ॥  
सकृद्दृष्‌टवा तु तं देवं भक्त्या सिंहवपुर्द्धरम् ॥ ५५-१२७ ॥  
  
मुच्यते पातकैः सर्वैः कायवाक्चित्तसम्भवैः ॥  
सङ्ग्रामे सङ्कटे दुर्गे चौख्याघ्रादिपीडिते ॥ ५५-१२८ ॥  
  
कान्तारे प्राणसन्देहे विषवह्निजलेषु च ॥  
राजादिभीषु सङ्ग्रामे ग्रहरोगादिपीडिते ॥ ५५-१२९ ॥  
  
स्मृत्वा तं यो हि पुरुषः सङ्कटैर्विप्रमुच्यते ॥  
सूर्योदये यथा नाशं तमोऽभ्येति महत्तरम् ॥ ५५-१३० ॥  
  
तथा सन्दर्शने तस्य विनाशं यान्त्युपद्रवाः ॥  
गुटिकां जनपाताले पादलेपरसायनम् ॥ ५५-१३१ ॥  
  
नरसिंहे प्रसन्ने तु प्राप्नोत्यन्यांश्च वाञ्छितान् ॥  
यान्यान्कामानभिध्यायन्भजेत नृहरिं नरः ॥ ५५-१३२ ॥  
  
तांस्तान्कामानवाप्नोति नरो नास्त्यत्र संशयः ॥ ५५-१३३ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये पञ्चपञ्चाशत्तमोऽध्यायः ॥ ५५ ॥