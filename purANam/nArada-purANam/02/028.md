---
title: ०२८

---
काष्ठीलोवाच ॥  
राक्षसं धावमानं तु कालान्तकयमोपमम् ॥  
दृष्ट्वा सा राक्षसी प्राह भर्तारं मम शङ्किता ॥ २८-१ ॥  
प्रक्षिपस्वानलप्रख्यां शक्तिं हेमविभूषिताम् ॥  
ममायं पञ्चतां यातु दिगम्बररिपुप्रिय ॥ २८-२ ॥  
तस्या वाक्यान्मम पतिः पौरुषे तु व्यवस्थितः ॥  
मुमोच विपुलां शक्तिं रक्षोवक्षस्थल प्रति ॥ २८-३ ॥  
ज्वलन्ती ज्वलनप्रख्या द्योतयन्ती दिशो दश ॥  
दिव्यांशुतीक्ष्ण वक्त्राता किङ्किणीशतनादिता ॥ २८-४ ॥  
रक्तचन्दनलिप्ताङ्गी रक्तवस्त्रोपशोभिता ॥  
हृदि तस्य निपत्यासौ शक्तिर्विप्रकरच्युता ॥ २८-५ ॥  
कृत्वा भस्मावशेषं तु राक्षसं गगनं ययौ ॥  
पातयित्वा स्वभर्तारं विप्रहस्तेन राक्षसी ॥ २८-६ ॥  
कृतकृत्यमिवात्मानं मेने हृष्टतनूरुहा ॥  
अथोवाच द्विजं हृष्टा राक्षसी शुभलोचनम् ॥ २८-७ ॥  
एहि कान्त गुहां रम्यां प्रविश त्वं यदृच्छया ॥  
भुङ्क्ष्व भोगान्मया सार्द्धं ये दिव्या ये च मानुषाः ॥ २८-८ ॥  
तथेति प्राणनाथो मे प्राहहृष्टवपुस्तदा ॥  
ततः सादाय मे कान्तं स्वां प्रविष्टा गुहां मुदा ॥ २८-९ ॥  
असंवीक्ष्यैव तद्भस्म भर्तृदेहसमुद्भवम् ॥  
कुचाभ्यामुन्नताभ्यां सा मद्भर्तारमपीडयत् ॥ २८-१० ॥  
दर्शयामास तां तन्वीं कुमारीं शयने स्थिताम् ॥  
इयं तेनासितापाङ्गी बिम्बोष्ठी काञ्चनप्रभा ॥ २८-११ ॥  
भार्यार्थे समुपानीता वाराणस्या द्विजोत्तम ॥  
यस्याः सीमां न लङ्घन्ति पातकानि ह्यशेषतः ॥ २८-१२ ॥  
शक्तिक्षेत्रं च तां प्राहुः पुण्यं पापक्षयङ्करम् ॥  
या गृहं त्रिपुरारेश्च पञ्चगव्यूतिसंस्थिता ॥ २८-१३ ॥  
यस्यां मृताः पुनर्मर्त्या गर्भवासं विशन्ति न ॥  
स त्वमस्या गृहं पित्र्यं पुनर्नय सुलोचनाम् ॥ २८-१४ ॥  
इमानि तव रत्नानि शयनान्यासनानि च ॥  
मया सह समस्तानि विक्रीणीहि निजेच्छया ॥ २८-१५ ॥  
त्वदर्थे राक्षसो घोरो मया ब्रह्मन्निषूदितः ॥  
मुग्धया तव रूपेण प्रेषितो यमसादनम् ॥ २८-१६ ॥  
तस्मान्ममोपिरि विभो कृत्वा विश्वासमात्मना ॥  
भजस्व मां विशालाक्ष भक्तां वै कामरूपिणीम् ॥ २८-१७ ॥  
एतच्छ्रुत्वा तु वचनं भर्ता मे चारुलोचने ॥  
राक्षस्याः कामतप्तायाः कुमार्याः सन्निधौ शुभे ॥ २८-१८ ॥  
उवाच राक्षसीं तां तु सशङ्को मधुरं वचः ॥  
सुभगे नीतिशास्त्रेषु विश्वस्तव्या न योषितः ॥ २८-१९ ॥  
कौमारं या पतिं हन्ति सा कथं मां न हिंसति ॥  
मत्तो रूपाधिकं मत्वा परं पुरुषलम्पटा ॥ २८-२० ॥  
सोऽहं विश्वासभावेन विश्वस्तस्ते वरानने ॥ २८-२१ ॥  
अद्य वाथ परेद्युर्वा पक्षे मासेऽथ वत्सरे ॥  
व्यापादय यथेच्छं वा त्वां प्रपन्नोऽस्मि भामिनि ॥ २८-२२ ॥  
एवमेव त्वया कार्यं नाद्य चोपकृतं तव ॥  
आत्मा ते सर्वथा देयः प्रतीकारस्य हेतवे ॥ २८-२३ ॥  
मदर्थे निहतो भर्ता त्वया निःशङ्कया यतः ॥  
ततोऽहं नोत्तरं वच्मि परं किञ्चित्सुलोचने ॥ २८-२४ ॥  
तच्छ्रुत्वा वचनं तस्य मद्भर्तुः साब्रवीदिदम् ॥  
विश्वस्तहिंसनं ब्रह्मन् ब्रह्महत्या समं भवेत् ॥ २८-२५ ॥  
यद्येवं राक्षसीं क्रूरां मन्यसे पतिघातिनीम् ॥  
पतिं तथापि गर्हेयं विश्वस्तं घातये कथम् ॥ २८-२६ ॥  
सूक्ष्मा हि धर्मस्य गतिर्न ज्ञायेत कथञ्चन ॥  
केनापि कुत्रचिद्देवदैत्यराक्षसकादिना ॥  
केचिन्मनुष्याः पटवो धर्मसूक्ष्मत्वचिन्तने ॥ २८-२७ ॥  
येऽनित्येन शरीरेण नैष्कर्म्यं साधयन्त्युत ॥  
श्रूयते च पुराणेषु किञ्चिदत्र निगद्यते ॥ २८-२८ ॥  
धर्मस्यैवानुकूल्येन विष्णुना प्रभविष्णुना ॥  
दशावतारग्रहणे दुःखं प्राप्तमनेकधा ॥ २८-२९ ॥  
क्व सीतार्थं श्रीनिवासो रामो लक्ष्मणसंयुतः ॥  
विलापं कुरुते नागपाशबन्धादिकर्मसु ॥ २८-३० ॥  
क्व देवदेवो वसुदेवसूनुर्विज्ञानरूपो निखलप्रपञ्ची ॥  
हा कष्टमित्यस्रदृगादिचेष्टः पार्थोग्रसनादिकभृत्यकृत्यः ॥ २८-३१ ॥  
ईशस्य कृत्यं द्विज दुर्विभाव्यं धर्मानुकूल्येन समास्थितस्य ॥  
व्यासः स्वयं वेदविभागकर्त्ता पाराशरिस्तत्त्वदृगिज्यमूर्तिः ॥  
कन्यात्वविध्वसकवीर्यजन्मा कानीनसञ्ज्ञोऽनुजदारगामी ॥ २८-३२ ॥  
परिवेत्ता च दिधिषूः शन्तनुः स्वःसरित्पत्तिः ॥  
दिधिषू तनयः साक्षाद्वसुः स्त्रीवादमृत्युभाक् ॥ २८-३३ ॥  
ये गोलकसुताः कुण्डाः पाण्डवाः समयोनिगाः ॥  
तेषां सङ्कीर्तनं पुण्यं पवित्रं पापनाशनम् ॥ २८-३४ ॥  
यं ध्यायन्ति स्मरन्त्यद्धा योगमूर्तिः सनातनः ॥ २८-३५ ॥  
विष्णुर्वेश्यासमासक्तः प्रह्लादाद्युपदेशकृत् ॥  
श्रीनृसिंहोऽसुरध्वंसी देवदेवाधिदैवतम् ॥ २८-३६ ॥  
संसारवासनाध्वंसी देवदेवाधिदैवतम् ॥  
संसारवासनाध्वंसी स्वर्णाक्षभवनस्थितिः ॥ २८-३७ ॥  
जामदग्न्यः स्वयं सिद्धस्तपसा दग्धकिल्बिषः ॥  
ईश्वरः क्षत्रसंहारभ्रूणहत्यादिकर्मकृत् ॥ २८-३८ ॥  
स्वयमेवर्षभो योगी लोकशिक्षापरो द्विजः ॥  
लोकग्लानिकरो जातः कुर्वन्धर्मानुरोधतः ॥ २८-३९ ॥  
नारदो नारदो भूयो भूयो भूयोऽपि नारदः ॥  
नारायणपरो नारो नरो नरहितोऽमरः ॥ २८-४० ॥  
गौतमो गौतमो विप्र गोपचेष्टापरायणः ॥  
वेदबाह्यार्थसंयुक्तशास्त्री वेदोपकार कृत् ॥ २८-४१ ॥  
वसुष्ठश्चोर्वशीजातोऽगस्त्योऽपि स्वयमीश्वरौ ॥  
येन लोकोपकारार्थं वासिष्ठं शास्त्रमुत्तमम् ॥ २८-४२ ॥  
कृतं यस्मिन्पुराणानि वेदाः साम्यत्वमागताः ॥  
यः स्वयं रामचन्द्रस्य गुरुः सर्वेश्वरस्य च ॥ २८-४३ ॥  
स कथं गाधिजाशप्तस्तिर्यग्योनिमुपागमत् ॥  
यो दमित्वा विभुर्विन्ध्यं वातापिं सागरं स्थितः ॥ २८-४४ ॥  
स कथं मृतकादाता दुष्करं समुपासते ॥  
यो विधिः कर्मसाक्ष्यादिवन्द्यो मान्यः पितामहः ॥ २८-४५ ॥  
मोहिनीमोहितो देहमुत्ससर्ज कथं स च ॥  
यः शिवः शिवदः साक्षात्प्रकृतीशः परात्परः ॥ २८-४६ ॥  
स कथं देवपत्नीगः श्मशानाशुभचेष्टितः ॥  
तस्माद्द्विज सदाचारो निषेव्यो विधिना विधिः ॥ २८-४७ ॥  
तमहम्भावनायुक्तो नो हेयाद्यो विदां वरः ॥  
स शान्तिमाप्नुयादग्र्यां धम्यामुभयसंस्थिताम् ॥ २८-४८ ॥  
आपवर्ग्यः स्मृतो धर्मो धनं धर्मैकसाधनम् ॥  
तन्मया साधितो धर्मः सर्वोत्तमधनात्मना ॥ २८-४९ ॥  
श्रृणु विप्रात्र धर्मस्य गतिं सूक्ष्मां वदाम्यहम् ॥  
यदा समागतो भर्ता मम कन्यां समाहरन् ॥ २८-५० ॥  
त्वां पश्यन् निजकर्मस्थं कोऽपि दोषो न तस्य वै ॥  
मया पृष्टः कथं नाम कन्येयं समुपाहृता ॥ २८-५१ ॥  
तदा तेन मृषा वाक्यमुक्तं मद्भक्षणार्थकम् ॥  
तन्निशम्याह मां बद्धा स्वयं चास्थानि दर्शनात् ॥ २८-५२ ॥  
ये वदन्ति च दाम्पत्ये भार्या मोक्षविरोधिनी ॥  
न ते तत्त्वदृशो ज्ञेया न सा भार्या विरोधिनी ॥ २८-५३ ॥  
भार्या समुद्धरेत्पापात्पतन्तं निरये पतिम् ॥  
सा भार्यान्या कर्मवल्लीरूपा संसारदायीनी ॥ २८-५४ ॥  
पापं किमत्र तन्मत्तः सम्यक्छृणु स्वयं वर ॥  
अलीकं नैव वक्तव्यं प्राणैः कण्ठगतैरपि ॥ २८-५५ ॥  
सत्यमेवाचरेत्सत्ये साक्षाद्धर्मे व्यवस्थितः ॥  
सत्ये समास्थितो ब्रह्मा सत्ये सन्तः समास्थिताः ॥ २८-५६ ॥  
सत्ये समास्थितं विश्वं सर्वदा सचराचरम् ॥  
सत्यं ब्रूयादिति वचो वेदान्तेषु प्रगीयते ॥ २८-५७ ॥  
सत्यं ब्रह्मस्वरूपं हि तत्सत्यमभिधीमहि ॥  
सत्यं तु सर्वदा विप्र मङ्गलं मङ्गलप्रदम् ॥ २८-५८ ॥  
असत्यमात्मक्षयदं सद्यः प्रत्ययकारकम् ॥  
स्त्रीषु सत्यं न वक्तव्यं तत्रापि श्रृणु कारणम् ॥ २८-५९ ॥  
निधिं स्त्रियै न कथयेदित्यादौ दोषवारणम् ॥  
उक्तं तद्धर्मजनकं धर्मसूक्ष्मत्वदर्शकम् ॥ २८-६० ॥  
कुशा द्विजा जलं वह्निर्वेदा भूकालदिक्सुराः ॥  
साक्ष्ये यत्र विवाहेषु दाम्पत्यं तदुदीरितम् ॥ २८-६१ ॥  
समङ्गीकरणं कर्म विवाहे तु विधीयते ॥  
स्त्रीपुंसोर्द्विजसंस्कारे निर्दिष्टं गुरुशिष्ययोः ॥ २८-६२ ॥  
तस्मात्परस्परं ज्ञेयो गुरुशिष्यौ वधूवरौ ॥  
नानयोरणुमात्रोऽपि भेदो बोध्यो विजानता ॥ २८-६३ ॥  
तत्तत्कर्मानुरूपत्वात्प्राधान्यस्त्रीनियोज्ययोः ॥  
क्वचिद्व्यत्ययदोषश्चेद्दैवमेवात्र कारणम् ॥ २८-६४ ॥  
दैवाधीनं जगत्सर्वं सदेवासुरमानुषम् ॥  
दैवं तत्पूर्वजन्मानि सञ्चिताः कर्मवासनाः ॥ २८-६५ ॥  
प्राप्तं निषेवन्नन्योन्यं वर्तते कामकारकम् ॥  
शुभं वाप्यशुभं विप्र तं तु शान्तं विदुर्बुधाः ॥ २८-६६ ॥  
शान्तः सत्यसमाचारो जन्तुर्लोकप्रतारकः ॥  
एवमादि विदित्वा तु नायं भर्ता निपातितः ॥ २८-६७ ॥  
कन्यात्वध्वंसकात्पापात्पूतो मदुपकारतः ॥  
गतिं प्रयातः कृतिनां त्वद्धस्तविनिपातितः ॥ २८-६८ ॥  
मया तूपकृतं पत्ये जानन्त्या धर्मसूक्ष्यताम् ॥  
त्वत्प्राणरक्षणे धर्मो ममाभूद्द्विजसत्तम ॥ २८-६९ ॥  
तेन धर्मेण किं प्राप्तमिति सम्यङ्निबोध मे ॥  
राक्षसीं योनिमापन्ना राक्षसस्य प्रिया ह्यहम् ॥ २८-७० ॥  
कामरूपा ब्राह्मणी तु सञ्जाता धर्मकारणात् ॥  
धर्मकामदुघा धेनुः सन्तोषो नन्दनं वनम् ॥ २८-७१ ॥  
विद्या मोक्षकरी प्रोक्ता तृष्णा वैतरणी नदी ॥  
वैतरण्यां पतन्भर्ता मयोद्धृत इहाभवत् ॥ २८-७२ ॥  
अस्याश्चोपकृतं विप्र वर्णोत्तमनिवेशनात् ॥  
इयं त्वसङ्गिनी भार्या भविष्यति पितुर्गृहे ॥ २८-७३ ॥  
अहं तवास्याश्च सदा रक्षिका धर्मबोधिनी ॥  
मत्सङ्गमात्पूर्वमेव या भार्या विप्र तेऽभवत् ॥ २८-७४ ॥  
इयं त्वत्सङ्गिनी भार्या भविष्यति वरानना ॥  
सापि तिर्यग्गतिं प्राप्य मुच्यते मदनुग्रहात् ॥ २८-७५ ॥  
अहं पुरा भवेऽभूवं रमणी लोकसुन्दरी ॥  
कन्दलीति च विख्याता तनयौर्वमुनेर्द्विज ॥ २८-७६ ॥  
तपः प्रभावात्सञ्जाता यमला मिथुनन्धरा ॥  
पुरुषो मे सहभवो दमितो धर्मकारणात् ॥ २८-७७ ॥  
तेनैवौर्वेण शिष्टाहं दत्ता दुर्वाससे भवम् ॥  
तं पतिं प्राप्य विप्रेन्द्र प्राक्कर्मवशागा ह्यहम् ॥ २८-७८ ॥  
कलहाभिरता पत्या शप्ता भस्मत्वमागता ॥  
किञ्चित्पापावशेषेण राक्षसीं योनिमागता ॥ २८-७९ ॥  
तत्र योनौ मया लब्धो भर्तायं राक्षसाधिपः ॥  
गोभिलो नाम तेजस्वी स त्वया विनिपातितः ॥ २८-८० ॥  
शोपोऽस्य पूर्ववयसिबभूव द्विजसत्तम ॥  
कस्याश्चिद्राजकन्यायाः स्त्रियाऽऽरब्धा मृतिस्तव ॥ २८-८१ ॥  
अहं तु राक्षसीभावरहिता पूर्वकर्मणः ॥  
शुभस्य बलमापन्ना जाता तव सहायिनी ॥ २८-८२ ॥  
दुःखिताहं कृता भर्त्रा कुमार्याहरणात्पुरा ॥  
भार्याथ पापिना ब्रह्मंस्तेन व्यापादितो मया ॥ २८-८३ ॥  
विश्वस्तो हि यतस्त्वं वै मम सर्वेण चेतसा ॥  
ततस्त्वां गोपयिष्यामि सर्वभावेन कामुक ॥ २८-८४ ॥  
एष ते शपथः सत्यः पञ्चभूतोपसाक्षिकः ॥  
कृत्स्नस्य पुरुषस्येह सन्निधौ व्याहृतो मया ॥ २८-८५ ॥  
न करोषि द्विजश्रेष्ठ संविदं ह्यन्यथा क्वचित् ॥  
मद्वाक्ये भवता स्थेयं सर्वकृत्येषु मानद ॥ २८-८६ ॥  
एतच्छ्रुत्वा तु वचनं राक्षस्या परिभाषितम् ॥  
प्रतिपेदे वचः सर्वं यत्कृतं हि तया तदा ॥ २८-८७ ॥  
ततः सा राक्षसी सर्वं सम्प्रगृह्य गुहाधनम् ॥  
करेणुरूपिणी भूत्वा पृष्ठे कृत्वा पतिं मम ॥ २८-८८ ॥  
तया सह विशालाक्ष्या रत्नावल्या मुदान्विता ॥  
ययावाकाशमार्गेण काशीमभि मुलोचने ॥ २८-८९ ॥  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नामाष्टाविंशोऽध्यायः ॥ २८ ॥