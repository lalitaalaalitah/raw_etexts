---
title: ०१७

---
पुत्र उवाच ॥  
तस्मादीर्ष्यां परित्यज्य मोहिनीमनुभोजय ॥  
न मातरीदृशो धर्मो लोकेषु त्रिषु लभ्यते ॥ १७-१ ॥  
  
स्वहस्तेन प्रियां भर्तुर्भार्यां या तु प्रभोजयेत् ॥  
सपत्नीं तु सपत्नी हि किञ्चिदन्नं ददाति च ॥ १७-२ ॥  
  
तदनन्तं भवेद्देवि मातरित्याह नाभिजः ॥  
कुरु वाक्यं मयोक्तं हि स्वामिनि त्वं प्रसीद मे ॥ १७-३ ॥  
  
तातस्य सौख्यं कर्तव्यमावाभ्यां वरवर्णिनी ॥  
भवेत्पापक्षयः सम्यक् स्वर्गप्राप्तिस्तथाक्षया ॥ १७-४ ॥  
  
पुत्रस्य वचनं श्रुत्वा देवी सन्ध्यावली तदा ॥  
अभिमन्त्र्य परिष्वज्य तनयं सा पुनः पुनः ॥ १७-५ ॥  
  
मूर्ध्नि चैनमुपाघ्राय वचनं चेदमब्रवीत् ॥  
करिष्ये वचनं पुत्र त्वदीयं धर्मसंयुतम् ॥ १७-६ ॥  
  
इर्ष्यां मानं परित्यज्य भोजयिष्यामि मोहिनीम् ॥  
शतपुत्रा ह्यहं पुत्र त्वयैकेन सुतेन हि ॥ १७-७ ॥  
  
नियमैर्बहुभिर्जातो देहक्लेशकरैर्भवान् ॥  
व्रतराजेन चीर्णेन प्राप्तस्त्वमचिरात्सुतः ॥ १७-८ ॥  
  
नहीदृशं व्रतं लोके फलदायि प्रदृश्यते ॥  
सद्यः प्रत्ययकारीदं महापातकनाशनम् ॥ १७-९ ॥  
  
किं जातैर्बहुभिः पुत्रैः शोकसन्तापकारकैः ॥  
वरमेकः कुलालम्बी यत्र विश्रमते कुलम् ॥ १७-१० ॥  
  
त्रैलोक्यादुपरिष्ठाहं त्वां प्राप्य जठरे स्थितम् ॥  
धन्यानि तानि शूलानि यैर्जातस्त्वं सुतोऽनघ ॥ १७-११ ॥  
  
सप्तद्वीपपतिः शूरः पितुर्वचनकारकः ॥  
आह्लादयति यस्तातं जननीं वापि पुत्रकः ॥ १७-१२ ॥  
  
तं पुत्रं कवयः प्राहुर्वाचाख्यमपरं सुतम् ॥  
एवमुक्त्वा तु वचनं देवी सन्ध्यावली तदा ॥ १७-१३ ॥  
  
वीक्षां चक्रेऽथ भाण्डानि षड्रसस्य तु हेतवे ॥  
तस्या वीक्षणमात्रेण परिपूर्णानि भूपते ॥ १७-१४ ॥  
  
षड्रस्य सुखोष्णस्य मोहिनीभोजनेच्छया ॥  
अमृतस्वादुकल्पस्य जनस्य तु महीपते ॥ १७-१५ ॥  
  
ततो दर्वीं समादाय काञ्चनीं रत्नसंयुताम् ॥  
परिवेषयदव्यग्रा मोडिन्याश्चारुहासिनी ॥ १७-१६ ॥  
  
काञ्चने भाजने श्लक्ष्णे मानभोजनवेष्टिते ॥  
शनैः शनैश्च बुभुजे इष्टमन्नं सुसंस्कृतम् ॥ १७-१७ ॥  
  
उपविश्यासने देवी शातकौभमये शुभे ॥  
वीज्यमाना वरारोहा व्याजनेन सुगीतिना ॥ १७-१८ ॥  
  
धर्माङ्गदगृही तेन शिखिपुच्छभवेन तु ॥  
सा भुक्ता ब्रह्मतनया तदन्नममृतोपमम् ॥ १७-१९ ॥  
  
चतुर्गुणेन शीतेन कृत्वा शौचमथात्मनः ॥  
जगृहे पुत्रदत्तं तु ताम्बूलं तत्सुगन्धिमत् ॥ १७-२० ॥  
  
वरचन्दनयुक्तेन हस्तेन वरवर्णिनी ॥  
ततः प्रहस्य शनकैः प्राह सन्ध्यावलीं नृप ॥ १७-२१ ॥  
  
जननी किं तु देवि त्वं वृषाङ्गदनृपस्य तु ॥  
न मया हि परिज्ञाता श्रमस्वेदितया शुभे ॥ १७-२२ ॥  
  
वदत्येवं ब्रह्मसुता यावत्सन्ध्यावलीं नप ॥  
तावत्प्रणम्य नृपतेः पुत्रो वचनमब्रवीत् ॥ १७-२३ ॥  
  
उदरे ह्यनया देव्या घृतः संवत्सरत्रयम् ॥  
तव भर्तुः प्रसादेन वृद्धिं सम्प्राप्तवानहम् ॥ १७-२४ ॥  
  
सन्त्यनेकानि मातॄणां शतानि मम सुन्दरि ॥  
अस्याः पीतं पयो भूरि कुचयोः स्नेहसम्प्लुतम् ॥ १७-२५ ॥  
  
अनया सा रुजा तीव्रा विधृता प्रायशो जरा ॥  
इयं मां जनयित्वैव जाता शिथिलबन्धना ॥ १७-२६ ॥  
  
तन्नास्ति त्रिषु लोकेषु यद्दत्वा चानृणो भवेत् ॥  
मातुः पुत्रस्य चार्वङ्गि सत्यमेतन्मयेरितम् ॥ १७-२७ ॥  
  
सोऽहं धन्यतरो लोके नास्ति मत्तोऽधिकः पुमान् ॥  
उत्सङ्गे वर्तयिष्यामि मातृसङ्घस्य नित्यशः ॥ १७-२८ ॥  
  
नोत्सङ्गे चेज्जनन्या हि तनयो विशति क्वचित् ॥  
मातृसौख्यं न जानाति कुमारी भर्तृजं यथा ॥ १७-२९ ॥  
  
मातुरुत्सङ्गमारूढः पुत्रो दर्पान्वितो भवेत् ॥  
हारमुत्तमदेहस्थं हस्तेनाहर्तुमिच्छति ॥ १७-३० ॥  
  
पाल्यमानो जनन्या हि पितृहीनोऽपि दर्पितः ॥  
समीहते जगद्धर्तुं सवीर्यं मातृजं पयः ॥ १७-३१ ॥  
  
एतज्जठरसंसर्गि भवत्युत्सङ्गशङ्कितः ॥  
अस्याश्चैवापराणां च विशेषो यदि मे न चेत् ॥ १७-३२ ॥  
  
तेन सत्येन मे तातो जीवताच्छरदां शतम् ॥  
एवं ब्रुवाणे तनये मोहिनी विस्मयं गता ॥ १७-३३ ॥  
  
कथमस्य प्रहर्तव्यं मया निर्घृणशीलया ॥  
विनीतस्य ह्यपापस्य औचित्यं पापिनो गृहे ॥ १७-३४ ॥  
  
पितुः शुश्रूषणं यस्य न तस्य सदृशं क्षितौ ॥  
एवं गुणाधिकस्याहं कर्तुं कर्म जुगुप्सिताम् ॥ १७-३५ ॥  
  
पुत्रस्य धर्मशीलस्य भूत्त्वा तु जननी क्षितौ ॥  
एवं विमृश्य बहुधा मोहिनी लोकसुन्दरी ॥ १७-३६ ॥  
  
उवाच तनयं बाला शीघ्रमानय मे पतिम् ॥  
न शक्नोमि विना तेन मुहूर्तमपि वर्तितुम् ॥ १७-३७ ॥  
  
ततः स त्वरितं गत्वा प्रणम्य पितरं नृप ॥  
कनिष्ठा जननी तात शीघ्रं त्वां द्रष्टुमिच्छति ॥ १७-३८ ॥  
  
प्रसादः क्रियतां तस्याः पूज्यतां ब्रह्मणः सुता ॥  
पुत्रवाक्येन नृपतिरतत्क्षणाद्गन्तुमुद्यतः ॥ १७-३९ ॥  
  
प्रहृष्टवदनो भूत्वा सन्ध्यावल्या निवेशनम् ॥  
सम्प्रविश्य गृहे राजा ददर्श शयनस्थिताम् ॥ १७-४० ॥  
  
मोहिनीं मोहसंयुक्तां तप्तकाञ्चनसप्रभाम् ॥  
उपास्य मानां प्रियया सन्ध्यावल्या शनैः शनैः ॥ १७-४१ ॥  
  
पुत्रवाक्यात्परित्यज्य क्रोधं सापत्न्यजं तथा ॥  
दृष्ट्वा रुक्माङ्गदं प्राप्तं शयने मोह्य सुन्दरी ॥ १७-४२ ॥  
  
प्रहृष्टवदना प्राह राजानं भूरिदक्षिणम् ॥  
इहोपविश्यतां कान्त पर्यङ्के मृदुतूलके ॥ १७-४३ ॥  
  
सर्वं निरीक्षितं भूप राज्यतन्त्रं त्वया चिरम् ॥  
अद्यापि नहि ते वाञ्छा राज्ये परिनिवर्तते ॥ १७-४४ ॥  
  
मन्ये दुष्कृतिनं भूप त्वामत्र धरणीतले ॥  
यः समर्थं सुतं ज्ञात्वा स्वयं पश्येन्नृपश्रियम् ॥ १७-४५ ॥  
  
तस्मात्त्वत्तोऽधिको नास्ति दुःखी लोकेषु कश्चन ॥  
सुपुत्राणां पितॄणां हि सुखं याति क्षणं नृप ॥ १७-४६ ॥  
  
दुःखेन पापभोक्तॄणां विषयासक्तचेतसाम् ॥  
सर्वाश्च प्रकृती राजंस्तवेष्टाः पूर्णपुण्यजाः ॥ १७-४७ ॥  
  
धर्माङ्गदे पालयाने कथं त्वं वीक्षसेऽधुना ॥  
परित्यज्य प्रियासौख्यं कीनाश इव दुर्बलः ॥ १७-४८ ॥  
  
यदि पालयसे राज्यं मया किं ते प्रयोजनम् ॥  
निष्प्रयोजनमानीता क्षीरसागरमस्तकात् ॥ १७-४९ ॥  
  
विड्भोज्या हि भविष्यामि पक्षिणामामिषं यथा ॥  
यो भार्यां यौवनोपेतां न सेवेदिह दुर्मतिः ॥ १७-५० ॥  
  
कृत्याचरणसक्तस्तु कुतस्तस्य भवेत्प्रिया ॥  
असेविता व्रजेद्भार्या अदत्तं हि धनं व्रजेत् ॥ १७-५१ ॥  
  
अरक्षितं व्रजेद्राज्यं अनभ्यस्तं श्रुतं व्रजेत् ॥  
नालसैः प्राप्यते विद्या न भार्या व्रतसंस्थितैः ॥ १७-५२ ॥  
  
नानुष्ठानं विना लक्ष्मीर्नाभक्तैः प्राप्यते यशः ॥  
नोद्यमी सुखमाप्नोति नाभार्यः सन्ततिं लभेत् ॥ १७-५३ ॥  
  
नाशुचिर्द्धर्ममाप्नोति न विप्रोऽप्रियवाग्धनम् ॥  
अपृच्छन्नैव जानाति अगच्छन्न क्वचिद्व्रजेत् ॥ १७-५४ ॥  
  
  
अशिष्यो न क्रियां वेत्ति न भयं वेत्ति जागरी ॥  
कस्माद्भूपाल मां त्यक्त्वा धर्माङ्गदगृहे शुभे ॥ १७-५५ ॥  
  
वीक्ष्यसे राज्यपदवीं समर्थे तनये विभो ॥ १७-५६ ॥  
  
एवं ब्रुबाणां तनयां विधेस्तु रतिप्रियां चारुविशालनेत्राम् ॥  
व्रीडान्वितः पुत्रसमीपवर्ती प्रोवाच वाक्यं नृपतिः प्रियां ताम् ॥ १७-५७ ॥  
  
इति श्रीबृहन्नारदीयपुराणोत्तरभागे मोहिनीचरिते मोहिनीवचनं नाम सप्तदशोऽध्यायः ॥ १७ ॥