---
title: ००९

---
सौतिरुवाच ॥  
रुक्माङ्गदस्तु राजेन्द्रो भुक्त्वा भोगांस्तुमानुषान् ॥  
सम्पूज्य बहुशो देवं पीताम्बरधरं हरम् ॥ ९-१ ॥  
  
दत्वा मूर्ध्नि पदं विप्राः शत्रीणां रणशालिनाम् ॥  
कृत्वा शून्यं यमपथं जित्वा वैवस्वतं यमम् ॥ ९-२ ॥  
  
वैकुण्ठस्य तु पन्थानं सम्पूर्णं मानवैः कृतम् ॥  
आहूय तनयं काले धर्माङ्गदमभाषत ॥ ९-३ ॥  
  
एतां वसुमतीं पुत्र वसुपूर्णां समन्ततः ॥  
परिपालय वीर्येण स्वधर्मे कृतनिश्चयः ॥ ९-४ ॥  
  
पुत्र समर्थे जाते यो राज्यं न प्रतिपादयेत् ॥  
तस्य धर्मस्तथा कीर्तिर्विनस्यति न संशयः ॥ ९-५ ॥  
  
समर्थेन च पुत्रेण यो न याति पिता सुखम् ॥  
अवश्यं पातकी सोऽपि विज्ञेयो भुवनत्रये ॥ ९-६ ॥  
  
पितुर्भारक्षमः पुत्रो भारं नोद्वहते तु यः ॥  
मातुरुच्चारवज्जातो द्विजिह्वो विषवर्जितः ॥ ९-७ ॥  
  
स पुत्रो योऽधिकख्यातः पितुर्भवति भूतले ॥  
प्रकाशयति सर्वत्र स्वकरैरिव भास्करः ॥ ९-८ ॥  
  
पुत्रापनयजैर्दुःखै रात्रौ जागर्तिं यत्पिता ॥  
स पुत्रो नरकं याति यावदाभूतसम्प्लवम् ॥ ९-९ ॥  
  
पितुर्वचनमादृत्य सर्वं यः कुरुते गृहे ॥  
स याति देव सायुज्यं स्तूयमानो दिवि स्थितैः ॥ ९-१० ॥  
  
सोऽहं प्रजाकृते पुत्र आसक्तः कर्मभिः क्षितौ ॥  
न भुक्तं नैव सुप्तं तु स्वेच्छया पालने स्थितः ॥ ९-११ ॥  
  
असमर्थे त्वयि सुत न प्राप्तं हि मया सुखम् ।  
विष्णुवासरभोक्तॄणां निग्रहे कृतबुद्धिना ॥ ९-१२ ॥  
  
केचिच्छैवे स्थिता मार्गे सौरे केचिद्व्यवस्थिताः ॥  
विरिञ्चिमार्गगाश्चान्ये पार्वत्याश्च स्थिताः परे ॥ ९-१३ ॥  
  
सायं च प्रातरासीना अग्निहोत्रे व्यवस्थिताः ॥  
बालो युवा वा वृद्धो वा गुर्विणी वा कुमारिका ॥ ९-१४ ॥  
  
सरोगो विकलो वापि न शक्नोति ह्युपोषितुम् ॥  
इत्येवं जल्पितं यैस्तु तान्निरस्य समन्ततः ॥ ९-१५ ॥  
  
वचोभिस्तु पुराणोक्तैर्वासरैर्बहुभिस्त्वहम् ॥  
सम्बोधयित्वा बहुशः प्रजानां सुखहेतवे ॥ ९-१६ ॥  
  
निगृह्य तान्हरिदिने निराहारान्करोमि च ॥  
शास्त्रदृष्ट्या तु विदुषो मूर्खान्दण्डनपूर्वकम् ॥ ९-१७ ॥  
  
शासयित्वा कृताः सर्वे निराहारा हरेर्दिने ॥  
तेन मे न सुखं किञ्चिदवलीढं धरातले ॥ ९-१८ ॥  
  
कच्चिन्न दुःखेन जनान्योजयेत्किल पुत्रक ॥  
स्वेभ्यो वापि परेभ्यो वा या रक्षेच्च प्रजा नृपः ॥ ९-१९ ॥  
  
तस्यामी ह्यक्षया लोकाः पुराणेषु प्रकीर्तिताः ॥  
सोऽहं प्रजाकृते सौम्य संस्थितो नात्मनः क्वचित् ॥ ९-२० ॥  
  
सौख्यमिच्छाम्यहं भोक्तुं मृगयादिसमुद्भवम् ॥  
न पानद्यूतजं पुत्र कामयेऽहं कदाचन ॥ ९-२१ ॥  
  
एषु सक्तोऽचिरात्पुत्र विनाशं याति पार्थिवः ॥  
त्वत्प्रसादादहं पुत्र मृगयाव्याजतोऽधुना ॥ ९-२२ ॥  
  
गिरीन्वनानि सरितः सरांसि विविधानि च ॥  
भोक्तुकामः प्रियान्कामांस्त्वयि भारं निवेश्य च ॥ ९-२३ ॥  
  
एतत्सर्वं समाख्यातं यत्स्थितं हृदये मम ॥  
कृते तव महाकीर्तिरकृते नरकस्थितिः ॥ ९-२४ ॥  
  
धर्माङ्गद उवाच ॥  
सर्वमेतत्करिष्यामि भुङ्क्ष्व भोगान्मनोऽनुगान् ॥  
गुर्वीं राज्यधुरं तात त्वदीयामुद्धराम्यहम् ॥ ९-२५ ॥  
  
नहि मेऽन्यः स्मृतो धर्मस्त्वद्वाक्यकरणं विना ॥  
पितुर्वाक्यमकुर्वाणः कुर्वन्धर्मानधो व्रजेत् ॥ ९-२६ ॥  
  
तस्मात्करिष्ये वचनं त्वदीयं प्राञ्जलिः स्थितः ॥  
एवमुक्ते तु वचने राजा हृष्टो बभूव ह ॥ ९-२७ ॥  
  
गन्तुकामो मृगान्भूयो लब्ध्वा ज्ञात्वा वनं ततः ॥  
धर्माङ्गदोऽपि दृष्टात्मा प्रजा आहूय चाब्रवीत् ॥ ९-२८ ॥  
  
पित्रा नियुक्तो भवतां पालनाय हिताय च ॥  
पितुर्वाक्यं मया कार्यं सर्वथा धर्ममिच्छता ॥ ९-२९ ॥  
  
नान्यो हि धर्मः पुत्रस्य पितुर्वाक्यं विना प्रजाः ॥  
मयि दण्डधरे शास्ता न यमो भवति क्वचित् ॥ ९-३० ॥  
  
एवं ज्ञात्वा तु युष्माभिः स्मर्तव्यो गरुडध्वजः ॥  
ब्रह्मार्पणप्रयोगेण यजनीयो जनार्दनः ॥ ९-३१ ॥  
  
ममत्वं हि परित्यज्य स्वजातिविहितेन च ॥  
येन वो ह्यक्षया लोका भवेयुर्नात्र संशयः ॥ ९-३२ ॥  
  
पितृमार्गाधिको ह्येष भवतां दर्शितः प्रजाः ॥  
ब्रह्मार्पणक्रियायुक्ता भवन्तु ज्ञानकोविदाः ॥ ९-३३ ॥  
  
न भोक्तव्यं हरिदिने पैत्रो मार्गस्तु शाश्वतः ॥  
विशेषो हि मयाख्यातो भवतां ब्रह्मसंस्थितिः ॥ ९-३४ ॥  
  
प्रयोक्तव्या च तत्त्वज्ञैः पुनरावृत्ति दुर्लभा ॥  
यदुपोष्यं हरिदिनं तदवश्यमिति स्थितिः ॥ ९-३५ ॥  
  
अनुनीय प्रजाः सर्वाः समाश्वात्य पुनः पुनः ॥  
न दिवा न च शर्वर्यां शेते धर्मां गदः सदा ॥ ९-३६ ॥  
  
सर्वत्र भ्रमते शौर्यात्कुर्वन्निष्कण्टकां क्षितिम् ॥  
पटहो रटते नित्यं मृगारिरिपुमस्तके ॥ ९-३७ ॥  
  
अभुक्त्वा द्वादशीं लोका ममत्वेन विवर्जिताः ॥  
त्रिविधेषु च कार्येषु देवेशश्चिन्त्यतां हरिः ॥ ९-३८ ॥  
  
हव्यकव्यवहो देवः स एव पुरुषोत्तमः ॥  
सूर्ये यो हि कृशाकाशे विसर्गे जगतां पतिः ॥ ९-३९ ॥  
  
स्मर्त्तव्यो मनुजैः सर्वैर्धर्मकामार्थकामुकैः ॥  
स्वजातिविहितोऽप्येवं सन्मार्गे चैव माधवः ॥ ९-४० ॥  
  
स एव भोक्ता भोक्तव्यः स एव पुरुषोत्तमः ॥  
विनियोगस्तु तस्यैव सर्वकर्मसु युज्यते ॥ ९-४१ ॥  
  
एवं रटन्ति विप्रेन्द्राः पटहे मेघनिःस्वने ॥  
एवं धर्ममवाप्याथ पितां धर्माङ्गदस्य हि ॥ ९-४२ ॥  
  
ज्ञात्वा पुत्रं क्रियोपेतमात्मनो ह्यधिकं द्विजाः ॥  
उवाच भार्यां संहृष्टः स्थितां लक्ष्मीमिवापराम् ॥ ९-४३ ॥  
  
सन्ध्यावलि ह्यहं धन्यस्त्वं चापि वरवर्णिनी ॥  
उभयोर्जनितः पुत्रः शशाङ्कधवलः क्षितौ ॥ ९-४४ ॥  
  
कर्णाभ्यां श्रूयते मोक्षो न दृष्टः केनचित्क्वचित् ॥  
सोऽस्माभिरधिकं प्राप्तो मोक्षः सत्पुत्रसम्भवः ॥ ९-४५ ॥  
  
पुत्रे विनयसम्पन्ने वृत्ताशौर्यसमन्विते ॥  
प्रतापिनि वरारोहे पितुर्मोक्षो गृहे ध्रुवम् ॥ ९-४६ ॥  
  
आनन्दं ब्रह्मणो रूपं शतानन्दः सुतेन यः ॥  
पिता भवति चार्वङ्गि सत्कर्मकरणैः शुभैः ॥ ९-४७ ॥  
  
नैतत्साम्यं भवेद्देवि लोके स्थावरजङ्गमे ॥  
सत्पुत्रः पितुरादाय भारमुद्वहते तु यः ॥ ९-४८ ॥  
  
सोऽहं गमिष्यामि वनाय हृष्टो विहारशीलो मृगहिंसनाय ॥  
स्वेच्छाचरश्चाथ विशालनेत्रे विमुक्तपापो जनरक्षणाय ॥ ९-४९ ॥  
  
इति श्रीबृहन्नारदीयपुराणोत्तरेभागे रुक्माङ्गदधर्माङ्गदसंवादो नाम नवमोऽध्यायः ॥ ९ ॥