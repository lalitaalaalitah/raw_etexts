---
title: ०३९

---
वसुरुवाच ॥  
श्रृणु मोहिनि वक्ष्यामि गङ्गाया दर्शने फलम् ॥  
यदुक्तं हि पुराणेषु मुनिभिस्तत्त्वदर्शिभिः ॥ ३९-१ ॥  
  
भवन्ति निर्विषाः सर्पा यथा तार्क्ष्यस्य दशनात् ॥  
गङ्गासन्दर्शनात्तद्वत्सर्वपापैः प्रमुच्यते ॥ ३९-२ ॥  
  
सप्तावरान् सप्तपरान् पितृंस्तेभ्यश्च ये परे ॥  
पुमांस्तारयते गङ्गां वीक्ष्य स्पृष्ट्वावगाह्य च ॥ ३९-३ ॥  
  
दर्शनात्स्पर्शनात्पानात्तथा गङ्गेति कीर्तनात् ॥  
पुमान्पुनाति पुरुषाञ्छतशोऽथ सहस्रशः ॥ ३९-४ ॥  
  
ज्ञानमैश्वर्यमतुलं प्रतिष्ठायुर्यशस्तथा ।  
शुभानामाश्रमाणां च गङ्गादर्शनजं फलम् ॥ ३९-५ ॥  
  
सर्वेन्द्रियाणां चाञ्चल्यं व्यसनानि च पातकम् ॥  
निर्घृणत्वं च नश्यन्ति गङ्गादर्शन मात्रतः ॥ ३९-६ ॥  
  
परहिंसा च कौटिल्यं परदोषाद्यवेक्षणम् ॥  
दाम्भिकत्वं नृणां गङ्गादर्शनादेव नश्यति ॥ ३९-७ ॥  
  
मुहुर्मुहुस्तथा पश्येत्स्पृशेद्वापि मुहुर्मुहुः ॥  
भक्त्या यदिच्छति नरः शाश्वतं पदमव्ययम् ॥ ३९-८ ॥  
  
वापीकूपतडागादिप्रपासत्रादिभिस्तथा ॥  
अन्यत्र यद्भवेत्पुण्यं तद्गङ्गादर्शनाद्भवेत् ॥ ३९-९ ॥  
  
यत्फलं जायते पुंसां दर्शने परमात्मनः ॥  
तद्भवेदेव गङ्गाया दर्शनाद्भक्तिभावतः ॥ ३९-१० ॥  
  
नैमिषे च कुरुक्षेत्रे नर्मदायां च पुष्करे ॥  
स्नानात्संस्पर्शना सेव्य यत्फलं लभते नरः ॥ ३९-११ ॥  
  
तद्गङ्गादर्शनादेव कलौ प्राहुर्महर्षयः ॥  
अथ ते स्मरणस्यापि गङ्गाया भूपभामिनि ॥ ३९-१२ ॥  
  
प्रवक्ष्यामि फलं यत्तु पुराणेषु प्रकीर्तितम् ॥  
अशुभैः कर्मभिर्युक्तान्मज्जमानान्भवार्णवे ॥ ३९-१३ ॥  
  
पततो नरके गङ्गा स्मृता दूरात्समुद्धरेत् ॥  
योजनानां सहस्रेषु गङ्गां स्मरति यो नरः ॥ ३९-१४ ॥  
  
अपि दुष्कृतकर्मा हि लभते परमां गतिम् ॥  
स्मरणादेव गङ्गायाः पापसङ्घातपञ्जरम् ॥ ३९-१५ ॥  
  
भेदं सहस्रधा याति गिरिर्वज्रहतो यथा ॥  
गच्छंस्तिष्ठन्स्वपन्ध्यायञ्जाग्रद्भुञ्जन् हसन् रुदन् ॥ ३९-१६ ॥  
  
यः स्मरेत्सततं गङ्गां स च मुच्येत बन्धनात् ॥  
सहस्रयोजनस्थाश्च गङ्गां भक्त्या स्मरन्ति ये ॥ ३९-१७ ॥  
  
गङ्गागङ्गेति चाक्रुश्य मुच्यन्ते तेऽपि पातकात् ॥  
ये च स्मरन्ति वै गङ्गां गङ्गाभक्तिपराश्च ये ॥ ३९-१८ ॥  
  
तेऽप्यशेषैर्महापापैर्मुच्यन्ते नात्र संशयः ॥  
भवनानि विचित्राणि विचित्राभरणाः स्त्रियः ॥ ३९-१९ ॥  
  
आरोग्यं वित्त्रसम्पत्तिर्गङ्गास्मरणञ्ज फलम् ॥  
मनसा संस्मरेद्यस्तु गङ्गां दूरस्थितो नरः ॥ ३९-२० ॥  
  
चान्द्रायणसहस्रस्य स फलं लभते ध्रुवम् ॥  
गङ्गा गङ्गा जपन्नाम योजनानां शते स्थितः ॥ ३९-२१ ॥  
  
मुच्यते सर्वपापेभ्यो विष्णुलोकं च गच्छति ॥  
कीर्तनान्मुच्यते पापाद्दर्शनान्मङ्गलं लभेत् ॥ ३९-२२ ॥  
  
अवगाह्य तथा पीत्वा पुनात्यासप्तमं कुलम् ॥  
सप्तावपरान्परान्सप्त सप्ताथ परतः परान् ॥ ३९-२३ ॥  
  
गङ्गा तारयते पुंसां प्रसङ्गेनापि कीर्तिता ॥  
अश्रद्धयापि गङ्गाया यत्तु नामानुकीर्तनम् ॥ ३९-२४ ॥  
  
करोति पुण्यवाहिन्याः सोऽपि स्वर्गस्य भाजनम् ॥  
सर्वावस्थां गतो वापि सर्वधर्मविवर्जितः ॥ ३९-२५ ॥  
  
गङ्गायाः कीर्तनेनैव शुभां गतिमवाप्नुयात् ॥  
ब्रह्महा गुरुहागोघ्नः स्पृष्टो वा सर्वपातकैः ॥ ३९-२६ ॥  
  
गङ्गातोयं नरः स्पृष्ट्वा मुच्यते सर्वपातकैः ॥  
कदा द्रक्ष्यामि तां गङ्गां कदा स्नानं लभे ह्यहम् ॥ ३९-२७ ॥  
  
इति पुंसाभिलषिता कुलानां तारयेच्छतम् ॥  
अथ स्नानफलं देवि गङ्गायाः प्रवदामि ते ॥ ३९-२८ ॥  
  
यच्छ्रुत्वा सर्वपापेभ्यो मुच्यते नात्र संशयः ॥  
स्नातस्य गङ्गासलिले सद्यः पापं प्रणश्यति ॥ ३९-२९ ॥  
  
अपूर्वपुण्यप्राप्तिश्च सद्यो मोहिनि जायते ॥  
स्नातानां शुचिभिस्तोयैर्गाङ्गेयैः प्रयतात्मनाम् ॥ ३९-३० ॥  
  
व्युष्टिर्भवति या पुंसां न सा क्रतुशतैरपि ॥  
अपहत्य तमस्तीव्रं यथा भात्युदये रविः ॥ ३९-३१ ॥  
  
तथापहत्य पाप्मानं भाति गङ्गाजलोक्षितः ॥  
एकेनैवापि विधिना स्नानेन नृपसुन्दरि ॥ ३९-३२ ॥  
  
अश्वमेधफलं मर्त्यो गङ्गायां लभते ध्रुवम् ॥  
अनेकजन्मसम्भूतं पुंसः पापं प्रणश्यति ॥ ३९-३३ ॥  
  
स्नानमात्रेण गङ्गायाः सद्यः स्यात्पुण्यभाजनम् ॥  
अन्यस्थानकृतं पापं गङ्गातीरे विनश्यति ॥ ३९-३४ ॥  
  
गङ्गातीरे कृतं पापं गङ्गास्नानेन नश्यति ॥  
रात्रौ दिवा च सन्ध्यायां गङ्गायां तु प्रयत्नतः ॥ ३९-३५ ॥  
  
स्नात्वाश्वमेधजं पुण्यं गृहेऽप्युद्धृततज्जलैः ॥  
सर्वतीर्थेषु यत्पुण्यं सर्वेष्टायतनेषु च ॥ ३९-३६ ॥  
  
तत्फलं लभते मर्त्यो गङ्गास्नानान्न संशयः ॥  
महापातकसंयुक्तो युक्तो वा सर्वपातकैः ॥ ३९-३७ ॥  
  
गङ्गास्नानेन विधिवन्मुच्यते सर्वपातकैः ॥  
गङ्गा स्नानात्परं स्नानं न भूतं न भविष्यति ॥ ३९-३८ ॥  
  
विशेषतः कलियुगे पापं हरति जाह्नवी ॥  
निहत्य कामजान्दोषान्कायवाक्चित्तसम्भवान् ॥ ३९-३९ ॥  
  
गङ्गास्नानेन भक्त्या तु मोदते दिवि देववत् ॥  
वर्षं स्नाति च गङ्गायां यो नरो भक्तिसंयुतः ॥ ३९-४० ॥  
  
तस्य स्याद्वैष्णवे लोके स्थितिः कल्पं न संशयः ॥  
आमृत्युं स्नाति गङ्गायां यो नरो नित्यमेव च ॥ ३९-४१ ॥  
  
समस्तपापनिमुक्तः समस्तकुलसंयुतः ॥  
समस्तभोगसंयुक्तो विष्णुलोके महीयते ॥ ३९-४२ ॥  
  
परार्द्धद्वितयं यावन्नात्र कार्या विचारणा ॥  
गङ्गायां स्नाति यो मर्त्यो नैरन्तर्येण नित्यदा ॥ ३९-४३ ॥  
  
जीवन्मुक्तः स चात्रैव मृतो विष्णुपदं व्रजेत् ॥  
प्रातःस्नानाद्दशगुणं पुण्यं मध्यन्दिने स्मृतम् ॥ ३९-४४ ॥  
  
सायङ्काले शतगुणमनन्तं शिवसन्निधौ ॥  
कपिलाकोटिदानाद्धि गङ्गास्नानं विशिष्यते ॥ ३९-४५ ॥  
  
कुरुक्षेत्रसमा गङ्गा यत्र तत्रावगाहिता ॥  
हरिद्वारे प्रयागे च सिन्धुसङ्गे फलाधिका ॥ ३९-४६ ॥  
  
ये मदीयांशुसन्तप्ते जले ते स्नान्ति जाह्नवि ॥  
ते भित्वा मण्डलं यान्ति मोक्षं चेति रवेर्वचः ॥ ३९-४७ ॥  
  
यो गृहे स्वे स्थितोऽपि त्वां स्नाने सङ्कीर्तयिष्यति ॥  
सोऽपि यास्यति नाकं वै इत्याह वरुणश्च ताम् ॥ ३९-४८ ॥  
  
इति श्रीबृहन्नारदीयपुराणोत्तरभागे मोहिनीचरिते गङ्गास्नानमाहात्म्यं नामैकोनचत्वारिंशोऽध्यायः ॥ ३९ ॥