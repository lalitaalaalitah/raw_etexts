---
title: ०७३

---
अथ त्र्यम्बकमाहात्म्यं प्रारभ्यते ॥  
  
मोहिन्युवाच ॥  
श्रुतं गुरो त्वया प्रोक्तं पुण्याख्यानं च गौतमम् ॥  
त्र्यम्बकस्य च माहात्म्यं गोदापञ्चवटीभवम् ॥ ७३-१ ॥  
  
अधुना श्रोतुमिच्छामि पुण्डरीकपुरोद्भवम् ॥  
यथा तत्र महादेवस्ताण्डवं नृत्यमाचरत् ॥ ७३-२ ॥  
  
तथा वद महीदेव पुण्यात्पुण्यतरं मम ॥  
  
वसुरुवाच ॥  
भक्तवश्यो महादेवः सद्यो वरद एव च ॥ ७३-३ ॥  
  
प्राकट्यं याति भक्तानां करोति च तदिच्छया ॥  
एकदा जैमिनिर्नाम्रा व्यासशिष्यो मुनीश्वरः ॥ ७३-४ ॥  
  
अग्निवेशादिभिः शिष्यैः सार्द्धं तीर्थान्यटन्नगात् ॥  
पुण्डरीकपुरं साक्षाद्देवराजपुरोपमम् ॥ ७३-५ ॥  
  
सर्वतोऽलङ्कृतं श्रीमत्सर्वर्तुकुसुमद्रुमैः ॥  
शोभितं शीतलच्छायैः शुभ्रवारिजलाशयैः ॥ ७३-६ ॥  
  
नानावयः कुलाकीर्णैः सुरम्यैः कमलाकरैः ॥  
नारीभिरप्सरोभिश्च नृभिर्विद्याधरद्युभिः ॥ ७३-७ ॥  
  
विलसद्भवनैः शुभ्रैर्विमानमिव राजते ॥  
दृष्ट्वा शोभां मुनिस्तस्य पुरस्य प्रीतिमान्भृशम् ॥ ७३-८ ॥  
  
बभूव च मनश्चक्रे स्नातुं तत्र सरोवरे ॥  
स्निग्धच्छायैर्द्रुमैर्युक्ते नानापुष्पसुगन्धिते ॥ ७३-९ ॥  
  
विश्रम्य तरुछायाढ्ये तटे तस्य क्षणं मुनिः ॥  
स्नात्वा नित्याः क्रियाश्चक्रे देवर्षिपितृतर्पणम् ॥ ७३-१० ॥  
  
निर्माय पार्थिवं लिङ्गं विविधैरुपचारकैः ॥  
पूजयामास विधिवत्पाद्यार्ध्याद्यैरनाकुलः ॥ ७३-११ ॥  
  
गन्धैर्धूपैस्तथा दीपैर्नैवेद्यैर्विविधैरपि ॥  
पुष्पैः सुगन्धिभिः प्रार्च्य स्थितो यावदभून्मुनिः ॥ ७३-१२ ॥  
  
तावत्प्रसन्नो भगवान्साक्षात्कारमुपागतः ॥  
तस्मिन्नेव च मृल्लिङ्गे नानारत्नप्रभोद्गमे ॥ ७३-१३ ॥  
  
ततः स जैमिनिर्द्दष्ट्वा साक्षाद्देवमुमापतिम् ॥  
पपात दण्डवद्भूमौ पुनरुत्थाय साञ्जलिः ॥ ७३-१४ ॥  
  
प्राह प्रपन्नार्तिहरं हरार्द्धाङ्गं हरिं विभुम् ॥  
  
जैमिनिरुवाच ॥  
धन्योऽस्मि कृतकृत्योऽस्मि देवदेव जगत्पते ॥ ७३-१५ ॥  
  
यस्त्वं ब्रह्मादिभिर्ध्येयः साक्षान्मद्दृष्टिगोचरः ॥  
ततः प्रसन्नः स विभुर्गिरीशोऽस्य निजं करम् ॥ ७३-१६ ॥  
  
शिरस्याधायागदत्तं ब्रूहि पुत्र किमिच्छसि ॥  
तच्छ्रुत्वा वचनं शम्भोर्जैमिनिः प्रत्युवाच ह ॥ ७३-१७ ॥  
  
देवं साम्बं सविघ्नेशं सकुमारं विलोकये ॥  
ततः साम्बः सपुत्रोऽस्य शङ्करो दर्शनं गतः ॥ ७३-१८ ॥  
  
पुनः प्राह प्रसन्नात्मा ब्रूहि पुत्र किमिच्छसि ॥  
अथास्य जैमिनिर्वीक्ष्य कृपालुत्वं जगद्गुरोः ॥ ७३-१९ ॥  
  
स्मयन्नाह समीक्षे त्वां ताण्डवं नटनं गतम् ॥  
अथ तद्वाञ्छितं कर्तुं भगवानम्बिकापतिः ॥ ७३-२० ॥  
  
सस्मार प्रमथान्सर्वान्नानाक्रीडाविशारदान् ॥  
स्मृतमात्रास्तु ते सर्वे नन्दिभृङ्गिपुरोगमाः ॥ ७३-२१ ॥  
  
समाजग्मुः प्रजल्पन्तः कौतूहलसमन्विताः ॥  
सविघ्नेशकुमाराम्बं ते नमस्कृत्य वाग्यताः ॥  
तस्थुः प्राञ्जलयो देवदेवस्याज्ञासमीक्षकाः ॥ ७३-२२ ॥  
  
ततो हरो हराज्ञया विधाय रूपमद्भुतं प्रनर्तुमुद्यतो बभौ विचित्रवेषभूषणः ॥  
विलोलनागवल्लरीद्धकक्षईषदुत्सिताननो ललाटशोभितेन्दुलेख ऊर्ध्वदोर्ध्वजः ॥ ७३-२३ ॥  
  
सुहृग्विलिप्तभस्मदेहरुग्जितेन्दुचन्द्रिको जटाकलापनिस्सरत्सुरापगार्द्रविग्रहः ॥  
ललाटलोचनोज्ज्वलत्कृशानुतप्तशीतगुः स्रवत्सुधानुजीवितैणभूपकृत्तिहुङ्कृतः ॥ ७३-२४ ॥  
  
कुमारवाहकोकिचञ्चुकृष्टनागफुङ्कृतो गलत्सुधानुजीवदब्जयोनितुण्डतुङ्कृतः ॥  
फणिप्रभीतविघ्नराजवाहनाखुचुङ्कृतो मृगेन्द्रनादभीषिताक्षताक्षन्महोक्षभाङ्कृतः ॥ ७३-२५ ॥  
  
मुहुः पदांवुजप्रपातकम्पितावनीतलः प्रकृष्टवाद्यहृष्टगात्ररोमरा जिकण्टकः ॥  
सुरासुरेन्द्रमौलिरत्नभासिताङ्घ्रिम्पकजो गणेशकार्तिकेयशैलपुत्रिवीक्षिताननः ॥ ७३-२६ ॥  
  
प्रवृद्धहर्षभक्तवृन्दसम्यगुक्तसञ्जयः प्रवृत्तताण्डवैर्विभुर्बभौ दिशोऽवभासयन् ॥ ७३-२७ ॥  
  
अथानन्दार्णवे मग्नो दृष्ट्वा नृत्यं महेशितुः ॥  
जैमिनिर्वेदपादेन स्तवेनास्तौत्समाहितः ॥ ७३-२८ ॥  
  
विरिञ्चिविष्णुगिरिशप्रणताङ्घ्रिसरोरुहे ॥  
जगत्सूते नमस्तुभ्यं देवि काम्पिल्यवासिनि ॥ ७३-२९ ॥  
  
विघ्नेशविधिमार्तण्डचन्द्रेन्द्रोपेन्द्रवन्दित ॥  
नमो गणपते तुभ्यं ब्रह्मणां ब्रह्मणस्पते ॥ ७३-३० ॥  
  
उमाकोमलहस्ताब्जसम्भावितललाटकम् ॥  
हिरण्यकुण्डलं वन्दे कुमारं पुष्करस्रजम् ॥ ७३-३१ ॥  
  
शिवं ब्रह्मादिदुर्दर्शं नरः कः स्तोतुमर्हति ॥  
दर्शनात्ते स्तुतिर्मे सा चाभ्राद्वृष्टिरिवाजनि ॥ ७३-३२ ॥  
  
नमः शिवाय साम्बाय नमः शर्वाय शम्भवे ॥  
नमो नटाय रुद्राय सदसस्पतये नमः ॥ ७३-३३ ॥  
  
पादभिन्नाय लोकाय मौलिभिन्नाण्डभित्तये ॥  
भुजभ्रान्तदिगन्ताय भूतानां पतये नमः ॥ ७३-३४ ॥  
  
क्वणन्नूपुरयुग्माय विलसत्कृत्तिवाससे ॥  
फणीन्द्रमेखलायास्तु पशूनां पतये नमः ॥ ७३-३५ ॥  
  
कालकालाय सोमाय योगिने शूलपाणये ॥  
अस्थिभूषाय शुद्धाय जगतां पतये नमः ॥ ७३-३६ ॥  
  
पात्रे सर्वस्य जगतो नेत्रे सर्वदिवौकसाम् ॥  
गोत्राणां पतये तुभ्यं क्षेत्राणां पतये नमः ॥ ७३-३७ ॥  
  
शङ्कराय नमस्तुभ्यं मङ्गलाय नमोनमः ॥  
धनानां पतये तुभ्यमन्नानां पतये नमः ॥  
आत्माधिपतये तुभ्यं नमो मीढुष्टमाय च ॥ ७३-३८ ॥  
  
अष्टाङ्गायातिहृद्याय क्लिष्टभक्तेष्टदायिने ॥  
इष्टिघ्नाय सुतुष्टाय पुष्टानां पतये नमः ॥ ७३-३९ ॥  
  
पञ्चभूताधिपतये कालाधिपतये नमः ॥  
नम आत्माधिपतये दिशां च पतये नमः ॥ ७३-४० ॥  
  
विश्वकर्त्रे महेशाय विश्वभर्त्रे पिनाकिने ॥  
विश्वहर्त्रेऽग्निनेत्राय विश्वरूपाय वै नमः ॥ ७३-४१ ॥  
  
ईशान ते तत्पुरुप नमो घोराय ते सदा ॥  
वामदेव नमस्तेऽस्तु सद्योजाताय वै नमः ॥ ७३-४२ ॥  
  
भूतिभूषाय भक्तानां भीतिभङ्गप्रदायिने ॥  
नमो भवाय भर्गाय नमो रुद्राय मीढुषे ॥ ७३-४३ ॥  
  
सहस्राम्बाय साम्बाय सहस्राभीषवे नमः ॥  
सहस्रबाहवे तुभ्यं सहस्राक्षाय मीढुषे ॥ ७३-४४ ॥  
  
सुकपोलाय सोमाय सुललाटाय सुभ्रुवे ॥  
सुदेहाय नमस्तुभ्यं सुमृडीकाय मीढुषे ॥ ७३-४५ ॥  
  
भवक्लेशनिमित्तोरुभयच्छेदकृते सदा ॥  
नमस्तुभ्यमषाढाय सहमानाय मीढुषे ॥ ७३-४६ ॥  
  
वन्देऽहं देवमानन्दसन्दोहं लास्यसुन्दरम् ॥  
समस्तजगतां नाथं सदसस्पतिमद्भुतम् ॥ ७३-४७ ॥  
  
सुजङ्घं सुन्दरं क्षौमं रक्षोभूतक्षतिक्षमम् ॥  
यक्षेशेष्टं नमामीशमक्षरं परमं प्रभुम् ॥ ७३-४८ ॥  
  
अर्द्धालकमवस्त्रार्द्धमस्थ्युत्पलदलस्रजम् ॥  
अर्द्धपुंलक्षणं वन्दे पुरुषं कृष्णपिङ्गलम् ॥ ७३-४९ ॥  
  
सकृत्प्रणतसंसारमहासागरतारकम् ॥  
प्रणमामि तमीशानं जगतस्तस्थुषस्पतिम् ॥ ७३-५० ॥  
  
धातारं जगतामीशं दातारं सर्वसम्पदाम् ॥  
नेतारं मरुतां वन्दे जेतारमपराजितम् ॥ ७३-५१ ॥  
  
तं त्वामन्ततकनेतारं वन्दे मन्दाकिनीधरम् ॥  
दधाति विदधद्यो मामिमानि त्रीणि विष्टपा ॥ ७३-५२ ॥  
  
सर्वज्ञं सर्वगं सर्वं कविं वन्दे तमीश्वरम् ॥  
यतश्च यजुषा सार्द्धमृचः सामानि जज्ञिरे ॥ ७३-५३ ॥  
  
भवन्तं सुदृशं वन्दे भूतभव्यभवन्ति च ॥  
त्यजन्तीतरकर्माणि यो विश्वाभि विपश्यति ॥ ७३-५४ ॥  
  
हरं सुरनियन्तारं हरन्तमहमानतः ॥  
यदाज्ञया जगत्सर्वं व्याप्य नारायणः स्थितः ॥ ७३-५५ ॥  
  
तं नमामि महादेवं यन्नियोगादिदं जगत् ॥  
कल्पादौ भगवान्धाता यथापूर्वमकल्पयत् ॥ ७३-५६ ॥  
  
ईश्वरं तमहं देवं यस्य लिङ्गमहर्निशम् ॥  
यजन्ते सह भार्याभिरिन्द्रज्येष्ठा मरुद्गणाः ॥ ७३-५७ ॥  
  
नमामि तमिमं रुद्रं यमभ्यर्च्य सकृत्पुरा ॥  
अवापुः स्वं स्वमैश्वर्यं देवासः पूषरातयः ॥ ७३-५८ ॥  
  
तं वन्दे देवमीशानं यं शिवं हृदयाम्बुजे ॥  
सततं यतयः शान्ताः सञ्जानानाउपासते ॥ ७३-५९ ॥  
  
तदस्मै सततं कुर्मो नमः कमलकान्तये ॥  
उमाकुचपटोरस्कया ते रुद्रशिवा तनूः ॥ ७३-६० ॥  
  
नमस्ते रुद्रभावाय नमस्ते रुद्रकेलये ॥  
नमस्ते रुद्रशान्त्यै च नमस्ते रुद्रमन्यवे ॥ ७३-६१ ॥  
  
वेदाश्वरथनिष्ठाभ्यां पादाभ्यां त्रिपुरान्तक ॥  
बाणकार्मुकयुक्ताभ्यां बाहुभ्यामुत ते नमः ॥ ७३-६२ ॥  
  
नमस्ते वासुकिज्याय विष्किराय च शङ्करः ॥  
महते मेरुरूपाय नमस्ते अस्तु धन्वने ॥ ७३-६३ ॥  
  
नमः परशवे तेऽस्तु शूलायातुलरोचिषे ॥  
हयग्रीवात्मने तुभ्यमुतोत इषवे नमः ॥ ७३-६४ ॥  
  
सुरेतरवधू हारहारीणि हर यानि ते ॥  
अन्यान्यस्त्राण्यहं तूण इदं तेभ्योऽकरं नमः ॥ ७३-६५ ॥  
  
धराधरसुतालीलासरोजाहतबाहवे ॥  
तस्मै तुभ्यमघोराय नमो अस्मा श्रवस्य च ॥ ७३-६६ ॥  
  
रक्ष मामज्ञमक्षीणमशिक्षितमनन्यगम् ॥  
अनार्थं दीनमापन्ने दरिद्रं नीललोहितम् ॥ ७३-६७ ॥  
  
दुर्मुखं दुष्क्रियं दुष्टं रक्षमामीश दुर्दशम् ॥  
आदृशा तमहं न त्वदन्यं विन्दामि राधसे ॥ ७३-६८ ॥  
  
भवाख्येनाग्निना शम्भो रागद्वेषमदार्चिषा ॥  
दयालो दह्यमानानामस्माकमविता भव ॥ ७३-६९ ॥  
  
परदारं परावासं परवस्त्रं पराश्रयम् ॥  
हर पाहि परान्नं मां पुरुणामन्पुरुष्टुत ॥ ७३-७० ॥  
  
लौकिकैर्यत्कृतं दुष्टैर्नावमानं सहामहे ॥  
देवेश तव दासेभ्यो भूरिदा भूरि देहि नः ॥ ७३-७१ ॥  
  
कुलोकानामयत्नानां गर्विणामीश पश्यताम् ॥  
अस्मभ्यं क्षेत्रमायुश्च वसु स्पार्हं तदाभर ॥ ७३-७२ ॥  
  
याञ्चातो महतीं लज्जामस्मदीयां घृणानिधे ॥  
त्वमेव वित्सि नस्तूर्णमिदं स्तोतृभ्य आभर ॥ ७३-७३ ॥  
  
जाया माता पिता चान्ये मां द्विषन्त्यमितं कृशम् ॥  
देहि मे महतीं विद्यां राया विश्वपुषा सह ॥ ७३-७४ ॥  
  
अदृष्टार्थेषु सर्वेषु दृष्टार्थेष्वपि कर्मसु ॥  
मेरुधन्वन्नशक्तेभ्यो बलं धेहि तनूषु नः ॥ ७३-७५ ॥  
  
लब्धानिष्टसहस्रस्य नित्यमिष्टवियोगिनः ॥  
हृद्रोगं मम देवेश हरिमाणं च नाशय ॥ ७३-७६ ॥  
  
ये ये रोगाः पिशाचा वा नरा देवाश्च मामिह ॥  
बाधन्ते देवताः सर्वा निवाधस्व महानसि ॥ ७३-७७ ॥  
  
त्वमेव रक्षितास्माकमन्यः कश्चिन्न विद्यते ॥  
तस्मात्स्वीकृत्य देवेश रक्षा णो ब्रह्मणस्पते ॥ ७३-७८ ॥  
  
त्वमेवोमापते माता त्वं पिता त्वं पितामहः ॥  
त्वमायुस्त्वं मतिस्त्वं श्रिरुत भ्रातोत नः सखा ॥ ७३-७९ ॥  
  
यतस्त्वमेव देवेश कर्ता सर्वस्य कर्मणः ॥  
ततः क्षमस्व तत्सर्वं यन्मया दुष्कृत कृतम् ॥ ७३-८० ॥  
  
त्वत्समो न प्रभुत्वेन फल्गुत्वेन च मत्समः ॥  
ततो देव महादेव त्वमस्माकं तवस्मसि ॥ ७३-८१ ॥  
  
सुस्मितं भस्मगौराङ्गं तरुणादित्यविग्रहम् ॥  
प्रसन्नवदनं सौर्म्य गाये त्वा नमसा गिरा ॥ ७३-८२ ॥  
  
एष एव वरोऽस्माकं नृत्यन्तं त्वां सभापतिम् ॥  
लोकयं तमुमापकान्तं पश्येम शरदः शतम् ॥ ७३-८३ ॥  
  
अरोगिणो महाभाग विद्वांसश्च बहुश्रुताः ॥  
भगवंस्त्वत्प्रसादेन जीवेम शरदः शतम् ॥ ७३-८४ ॥  
  
सदारा बन्धुभिः सार्द्धं त्वदीयं ताण्डवामृतम् ॥  
पिबन्तः काममीशानं नन्दाम शरदः शतम् ॥ ७३-८५ ॥  
  
देवदेव महादेव त्वदीयाङ्घ्रिसरोरुहम् ॥  
कामं मधुमयं पीत्वा मोदाम शरदः शतम् ॥ ७३-८६ ॥  
  
कीटा नागाः पिशाचा वा ये वा के वा भवेभवे ॥  
तव दासा महादेव भवाम शरदः शतम् ॥ ७३-८७ ॥  
  
सभायामीश ते देव नृत्यवाद्यगलस्वनम् ॥  
श्रवणाभ्यां महादेव श्रृणुयाम शरदः शतम् ॥ ७३-८८ ॥  
  
स्मृतिमात्रेण संसारविनाशनकराणि ते ॥  
नामानि खलु दिव्यानि प्रब्रवाम शरदः शतम् ॥ ७३-८९ ॥  
  
इषुसन्धानमात्रेण दग्धत्रिपुर घूर्जटे ॥  
आधिभिर्व्याधिभिर्नित्यमजिताः स्याम शरदः शतम् ॥ ७३-९० ॥  
  
चारुचामीकराभासं गौरीकुचपटोरसम् ॥  
कदा नु लोकयिष्यामि युवानं विश्पतिं कविम् ॥ ७३-९१ ॥  
  
प्रमथेन्द्रावृतं प्रीतवदनं प्रियवाससम् ॥  
सेविष्येऽहं कदा साम्बं सुभासं शुक्रशोचिषम् ॥ ७३-९२ ॥  
  
बह्वेनसं मामकृतपुण्यलेशं च दुर्मतिम् ॥  
स्वीकरिष्यति किं न्वीशो नीलग्रीवो विलोहितः ॥ ७३-९३ ॥  
  
कालशूलानलासक्तं भीतं व्याकुलमानसम् ॥  
कदा नु द्रक्ष्यतीशो मां तुविग्रीवो अनानतः ॥ ७३-९४ ॥  
  
गायका यूयमायात यदि रागादिलिप्सवः ॥  
धनदस्य सखायं तमुपास्मै गायता नरः ॥ ७३-९५ ॥  
  
स्वस्त्यस्तु सखि ते जिह्वे विद्यादातुरुमापतेः ॥  
स्तवमुच्चतरं ब्रूहि जयतामिव दुन्दुभिः ॥ ७३-९६ ॥  
  
चेतयाजन शान्तस्त्वं नेदं वेदाखिल जगत् ॥  
अस्य तृप्त्याखिलं शभोर्गौरो न तृषितः पिब ॥ ७३-९७ ॥  
  
सुगन्धिं च सुखस्पर्शं कामदं सोमभूषणम् ॥  
गाढमालिङ्ग मच्चित्तं योषा जारमिव प्रियम् ॥ ७३-९८ ॥  
  
महामयूखाय महाभुजाय महाशरीराय महाम्बराय ॥  
महाकिरीटाय महेश्वराय महो महीं सुष्टुतिमीरयामि ॥ ७३-९९ ॥  
  
यथाकथञ्चिद्रचिताभिरीषत्प्रसन्नतश्चारुभिरादरेण ॥  
प्रपूजयामि स्तुतिभिर्महेश मषाढमुग्रं सहमानमाभिः ॥ ७३-१०० ॥  
  
नमः शिवाय त्रिपुरान्तकाय जगत्त्रयेशाय दिगम्बराय ॥  
नमोऽस्तु मुख्याय हराय भूयो नमो जघन्याय च बुध्नियाय ॥ ७३-१०१ ॥  
  
नमो विकाराय विकारिणे ते नमो भवायास्तु भवोद्भवाय ॥  
बहुप्रजात्यन्तविचित्ररूप यतः प्रसीता जगतः प्रसूतिः ॥ ७३-१०२ ॥  
  
तस्मै सुरेशोरुकिरीटनानारत्नावृत्ताष्टापदविष्टराय ॥  
भस्मान्नरागाय नमः परस्मै यस्मात्परं नापरमस्ति किञ्चित् ॥ ७३-१०३ ॥  
  
सर्पाधिराजोषधिनाथयुद्धक्षुभ्यज्जटामण्डलगह्वराय ॥  
तुभ्यं नमः सुन्दरताण्डवाय यस्मिन्निदं सञ्चविचैति सर्वम् ॥ ७३-१०४ ॥  
  
मुरारिनेत्रार्चितपादपद्ममुमाङ्घ्रिलाक्षापरिरक्तपाणिम् ॥  
नमामि देवं वृषनीलकण्ठं हिरण्यदन्दं शुचिवर्णमारात् ॥ ७३-१०५ ॥  
  
अनन्तमव्यक्तमर्चित्यमेकं हरन्तमाशाम्बरमम्बराङ्गम् ॥  
आजं पुराणं प्रणमामि यूपमणोरणीयान्महतो महीयान् ॥ ७३-१०६ ॥  
  
अतः स्थमात्मानमजं न दृष्ट्वा भ्रमन्ति मूढा गिरिगयह्वरेषु ॥  
पश्चादुदग्दक्षिणतः पुरस्तादधः स्विदासी३दुपरि स्विदासी३त् ॥ ७३-१०७ ॥  
  
इमं नमामीश्वरमिन्दुमौले शिवं महानन्दमशोकदुःखम् ॥  
हृदम्बुजे तिष्ठति यः परात्मा यतश्च सर्वाः प्रदिशो दिशश्च ॥ ७३-१०८ ॥  
  
रागादिकापट्यसमुद्भवेन भान्तं भवाख्येन महामयेन ॥  
विलोक्य मां पालय चन्द्रमौले भिषक्तमं त्वा भिषजां श्रृणोमि ॥ ७३-१०९ ॥  
  
दुःखाम्बुराशिं सुखलेश हीनमस्पृष्टपुण्यं बहुपातकं माम् ॥  
मृत्योः करस्थं भव रक्ष भीतं पश्चात्पुरस्तादधरादुदक्तात् ॥ ७३-११० ॥  
  
गिरीन्द्रजाचारुमुखावलोकसुशी तया देव तवैव दृष्ट्या ॥  
वयं दयापूरितयैव पूर्णमपो न नावा दुरिता तरेम ॥ ७३-१११ ॥  
  
अपारसंसारसमुद्रमध्ये निमग्नमुत्क्रोशमनल्परागम् ॥  
मामक्षमं पाहि महेशजुष्टमोजिष्ठया दक्षिणयेव रातिम् ॥ ७३-११२ ॥  
  
स्मरन्पुरा सञ्चितपातकानि खरं यमस्यापि मुखं यमारे ॥  
बिभेमि मे देहि यथेष्टमायुर्यदि क्षितायुर्यदि वा परेतः ॥ ७३-११३ ॥  
  
सुगन्धिभिः सुन्दरभस्मगौरैरनन्तभोगैर्मृदुलैरघोरैः ॥  
इमं कदालिङ्गति मां पिनाकी स्थिरेभिरङ्गैः पुरुरूप उग्रः ॥ ७३-११४ ॥  
  
क्रोशन्तमीशं पतितं भवाब्धौ नाकुस्थमण्डूकमिवातिभीतम् ॥  
कदा नु मां रक्षति देवदेवो हिरण्यरूपः स हिरण्यसन्दृक् ॥ ७३-११५ ॥  
  
चारुस्मितं चन्द्रकलावतंसं गौरीकटाक्षारुहयुग्मनेत्रम् ॥  
आलोकयिष्यामि कदा नु साम्बमादित्यवर्णं तमसः परस्तात् ॥ ७३-११६ ॥  
  
आगच्छतानादि मुमुक्षवो ये यूयं शिवं चिन्तयतान्तरेऽब्जे ॥  
ध्यायन्ति मुक्त्यर्थममुं हि नित्यं वेदान्तविज्ञानसुनिश्चितार्थाः ॥ ७३-११७ ॥  
  
आयात यूयं भवताधिपत्ये कामं गहेशं गिरिशं यजध्वम् ॥  
एवं पुराब्यर्च्य हिरण्यगर्भो भूतस्य जातः पतिरेक आसीत् ॥ ७३-११८ ॥  
  
एकायनं ते विपुलां श्रियं ते श्रीकण्ठमेनं सुकृता नमन्ताम् ॥  
श्रीमानयं श्रीपतिवन्द्यपादः श्रीणामुदारो धरुणो रयीणाम् ॥ ७३-११९ ॥  
  
सुपुत्रकामा अपि ये मनुष्या युवानमेनं गिरिशं यजन्ताम् ॥  
यतः स्वयम्भूर्जगतो विधाता हिरण्यगर्भः समवर्ततार्गें ॥ ७३-१२० ॥  
  
अलं किमुक्तैर्बहुभिः समीहितं समस्तमस्याश्रयणेने सिध्यति ॥  
पुरैनमाश्रित्य हि कुम्भसम्भवो दिवा न नक्तं पलितो युवाजनि ॥ ७३-१२१ ॥  
  
अन्यत्परित्यज्य ममाक्षिभृङ्गाः सर्वं सदैनं शिवमाश्रयध्वम् ॥  
आमोदवानेष मृदुः शिवाय स्वादुःष्किलायं मधुमाँ उतायम् ॥ ७३-१२२ ॥  
  
भविष्यसि त्वं प्रतिमानहीनो विनिर्ज्जिताशेषनरामरश्च ॥  
नमश्च ते वाणि महेशमेनं स्तुहि श्रुतं गर्तसदं युवानम् ॥ ७३-१२३ ॥  
  
यद्यन्मनश्चिन्तयसि त्वमिष्टं तत्तद्भिविष्यत्यखिलं ध्रुवं ते ॥  
दुःख्न वृत्तिं विषये कदाचिद्यक्ष्वामहे सौमनसाय रुद्रम् ॥ ७३-१२४ ॥  
  
अज्ञानयोगादपचारकर्म यत्पूर्वमस्माभिरनुष्ठितं ते ॥  
तदेव सोढ्वा सकलं दयालो पितेवपुत्रान्प्रति नो जुषस्व ॥ ७३-१२५ ॥  
  
संसाराख्यक्रुद्धसर्पेण तीव्रै रागद्वेषोन्मादलोभादिदन्तैः ॥  
दष्टं दृष्ट्वा मां दयालुः पिनाकी देवस्त्राता त्रायतामप्रयुच्छन् ॥ ७३-१२६ ॥  
  
इत्युक्त्वान्ते ये समाधेर्नमन्ते रुद्र त्वां ते यान्ति जन्माहिदष्टाः ॥  
सन्तो नीलग्रीवसूत्रात्मनाहं तत्त्वा यामि ब्रह्मणा वन्दमानः ॥ ७३-१२७ ॥  
  
भवाधिभीषणज्वरेण पीडितान्महामयानशेषपातकालयानदूरकाललोचनान् ॥  
अनाथनाथ ते करेण भेषजेन कालहा उदूषुणो वसो महे मृशस्व शूर राधसे ॥ ७३-१२८ ॥  
  
जयेम येन सर्वमेतदिष्टमष्टदिग्गणं भुवः स्थलं दिवः स्थलं नभःस्थलं च तद्गतम् ॥  
य एष सर्वदेव दानवप्रभुः सभापतिः स नो ददातु तं रयिं पुरुं पिशङ्गसन्दृशम् ॥ ७३-१२९ ॥  
  
नमो भवाय ते हराय भूतिभासितोरसे नमो भवाभिभूति भीतिसङ्गिने पिनाकिने ॥  
नमः शिवाय विश्वताय हेलये न यस्य हन्यते सखा न जीयते कदाचन ॥ ७३-१३० ॥  
  
सुरपतिपतये नमोनमः प्रजापतिपतये नमोनमः ॥  
क्षितिपतिपतये नमोनमोंऽबिकापतय उमापतये नमो नमः ॥ ७३-१३१ ॥  
  
विनायकं वन्दनमस्तकाहतस्वनाद्यसङ्घृष्टकिरीटमस्तकम् ॥  
नमामि नित्यं प्रणतार्तिनाशनं कविं कवीनामुपमश्रवस्तमम् ॥ ७३-१३२ ॥  
  
देवा युद्धे यागे विप्रास्त्रेप्याह्वयं? द्वयं विन्दन्ति स्कन्दम् ॥  
वन्दे सुब्रह्मण्यों सुब्रह्मण्यों सुब्रह्मण्योम् ॥ ७३-१३३ ॥  
  
नमः शिवायै जगदम्बिकायै शिवप्रियायै शिवविग्रहायै ॥  
समुद्ब्रभूवाद्रिपतेः सुता या चतुष्कपर्दा युवतिः सुपेशाः ॥ ७३-१३४ ॥  
  
हिरण्यवर्णां मणिनूपुराङ्घ्रिं प्रसन्नवक्त्रां शुकपद्महस्ताम् ॥  
विशालनेत्रां प्रणमामि गौरीं वचोविदं वाचमुदीरयन्तीम् ॥ ७३-१३५ ॥  
  
नमामि मेनातनयाममेयामिमामुमां कान्तिमतीममेयाम् ॥  
करोति या भूतिसितौ स्तनौ द्वौ प्रियं सखायं परिषस्वजाना ॥ ७३-१३६ ॥  
  
कान्तामुमां कान्तनिभाङ्गकान्तिभान्तामुपात्तानतहर्यजेन्द्राम् ॥  
नतोऽस्मि यास्ते गिरिशस्य पार्श्वे विश्वानि देवी भुवनानि चष्टे ॥ ७३-१३७ ॥  
  
वन्दे गौरीं तुङ्गपीनस्तनीं तां चन्द्राचूडां क्लिष्टसर्वाङ्गरागाम् ॥  
यैषा दुःखिप्राणिनामात्मकान्तिं देवीं देवीं राधसे चादयन्तीम् ॥ ७३-१३८ ॥  
  
एनां वन्दे दीनरक्षाविनोदां मेनाकन्यां मानदानन्ददात्रीम् ॥  
या विद्यानां मङ्गलानां च वाचामेषा नेत्री राधसः सूनृतानाम् ॥ ७३-१३९ ॥  
  
संसारतापोरुभयापहन्त्री भवानि भोज्याभरणैकभोगे ॥  
धियं वरां देहि शिवे निरर्गलां ययाति विश्वादुरिता तरेम ॥ ७३-१४० ॥  
  
शिवे कथं त्वत्समता क्व दीयते जगत्कृतिः केलिरयं शिवः पतिः ॥  
हरिस्तु दासोऽनुचरीन्दिरा शची सरस्वतीं वा सुभगा ददिर्वसु ॥ ७३-१४१ ॥  
  
वसुरुवाच ॥  
इत्यनेन स्तवेनेशं स्तुत्वेत्थं स महामुनिः ॥  
स्नेहाश्रुपूर्णनयनः प्रणनाम सभापतिम् ॥ ७३-१४२ ॥  
  
मुहुर्मुहुः पिबन्नीशं ताण्डवामृतमङ्गलम् ॥  
सर्वान्कामानवाप्यान्ते गाणपत्यमवाप ह ॥ ७३-१४३ ॥  
  
इमं स्तवं जैमिनिना र्वचोदितं द्विजोत्तमो यः पठतीह भक्तितः ॥  
तमिष्टवाक्सिद्धिमतिद्युतिश्रियः परिष्वजन्ते जनयो यथा पतिम् ॥ ७३-१४४ ॥  
  
महीपतिर्यस्तु युयुत्सुरादरादमुं पठत्यस्य तथैव सादरात् ॥  
प्रयान्ति शीघ्रं प्रमदान्तकान्तिकं भियं दधाना हृदयेषु शत्रवः ॥ ७३-१४५ ॥  
  
त्रैवर्णिकेष्वन्यतमो य एनं नित्यं कदाचित्पठतीशभक्तितः ॥  
कलेवरान्ते शिवपार्श्ववर्ती निरञ्जनः साम्यमुपैति दिव्यम् ॥ ७३-१४६ ॥  
  
लभन्ते पठन्तो मतिं बुद्धिकामा लभन्ते तथैव श्रियं पुष्टिकामाः ॥  
लभन्ते हि धान्यं नरा धान्यकामा लभन्ते ह पुत्रान्नराः पुत्रकामाः ॥ ७३-१४७ ॥  
  
पादं वाप्यर्द्धपादं वा श्लोकं श्लोकार्द्धमेव वा ॥  
यस्तु धारयते नित्यं शिवलोकं स गच्छति ॥ ७३-१४८ ॥  
  
यत्र नृत्तं शिवश्चक्रे ताण्डवं तत्स्थलं शुभे ॥  
पुण्यात्पुण्यतरं तीर्थं तत्र स्नात्वा विमुच्यते ॥ ७३-१४९ ॥  
  
यस्तत्र कुरुते श्राद्धं पितॄणां मनुजोत्तम ॥  
पूर्वजान्स नयेत्स्वर्गं नात्र कार्या विचारणा ॥ ७३-१५० ॥  
  
गां सुवर्णं धरां शय्यां वस्त्रमातपवारणम् ॥  
पानमन्नं द्विजे दद्यात्तत्र तत्सर्वमक्षयम् ॥ ७३-१५१ ॥  
  
एतदाख्यानकं पुण्यं पुण्डरीकपुरोद्भवम् ॥  
श्रृणुयाच्छ्रावयेद्वापि सोऽपि रुद्रप्रियो भवेत् ॥ ७३-१५२ ॥  
  
इति श्रीबृहन्नारदीयपुराणे बृहदुपाख्याने उत्तरभागे वसुमोहिनी संवादे त्र्यम्बके श्वरमाहात्म्ये वेदपादस्तवो नाम त्रिसप्ततितमोऽध्यायः ॥ ७३ ॥  
  
इति त्र्यम्बकेश्वरज्योतिर्लिङ्गमाहात्म्यं सम्पूर्णम् ॥