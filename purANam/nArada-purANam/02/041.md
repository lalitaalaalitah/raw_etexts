---
title: ०४१

---
वसुरुवाच ॥  
अथावगाहनादीनां कर्मणां फलमुच्यते ॥  
सावधाना श्रृणुष्व त्वं ब्रह्मपुत्रि नृपप्रिये ॥ ४१-१ ॥  
  
यैः पुण्यवाहिनी गङ्गा सकृद्भक्त्यावगाहिता ॥  
तेषां कुलानां लक्षं तु भवात्तारयते शिवा ॥ ४१-२ ॥  
  
सामान्यस्थानतो देवि तत्र सन्ध्या ह्युपासिता ॥  
पुण्यं लक्षगुणं कर्तुं समर्था द्विजपावनी ॥ ४१-३ ॥  
  
दत्ताः पितृभ्यो यत्रापस्तनयैः श्रद्धयान्वितैः ॥  
अक्षयां तु प्रकुर्वन्ति तृप्तिं मोहिनि दुर्लभाम् ॥ ४१-४ ॥  
  
यावन्तश्च तिला मर्त्यार्गृहीताः पितृकर्मणि ॥  
तावद्वर्षसहस्राणि पितरः स्वर्गवासिनः ॥ ४१-५ ॥  
  
पितृलोकेषु ये केचित्सर्वेषां पितरः स्थिताः ॥  
तर्प्यमाणाः परां तृप्तिं यान्ति गङ्गाजलैः शुभैः ॥ ४१-६ ॥  
  
य इच्छेत्सफलं जन्म सन्ततिं वा शुभानने ॥  
स पितॄंस्तर्पयेद्गङ्गामभिगम्य सुरांस्तथा ॥ ४१-७ ॥  
  
ये मता दुर्गता मर्त्यास्तर्पितास्तत्कुलोद्भवैः ॥  
कुशैस्तिलैर्गाङ्गजलैस्ते प्रयान्ति हरेः पदम् ॥ ४१-८ ॥  
  
स्वर्गसस्थाश्च ये केचित्पितरः पुण्यशीलिनः ॥  
ते तर्पिता गाङ्गजलैर्मोक्षे यान्ति विधेर्वचः ॥ ४१-९ ॥  
  
मासं तर्पणमात्रेण पिण्डसम्पातनेन च ॥  
गङ्गायां पितरः सर्वे सुप्रीताः सूर्यवर्चसः ॥ ४१-१० ॥  
  
अप्सरो गणणसंयुक्तान्हेमरत्नविभूषितान् ॥  
मुक्ताजालपरिच्छन्नान्वेणुवीणानिनादितान् ॥ ४१-११ ॥  
  
भेरीशङ्खमृदङ्गादिनिर्घोषान्स्रग्विभूषितान् ॥  
गन्धर्वदेहरुचिरान्दिव्यभोगसमन्वितान् ॥ ४१-१२ । ।  
  
आरुह्य तु विमानाग्र्यान्ब्रह्यलोकं प्रयान्ति हि ॥  
गङ्गायां तु नरः स्नात्वा यो नित्यं लिङ्गमर्चयेत् ॥ ४१-१३ ॥  
  
एकेन जन्मना मोक्षं परमान्पोति स ध्रुवम् ॥  
अग्निहोत्राणि वेदाश्च यज्ञाश्च बहुदक्षिणाः ॥ ४१-१४ ॥  
  
गङ्गायां लिङ्गपूजायाः कोट्यंशेनापि नो समाः ॥  
पितॄनुदिश्य वा देवान्गङ्गाम्भिभिः प्रसिञ्चयेत् ॥ ४१-१५ ॥  
  
तृप्ताः स्युस्तस्य पितरो नरकस्थाश्च तत्क्षणात् ॥  
मृत्कुम्भात्ताम्रकुम्भैस्तु स्नानं दशगुणं स्मृतम् ॥ ४१-१६ ॥  
  
रौप्यैः शतगुणं पुण्यं हेमैः कोटिगुणं स्मृतम् ॥  
एवमर्घे च नैवेद्ये बलिपूजादिषु क्रमात् ॥ ४१-१७ ॥  
  
पात्रां तरविशेषेण फलं चैवोत्तरोत्तरम् ॥  
विभवे सति यो मोहान्न कुर्याद्विधिविस्तरम् ॥ ४१-१८ ॥  
  
न स तत्कर्मफलभाग्देवद्रोही प्रकीर्त्यते ॥  
देवानां दर्शनं पुण्यं दर्शनात्स्पर्शनं वरम् ॥ ४१-१९ ॥  
  
स्पर्शनादर्चनं श्रेष्ठं घृतस्नानमतः परम् ॥  
प्राहुर्गङ्गाजलैः स्नानं घृतस्नानसमं बुधाः ॥ ४१-२० ॥  
  
अर्घ्यं द्रव्यविशेषेण गङ्गातोयेन यः सकृत् ॥  
मागधप्रस्थमात्रेण ताम्रपात्रस्थितेन च ॥ ४१-२१ ॥  
  
देवताभ्यः प्रदद्यात्तु स्वकीयपितृभिः सह ॥  
पुत्रपौत्रैश्च संयुक्तः स च वै स्वर्गमाप्नुयात् ॥  
आपः क्षीरं कुशाग्राणि घृतं दधि तथा मधु ॥ ४१-२२ ॥  
  
रक्तानि करवीराणि तथा वै रक्तचन्दनम् ॥  
अष्टाङ्गैरेष युक्तोऽर्घो भानवे परिकीर्तितः ॥ ४१-२३ ॥  
  
विष्णोः शिवस्य सूर्य्यस्य दुर्गाया ब्रह्मणस्तथा ॥  
गङ्गातीरे प्रतिष्ठां तु यः करोति नरोत्तमः ॥ ४१-२४ ॥  
  
तथैवायतनान्येषां कारयत्यपि शक्तितः ॥  
अन्यतीर्थेषु करणात्कोटिगुणं भवेत् ॥ ४१-२५ ॥  
  
गङ्गातीरसमुद्भूतमृदा लिगानि शक्तितः ॥  
सलक्षणानि कृत्वा तु प्रतिष्ठाप्य दिने दिने ॥ ४१-२६ ॥  
  
मन्त्रेश्च पत्रपुष्पाद्यैः पूजयित्वा च शक्तितः ॥  
गङ्गायां निक्षिपेन्नित्यं तस्य पुण्यमनन्तकम् ॥ ४१-२७ ॥  
  
सर्वानन्दप्रदायिन्यां गङ्गायां यो नरोत्तमः ॥  
अष्टाक्षरं जपेद्भक्त्य मुक्तिस्तस्य करे स्थिता ॥ ४१-२८ ॥  
  
नमो नारायणायेति प्रणवाद्यं नियम्य च ॥  
षण्मासं जपतः सर्वा ह्युपतिष्ठन्ति सिद्धयः ॥ ४१-२९ ॥  
  
नमः शिवायेति मन्त्रं सतारं विधिना तु यः ॥  
चतुर्विशतिलक्षं वै जपेत्साक्षात्सशङ्करः ॥ ४१-३० ॥  
  
पञ्चाक्षरी सिद्धविद्या शिव एव न संशयः ॥  
अपवित्रः पवित्रो वा जपन्निष्पातको भवेत् ॥ ४१-३१ ॥  
  
पूजितायां तु गङ्गायां पूजिताः सर्व देवताः ॥  
तस्मात्सर्वप्रयत्नेन पूजयेदमरापगाम् ॥ ४१-३२ ॥  
  
चतुर्भुजां त्रिनेत्रां च सर्वावयवशोभिताम् ॥  
रत्नकुम्भसिताम्भोजवराभयकरं शुभाम् ॥ ४१-३३ ॥  
  
श्वेतवस्त्रपरीधानां मुक्तामणिविभूषिताम् ॥  
सुप्रसन्नां सुवदनां करुणार्द्रहृदम्बुजाम् ॥ ४१-३४ ॥  
  
सुधाप्लावितभूपृष्ठां त्रैलोक्यनमितां सदा ॥  
ध्यात्वा जलमयीं गङ्गां पूजयन्पुण्यभाग्भवेत् ॥ ४१-३५ ॥  
  
मासार्द्धमपि यस्त्वेवं नैरन्तर्येण पूजयेत् ॥  
स एव देवसदृशो बहुकाले फलाधिकः ॥ ४१-३६ ॥  
  
वैशाखशुक्लसप्तम्यां जह्नुना जाह्नवी पुरा ॥  
क्रोधात्पीता पुनस्त्यक्ता कर्णरङ्घ्रात्तु दक्षिणात् ॥ ४१-३७ ॥  
  
तां तत्र पूजयेद्देवीं गङ्गां गगनमेखलाम् ॥  
अक्षयायां तु वैशाखे कार्तिकेऽपि शुभानने ॥ ४१-३८ ॥  
  
रात्रौ जागरणं कृत्वा यवान्नैश्च तिलैस्तथा ॥  
विष्णुं गङ्गां च शम्भुं च पूजयेद्भक्ति भावतः ॥ ४१-३९ ॥  
  
तथा सुगन्धैः कुसुमैः कुङ्कुमागरुमन्दनैः ॥  
तुलसीबिल्वपत्राद्यैर्मातुलुङ्गफलादिभिः ॥ ४१-४० ॥  
  
धूपैर्दीपैश्च नैवेद्यैर्यथा विभवविस्तरैः ॥  
कल्पकोटिसहस्राणि कल्पकोटिशतानि च ॥ ४१-४१ ॥  
  
दिव्यं विमानमास्थाय विष्णुलोके महीयते ॥  
ततो महीतलं प्राप्य राजा भवति धार्मिकः ॥ ४१-४२ ॥  
  
भुक्त्वा विविधसौख्यानि रूपशीलगुणान्वितः ॥  
देहान्ते ज्ञानवान्भूत्वा शिवसायुज्यमाप्नुयात् ॥ ४१-४३ ॥  
  
यज्ञो दानं तपो जप्यं श्राद्धं च सुरपूजनम् ॥  
गङ्गायां तु कृतं सर्वं कोटिकोटिगुणं भवेत् ॥ ४१-४४ ॥  
  
यस्त्वक्षयतृतीयायां गङ्गातीरे ददाति वै ॥  
घृतधेनुं विधानेन तस्य पुण्यफलं श्रृणु ॥ ४१-४५ ॥  
  
कल्पकोटिसहस्राणि कल्पकोटिशतानि च ॥  
सहस्रादित्यसङ्काशः सर्वकामसमन्वितः ॥ ४१-४६ ॥  
  
हेमरत्न मये चित्रे विमाने हंसभूषिते ॥  
स्वकीयपितृभिः सार्द्धं ब्रह्मलोके महीयते ॥ ४१-४७ ॥  
  
ततस्तु जायते विप्रो गङ्गातीरे धनान्वितः ॥  
अन्ते तु ब्रह्मविद्भूत्वा मोक्षमाप्नोत्यसंशयः ॥ ४१-४८ ॥  
  
तथैव गोप्रदानं च विधिना कुरुते तु यः ॥  
गोलोमसङ्ख्यवर्षाणि स्वर्गलोके महीयते ॥ ४१-४९ ॥  
  
जायते च कुले पश्चाद्धनधान्यसमाकुले ॥  
रत्नकाञ्चनभूपूर्णे शीलविद्यायशोन्विते ॥ ४१-५० ॥  
  
स भुक्त्वा विपुलान्भोगान्पुत्रपौत्रसमन्वितः ॥  
मोक्षभागी भवेन्नृनं नात्रकार्या विचारणा ॥ ४१-५१ ॥  
  
कपिला यदि दत्ता स्याद्विधिना वेदपारगे ॥  
नरकस्थान्पितॄन्सर्वान्स्वर्गं नयति वै तदा ॥ ४१-५२ ॥  
  
भूमिं निवर्तनमितां गङ्गातीरे ददाति यः ॥  
भूमिरेणुप्रमाणाब्दं ब्रह्मविष्णुशिवातिगः ॥ ४१-५३ ॥  
  
जायते च पुनर्भूमौ सप्तद्वीपपतिर्भवेत् ॥  
भेरीशङ्खादिनिर्घोषैर्गीतवादित्रनिःस्वनैः ॥ ४१-५४ ॥  
  
स्तुतिभिर्मागघानां च सुप्तोऽसौ प्रतिबुध्यते ॥  
सर्वसौख्यान्यवाप्येह सर्वधर्मपरायणः ॥ ४१-५५ ॥  
  
नरकस्थान्पितॄन्सर्वान्प्रापयित्वा दिवं तथा ॥  
स्वर्गस्थितान्मोक्षयित्वा स्वयं ज्ञानी च मोहिनि ॥ ४१-५६ ॥  
  
अन्ते ज्ञानासिना छित्वा अविद्यां पञ्चपर्विकाम् ॥  
परं वैराग्यमापन्नः परं ब्रह्माधिगच्छति ॥ ४१-५७ ॥  
  
सप्तहस्तेन दण्डेन त्रिंशद्दण्डा निवर्तनम् ॥  
त्रिभागहीनं गोचर्म मानमाह विधिः स्वयम् ॥ ४१-५८ ॥  
  
ग्रामं गङ्गातटे यो वै ब्राह्मणेभ्यः प्रयच्छति ॥  
ब्रह्मविष्णुशिवप्रीत्ये दुर्गाया भास्करस्य च ॥ ४१-५९ ॥  
  
सर्वदानेषु यत्पुण्यं सर्वयज्ञेषु यत्फलम् ॥  
तपोव्रतेषु पुण्येषु यत्फलं परिकीर्तितम् ॥ ४१-६० ॥  
  
सहस्रगुणितं तत्तु विज्ञेयं ग्रामदायिनः ॥  
सूर्यकोटिप्रतीकाशे विमाने वैष्णवे पुरे ॥ ४१-६१ ॥  
  
क्रीडते शाङ्करे वापि स्तुतो देवादिभिर्मुदा ॥  
भूमिरेण्वब्दसङ्ख्याकं कालं स्थित्वा च तत्र सः ॥ ४१-६२ ॥  
  
अणिमादिगुणैर्युक्ते योगिनां जायते कुले ॥  
अक्षयायां तु यो देवि स्वर्णं षोडशमासिकम् ॥ ४१-६३ ॥  
  
ददाति द्विजमुख्याय सोऽपि लोकेषु पूज्यते ॥  
अन्नदानाद्विष्णुलोकं शैवं वै तिलदानतः ॥ ४१-६४ ॥  
  
ब्राह्मं रत्नप्रदानेन गोहिरण्येन वासवम् ॥  
गान्धर्वं स्वर्णवासोभिः कीर्तिं कन्याप्रदानतः ॥ ४१-६५ ॥  
  
विद्यया मुक्तिदं ज्ञानं प्राप्य यायान्निरञ्जनम् ॥  
गङ्गातीरे नरो यस्तु नानावृक्षैः समन्वितम् ॥ ४१-६६ ॥  
  
आरामं कारयेद्भक्त्या गृहं चोपवनान्वितम् ॥  
कदलीनारिकेरैश्च कपित्थाशोकचम्पकैः ॥ ४१-६७ ॥  
  
पनसैर्बिल्ववृक्षैश्च कदम्बाश्वत्थपाटलैः ॥  
आम्रैस्तालैर्नागरङ्गैर्वृक्षैरन्यैश्च संयुतम् ॥ ४१-६८ ॥  
  
जातीविजयसंयुक्तं तथा पाटलराजितम् ॥  
निचितं कारयित्वैवमावासं पुष्पशोभितम् ॥ ४१-६९ ॥  
  
शिवाय विष्णवे वापि दुर्गायै भास्कराय च ॥  
प्रयच्छति तथा भक्त्या सर्वार्थं परिकल्प्य च ॥ ४१-७० ॥  
  
तस्य पुण्यफलं वक्ष्ये सङ्क्षेपान्नतु विस्तरात् ॥  
यावन्ति तेषां वृक्षाणां पुष्पमूलफलानि च ॥ ४१-७१ ॥  
  
बीजानि च विचित्राणि तेषां मूलानि वै तथा ॥  
तावत्कल्पसहस्राणि तेषां लोकेषु संस्थितिः ॥ ४१-७२ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये दानादिविधिवर्णनं नामैकचत्वारिंशत्तमोऽध्यायः ॥ ४१ ॥