---
title: ०२६

---
राजोवाच ॥  
कीर्तिर्नश्यतु मे पुत्र ह्यनृती वा भवाम्यहम् ॥  
गतो वा नरकं घोरं कथं भोक्ष्ये हरेर्दिने ॥ २६-१ ॥  
  
ब्रह्मणो निलयं यातु देवीयं मोहिनी सुत ॥  
भूयो भूयो वदति मां दुर्मेधाश्च सुबालिशा ॥ २६-२ ॥  
  
नापरं कामये राज्यं वसुधां वसु किञ्चन ॥  
मुक्त्वैवं वासरे विष्णोर्भोजनं पापनाशने ॥ २६-३ ॥  
  
यद्यहं कुत्सितां योनिं व्रजेयं क्रिमिसञ्ज्ञिताम् ॥  
तथापि नैव कर्ताहं भोजनं हरिवासरे ॥ २६-४ ॥  
  
एषा गुरुतरा भूत्वा लोकानां शिक्षयान्विता ॥  
दुन्दुभी कुर्वती नादं सा कथं वितथा भवेत् ॥ २६-५ ॥  
  
अभक्ष्यभक्षणं कृत्वा अगम्यागमनं तथा ॥  
अपेयं चैव पीत्वा तु किं जीवेच्छरदः शतम् ॥ २६-६ ॥  
  
असत्यं वापि कृत्वाहं त्यक्तराज्यनयः क्षितौ ॥  
धिक्कृतोऽपि जनैः सर्वैर्न भोक्ष्ये हरिवासरे ॥ २६-७ ॥  
  
वियोगे चपलापाङ्ग्या यदि चेन्मरणं मम ॥  
तच्चापि वरमेवात्र न भोक्ष्ये हरिवासरे ॥ २६-८ ॥  
  
कथं हर्षमहं कर्ता मार्तण्डतनयस्य वै ॥  
व्रजद्भिर्मनुजैर्मार्गे निरयस्यातिदुःखितैः ॥ २६-९ ॥  
  
यास्तु शून्याः कृतास्तात मया नरकपङ्क्तयः ॥  
जनैः पूर्णा भविष्यन्ति मयि भुक्ते तु ताः सुत ॥ २६-१० ॥  
  
मास्म सीमन्तिनी पुत्र कुक्षौ सन्धारयेत्सुतम् ॥  
समर्थो यस्तु शत्रूणां हर्षं सञ्जनयेद्भुवि ॥ २६-११ ॥  
  
भोजनं वासरे विष्णोरेतदेव हियाचते ॥  
तन्न दास्यामि मोहिन्या याचितोऽपि सुरासुरैः ॥ २६-१२ ॥  
  
पिबेद्विषं विशेद्वह्निं निपतेत्पर्वताग्रतः ॥  
आकाशभासा स्वशिरश्छिन्द्यादेव वरासिना ॥ २६-१३ ॥  
  
न भोक्ष्यते हरिदिने राजा रुक्माङ्गदः क्षितौ ॥  
रुक्माङ्गदेति मन्नाम प्रसिद्धं भुवनत्रये ॥ २६-१४ ॥  
  
एकादश्युपवासेन तन्मया सञ्चितं यशः ॥  
स कथं भोजनं कृत्वा नाशये स्वकृतं यशः ॥ २६-१५ ॥  
  
म्रियते यदि वा गच्छति निपतति नश्येच्च खण्डशो वापि ॥  
विरमति तदपि न चेतो मामकमिति मोहिनीहेतोः ॥ २६-१६ ॥  
  
परित्यजाम्येष निजं हि जीवितं लोकैः समेतः सहदारभृत्यैः ॥  
न त्वेव कुर्यां मधुसूदनस्य दिने सुपुण्येऽन्ननिषेवणं हि ॥ २६-१७ ॥  
  
इति श्रीबृहन्नारदीयपुराणोत्तरभागे मोहिनीचरिते षड्वविंशोऽध्यायः ॥ २६ ॥