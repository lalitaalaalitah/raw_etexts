---
title: ०४९

---
वसुरुवाच ॥  
वायव्ये तु दिशो भागे तस्य पीठस्य सुन्दरि ॥  
लिङ्गं प्रस्थापितं तत्र सगरेण चतुर्मुखम् ॥ ४९-१ ॥  
  
सागराद्वायुकोणे तु भद्रदेहं सरः स्मृतम् ॥  
गवां क्षीरेण सञ्जातं सर्वपातकनाशनम् ॥ ४९-२ ॥  
  
कपिलानां सहस्रस्य सम्यग्दत्तस्य यत्फलं ॥  
तत्फलम् लभते मर्त्यः स्नानमात्रेण मोहिनि ॥ ४९-३ ॥  
  
पूर्वाभाद्रपदायुक्ता पौर्णमासी यदा भवेत् ॥  
तदा पुण्यतमः कालोह्यश्वमेधफलप्रदः ॥ ४९-४ ॥  
  
यत्र सा दृश्यते देवी विख्याता भीष्मचण्डिका ॥  
श्मशाने तां समभ्यर्च्य न नरो दुर्गतिं व्रजेत् ॥ ४९-५ ॥  
  
अन्तकेश्वरपूर्वेण दक्षे सर्वेश्वरस्य च ॥  
मातलीश्वरसौम्ये तु कृत्तिवासेश्वरः स्मृतः ॥ ४९-६ ॥  
  
कृत्तिवासेश्वरं दृष्ट्वा तं सम्पूज्य परां गतिम् ॥  
एकेन जन्मना देवि कृत्तिवासे तु लभ्यते ॥  
पूर्वजन्मकृतं पापं तपसापि न शुद्ध्यति ॥ ४९-७ ॥  
  
तत्क्षणान्नश्यते पापं तस्य लिङ्गस्य दर्शनात् ॥  
कृते तु त्र्यम्बकं पूर्वं त्रेतायां कृत्तिवाससम् ॥ ४९-८ ॥  
  
महेश्वरं तु देवस्य द्वापरे नाम गीयते ॥  
हस्तिपालेश्वरं नाम कलौ सिद्धैस्तु गीयते ॥ ४९-९ ॥  
  
कृत्तिवासेश्वरो देवो द्रष्टव्यश्च पुनः पुनः ॥  
यदीहेत्तारकं ज्ञानं शाश्वतं चामृतप्रदम् ॥ ४९-१० ॥  
  
दर्शनाद्देवदेवस्य ब्रह्महापि प्रमुच्यते ॥  
स्पर्शने पूजने चैव सर्वयज्ञफलं लभेत् ॥ ४९-११ ॥  
  
श्रद्धया परया देवं येऽर्चयन्ति सनातनम् ॥  
फाल्गुनस्य चतुर्दश्यां कृष्णपक्षे समाहिताः ॥ ४९-१२ ॥  
  
पुष्पैः फलैस्तथा पत्रैर्भक्ष्यैरुच्चावचैस्तथा ॥  
क्षीरेण मधुना चैव तोयेन सह सर्पिषा ॥ ४९-१३ ॥  
  
तर्पयन्ति परं लिङ्गमर्चयन्ति शुभं शिवम् ॥  
डुण्डुकारनमस्कारैर्नृत्यगीतैस्तथैव च ॥ ४९-१४ ॥  
  
मुखवाद्यैरनेकैश्च स्तोत्रैर्मन्त्रैस्तथैव च ॥  
उपोष्य रजनीमेकां भक्त्या परमया हरम् ॥ ४९-१५ ॥  
  
ते यान्ति परमं स्थानं पूजयित्वा च मोहिनि ॥  
भूतायां चैत्रमासस्य योऽर्चयेत्परमेश्वरम् ॥ ४९-१६ ॥  
  
स च वित्तेश्वरं प्राप्य क्रीडते यक्षराडिव ॥  
वैशाखस्य चतुर्द्दश्यां योऽर्चयेत्प्रयतः शिवम् ॥ ४९-१७ ॥  
  
वैशाखलोकमासाद्य तस्यैवानुचरो भवेत् ॥  
ज्येष्ठमासे चतुर्दश्यां योऽर्चयेच्छ्रद्धया हरम् ॥ ४९-१८ ॥  
  
स्वर्गलोकमवाप्नोति यावदाभूत सम्प्लवम् ॥  
चतुर्द्दश्यां शुचौ भद्रे योऽर्चयेत्प्रयतः शिवम् ॥ ४९-१९ ॥  
  
सूर्यलोकं समासाद्य क्रीडते यावदीप्सितम् ॥  
श्रावणस्य चतुर्द्दश्यां कामलिङ्गं समुत्थितम् ॥ ४९-२० ॥  
  
ददाति वारुणं लोकं क्रीडते चाप्सरोन्वितः ॥  
मासि भाद्रपदे युक्तमर्चयित्वा तु शङ्करम् ॥ ४९-२१ ॥  
  
पुष्पैः फलैश्च विविधैरिन्द्रस्यैति सलोकताम् ॥  
पितृपक्षे चतुर्द्दश्यां पूजयित्वा यथेश्वरम् ॥ ४९-२२ ॥  
  
प्राप्नोति पितृलोकं तु क्रीडते पूजितश्च तैः ॥  
प्रबोधमासे देवेशमर्चयित्वा महेश्वरम् ॥ ४९-२३ ॥  
  
चन्द्रलोकं समासाद्यक्रीडते यावदीप्सितम् ॥  
बहुले मार्गशीर्षस्य पूजयित्वा पिनाकिनम् ॥ ४९-२४ ॥  
  
विष्णुलोकमवाप्नोति क्रीडते कालमक्षयम् ॥  
अर्चयित्वा तथा पौषे स्थाणुं हृष्टेन चेतसा ॥ ४९-२५ ॥  
  
प्राप्नोति नैर्ऋतं स्थानं तेनैव सह मोदते ॥  
माघे समर्चयित्वा वै पुष्पमूलफलैः शुभैः ॥ ४९-२६ ॥  
  
प्राप्नोति शिवलोकं तु त्यक्त्वा संसारसागरम् ॥  
कृत्तिवासेश्वरं देवमर्चयेत्तु प्रयत्नतः ॥ ४९-२७ ॥  
  
अविमुक्ते वसेच्चैव यदीच्छेच्छाङ्करं पदम् ॥  
घण्टा कर्णो ह्रदस्तत्र व्यासेशस्य तु पश्चिमे ॥ ४९-२८ ॥  
  
स्नानं कृत्वा ह्रदे तस्मिन्व्यासेशस्य च दर्शनात् ॥  
यत्र तत्र मृतो देवि वाराणस्यां मृतो भवेत् ॥ ४९-२९ ॥  
  
दण्डखाते नरः स्नात्वा तर्पयित्वा स्वकान्पितॄन् ॥  
नरकस्थास्तु ये देवि पितृलोकं व्रजन्ति ते ॥ ४९-३० ॥  
  
पिशाचत्वं गता देवि ये नराः पापकर्मिणः ॥  
तेषां पिण्डप्रदानेन देहस्योद्धरणं स्मृतम् ॥ ४९-३१ ॥  
  
दर्शनात्तस्य खातस्य कृतकृत्योऽभिजायते ॥  
तत्रैव ललिता देवी वर्तते लोकशर्मदा ॥ ४९-३२ ॥  
  
ये च तां पूजयिष्यन्ति तस्मिन्स्थाने स्थिताः स्वयम् ।  
तेषां सा विविधान्भोगान्सम्प्रदास्यति मानदे ॥ ४९-३३ ॥  
  
जागरं ये तु तस्याश्च पुरः कुर्वन्ति दीपकैः ॥  
तेषां सा ह्यक्षयान् लोकान् वितरिष्यति मोहिनि ॥ ४९-३४ ॥  
  
आलयं ये प्रकुर्वन्ति भूमिं सम्मार्जयन्ति च ॥  
तेषामष्टसहस्रस्य सुवर्णस्य फलं भवेत् ॥ ४९-३५ ॥  
  
तामुद्दिश्य तु यो देवि ब्राह्मणान्वेदपारगान् ॥  
भोजयिष्यति मिष्टान्नैस्तस्य पुण्यफलं श्रृणु ॥ ४९-३६ ॥  
  
दुर्गालोके वसेत्कल्पमिहैवागच्छते पुनः ॥  
नरो वा यदि वा नारी सर्वभोगसमन्वितौ ॥ ४९-३७ ॥  
  
धनधान्यसमायुक्तौ जायेते महतां कुले ॥  
सुभगौ दर्शनीयौ च रूपयौवनगार्वितौ ॥ ४९-३८ ॥  
  
भवेतामीदृशौ देवि सर्वसौख्यस्य भाजनौ ॥  
मानुष्यं दुर्लभं प्राप्य विद्युत्सम्पातचञ्चलम् ॥ ४९-३९ ॥  
  
येन सा ललिता दृष्टा तस्य जन्मभयं कुतः ॥  
पृथ्वीप्रदक्षिणां कृत्वा यत्फलं लभते नरः ॥ ४९-४० ॥  
  
तत्फलं ललितायाश्च वाराणस्यां प्रदर्शनात् ॥  
मासि मासि चतुर्थ्यां तु तस्मिन्काल उपोषितः ॥ ४९-४१ ॥  
  
अर्चयित्वा तु तां देवीं जागरं तत्र कारयेत् ॥  
तस्यार्द्धिः सकला देवि त्रैलोक्यस्यापि पूजितम् ॥ ४९-४२ ॥  
  
नलकूबरकेशानं ते च सम्पूज्य मोहिनि ॥  
सर्वसिद्धिप्रदातारं कृत्यकृत्यो नरो भवेत् ॥ ४९-४३ ॥  
  
तस्यैव दक्षिणे देवि मणिकर्णीति च श्रुतम् ॥  
तस्य चाग्रे महत्तीर्थं सर्वपापप्रणाशनम् ॥ ४९-४४ ॥  
  
मणिकर्णीश्वरं देवं कुण्डमध्ये व्यवस्थितम् ॥  
दृष्ट्वा नत्वा समभ्यर्च्य न भूयो जठरे वसेत् ॥ ४९-४५ ॥  
  
तस्य दक्षिणपार्श्वे तु गङ्गायां स्थापितं परम् ॥  
गङ्गेश्वरं समभ्यर्च्य सुरलोकमवाप्नुयात् ॥ ४९-४६ ॥  
  
अन्यदायतनं वक्ष्ये वाराणस्यां सुमोहिनि ॥  
यत्र वै देवदेवस्य रुचिरं स्थानमीप्सितम् ॥ ४९-४७ ॥  
  
नीयमानं पुरा लिङ्गं सुभगे शशिमौलिनः ॥  
राक्षसैरन्तरिक्षस्थैर्व्रजमानैश्च सत्वरम् ॥ ४९-४८ ॥  
  
अस्मिन्देशे यदा प्राप्तं तदा देवेन चिन्तितम् ॥  
अविमुक्तवियोगस्तु कथं मे न भवेदिति ॥ ४९-४९ ॥  
  
इममर्थं तु देवेशो यावच्चिन्तयते शुभे ॥  
तावत्कुक्कुटशब्दस्तु तस्मिन्स्थाने बभूव ह ॥ ४९-५० ॥  
  
शब्दं श्रुत्वा तु तं देवि राक्षसास्त्रस्तचेतसः ॥  
लिङ्गमुत्सृज्य तत्रैव प्रभातसमये गताः ॥ ४९-५१ ॥  
  
गतेषु राक्षसेष्वेवं लिङ्गं तत्रैव संस्थितम् ॥  
स्थानेऽतिरुचिरे शुभ्रे देवदेवः स्वयं प्रभुः ॥ ४९-५२ ॥  
  
अविमुक्ते तत्र मध्ये अविमुक्ततरं स्मृतम् ॥ ४९-५३ ॥  
  
तदा विमुक्तेति सुरैर्हरस्य नाम स्मृतं पुण्यतमाक्षराढ्यम् ॥  
मोक्षप्रदं स्थावरजङ्गमानां ये प्राणिनः पञ्चतां यान्ति तत्र ॥ ४९-५४ ॥  
  
कुक्कुटाश्चापि सुभगे तस्मिन्स्थाने स्थिताः सदा ॥  
अद्यापि तत्र दृश्यन्ते पूज्यमानाः शुभात्मभिः ॥ ४९-५५ ॥  
  
अविमुक्तं सदा देवि यः श्रयेदीक्षया नरः ॥  
न तस्य पुनरावृत्तिः कल्पकोटिशतैरपि ॥ ४९-५६ ॥  
  
देवस्य दक्षिणे भागे वापी तिष्ठति शोभना ॥  
तस्यास्तथोदकं पीत्वा नावृत्तिः पुनरत्र च ॥ ४९-५७ ॥  
  
त्रीणि लिङ्गानि वर्तन्ते हृदये पुरुषस्य तु ॥  
तथा यैस्तज्जलं पीतं ते कृतार्थास्तु मानवाः ॥ ४९-५८ ॥  
  
तेषां तु तारकं ज्ञानमस्त्येवेति न संशयः ॥  
वापीजले नरः स्नात्वा दृष्ट्वा दण्डकनामकम् ॥ ४९-५९ ॥  
  
अविमुक्तं ततो दृष्ट्वा कैवल्यं लभते क्षणात् ॥  
तत्र सन्ध्यामुपासित्वा ब्राह्मणः सकृदेव तु ॥ ४९-६० ॥  
  
पञ्चषष्टिसमाः सन्ध्या तेन चोपासिता भवेत् ॥  
पुरीं वाराणसीं तां तु श्मशानं चाविमुक्तकम् ॥ ४९-६१ ॥  
  
अविमुक्तेश्वरं चैव दृष्ट्वा गणपतिर्भवेत् ॥  
अविमुक्तेश्वरं लिङ्गं तत्र दृष्ट्वैव मानवः ॥ ४९-६२ ॥  
  
सद्यः पापैस्तथा रोगैः पशुपाशैर्विमुच्यते ॥  
अविमुक्तस्य चाग्रे तु लिङ्गं पश्चान्मुखं स्थितम् ॥ ४९-६३ ॥  
  
अविमुक्तं च तं भद्रे नाम्ना वै लक्षणेश्वरम् ॥  
तेन वै दृष्टमात्रेण ज्ञानवान् जायते नरः ॥ ४९-६४ ॥  
  
तस्य चोत्तरतो देवि लिङ्गं चैव चतुर्मुखम् ॥  
चतुर्थेश्वरनामेदं पापभीमोचनं परम् ॥ ४९-६५ ॥  
  
क्षेत्रं वाराणसीनाम मुक्तिदं प्राणिनां भुवि ॥  
अविमुक्तेश्वरं तत्र जीवन्मुक्तं प्रकीर्तितम् ॥ ४९-६६ ॥  
  
यत्र तत्र स्थितस्यापि गाणपत्यं विधीयते ॥  
प्राणांस्तु तत्र सन्त्यज्य मुक्तिमात्यन्तिकीं व्रजेत् ॥ ४९-६७ ॥  
  
एतदभ्यन्तरे क्षेत्रे प्रथमावरणं स्मृतम् ॥  
तथा द्वितीयावरणे प्राच्यां तु मणिकर्णिका ॥ ४९-६८ ॥  
  
सप्तकोट्यस्तुलिङ्गानि तत्र स्थाने स्थितानि हि ॥  
तेषां दर्शनमात्रेण यज्ञानां फलमाप्नुयात् ॥ ४९-६९ ॥  
  
एतानि सिद्धलिङ्गानि कूपाः पुण्यास्तस्था ह्रदाः ॥  
वाप्यो नद्योऽथ कुण्डानि तथा तेऽपि प्रकीर्तिताः ॥ ४९-७० ॥  
  
एतेषु चैव यः स्नानं करिष्यति समाहितः ॥  
लिङ्गानि स्पर्शयित्वा च संसारे न विशेत्पुनः ॥ ४९-७१ ॥  
  
पृथिव्यां यानि तीर्थानि ह्यन्तरिक्षे च यानि तु ॥  
तेषां मध्ये तु मुख्यानि कीर्तितानि मया हि ते ॥ ४९-७२ ॥  
  
तीर्थयात्रा वरारोहे कथिता पापनाशिनी ॥  
येन चैषा कृता दृष्टा सोऽपि वै मुक्तिभाग्भवेत् ॥ ४९-७३ ॥  
  
अविमुक्तं तु सुश्रोणि मध्यमावरणं शुभम् ॥  
एतत्तु कण्टकं नाम मृत्युकालेऽभृतप्रदम् ॥ ४९-७४ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे काशीमाहात्म्ये तीर्थयात्रावर्णनं नामैकोनपञ्चाशत्तमोऽध्यायः ॥ ४९ ॥