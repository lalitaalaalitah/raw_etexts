---
title: ०३७

---
मोहिन्युवाच ॥  
एकादशीसमं देवाः पावनं नापरं भवेत् ॥  
यया पूता महापापा गच्छन्ति हरिमन्दिरम् ॥ ३७-१ ॥  
  
तत्समीपे मम स्थानं युक्तं भाति विचार्यताम् ॥  
  
देवा ऊचुः ॥  
वेधो निशीथे देवानामुपकाराय मोहिनी ॥ ३७-२ ॥  
  
सूर्योदये सुराणां च हरिणा परिकल्पितः ॥  
पारणं च त्रयोदश्यामुपवासविनाशनम् ॥ ३७-३ ॥  
  
महाद्वादशिका ह्यष्टौ याः स्मृता वैष्णवागमे ॥  
तास्तु ह्येकादशीभिन्ना उपोष्यन्ते च वैष्णवैः ॥ ३७-४ ॥  
  
एकादशीव्रतं भिन्नं वैष्णवानां महात्मनाम् ॥  
नित्यं पक्षद्वये प्रोक्तं विधिना त्रिदिनात्मके ॥ ३७-५ ॥  
  
सायं प्रातस्त्यजेद्भुक्तिं क्रमात्पूर्वापराह्णयोः ॥  
एकादशी यदा भिन्ना उपोष्या हि परेऽहनि ॥  
द्वादश्यां हि व्रतं कार्यं निरम्बु समुपोषणम् ॥ ३७-६ ॥  
  
लङ्घने त्वसमर्थानां जलं शाकं फलं पयः ॥  
नैवेद्यं वा हरेः प्रोक्तं स्वाहारात्पादसम्मितम् ॥ ३७-७ ॥  
  
स्वाती सूर्योदये विद्धो त्यजन्त्यकादशीं सति ॥  
निष्कामा मध्यरात्रे च विद्धां मुञ्चन्ति याम्यया ॥ ३७-८ ॥  
  
सर्वेष्वपि तु लोकेषु विदिता दशमी तिथिः ॥  
यमस्य तस्याः प्रान्ति तु स्थितिः कार्या त्वयानघे ॥ ३७-९ ॥  
  
एतेन देवकार्यं च सिद्धं भवति शोभने ॥  
सूर्येन्दुचारा तिथ्यास्तु दशम्याः प्रान्तगामिनी ॥ ३७-१० ॥  
  
भुवि तीर्थानि चैव त्वं स्वाघनाशाय सञ्चर ॥  
अरुणोदयमारभ्य यावत्सूर्योदयो भवेत् ॥ ३७-११ ॥  
  
तदन्तस्त्वं व्रते प्राप्ता लभस्वैकादशीफलम् ॥  
यः कश्चित्कुरुते विद्धं त्वया ह्येकादशीव्रतम् ॥ ३७-१२ ॥  
  
स तीपकारकस्तुभ्यं भविष्यति सुरप्रिये ॥  
मुहूर्तद्वयमात्रं तु ज्ञेयं चात्रारुणोदयम् ॥ ३७-१३ ॥  
  
मूहूर्ताः पञ्चदश च स्मृता रात्रेर्दिनस्य च ॥  
ज्ञेयास्ते ह्रस्वदीर्घत्वे त्रैराशिक विधानतः ॥ ३७-१४ ॥  
  
त्रयोदशान्मुहूर्तान्त्तु रात्रैरूर्द्ध्वा समागता ॥  
सब्ध्वोपवासिनां पुण्यं स्वस्था भव शुचिस्मिते ॥ ३७-१५ ॥  
  
यमसंस्थापनार्थाय वैकुण्ठध्वंसनाय च ॥  
पाखण्डानां विवृद्ध्यर्थँ पापसञ्चनाय च ॥ ३७-१६ ॥  
  
दत्तं ते मोहिनि स्थानं प्रत्यूषसमयाङ्कितम् ॥ ३७-१७ ॥  
  
विद्धं त्वयैकादशिकाव्रतं ये कुर्वन्ति कर्तार इह प्रयत्नात् ॥  
तेषां भवेद्यत्सुकृतं शुभे फलं भुङ्क्ष्व प्रसन्ना भव भूसुरे त्वम् ॥ ३७-१८ ॥  
  
एवं प्रदिष्टा कमलासनाद्यैः सा मोहिनी हृष्टतरा बभूव ॥  
मेने कृतार्थं निजजीवितं च स्वपापतीर्थाभिनिषेवणेन ॥ ३७-१९ ॥  
  
संसाधितं कार्यमिदं सुराणां भस्मावशेषं हि गतेऽपि देहे ॥  
चैतन्यमात्रे पवनात्मकेऽस्मिन् सम्मार्जितो भूपकृतस्तु पन्थाः ॥ ३७-२० ॥  
  
नीतं मया चात्मकृतं हि वाक्यं प्रहृष्टया वै यदुदाहृतं हि ॥  
एवं विमृश्य क्षिप्तिपालदेवान्प्रणम्य हृष्टा च पुरोधसं स्वम् ॥ ३७-२१ ॥  
  
प्रान्ते स्थिता सूर्यविहीनसञ्ज्ञे काले दशम्या जनमोहनाय ॥  
कृच्छ्रान्तरूपा च दिनं च भुङ्क्ते प्रकृष्टरूपा नरकाय नॄणाम् ॥। ३७-२२ ॥  
  
प्रान्तस्थितां तां रविजो निरीक्ष्य प्रहृष्टवक्त्रो वचनं जगाद ॥  
त्वया प्रतिष्ठा मम चारुनेत्रे कृतात्र लोके पुनरेव सम्यक् ॥  
विभोदितो रुक्मविभूषणस्य मत्तेभसंस्थः पटहः सुघोषः ॥ ३७-२३ ॥  
  
दृष्टे कार्ये जनः सर्वः प्रत्ययं कुरुते त्विति ॥ ३७-२४ ॥  
  
सूर्योदय स्पृशा ह्येषा दशमी गर्हिता सदा ॥  
अस्पृष्टमुदयं नॄणां मोहनाय भविष्यति ॥ ३७-२५ ॥  
  
विहाय तां यत्प्रिययोगभुक्तिं पादस्थिता सापि ह्यदृष्यरूपा ॥  
सत्यं हि ते नाम विशालनेत्रे यन्मोहिनीत्येव जनो ब्रवीति ॥ ३७-२६ ॥  
  
विमोहयित्वा हि जनं समस्तं पटे मदीये लिखितं करोषि ॥  
इत्येवमुक्त्वा तनयो विवस्वतः प्रणम्य तां ब्रह्मसुतां प्रहृष्टः ॥ ३७-२७ ॥  
  
जगाम देवैः सह नाकलोकं करे गृहीत्वा लिपिलेखितारम् ॥  
गतेषु देवेषु विमोहिनी सा ब्रह्माणमासाद्य सुरासुरेशम् ॥ ३७-२८ ॥  
  
विज्ञापयामास पितः पुरोधा ममायमत्युग्रतरश्च कोपात् ॥  
दग्धं शरीरं मम लोकनाथ पुनः प्रपत्स्येऽथ तथा कुरुष्व ॥ ३७-२९ ॥  
  
विमोहितं चैव जगन्मयेदं प्रान्ते समास्थाय यमस्य तिथ्याः ॥  
जितो हि राज्ञा शमनः पुराद्य कृतो जयी तात तव प्रभावात् ॥ ३७-३० ॥  
  
तव कृत्यमिदं तात यत्पुनर्देहधारिणी ॥  
भूयामहं जगन्नाथ ब्रह्मणं सान्त्ययस्व भोः ॥ ३७-३१ ॥  
  
तच्छ्रुत्वा मोहिनीवाक्यं ब्रह्मा लोकविधानकृत् ॥  
ब्राह्मणं सान्त्वयामास पुनरेव सुताकृते ॥ ३७-३२ ॥  
  
वसो तात निबोधेदं यद्ब्रवीमि हितावहम् ॥  
तव चास्या महाभाग सर्वलोकहिताय च ॥ ३७-३३ ॥  
  
त्वयेयं मोहिनी कोपात्कृता भस्मावशेषिता ॥  
पुनः शरीरं याचेत तदाज्ञां देहि मानद । ३७-३४ ॥  
  
मत्पुत्री तव याज्येयं दुर्गतिं तात गच्छति ॥  
त्वया मया च सपाल्या कृतकार्या तपस्विनी ॥ ३७-३५ ॥  
  
यदि त्वं शुद्धभावेन मां ज्ञापयसि मानद ॥  
तातोऽहमस्या भूयोऽपि देहमुत्पादयाम्यहम् ॥ ३७-३६ ॥  
  
किन्तु विष्णुदिनस्यैषा वैरिणी पापकारिणी ॥  
यथा शुद्ध्येति विप्रेन्द्र तथैवाशु विधीयताम् ॥ ३७-३७ ॥  
  
तच्छ्रुत्वा वचनं तस्य ब्रह्मणः स पुरोहितः ॥  
याज्याया देहयोगार्थमादिदेश मुदान्वितः ॥ ३७-३८ ॥  
  
विप्रवाक्यं समाकर्ण्य ब्रह्मा लोकपितामहः ॥  
कमण्डलुजलेनौक्षन्मोहिन्या देहभस्म तत् ॥ ३७-३९ ॥  
  
समुक्षिते ब्रह्मणा लोककर्त्रा सा मोहिनी देहयुता बभूव ॥  
प्रणम्य तातं च वसोः पुरोधसो जग्राह पादौ विनयेन नत्वा ॥ ३७-४० ॥  
  
ततो वसुर्याजक एव राज्ञो मुदान्वितो याज्यनितम्बिनीं ताम् ॥  
विमोहिनीं स्वामिसुतोञ्ज्झितां च जगाद वाक्यं विदुतामवीराम् ॥ ३७-४१ ॥  
  
वसुरुवाच ॥  
क्रोधस्त्यक्तो मया देवि ब्रह्मणो वचनादथ ॥  
गतिं ते कारयिष्यामि तीर्थस्नानादिकर्मणा ॥ ३७-४२ ॥  
  
इत्युक्त्वा मोहिनीं विप्रो ब्रह्माणां जगतां पतिम् ॥  
विससर्ज नमस्कृत्य मोहिनीपितरं मुदा ॥ ३७-४३ ॥  
  
मोहिन्या वसुना चैव प्रीत्या ब्रह्मा विसर्जितः ॥  
जगाम लोकं तमसः परमव्यक्तवर्त्मना ॥ ३७-४४ ॥  
  
स वसुर्ब्राह्मणश्रेष्ठो रुक्माङ्गदपुरोहितः ॥  
मोहिनीं समनुग्राह्यां मत्वा हृदि विचारयन् ॥ ३७-४५ ॥  
  
मुहूर्त्तं ध्यानमापन्नो बुबुधे कारणं गतेः ॥ ३७-४६ ॥  
  
इति श्रीबृहन्नारदीयपुराणोत्तरभागे मोहिनीचरिते सप्तत्रिंशोऽध्यायः ॥ ३७ ॥