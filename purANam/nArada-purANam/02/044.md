---
title: ०४४

---
वसिष्ठ उवाच ॥  
ततस्तु मोहिनी भूपश्रुत्वा माहात्म्यमुत्तमम् ॥  
गङ्गायाः पापनाशिन्याः पुनः प्राह पुरोहितम् ॥ ४४-१ ॥  
  
मोहिन्युवाच ॥  
त्वया चानुगृहीतास्मि भगवन्ननुकम्पया ॥  
यदुक्तं पुण्यमाख्यानं गङ्गायाः पापशोधनम् ॥ ४४-२ ॥  
  
गयातीर्थं तु विख्यातं कथं लोके द्विजोत्तम ॥  
तदहं श्रोतुमिच्छामि कृपां कृत्वाधुना वद ॥ ४४-३ ॥  
  
वसुरुवाच ॥  
पितृतीर्थं गयानाम सर्वतीर्थवरं स्मृतम् ॥  
यत्रास्ते देवदेवेशः स्वयमेव पितामहः ॥ ४४-४ ॥  
  
यत्रैषा पितृभिर्गीता गाथा योगमभीप्सुभिः ॥  
एष्टव्या बहवः पुत्रा यद्येकोऽपि गयां व्रजेत् ॥ ४४-५ ॥  
  
यजेत वाश्वमेधेन नीलं वा वृषमुत्सृजेत् ॥  
सारात्सारतरं देवि गयामाहात्म्यमुत्तमम् ॥ ४४-६ ॥  
  
प्रवक्ष्यामि समासेन भुक्तिमुक्तिप्रदं श्रृणु ॥  
गयासुरोऽभवत्पूर्वं वीर्यवान्परमः स च ॥ ४४-७ ॥  
  
तपश्चक्रे महाघोरं सर्वभूतोपतापनम् ॥  
तत्तपस्तापिता देवास्तद्वधार्थं हरिं गताः ॥ ४४-८ ॥  
  
शरणं हरिरूचे तान्भवितव्यं शिवात्मभिः ॥  
पातितस्य महान्देहे तथेत्यूचुः सुरा हरिम् ॥ ४४-९ ॥  
  
कदाचिच्छिवपूजार्थं क्षीराब्धेः कमलानि च ॥  
आनीय निकटे देशे शयनं चाकरोद्धरेः ॥ ४४-१० ॥  
  
विष्णुमायाविमूढोऽसौ गदया विष्णुना हतः ॥  
ततो गदाधरो विष्णुर्गयायां मुक्तिदः स्मृतः ॥ ४४-११ ॥  
  
तस्य देहे लिङ्ग रूपी स्थितः शुद्धः पितामहः ॥  
विष्णुवाहार्थमर्यादां पुण्यक्षेत्रं भविष्यति ॥ ४४-१२ ॥  
  
यज्ञं श्राद्धं पिण्डदानं स्नानादि कुरुते नरः ॥  
स स्वर्गे ब्रह्मलोकं वा गच्छेन्न नरकं नरः ॥ ४४-१३ ॥  
  
गयातीर्थं परं ज्ञात्वा योगं चक्रे पितामहः ॥  
ब्राह्मणान्पूजयामास ऋषींश्च समुपागतान् ॥ ४४-१४ ॥  
  
नदीं सरस्वन्तीं सृष्ट्वा स्थितो व्याप्तदिगन्तरः ॥  
भक्ष्यभोज्यफलादींश्च कामधेनूस्तथासृजत् ॥ ४४-१५ ॥  
  
पञ्चक्रोशं गयातीर्थं ब्राह्मणेभ्यो धनं ददौ ॥  
धर्मयागे तु लोभाद्वै प्रतिगृह्य धनादिकम् ॥ ४४-१६ ॥  
  
स्थिता विप्रास्तदा शप्ता गयायां ब्रह्मणा ततः ॥  
मा भूत्त्रिपुरुषी विद्या माभूत्त्रिपुरुषं धनम् ॥ ४४-१७ ॥  
  
युष्माकं स्याद्धि विरसा नदी पाषाणपर्वतः ॥  
स तैंस्तु प्रार्थितो ब्रह्मा तीर्थानिकृतवान्प्रभुः ॥ ४४-१८ ॥  
  
लोकाः पुण्या गयायां वै श्राद्धेन ब्रह्मलोकगाः ॥  
युष्मान्ये पूजयिष्यन्ति तैरहं पूजितः सदा ॥ ४४-१९ ॥  
  
ब्रह्मज्ञानं गयाश्राद्धं गोगृहे मरणं तथा ॥  
वासः पुंसां कुरुक्षेत्रे मुक्तिरेषा चतुर्विधा ॥ ४४-२० ॥  
  
समुद्राः सरितः सर्वे वापीकूपह्नदास्तथा ॥  
स्नातुकामा गयातीर्थं देवि यान्ति न संशयः ॥ ४४-२१ ॥  
  
ब्रह्महत्या सुरापानं स्तेयं गुर्वङ्गनागमः ॥  
पापं तत्सङ्गजं सर्वं गयाश्राद्धिनश्यति ॥ ४४-२२ ॥  
  
असंस्कृता मृता ये च पशुभिः प्रहताश्च ये ॥  
सर्पदष्टा गयाश्राद्धान्मुक्ताः स्वर्गं व्रजन्ति ते ॥ ४४-२३ ॥  
  
गयायां पिण्डदानेन यत्फलं लभते नरः ॥  
न तच्छक्यं मया वक्तुं कल्पकोटिशतैरपि ॥ ४४-२४ ॥  
  
अत्रैव श्रूयते देवि इतिहासः पुरातनः ॥  
तं प्रवक्ष्यामि सुभगे श्रृणुष्वैकाग्रमानसा ॥ ४४-२५ ॥  
  
त्रेतायुगे वै नृपतिर्बभूव विशालनामा स पुरीं विशालाम् ॥  
उवास धन्यो धृतिमानपुत्रः स्वयं विशालाधिपतिर्द्विजाग्र्यान् ॥ ४४-२६ ॥  
  
पप्रच्छ पुत्रार्थममित्रहन्ता तं ब्राह्मणाः प्रोचुरदीनसत्वाः ॥  
राजन् पितॄंस्तर्पय पुत्रहेतोर्गत्वा गयायां विधिवत्तु पिण्डैः ॥ ४४-२७ ॥  
  
ध्रुवं ततस्ते भविता तु वीर सहस्रदाता सकलक्षितीशः ॥  
इतीरितो विप्रगणैः स दृष्टो राजा विशालाधिपतिः प्रयत्नात् ॥ ४४-२८ ॥  
  
समस्ततीर्थप्रवरां द्विजेन गयामियात्तद्गतमानसः सन् ॥  
आगत्य तीर्थप्रवरं सुतार्थी गयाशिरो यागपरः पितॄणाम् ॥ ४४-२९ ॥  
  
पिण्डप्रदानं विधिना प्रयच्छत्तावद्वियत्युत्त ममूर्तियुक्तान् ॥  
पश्यन् स पुंसः सितरक्तकृष्णानुवाच राजा किमिदं भवन्तः ॥ ४४-३० ॥  
  
समुंह्यते शंसत सर्वमेतत्कुतूहलं मे मनसि प्रवृत्तम् ॥  
  
॥ सित उवाच ॥  
अहं सितस्ते जनकोऽस्मि राजन्नाम्ना च वर्णेन च कर्मणा च ॥ ४४-३१ ॥  
  
अयं च मे जनको रक्तवर्णो नृशंसकृद्ब्रह्महा पापकारी ॥  
अतः परं श्रृणु प्रपितामहश्च कृष्णो नाम्ना कर्मणा वर्णतश्च ॥ ४४-३२ ॥  
  
एतेन कृष्णेन हता पुरा वै जन्मन्यनेका ऋषयः पुराणाः ॥  
एतौ स्मृतौ द्वावपि पितृपुत्रौ अवीचिसञ्ज्ञं नरकं प्रविष्टौ ॥ ४४-३३ ॥  
  
अतः परोऽयं जनकः परोऽस्य तत्कृष्णवक्त्रावपि दीर्घकालम् ॥  
अहं च शुद्धेन निजेन कर्मणा शक्रासनं प्राप्य सुदुर्लभं तकत् ॥ ४४-३४ ॥  
  
त्वया पुनर्मन्त्रविदा गयायां पिण्डप्रदानेन बलादिमौ च ॥  
मोक्षायितौ तीर्थवरप्रभावाद वीचिसञ्ज्ञं नरकं गतौ तौ ॥ ४४-३५ ॥  
  
पितॄन् पितामहांश्चैव तथैव प्रपितामहान् ॥  
प्रीणयामीति यत्तोयं त्वया दत्तमरिन्दम ॥ ४४-३६ ॥  
  
तेनास्मद्युगपद्योगो जातो वाक्येन सत्तम ॥  
तीर्थप्रभावाद्गच्छामः पितृलोकं न संशयः ॥ ४४-३७ ॥  
  
तत्र पिण्डप्रदानेन एतौ तव पितामहौ ॥  
त्वद्गतावपि संसिद्धौ पापाद्विकृतलिङ्गकौ ॥ ४४-३८ ॥  
  
एतस्मात्कारणात्पुत्र अहमेतौ प्रगृह्य तु ॥  
आगतोऽस्मि भवन्तं वै द्रंष्टु यास्यामिसाम्प्रतम् ॥ ४४-३९ ॥  
  
तीर्थप्रभावाद्यत्नेन ब्रह्मघ्नस्यापि वै पितुः ॥  
गयायां पिण्डदानेन कुर्यादुद्धरणं सुतः ॥ ४४-४० ॥  
  
इत्येवमुक्त्वा तु पितासितोऽस्य सार्द्धं च ताभ्यां हि पितामहाभ्याम् ॥  
जगाम सद्यो हि सुतं विशालं संयोज्य चाशीर्भिरपि स्वलोकम् ॥ ४४-४१ ॥  
  
सकृद्गयाभिगमनं सकृत्पिण्डप्रपातनम् ॥  
दुर्लभं किं पुनर्नित्यमस्मिन्नेव व्यवस्थितिः ॥ ४४-४२ ॥  
  
क्रियते पतितानां तु गते संवत्सरे क्वचित् ॥  
देशकालप्रमाणत्वाद्गया कूपे स्वबन्धुभिः ॥ ४४-४३ ॥  
  
प्रेतराजोऽथ वणिजं कञ्चित्प्राह स्वमुक्तये ॥  
गयातीर्थं तु दृष्ट्वा त्वं स्नात्वा शौचसमन्वितः ॥ ४४-४४ ॥  
  
मम नाम सम्रुद्दिश्य पिण्डनिर्वपणं कुरु ॥  
तत्र पिण्डप्रदानेन प्रेतभावादहं सुखम् ॥ ४४-४५ ॥  
  
मुक्तस्तु सर्वदादॄणां प्राप्स्यामि शुभलोकताम् ॥  
इत्येवमुक्त्वा वणिज प्रेतराजोऽनुगैः सह ॥ ४४-४६ ॥  
  
स्वनामानि यथान्यायं सम्यगाख्यातवान्रहः ॥  
उपार्जियित्वा प्रययौ गयाशीर्षमनुत्तमम् ॥ ४४-४७ ॥  
  
पांशुनिर्वपण चक्रे प्रेतानामनुपूर्वशः ॥  
तकार वसुदानं च पितॄन्कृत्वा पुरःसरान् ॥ ४४-४८ ॥  
  
आत्मनोऽसौ महाबुद्धिर्विधानापि तिलैर्विना ॥  
पिण्डनिर्वपणं चक्रे तथा न्यानपि गोत्रजन् ॥ ४४-४९ ॥  
  
एवं दत्ते तु वै पिण्डे वणिजा प्रेतभावतः ॥  
विमुक्ता द्विजतां प्राप्य ब्रह्मलोकं ततो गताः ॥ ४४-५० ॥  
  
पायसं खङ्गमांसं च पुत्रैर्दत्तं पितृक्षयं ॥  
कृष्णो लोहस्तथा छाग आनन्त्याय प्रकल्पते ॥ ४४-५१ ॥  
  
गयायामक्षयं श्राद्धं जपहोमतपांसि च ॥  
पितृक्षये हि तत्पुत्रैः कृतमानन्त्यतां व्रजेत् ॥ ४४-५२ ॥  
  
काङ्क्षन्ति पितरः पुत्रान्नरकस्य भयार्द्दिताः ॥  
गयां यास्यति यः पुत्रः सोऽस्मान्सन्तारयिष्यति ॥ ४४-५३ ॥  
  
गयायां धर्मपृष्ठे च सदसि ब्रह्मणस्तथा ॥  
गयाशीर्थेऽक्षयवटे पितॄणां दत्तमक्षयम् ॥ ४४-५४ ॥  
  
ब्रह्मारण्यं धर्मपृष्ठं धेनुकारण्यमेव च ॥  
दृष्ट्वैतानि पितॄंश्चार्च्य वंश्यान्विंशतिमुद्धरेत् ॥ ४४-५५ ॥  
  
महाकल्पकृतं पापं गयां प्राप्य विनश्यति ॥  
गवि गृध्रवटे चैव श्राद्धं दत्तं महाफलम् ॥ ४४-५६ ॥  
  
मतङ्गस्य पदं तत्र दृश्यते सर्वमानुषैः ॥  
ख्यापितं धर्मसर्वस्वं लोकस्यैव निदर्शनात् ॥ ४४-५७ ॥  
  
तत्पङ्कजवनं पुण्यं पुण्यवद्भिर्निषेवितम् ॥  
यस्मिन्पाण्डुर्विशत्येव तीर्थं सर्वनिदर्शनम् ॥ ४४-५८ ॥  
  
तृतीयां तथा पादे निक्षीरायाश्च मण्डले ॥  
महाह्रदे च कौशिक्यां दत्तं श्राद्धं महाफलम् ॥ ४४-५९ ॥  
  
मुण्डपृष्ठे पदं न्यस्तं महादेवेन धीमता ॥  
बहुवर्षशतं तप्तं तपस्तीर्थेषु दुष्करम् ॥ ४४-६० ॥  
  
अल्पेनाप्यत्र कालेन नरो धर्मपुरायणः ॥  
पाप्मनमुत्सृजन्याशु जीर्णान्त्वचमिवोरगः ॥ ४४-६१ ॥  
  
नाम्ना कनकनन्देति तीर्थं तत्रैव विश्रुतम् ॥  
उदीच्यां मुण्डपृष्ठस्य ब्रह्मर्षिगणसेवितम् ॥ ४४-६२ ॥  
  
तत्र स्नात्वा दिवं यान्ति स्वशरीरेण मानवः ॥  
दत्तं तत्र सदा श्राद्धमक्षयं समुदाहृतम् ॥ ४४-६३ ॥  
  
स्नात्वा दिनत्रयं तत्र निःक्षीरायां सुलोचने ॥  
मानसे सरसि स्नात्वा श्राद्धं तत्र समाचरेत् ॥ ४४-६४ ॥  
  
उत्तरं मानसं गत्वा सिद्धिं प्राप्नोत्यनुत्तमाम् ॥  
यस्तत्र निर्वपेच्छ्राद्धं यथाशक्ति यथाबलम् ॥ ४४-६५ ॥  
  
कामान्संलभते दिव्यान्मोक्षोपायांश्च कृत्स्नाशः ॥  
ततो ब्रह्मसिरो गच्छेद्ब्रह्मवश्योभितम् ॥ ४४-६६ ॥  
  
ब्रह्मलोकमवाप्नोति प्रभातामेव शर्वरीम् ॥  
ब्रह्मणा तत्र सरसि यूपः पुण्यः प्रकल्पितः ॥ ४४-६७ ॥  
  
यूपं प्रदक्षिणीकृत्य वाजपेयफलं लभेत् ॥  
ततो गच्छेत्तु सुभगे धेनुकं लोकविश्रुतम् ॥ ४४-६८ ॥  
  
एकरात्रोषितो यत्र प्रयच्छेत्तिधेनुकाम् ॥  
सर्वपापविनिर्मुक्तः सोमलोकं व्रजेद्ध्रुवम् ॥ ४४-६९ ॥  
  
तत्र चिह्नं महाभागे अद्यापि महदद्भुतम् ॥  
कपिला सह वत्सेन पर्वते विचरत्युत ॥ ४४-७० ॥  
  
पदानि तत्र दृश्यन्ते सवत्सायाश्च मोहिनि ॥  
सवत्सायाः प्रदृष्येषु पदेषु नरपुङ्गवैः ॥ ४४-७१ ॥  
  
यत्किञ्चिदशुभं कर्म तेषां तन्निश्यति क्षणात् ॥  
ततो गृध्रवटं गच्छेत्स्थानं देवस्य धीमतः ॥ ४४-७२ ॥  
  
स्नायीत भास्मना तत्र अभिगम्य वृषध्वजम् ॥  
ब्राह्मणानां भवेद्देवि व्रतं द्वादशवार्षिकम् ॥ ४४-७३ ॥  
  
इतरेषां तु वर्णानां सर्व पापं प्रणश्यति ॥  
उद्यन्तं च ततो गच्छेत्पर्वन्तं गीतनादितम् ॥ ४४-७४ ॥  
  
सावित्र्यास्तु पदं यत्र दृश्यते पुण्यदं महत् ॥  
तत्र सन्ध्यामुपासीत ब्राह्मणः शंसितव्रतः ॥ ४४-७५ ॥  
  
उपासिता भवेत्सन्ध्या तेन द्वादशवार्षिकी ॥  
योनिद्वारं च तत्रैव विद्यते विधिनन्दिनि ॥ ४४-७६ ॥  
  
तत्राधिगम्य मुच्येत पुरुषो योनिसङ्कटात् ॥  
शुक्लकृष्णावुभौ पक्षौ गयायां यो वसेन्नृपः ॥ ४४-७७ ॥  
  
पुनात्यासप्तमं चैव कुलान्यत्र न संशयः ॥  
ततो गच्छेच्च सुभगे धर्मपृष्ठं महाफलम् ॥ ४४-७८ ॥  
  
यत्र धर्मः स्थितः साक्षात्पितृलोकस्य पालकः ॥  
अभिगम्य ततस्तत्र वाजिमेधफलं लभेत् ॥ ४४-७९ ॥  
  
ततो गच्छेत मनुजो ब्रह्मणस्तीर्थमुत्तमम् ॥  
तत्राधिगम्य ब्रह्माणं राजसूयफलं लभेत् ॥ ४४-८० ॥  
  
फल्गुतीर्थं च विख्यातं बहुमुलफलान्वितम् ॥  
कौशिकी च नदी यत्र श्राद्धं तत्राक्षयं स्मृतम् ॥ ४४-८१ ॥  
  
ततो महीधरं गच्छेद्धर्मज्ञेनाभिरक्षितम् ॥  
राजर्षिणा पुण्यकृता गयेनानुपभुज्यते ॥ ४४-८२ ॥  
  
सरो गयशिरो यत्र पुण्या चैव महानदी ॥  
ऋषिजुष्टं महापुण्यं तीर्थं ब्रह्मसरोवरम् ॥ ४४-८३ ॥  
  
अगस्त्यो भगवान्यत्र गतो वैवस्वतं प्रति ॥  
उवास सततं यत्र धर्मराजः सनातनः ॥ ४४-८४ ॥  
  
सर्वासां सरितां यत्र समुद्भेदो हि दृश्यते ॥  
यत्र सन्निहितो नित्य महादेवः पिनाकधृक् ॥ ४४-८५ ॥  
  
यत्राक्षयो वटो नाम वर्तते लोकविश्रुतः ॥  
गयेन यजमानेन तत्रेष्टं क्रतुना पुरा ॥ ४४-८६ ॥  
  
आस्थिता तु सरिच्छ्रेष्ठा गययज्ञेषु रक्षिता ॥  
मण्डपृष्ठं गयां चैव रैवतं देवपर्वतम् ॥ ४४-८७ ॥  
  
तृतीयं क्रौञ्चपादं च दृष्ट्वा पापात्प्रमुच्यते ॥  
शिवनद्यां शिवकरं गयायां च गदाधरम् ॥ ४४-८८ ॥  
  
सर्वत्र परमात्मानं दृष्ट्वा मुच्येदघव्रजात् ॥  
वाराणस्यां विशालाक्षी प्रयागे ललिता तथा ॥ ४४-८९ ॥  
  
गयायां मङ्गला नाम कृतशौचे तु सैंहिका ॥  
यद्ददाति गयास्थस्तत्सर्वमानन्त्यमश्नुते ॥ ४४-९० ॥  
  
नन्दन्ति पितरस्तस्य सुप्रकृष्टेन कर्मणा ॥  
यद्गयास्थो ददात्यन्नं पितरस्तेन पुत्रिणः ॥ ४४-९१ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्यं नाम चतुश्चत्वारिंशोऽध्यायः ॥ ४४ ॥