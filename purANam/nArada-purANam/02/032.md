---
title: ०३२

---
वसिष्ठ उवाच ॥  
सन्ध्यावलीवचः श्रुत्वा मोहिनी दुहिता विधेः ॥  
उवाच तत्परा स्वीये कार्ये मोहकरण्डिका ॥ ३२-१ ॥  
  
यद्येवं त्वं विजानासि धर्माधर्मगतिं शुभे ॥  
भर्तुरर्थे प्रदात्री च धनजीवितयोरपि ॥ ३२-२ ॥  
  
तदाहं याचये वित्तं जीवितादधिकं शुभे ॥  
देहि पुत्रशिरों मह्यं यदिष्टटं हृदयाधिकम् ॥ ३२-३ ॥  
  
यदि नो भोजनं कुर्यात्सम्प्राप्ते हरिवासरे ॥  
तदा स्वहस्ते सङ्गृह्य खङगं राजा पतिस्तव ॥ ३२-४ ॥  
  
धर्माङ्गदशिरश्चारु चन्द्रबिम्बोपमं शुभम् ॥  
अजातश्मश्रुकं चैव कुण्डलाभ्यां विभूषितम् ॥ ३२-५ ॥  
  
छित्वा शीघ्रं पातयतु ममोत्सङ्गे सुलोचने ॥  
एतद्वा कुरुतद्भद्रे यदान्नं न भुनक्ति च ॥ ३२-६ ॥  
  
दिने माधवदेवस्य पापसङ्घविनाशने ॥  
तच्छ्रुत्वा वचनं तस्या मोहिन्याः कटुकाक्षरम् ॥ ३२-७ ॥  
  
प्रचकम्पे क्षणं देवी शीतार्ता कदली यथा ॥  
सन्ध्यावली ततो धैर्यमास्थाय वरवार्णिनी ॥ ३२-८ ॥  
  
उवाच मोहिनीं वाक्यं सुमुखी प्रहसन्त्यपि ॥  
श्रूयन्ते हि पुराणेषु गाथाः सुभ्रु समीरिताः ॥ ३२-९ ॥  
  
द्वादशी प्रति सम्बद्धाः स्वर्गमोक्षप्रदायिकाः ॥  
धनं त्यजेत्त्यजेद्दाराञ्जीवितं च गृहं त्यजेत् ॥ ३२-१० ॥  
  
त्यजेद्देशं तथा भूपं स्वर्गं मित्रं गुरुं त्यजेत् ॥  
त्यजेत्तीर्थं त्यजेद्धर्मं त्यजेदत्यन्तसुप्रियम् ॥ ३२-११ ॥  
  
त्यजेद्योगं त्यजेद्दानं ज्ञानं पुण्यक्रिया त्यजेत् ॥  
तपस्त्यजेत्त्यजेद्विद्यां सिद्धिं मोक्षं त्यजेच्छुभे ॥ ३२-१२ ॥  
  
न त्यजेद्‌द्वादगशीं पुण्यां पक्षयोरुभयोरपि ॥  
इह सम्बन्धिनः सर्वे पुत्रभ्रातृसुहृत्प्रियाः ॥ ३२-१३ ॥  
  
ऐहिकामुष्मिके देवि साधनी द्वादशी स्मृता ॥  
द्वादश्यास्तु प्रभावेण सर्वं क्षेमं भविष्यति ॥ ३२-१४ ॥  
  
दापये तव तुष्ट्यर्थं धर्माङ्गदशिरः शुभे ॥  
विश्वासं कुरु मे वाक्ये सुखिनी भव शोभने ॥ ३२-१५ ॥  
  
इहार्थं श्रूयते भद्रे इतिहासः पुरातनः ॥  
कथयिष्यामि ते भद्रे सावधाना श्रुणुष्व मे ॥ ३२-१६ ॥  
  
आसीद्विरोचनः पूर्वं दैत्यो धर्मपरायणः ॥  
तस्य भार्या विशालाक्षी द्विजपूजनतत्परा ॥ ३२-१७ ॥  
  
नित्यमेकमृषिं प्रातः पूजयित्वा यथाविधि ॥  
पादोदकं तस्य सुभ्रु भक्त्या पिबति हृष्टधीः ॥ ३२-१८ ॥  
  
प्राह्लादिशङ्किता देवा आसन्पूर्वं मृते सति ॥  
हिरण्यकशिपौ राज्यं शासति ह्युग्रतेजसि ॥ ३२-१९ ॥  
  
प्राह्लादौ ह्लादसंयुक्ते चेरुर्व्यग्रा महीतले ॥  
एकदा शक्रमुख्यास्ते देवाः समन्त्र्य वाक्पतिम् ॥ ३२-२० ॥  
  
प्रोचुः किं कार्यमधुनास्माभिः शत्रु प्रतापितैः ॥  
तच्छ्रुत्वा वचनं तेषां देवानां गुरुरब्रवीत् ॥ ३२-२१ ॥  
  
विष्णुर्विज्ञापनीयोऽद्य दुःखं प्राप्तैः सुरव्रजैः ॥  
तच्छ्रुत्वा भाषितं तस्य गुरोरमिततेजसः ॥ ३२-२२ ॥  
  
विरोचनप्राणहत्यै जग्मुर्वैकुण्ठमन्तिके ॥  
तत्र गत्वा सुरश्रेष्ठं वैकुण्ठं तुष्टुवुः स्तवैः ॥ ३२-२३ ॥  
  
देवा ऊचुः ॥  
नमो देवाधिदेवाय विष्णवेऽमिततेजसे ॥  
भक्तविघ्नविनाशाय वैकुण्ठाय नमो नमः ॥ ३२-२४ ॥  
  
हरयेऽद्भुतसिंहाय वामनाय महात्मने ॥  
क्रोडरूपाय मत्स्याय प्रलयाब्धिनिवासिने ॥ ३२-२५ ॥  
  
कूर्माय मन्दरधृते भार्गवायाब्धिशायिने ॥  
रामायाखिलनाथाय विश्वेशाय च साक्षिणे ॥ ३२-२६ ॥  
  
दत्तात्रेयाय शुद्धाय कपिलायार्तिहारिणे ॥  
यज्ञाय धृतधर्माय सनकादिस्वरूपिणे ॥ ३२-२७ ॥  
  
ध्रुवस्य वरदात्रे च पृथवे भूरिकर्मणे ॥  
ऋषभाय विशुद्धाय हयशीर्षभृतात्मने ॥ ३२-२८ ॥  
  
हंसायागमरूपायामृतकुम्भविधारिणे ॥  
कृष्णांय वासुदेवाय सङ्कर्षणवपुर्धृते ॥ ३२-२९ ॥  
  
प्रद्युम्नायानिरुद्धाय ब्रह्मणे शङ्कराय च ॥  
कुमाराय गणेशाय नन्दिने भृङ्गिणे नमः ॥ ३२-३० ॥  
  
गन्धमादनवासाय नरनारायणाय च ॥  
जगन्नाथाय नाथाय नमो रामेश्वराय च ॥ ३२-३१ ॥  
  
द्वारकावासिने चैव तुलसी वनवासिने ॥  
नमः कमलनाभाय नमस्ते पङ्कजाङ्घ्रये ॥ ३२-३२ ॥  
  
नमः कमलहस्ताय कमलाक्षाय ते नमः ॥  
कमलाप्रतिपालाय केशवाय नमो नमः ॥ ३२-३३ ॥  
  
नमो भास्कररूपाय शशिरूपधराय च ॥  
लोकपालस्वरूपाय प्रजापतिवपुर्धृते ॥ ३२-३४ ॥  
  
भूतग्रामस्वरूपाय जीवरूपाय तेजसे ॥  
जयाय जयिने नेत्रे नियमाय क्रियात्मने ॥ ३२-३५ ॥  
  
निर्गुणाय निरीहाय नीतिज्ञायाक्रियात्मने ॥  
बुद्धाय कल्किरूपाय क्षेत्रज्ञायाक्षराय च ॥ ३२-३६ ॥  
  
गोविन्दाय जगद्भर्त्रेऽनन्तायाद्याय शार्ङ्गिणे ॥  
शङ्खिने गदिने चैव नमश्चक्रधराय च ॥ ३२-३७ ॥  
  
खड्गिने शूलिने चैव सर्वशस्त्रास्त्रघातिने ॥  
शरण्याय वरेण्याय पराय परमात्मने ॥ ३२-३८ ॥  
  
हृषीकेशाय विश्वाय विश्वरूपाय ते नमः ॥  
कालनाभाय कालाय शशिसूर्य्यदृशे नमः ॥  
पूर्णाय परिसेव्याय परात्परतराय च ॥ ३२-३९ ॥  
  
जगत्कर्त्रे जगद्भर्त्रे जगद्धात्रेंऽतकाय च ॥  
मोहिने क्षोभिने कामरूपिणेऽजाय सूरिणे ॥ ३२-४० ॥  
  
भगवंस्तव सम्प्राप्ताः शरणं दैत्यतापिताः ॥  
तद्विधत्स्वाखिलाधार यथा हि सुखिनो वयम् ॥ ३२-४१ ॥  
  
पुत्रमित्रकलत्रादिसंयुता विहरामहे ॥  
तच्छ्रुत्वा स्तवनं तेषां वैकुण्ठः प्रीतमानसः ॥ ३२-४२ ॥  
  
प्रददौ दर्शनं तेषां दैत्यसं सन्तापितात्मनाम् ॥  
ते दृष्ट्वा देवदेवेशं वैकुण्ठं स्निग्धमानसम् ॥ ३२-४३ ॥  
  
विरोचनवधायाशु प्रार्थयामासुरादरात् ॥  
तच्छ्रुत्वा शक्रमुख्यानां कार्यं कार्यविदां वरः ॥ ३२-४४ ॥  
  
समाश्वास्य सुरान्प्रीत्या विससर्ज मुदान्वितान् ॥  
गतेषु देववर्गेषु सर्वोपायविदांवरः ॥ ३२-४५ ॥  
  
वृद्धब्राह्मणरूपेण विरोचनगृहं ययौ ॥  
द्विजपूजनकाले तु सम्प्राप्तः कार्यसाधकः ॥ ३२-४६ ॥  
  
तं तु दृष्ट्वा विशालाक्षी ब्राह्मणं हृष्टमानसा ॥  
अपूर्वं भक्तिभावेन ददौ सत्कृत्य चासनम् ॥ ३२-४७ ॥  
  
सोऽनङ्गीकृत्य तद्दत्तमासनं प्राह तां शुभे ॥  
नाहं समाददे देवि त्वद्दत्तं परमासनम् ॥ ३२-४८ ॥  
  
श्रृणु मे कार्यमतुलं यदर्थमहमागतः ॥  
यन्मे मनोगतं कार्यं तद्विज्ञाय च मानिनि ॥ ३२-४९ ॥  
  
योंऽगीकरोति तत्पूजां ग्रहीष्यामि वरानने ॥  
तच्छ्रुत्वा वृद्धविप्रस्य वाक्यं वाक्यविशारदा ॥ ३२-५० ॥  
  
मायया मोहिता विष्णोः स्त्रीत्वाच्चाहातिहर्षिता ॥  
विशालाक्ष्युवाच ॥  
यत्ते मनोगतं विप्र तद्दास्यामि गृहाणमे ॥ ३२-५१ ॥  
  
आसनं पादसलिलं देहि मे वाञ्छितार्थदम् ॥  
इत्युक्तः स द्विजः प्राह न प्रत्येमि स्त्रिया वचः ॥ ३२-५२ ॥  
  
तव भर्ता यदि वदेत्तदा मे प्रत्ययो भवेत् ॥  
तदाकर्ण्य द्विजेनोक्तं विरोचनगृहेश्वरी ॥ ३२-५३ ॥  
  
पतिमाकारयामास तत्रैव द्विजसन्निधौ ॥  
स प्राप्तो दूतवाक्येन प्राह्लादिर्हृष्टमानसः ॥ ३२-५४ ॥  
  
अन्तःपुरं यत्र भार्या विशालाक्षी समास्थिता ॥  
तमागतं समालोक्य पतिं धर्मपरायणा ॥ ३२-५५ ॥  
  
उत्थाय नत्वा विप्राग्र्यमासनं पुनरर्पयत् ॥  
यदा तु जगृहे नैव दत्तमासनमादरात् ॥ ३२-५६ ॥  
  
राजानं कथयामास दैत्यानां पतिमात्मनः ॥  
तद्दृत्तान्तमुपाज्ञाय दैत्यराट् स विरोचनः ॥ ३२-५७ ॥  
  
भार्यास्नेहेन मुग्धात्मा तत्तदाङ्गीचकार ह ॥  
अङ्गीकृते तु दैत्येन तद्विज्ञाय च मानसम् ॥ ३२-५८ ॥  
  
उवाच ब्राह्मणो हृष्टः स्वमायुर्मम कल्पय ॥  
ततस्तु दम्पती तत्र मुग्धौ स्वकृतया शुचा ॥ ३२-५९ ॥  
  
मुहूर्तं ध्यानमास्थाय करौ बद्धोचतुर्द्विजम् ॥  
गृहाण जीवितं विप्र देहि पादोदकं मम ॥ ३२-६० ॥  
  
त्वयोक्तं वचनं सत्यं कुर्वः प्रीतिमवाप्नुहि ॥  
ततस्तु विप्रः प्रोतात्मा तदङ्गीकृत्य चासनम् ॥ ३२-६१ ॥  
  
पादोदकं ददौ तस्यै भक्त्या प्रीतो जनार्दनः ॥  
प्रक्षाल्य पादौ विप्रस्य विशालाक्षी मुदान्विता ॥ ३२-६२ ॥  
  
पत्या सह दधौ मूर्ध्नि अपः पादावनेजनीः ॥  
ततस्तु सहसा सुभ्रु दम्पती दिव्यरूपिणौ ॥ ३२-६३ ॥  
  
विमानवरमारुह्य जग्मतुर्वैष्णवं पदम् ॥  
ततः प्रसन्नो भगवान् देवशल्यं विमोच्य सः ॥ ३२-६४ ॥  
  
ययौ वैकुण्ठभवनं सर्वैर्देवगणैः स्तुतः ॥  
एवं मयापि दातव्यं तव देवि प्रतिश्रुतम् ॥ ३२-६५ ॥  
  
न सत्याच्चालये देवि पतिं रुक्माङ्गदाभिधम् ॥  
सत्तयमेव मनुष्याणां गतिदं परिकीर्तितम् ॥ ३२-६६ ॥  
  
सत्याच्च्चुतं मनुष्यं हि श्वपाकादधमं विदुः । ३२-६७ ॥  
  
इत्येवमुक्त्वा कनकावदाता सा मोहिनीं पङ्कजजन्मजाताम् ॥  
जग्राह भर्तुश्चरणौ सुताम्नौ रक्ताङ्गुली पाणियुगेन सुभ्रूः ॥ ३२-६८ ॥  
  
इति श्रीबृहन्नारदीयपुराणोत्तरभागे मोहिनीचरिते सन्ध्यावलीकथनं नाम द्वात्रिंशत्तमोऽध्यायः ॥ ३२ ॥