---
title: ०२२

---
वसिष्ठ उवाच ॥  
एवं धर्माङ्गदो राज्यं चकार वसुधातले ॥  
पितुर्ननियोगाद्राजेन्द्र पालयन् हरिवासरम् ॥ २२-१ ॥  
  
न बभूव जनः कश्चिद्यो न धर्मे व्यवस्थितः ॥  
नासुखी नाप्रजः कश्चिन्न वा कुष्ठी महीपते ॥ २२-२ ॥  
  
हृष्टपुष्ट जने तस्मिन् क्ष्मा चैव निधिदायिनी ॥  
घटदोग्ध्रीषु नृपते तृप्तवत्सासु धेनुषु ॥ २२-३ ॥  
  
पुटके कुटके क्षौद्रं द्रोणमात्रं द्रुमे द्रुमे ॥  
प्रहृष्टायां तु मेदिन्यां सर्वधान्यसमुद्भवः ॥ २२-४ ॥  
  
कृतस्य स्पर्द्धिनि युगे त्रेतान्ते द्वापरे युगे ॥  
व्यतीते जलदापाये निर्मले चाम्बरे गृहे ॥ २२-५ ॥  
  
सुगन्धिशालिपक्वाढ्ये कुम्भोद्भवविलोकिते ॥  
मध्यप्रवाहयुक्तासु निम्नगासु समन्ततः ॥ २२-६ ॥  
  
तीरोत्थैः काशपुष्पैश्च शुक्लकेशैरिवाङ्गना ॥  
चन्द्रांशुधवले लोके नातितीव्रे दिवाकरे ॥ २२-७ ॥  
  
तस्मिन्मनुष्यबहुलैर्जलस्नानविचित्रितैः ॥  
यत्रोत्सुकैः प्रयातैस्तु भूमिपालैः समन्ततः ॥ २२-८ ॥  
  
प्रबोधसमये विष्णोराश्विनान्ते जगद्गुरोः ॥  
मोहिनी रमयामास तत्काले हृच्छयार्दिता ॥ २२-९ ॥  
  
राजानं विविधैः सौख्यैः सर्वभावेन सुन्दरी ॥  
वनेषु गिरिश्रृङ्गेषु नदीनां सङ्गमेषु च ॥ २२-१० ॥  
  
पद्मिनी कुसुमाढ्येषु सरःसु विविधेषु च ॥  
मलये मन्दरे विन्ध्ये महेन्द्रे विबुधालये ॥ २२-११ ॥  
  
सह्ये प्रालेयसञ्ज्ञे च दिगम्बरगिरौ शुभे ॥  
अन्येषु चैव राजानं स्वर्गस्थानादिकेषु च ॥ २२-१२ ॥  
  
रमयायास राजेन्द्र दिव्यरूपा दिने दिने ॥  
राजापि मोहिनीं प्राप्य सर्वं कृत्यं परित्यजन् ॥ २२-१३ ॥  
  
त्यक्तं न वासरं विष्णोर्जन्ममृत्युनिकृन्तनम् ॥  
व्रतं नोपेक्षते तत्तु अतिमुग्धोऽपि पार्थिवः ॥ २२-१४ ॥  
  
क्रीडां त्यजति भूपालो दशम्यादिदिनत्रये ॥  
एवं प्रकीडतस्तस्य पूर्णे संवत्सरे गते ॥ २२-१५ ॥  
  
काले कालविदां श्रेष्ठः सम्प्राप्तः कार्तिकः शुभः ॥  
निद्राछेदकरो विष्णोः स मासः पुण्यदायकः ॥ २२-१६ ॥  
  
यस्मिन्कृतं हि सुकृतं वैष्णवैर्मनुजैर्नृप ॥  
अक्षयं हि भवेत्सर्वं विष्णुलोकप्रदायकम् ॥ २२-१७ ॥  
  
न कार्तिकसमो मासो न कृतेन समं युगम् ॥  
न धर्मस्तु दया तुल्यो न ज्योतिश्चक्षुषा समम् ॥ २२-१८ ॥  
  
न वेदेन समं शास्त्रं न तीर्थं गङ्गया समम् ॥  
न भूम्या सदृशं दानं न सुखं भार्यया समम् ॥ २२-१९ ॥  
  
न कृष्या तु समं वित्तं न लाभः सुरभीसमः ॥  
न तपोऽनशनादन्यन्न दमेन समं शिवम् ॥ २२-२० ॥  
  
तृप्तिर्न रसनातुल्या न समोऽन्यो द्विजेन च ॥  
न धर्मेण समं मित्रं न सत्येन समं यशः ॥ २२-२१ ॥  
  
नारोग्यसममैश्वर्यं न देवः केशवात्परः ॥  
न कार्तिकसमं लोके पावनं कवयो विदुः ॥ २२-२२ ॥  
  
कार्तिकः प्रवरो मासो विष्णोश्चापि प्रियः सदा ॥  
अव्रतो हि क्षिपेद्यस्तु मासं दामोदरप्रियम् ॥ २२-२३ ॥  
  
तिर्यग्योनिमवाप्नोति सर्वधर्मबहिष्कृतः ॥ २२-२४ ॥  
  
मान्धातोवाच ॥  
सम्प्राप्य कार्तिके मासे राजा रुक्माङ्गदो मुने ॥  
मोहिनीं मोहसंयुक्तां कथं स बुभुजे वद ॥ २२-२५ ॥  
  
विष्णुभक्तः श्रुतिपरः प्रवरः स महीक्षिताम् ॥  
तस्मिन्पुण्यतमे मासे किं चकार नृपोत्तमः ॥ २२-२६ ॥  
  
वसिष्ठ उवाच ॥  
सम्प्राप्तं कार्तिकं दृष्ट्वा प्रबोधकरणं हरेः ॥  
अतिप्रमुग्धो राजेन्द्रो मोहिनीं वाक्यमब्रवीत् ॥ २२-२७ ॥  
  
रतं देवि त्वया सार्द्धं मया संवत्सरान्बहून् ॥  
तवापमानभीतेन नोक्तं किञ्चिदपि क्वचित् ॥ २२-२८ ॥  
  
साम्प्रतं वक्तुकामोऽहं तन्निबोध शुभानने ॥  
त्वय्यासक्तस्य मे देवि बहवः कार्तिका गताः ॥ २२-२९ ॥  
  
न व्रती कार्तिके जातो मुक्त्वैकं हरिवासरम् ॥  
सोऽहं कार्तिकमिच्छामि व्रते न पर्य्युपासितुम् ॥ २२-३० ॥  
  
अव्रतेन गतो येषां कार्तिको मर्त्यधर्मिणाम् ।  
इष्टापूर्तौ वृथा तेषां धर्मो द्रुहिणसम्भवे ॥ २२-३१ ॥  
  
मांसाशिनोऽपि भूपाला अत्यर्थं मृगयारताः ॥  
ते भांसं कार्तिके त्यक्त्वा गता विष्ण्वालयं शुभे ॥ २२-३२ ॥  
  
प्रवृत्तानां हि भक्ष्याणां कार्तिके नियमे कृते ॥  
अवश्यं विष्णुरूपत्वं प्राप्यते साधकेन हि ॥ २२-३३ ॥  
  
तिष्ठन्तु बहुवित्तानि दानानि वरवर्णिनि ॥  
हृदयायासकर्तॄणि दीपदानाद्दिवं व्रजेत् ॥ २२-३४ ॥  
  
तस्याप्यभावात्सुभगे परदीपप्रबोधनम् ॥  
कर्तव्यं भक्तिभावेन सर्वदानाधिकं च तत् ॥ २२-३५ ॥  
  
एकतः सर्वदानानि दीपदानं हि चैकतः ॥  
कार्तिकेन समं प्रोक्तं दीपदानात्प्रबोधनम् ॥ २२-३६ ॥  
  
कर्तव्यं भक्तिभावेन सर्वदानाधिकं स्मृतम् ॥  
कार्तिकीं च तिथिं कृत्वा विष्णोर्नाभिसरोरुहे ॥ २२-३७ ॥  
  
आजन्मकृतपापात्तु मुच्यते नात्रसंशयः ॥  
व्रतोपवासनियमैः कार्तिको यस्य गच्छति ॥ २२-३८ ॥  
  
देवो वैमानिको भूत्वा स याति परमां गतिम् ॥  
तस्मान्मोहिनि मोहं त्वं परित्यज्य ममोपरि ॥ २२-३९ ॥  
  
आज्ञां विधेहि तत्कालं करिष्ये कार्त्तिकव्रतम् ॥  
तव वक्षोजपूजाया विरतो नीरजेक्षणे ॥ २२-४० ॥  
  
अहं व्रतधरश्चैव भविष्ये हरिपूजने ॥  
  
मोहिन्युवाच ॥  
विस्तरेण समाख्याहि माहात्म्यं कार्तिकस्य च ॥ २२-४१ ॥  
  
सर्वपुण्याकरः प्रोक्तो मासोऽयं राजसत्तमा ॥  
विशेषात्कुत्र कथितस्तदादिश महामते ॥ २२-४२ ॥  
  
श्रुत्वा कार्त्तिकमाहात्म्यं करिष्येऽहं यथेप्सितम् ॥ २२-४३ ॥  
  
रुक्माङ्गद उवाच ॥  
माहात्म्यमभिधास्यामि मासस्यास्य वरानने ॥  
येन भक्तिर्भवित्री ते प्रकर्तुं हरिपूजनम् ॥ २२-४४ ॥  
  
कार्त्तिके कृच्छ्रसेवी यः प्राजापत्यचरोऽपि वा ॥  
एकान्तरोपवासी वा त्रिरात्रोपोषितोऽपि वा ॥ २२-४५ ॥  
  
यद्वा दशाहं पक्षं वा मासं वा वरवर्णिनि ॥  
क्षपयित्वा नरो याति स विष्णोः परमं पदम् ॥ २२-४६ ॥  
  
एकभक्तेन नक्तेन तथैवायाचितेन च ॥  
अस्मिन् नरैर्धरा चैव प्राप्यते द्वीपमालिनी ॥ २२-४७ ॥  
  
विशेषात्पुष्करे तीर्थे द्वारावत्यां च शौकरे ॥  
मासोऽयं भक्तिदः प्रोक्तो व्रतदानार्चनादिभिः ॥ २२-४८ ॥  
  
तस्निन्हरि दिनं पुण्यं तथा वै भीष्मपञ्चकम् ॥  
प्रबोधिनीं नरः कृत्वा जागरेण समन्विताम् ॥ २२-४९ ॥  
  
न मातुर्जठरे तिष्ठेदपि पापान्वितो नरः ॥  
तस्मिन्दिने वरारोहे मण्डलं यस्तु पश्यति ॥ २२-५० ॥  
  
विना साङ्ख्येन योगेन स याति परमं पदम् ॥  
कार्तिके मण्डलं दृष्ट्वा शौकरेः सूकरं शुभे ॥ २२-५१ ॥  
  
दृष्ट्वा कोकवराहं वा न भूयस्तनयो भवेत् ॥  
त्रिविधस्यापि पापस्य दृष्ट्वा मुक्तिर्भवेन्नृणाम् ॥ २२-५२ ॥  
  
मण्डलं चपलापाङ्गि श्रीधरं कुब्जके तथा ॥  
कार्तिके वर्जयेत्तैलं कार्त्तिके वर्जयेन्मधु ॥ २२-५३ ॥  
  
कार्तिके वर्जयेन्मांसं कार्तिके वर्जयेत्स्त्रियः ॥  
निष्पावान्कार्तिके देवि त्यञ्जेद्विष्णुतत्परः ॥ २२-५४ ॥  
  
संवत्सरकृतात्पापाद्ब्रहिर्भवति तत्क्षणात् ॥  
प्राप्नोति राजकीं योनिं सकृद्भक्षणसम्भवात् ॥ २२-५५ ॥  
  
कार्तिके शौकरमांसं यस्तु भुञ्जीत दुर्मतिः ॥  
षष्टिवर्षसहस्राणि रौरवे परिपच्यते ॥ २२-५६ ॥  
  
तन्मुक्तो जायते पापी विष्ठाशी ग्राम्यसूकरः ॥  
मात्स्यं मांसं न भुञ्जीत न कौर्मं नापि हारिणम् ॥ २२-५७ ॥  
  
चाण्डालो जायते देवि कार्तिके मांसभक्षणात् ॥  
कार्तिकः सर्वपापघ्नः किञ्चिद्व्रतधरस्य हि ॥ २२-५८ ॥  
  
कार्तिके तु कृतादीक्षा नृणां जन्मनिकृन्तनी ॥  
तस्मात्सर्वप्रयत्नेन दीक्षां कुर्वीत कार्तिके ॥ २२-५९ ॥  
  
अदीक्षितस्य वामोरु कृतं सर्वं निरर्थकम् ॥  
पशुयोनिमवाप्नोति दीक्षया रहितो नरः ॥ २२-६० ॥  
  
न गृहे कार्तिकं कुर्याद्विशेषेण तु कार्तिकीम् ॥  
तीर्थे हि कार्तिकीं कुर्वन्नरो याति हरेः पदम् ॥ २२-६१ ॥  
  
कार्तिके शुक्लपक्षस्य कृत्वा ह्येकादशीं नरः ॥  
प्रातर्दत्वा शुभान्कुम्भान्प्रयाति हरिमन्दिरम् ॥ २२-६२ ॥  
  
संवत्सरव्रतानां हि समाप्तिः कार्तिकं स्मृता ॥  
विवाहा यत्र दृश्यन्ते विष्णोर्नाभिसरोरुहे ॥ २२-६३ ॥  
  
दिनानि तत्र चत्वारि यथैकं वरावर्णिनि ॥  
विनोत्तरायणे कालं लग्नशुद्धिं विनापि च ॥ २२-६४ ॥  
  
दृश्यन्ते यत्र सम्बन्धाः पुत्रपौत्रविवर्द्धनाः ॥  
तस्मान्मोहिनि कर्तास्मि कार्तिके व्रतसेवनम् ॥ २२-६५ ॥  
  
अशेषपापनाशाय तव प्रीतिविवृद्धये ॥  
  
मोहिन्युवाच ॥  
अहो माहात्म्यमतुलं कार्तिकस्य त्वयोरितम् ॥ २२-६६ ॥  
  
चातुर्मास्यव्रतानां हि विधिमुद्यापनं वद ॥  
पूर्णता येन भवतगि व्रतानां पृथिवीपते ॥ २२-६७ ॥  
  
अवैकल्यं भवेच्चैव व्रतं पुण्यफलस्य तु ॥  
  
राजोवाच ॥  
नक्तव्रती षड्रसेन ब्राह्मणं भोजयेत्प्रिये ॥ २२-६८ ॥  
  
अयाचिते त्वनङ्काहं सहिरण्यं प्रदापयेत् ॥  
अमांसाशीभवेद्यस्त्तु गां प्रदद्यात्सदक्षिणाम् ॥ २२-६९ ॥  
  
धात्रीस्नाने नरो दद्याद्दधिपायसमेव च ॥  
फलानां नियमे सुभ्रु फलदानं समाचरेत् ॥ २२-७० ॥  
  
तैलत्यागे घृतं दद्याद्धृतत्यागे पयस्तथा ॥  
धान्यानां नियमे शालींस्तत्तद्धान्यमथापि वा ॥ २२-७१ ॥  
  
दद्याद्भूशयने शय्यां तूलिकागण्डकान्विताम् ॥  
पत्रभोजी नरोदद्याद्भाजनं घृतसंयुतम् ॥ २२-७२ ॥  
  
मौने घण्टां तिलान्वापि सहिरण्यान्प्रदापयेत् ॥  
दम्पत्योर्भोजनं कार्यमुभयोः शयनान्वितम् ॥ २२-७३ ॥  
  
सम्भोगं दक्षिणोपेतं व्रतस्य परिपूर्तये ॥  
प्रातः स्नाने हयं दद्यान्निःस्नेहे घृतसक्तुकान् ॥ २२-७४ ॥  
  
नखराणां च केशानां धारणे दर्पणं ददेत् ॥  
उपानहौ प्रदद्यात्तु पादत्राणविवर्जने ॥ २२-७५ ॥  
  
लवणस्य तु सन्त्यागे दातव्या सुरभिस्तथा ॥  
आमिषस्य परित्यागे सवत्सां कपिलां ददेत् ॥ २२-७६ ॥  
  
नित्यं दीपप्रदो यस्तु व्रतेऽभीष्टे सुरालये ॥  
स काञ्चनं तथा ताम्रं सघृतं दीपकं प्रिये ॥ २२-७७ ॥  
  
प्रदद्याद्वाससा छत्रं वैष्णवे व्रतपूर्तये ॥  
एकान्तरोपवासी तु क्षौमवस्त्रं प्रदापयेत् ॥ २२-७८ ॥  
  
त्रिरात्रे काञ्चनोपेतां दद्याच्छय्यां स्वलङ्कृताम् ॥  
षड्ररात्राद्युपवासेषु शिबिकां छत्रसंयुताम् ॥ २२-७९ ॥  
  
सवाहपुरुषं पीनमनङ्वाहमथार्पयेत् ॥  
अजाविकं त्वेकभक्ते फलाहारे सुवर्णकम् ॥ २२-८० ॥  
  
शाकाहारे फलं दद्यात्सौवर्णं घृतसंयुतम् ॥  
रसानां चैव सर्वेषां त्यागेऽनुक्तस्य वापि च ॥ २२-८१ ॥  
  
दातव्यं राजतं पात्रं सौवर्ण वापि शक्तितः ॥  
यथोक्तस्याप्रदाने तु यथोक्ताकरणेऽपि वा ॥ २२-८२ ॥  
  
विप्रवाक्यं चरेत्सुभ्रु विष्णुस्मरणपूर्वकम् ॥  
वृथा विप्रवचो यस्तु मन्यते मनुजः शुभे ॥ २२-८३ ॥  
  
दक्षिणां नैव दद्याद्वा स याति नरकेध्रुवम् ॥  
व्रतवैकल्यमासाद्य कुष्ठी चान्धः प्रजायते ॥ २२-८४ ॥  
  
धरामराणां वचने व्यवस्थिता दिवौकसस्तीर्थगणा मखाश्च ॥  
को लङ्घयेत्सुभ्रु वचो हि तेषां श्रेयोभिकामो मनुजस्तु विद्वान् ॥ २२-८५ ॥  
  
इदं मया धर्मरहस्ययुक्तं विरञ्चये श्रीपतिना यथोक्तम् ।  
प्रकाशितं तुभ्यमनन्यवाच्यं फलप्रदं माधवतुष्टिहेतुम् ॥ २२-८६ ॥  
  
इति श्रीबृहन्नारदीयपुराणोत्तरभागे कार्तिकमाहात्म्यं नाम द्वाविंशोऽध्यायः ॥ २२ ॥