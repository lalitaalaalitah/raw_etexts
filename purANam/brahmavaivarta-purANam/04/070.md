---
title: ०७०

---
अथ सप्ततितमोऽध्यायः  
नारायण उवाच  
अथाक्रूरः स्वशरणं गत्वा कंसेन प्रेषितः ।  
चकार शयनं तल्पे भुक्त्वा मीष्टान्नमुत्तमम् ॥ १ ॥  
  
सकर्पूरं च ताम्बूलं चखाद वासितं जलम् ।  
जगाम निद्रां सुखतः सुखसम्भोगमात्रतः ॥ २ ॥  
  
ततो ददर्श सुस्वप्नं पुराणश्रुतिसम्मतम् ।  
निशावशेषसमये बाधादिपरिवर्जितः ॥ ३ ॥  
  
अरोगी बद्धकेशश्च वस्त्रयुग्मसमन्वितः ।  
सुतल्पशायी सुस्निग्धश्चिन्ताशोकविवर्जितः ॥ ४ ॥  
  
किशोरवयसं श्यामं द्विभुजं मुरलीधरम् ।  
पीतवस्त्रपरीधानं वनमालाविभूषितम् ॥ ५ ॥  
  
चन्दनोक्षितसर्वाङ्गं मालतीमाल्यशोभितम् ।  
भूषितं भूषणार्हं च सद्रत्नमणिभूषणैः ॥ ६ ॥  
  
मयूरपिच्छचूडं च सस्मितं पद्मलोचनम् ।  
एवम्भूतं द्विचशिशुं ददर्श प्रथमं मुने ॥ ७ ॥  
  
ततो ददर्श रुचिरां पतिपुत्रवतीं सतीम् ।  
पीतवस्त्रपरीधानां रत्नभूषणभूषिताम् ॥ ८ ॥  
  
ज्वलत्प्रदीपहस्तां च शुक्लधान्यकरां वराम् ।  
शरच्चन्द्रनिभास्यां च सस्मितां वरदां शुभाम ॥ ९ ॥  
  
ततो ददर्श विप्रं च प्रकुर्वन्तं शुभाशिषम् ।  
श्वेतपद्मगतं हंसं तुरगं च सरोवरम् ॥ १० ॥  
  
ददर्श चित्रितं चारु फलितं पुष्पितं शुभम् ।  
आम्रनिम्बनारिकेलगुर्वर्ककदलीतरुम् ॥ ११ ॥  
  
दशन्तं श्वेतसर्पं च स्वात्मानं पर्वतस्थितम् ।  
वृक्षस्थं च गजस्थं च तरिस्थं तुरगस्थितम् ॥ १२ ॥  
  
वीणां वादितवन्तं च भुक्तवन्तं च पायसम् ।  
दधिक्षीरयुतान्नं च पद्मपत्रस्थमीप्सितम् ॥ १३ ॥  
  
कृमिविट्सहिताङ्गं च रुदन्तं मोहितं तदा ।  
शुक्लधान्यपुष्पकरं क्षणं चन्दनचर्चितम् ॥ १४ ॥  
  
प्रासादस्थं समुद्रस्थमात्मानं च सलोहितम् ।  
छिन्नभिन्नं क्षताङ्गं च मेदपूयसमन्वितम् ॥ १५ ॥  
  
ततो ददर्श रजतं मणिं शुभ्रं च काञ्चनम् ।  
सुक्तामाणिक्यरत्नं च पूर्णकुम्भजलं शुभम् ॥ १६ ॥  
  
सुरभिं च सवत्सां च वृषभेन्द्रं मयूरकम् ।  
शुकं च सारसं हंसं चिल्लं खञ्जनमेव च ॥ १७ ॥  
  
ताम्बूलं पुष्पमाल्यं च ज्वलदग्निं सुरार्चनम् ।  
पार्वतीप्रतिमां कृष्णप्रतिमां शिवलिङ्गकम् ॥ १८ ॥  
  
विप्रबालां च बालं च सुपक्वफलितां कृषिम् ।  
देवस्थलीं च राजेन्द्रं सिंहं व्याघ्रं गुरुं सुरम् ॥ १९ ॥  
  
दृष्ट्वा स्वप्नं समुत्तस्थौ चकाराऽऽह्निकमीप्सितम् ।  
उद्धवं कथयामास सर्वं वृत्तान्तमेव च ॥ २० ॥  
  
उद्धवाज्ञां समादाय कृत्वा गुरुसुरार्चनम् ।  
यात्रां चकार श्रीकृष्णं ध्यात्वा मनसि नारद ॥ २१ ॥  
  
ददर्श वर्त्मन्येवं च मङ्गलार्हं शुभप्रदम् ।  
वाञ्छाफलप्रदं रम्यं पुरो मङ्गलसूचकम् ॥ २२ ॥  
  
वामे शैवं शिवां पूर्णकुम्भं नकुलचाषकम् ।  
पतिपुत्रवतीं साध्वीं दिव्याभरणभूषिताम् ॥ २३ ॥  
  
शुक्लपुष्पं च माल्यं च धान्यं च खञ्जनं शुभम् ।  
दक्षिणे ज्वलदग्रिं च विप्रं च वृषभं गजम् ॥ २४ ॥  
  
वत्सप्रयुक्तां धेरुं च श्वेताश्वं राजहंसकम् ।  
वेश्यां च पुष्पमालां च पताकां दधि पायसम् ॥ २५ ॥  
  
मणिं सुवर्ण रचतं मुक्तामाणिक्यमीप्सितम् ।  
मद्यं माङ्कं चन्दनं च माध्वीकं घृतमुत्तमम् ॥ २६ ॥  
  
कृष्णशारं फलं लाजाः सिद्धान्नं दर्पणं तथा ।  
विचित्रितं विमानं च सुदीप्तां प्रतिमां तथा ॥ २७ ॥  
  
शुक्लोत्पलं पद्मवनं शङ्खचिल्लं च कीरकम् ।  
मार्जारं पर्वतं मेघं मयूरं शुकसारसम् ॥ २८ ॥  
  
शङ्खकोकिलवाद्यानां ध्वनिं शुश्राव मङ्गलम् ।  
विचित्रकृष्णसङ्गीतं हरिशब्दं जयध्वनिम् ॥ २९ ॥  
  
एवम्भूतं शुभं दृष्टवा श्रुत्वा प्रहृष्टमानसः ।  
प्रविवेश हरिं स्मृत्वा पुण्यं वृन्दावनं वनम् ॥ ३० ॥  
  
ददर्श पुरतो रम्यं रासमण्डलमीप्सितम् ।  
चन्दनागुरुकस्तूरीपुष्पचन्दनवायुना ॥ ३१ ॥  
  
वासितं मङ्गलघटै रम्भास्तमभैर्विराजितम् ।  
आम्रपल्लवसङ्घैश्च पट्टसूत्रविचित्रितैः ॥ ३२ ॥  
  
शोभितैः परितः शश्वत्पद्मरागविनिर्मितम् ।  
शोभितं शोभनार्हं च त्रिकोटिरत्नमन्दिरैः ॥ ३३ ॥  
  
रम्यैः कुञ्जकुटीरैश्च राजितं शतकोटिभिः ।  
रासं वृन्दावनं दृष्ट्वा कियद्दूरं ययौ च सः ॥ ३४ ॥  
  
ददर्श पुरतो रम्यं नन्दव्रजमनुत्तमम् ।  
परं वेकुण्ठसङ्काशं वैकुण्ठ निलयं शुभम् ॥ ३५ ॥  
  
रत्नसोपानसंयुक्तं रत्नस्तम्भैर्विराजितम् ।  
नानाचित्रविचित्राढ्यं सद्रत्नवलयान्वितम् ॥ ३६ ॥  
  
खचितं मणिसारेण रचितं विश्वकर्मणा ।  
द्वारि दृष्टेन मार्गेण राजद्वारं विवेश सः ॥ ३७ ॥  
  
पताकारत्नजालाढ्यं सुक्तामाणिक्यभूषितम् ।  
रत्नदर्पणशोभाढ्यं रत्नचित्रविचित्रितम् ॥ ३८ ॥  
  
रत्नविथीविरचितं मङ्गलं मङ्गरैर्घटैः ।  
अक्रूरागमनं श्रुत्वा साङ्लादो नन्द एव च ॥ ३९ ॥  
  
सहितो रामकृष्णाभ्यां जगामानुव्रजाय वै ।  
वृषभान्वादिभिर्युक्तः कृत्वा वेश्यां पुरःसरम् ॥ ४० ॥  
  
पूर्णकुम्भं गजेन्द्रं च कृत्वाऽग्रे शुक्लधान्यकम् ।  
कृष्णां गां मधुपर्कं च पाद्यं रत्नासनादिकम् ॥ ४१ ॥  
  
गृहीत्वा सादरः शान्तः सस्मितो विनतस्था ।  
आनन्दयुक्तो नन्दश्च सगणः सहबालकः ॥ ४२ ॥  
  
दृष्ट्वाऽक्रूरं महाभागं तूर्णमालिङ्गनं ददौ ।  
प्रणेमुः शिरमा सर्वै गोपा जगृहुराशिषम् ॥ ४३ ॥  
  
परस्परं च संयोगो बभूव गुणत्रान्मुने ।  
क्रोडे चकाराक्रूरश्च कृष्णं रामं क्रमेण च ॥ ४४ ॥  
  
चुचुम्ब गण्डयुगुले पुलकाञ्यितविग्रहः ।  
साश्रुनेत्रोऽतिसाह्लादः कृतार्थः सिद्धवाञ्छितः ॥ ४५ ॥  
  
ददर्श कृष्णं द्विभुजं क्षणं श्यामलसुन्दरम् ।  
पीतवस्त्रपरीधानं मालतीमाल्यभूषितम् ॥ ४६ ॥  
  
चन्दनोक्षितसर्वाङ्गं परं वंशीधरं वरम् ।  
स्तुतं ब्रह्मेशशेषाद्यैर्मुनीन्द्रैः सनकादिभिः ॥ ४७ ॥  
  
वीक्षितं गोपकन्याभिः परिबूर्णतमं विभुम् ।  
क्षणं ददर्श क्रोडस्थं सस्मितं च चतुर्भुजम् ॥ ४८ ॥  
  
लक्ष्मींसरस्वतीयुक्तं वनमालाविभूषितम् ।  
सुनन्दनन्दकुमुदैः पार्षदैः परिसेवितम् ॥ ४९ ॥  
  
सेवितं सिद्धसङ्घैश्च भक्तिनम्रैः परात्परम् ।  
क्षणं ददर्श देवं तं पञ्चवक्त्रं त्रिलोचनम् ॥ ५० ॥  
  
शुद्धस्फटिकसङ्काशं नागराजैर्विराजितम् ।  
दिगम्बरं परं ब्रह्म भस्माङ्गं च जटायुतम् ॥ ५१ ॥  
  
जपमालाकरं ध्याननिष्ठं श्रेष्ठं च योगिनम् ।  
क्षणं चतुर्मुखं ध्याननिष्ठं श्रेष्ठं मनीषिणाम् ॥ ५२ ॥  
  
क्षणं धर्मस्वरूपं च शेषरुपं क्षणं क्षणम् ।  
क्षणं भास्कररूपं च ज्योतीरूपं सनातनम् ॥ ५३ ॥  
  
क्षणं परमशोभाढ्यं कोटिकन्दर्पनिन्दितम् ।  
कामिनीकमनीयं च कामुकं कामसंयुतम् ॥ ५४ ॥  
  
एवम्भूतं शिशुं दृष्ट्वा स्थापयामास वक्षसि ।  
रत्नमिंहासने रम्ये नन्ददत्ते च नारद ॥ ५५ ॥  
  
कृत्वा प्रदक्षिणं भक्त्या पुलकाञ्चितविग्रहः ।  
प्रणम्य शिरसा भूमौ तुष्टाव पुरुषोत्तमम् ॥ ५६ ॥  
  
अक्रूर उवाच  
नमः कारणरूपाय परमात्मस्वरूपिणे  
सर्वेषामपि विश्वानामीश्वराय नमो नमः ।  
पराय प्रकृतेरीश परात्परतराय च ॥ ५७ ॥  
  
निर्गुणाय निरीहाय नीरूपाय स्वरूपिणे ।  
सर्वदेवस्वरूपाय सर्वदेवेश्वराय च ॥ ५८ ॥  
  
सर्वदेवाधिदेवाय विश्वादिभूतरूपिणे ।  
असंश्येषु च विश्वेषु ब्रह्मविष्णुशिवात्मक ॥ ५९ ॥  
  
स्वरूपायाऽऽदिबीजाय तदीशविश्वरूपिणे ।  
नमो गोपाङ्गनेशाय गणेशेश्वररूपिणे ॥ ६० ॥  
  
नमः सुरगणेशाय राधेशाय नमो नमः ।  
राधारमणरूपाय राधारूपधराय च ॥ ६१ ॥  
  
राधाराध्याय राधायाः प्राणाधिकतराय च ।  
राधासाध्याय राधाधिदेवप्रियतमाय च ॥ ६२ ॥  
  
राधाप्राणाधिदेवाय विश्वरूपाय ते नमः ।  
वेदस्तुतात्मवेदज्ञरूपिणे सर्ववेदिने ॥ ६३ ॥  
  
वैदाधिष्ठातृदेवाय वेदबीजाय ते नमः ।  
यस्य लोमसु विश्वानि चासङ्ख्यानि च नित्यशः ॥ ६४ ॥  
  
महद्विष्णोरीश्वराय विश्वेशाय नमो नमः ।  
स्वयं प्रकृतिरूपाय प्राकृताय नमोo ॥ ६५ ॥  
  
प्रकृतीश्वररूपाय प्रधानपुरूषाय च ।  
इत्येवं स्तवनं कृत्वा मूर्च्छामाप सभातले ॥ ६६ ॥  
  
पपात सहसा भूमौ पुनरीशं ददर्श सः ।  
बहिःस्थं हृदयस्थं च परमात्मानमीश्वरम् ॥ ६७ ॥  
  
परितः श्यामरूपं च विश्वस्थं विश्वमेव च ।  
अक्रूरं मूर्च्छितं दृष्ट्वा नन्दः सादरपूर्वकम् ॥ ६८ ॥  
  
रत्नसिंहासने रम्ये वासयामास नारद ।  
पप्रच्छ सर्ववृत्तान्तं किंस्विद्दृष्टमिति त्वया ॥ ६९ ॥  
  
मिष्टान्नं भोजयामाय कुशलं च पुनः पुनः ।  
अक्रूरेः कथयामस कंसवृत्तान्तमीप्सितम् ॥ ७० ॥  
  
स्वपित्रोर्मोक्षणार्थं च गमनं रामकृष्णयोः ।  
इत्यक्रूरकृतं स्तोत्रं यः पठेत्सुसमाहितः ॥ ७१ ॥  
  
अपुत्रो लभते पुत्रमभार्यों लभते प्रियम् ।  
अधनो धनमाप्नोति निर्भूमिरुर्वरां महीम् ॥ ७२ ॥  
  
हतप्रजः प्रजालाभं प्रतिष्ठां चाप्रतिष्ठितः ।  
यशः प्राप्नोति विपुलमयशस्वी च लीलया ॥ ७३ ॥  
  
अथ सुष्वाप समये परं संहृष्टमानसः ।  
रम्ये चम्पकतल्पे च कृष्णं कृत्वा स्ववक्षसि ॥ ७४ ॥  
  
प्रातरुथाय सहसा कृत्वाऽऽङ्निकमनुत्तमम् ।  
स्वरथे स्थापयामास रामं कृष्णं जगत्पतिम् ॥ ७५ ॥  
  
गव्यं पञ्चप्रकारं च नानाद्रव्यं सुदुल्रभम् ।  
वृषभानं च नन्दं च सुनन्दं चन्दभानकम् ॥ ७६ ॥  
  
नानाप्रकारं वाद्यं च मृदङ्गमुरजादिकम् ।  
पटहं पणवं चैव ढक्कां दुन्दुभिमानकम् ॥ ७७ ॥  
  
सज्जां सन्नहनीं कास्यपट्टमर्दलमण्डवीम् ।  
वादयामास सानन्दं नन्दगोपो व्रजेश्वरः ॥ ७८ ॥  
  
श्रुत्वा वाद्यं च गोप्यश्च गमनं रामकृष्णयोः ।  
दृष्ट्वा कृष्णं रथस्थं तमाययुः कोपपीडिताः ॥ ७९ ॥  
  
कृष्णेन वारिताः सर्वाः प्रेरिता राधाया द्विजः ।  
बभञ्जुरीश्वररथं पादाघातेन लीलया ॥ ८० ॥  
  
तत्र सर्वेषु गोपेश हाहाकारं कृतेषु च ।  
प्रययुर्बलवत्यश्च कृष्णं कृत्वा स्ववक्षसि ॥ ८१ ॥  
  
काचित्क्रूरं तमक्रूरं भर्त्सयामास कोपतः ।  
काश्चिद्वद्ध्वा च वस्त्रेण चाकूरं प्रययुस्ततः ॥ ८२ ॥  
  
काचित्तं ताडयामास कङ्कणेन करेण च ।  
तद्वस्त्रं हारयामास कृत्वा विवसनं मुने ॥ ८३ ॥  
  
क्षतविक्षतसर्वाङ्गं दृष्ट्वाऽक्रूरं च माधवः ।  
जगाम राधानिकटं बोधयामास तां पुनः ॥ ८४ ॥  
  
आध्यात्मिकेन योगेन विनयेन च सादरम् ।  
अक्रूरं बोधयामास वोधयामास तां पुनः ॥ ८५ ॥  
  
आकाशात्पतितं दिव्यं सन्त्रप्रस्थापितं रथम् ।  
विचित्रवस्त्रसंयुक्तं ददर्श पुरतो हरिः ॥ ८६ ॥  
  
खचितं मणिराजेन रचितं विश्वकर्मणा ।  
तं दृष्ट्वा मातृभवनमाजगाम जगत्पतिः ॥ ८७ ॥  
  
भुक्त्वा पीत्वा सुखं सुप्त्वा भगवान्सहबान्धवः ।  
तस्थौ मुनीन्द्रदेवेन्द्रब्रह्मेशशेषवन्दितः ॥ ८८ ॥  
  
मुषुपुर्गोम्पिकाः सर्वाः परं संहृष्टमानसाः ।  
पुष्पतल्पे च रम्ये च राधया सह नारद ॥ ८९ ॥  
  
सर्वे चाऽऽनन्दयुक्ताश्च जना गोकुलवासिनः ।  
केचिद्गोपाश्च ननृतुः केचित्सङ्गीततत्पराः ॥ ९० ॥  
  
इति शीब्रह्मo श्रिकृष्णजन्मखo उत्तo नारदनाo गोपीविषयो  
नाम सप्ततितमोऽध्यायः ॥ ७० ॥