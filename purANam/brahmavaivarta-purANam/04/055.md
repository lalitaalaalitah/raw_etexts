---
title: ०५५

---
ॐ तत्सद्ब्रह्मणे नमः।  
श्रीमद्द्वैपायनमुनीप्रणीतं-  
ब्रह्मवैवर्तपुराणम्।  
अथ श्रीकृष्णजन्मखण्डस्योत्तरार्धः।  
अथ पञ्चपञ्चाशत्तमोऽध्यायः।  
नारायण उवाच  
स एव भगवान्कृष्णः सर्वात्मा पुरुषः परः ।  
दुराराध्योऽतिसाध्यश्च सर्वाराध्यः सुखप्रदः ॥ १ ॥  
  
निजभक्तातिसाघ्यश्चाभक्तस्यासाध्य एव च ।  
शश्वद्दृश्यः स्वभक्तस्याभक्तस्यादृश्य एव च ॥ २ ॥  
  
दुर्ज्ञेयं तस्य चरितं कार्यं हृदयमेव च ।  
बद्धास्तन्मायया सर्वे मोहिताश्च दुरन्तया ॥ ३ ॥  
  
यद्भयाद्वाति वातोऽयं कूर्मं धत्ते निराश्रयः ।  
कूर्मोऽनन्तं विधत्ते च यद्भयेन निरन्तरम् ॥ ४ ॥  
  
बिभर्ति शेषो विश्वं च यद्भयेन च नारद ।  
सहस्रशीर्षा पुरुषः शिरमश्चैकदेशतः ॥ ५ ॥  
  
सप्तसागरसंयुक्ता सप्तद्वीपा वसुन्धरा ।  
शैलकाननसंयुक्ता पातालाः सप्त एव च ॥ ६ ॥  
  
सप्तस्वर्गाश्च विविधा ब्रह्मलोकसमन्विताः ।  
एवं विश्वं त्रिभुवनं कृत्रिमं परिकीर्तितम् ॥ ७ ॥  
  
यद्भयेन विधात्राच प्रतिसृष्टौ च निर्मितम् ।  
एवं विश्वान्यसंरव्यानि लोमकूपैर्महान्विराट् ॥ ८ ॥  
  
यद्भयेन विधत्ते च यदन्नो ध्यायते हि यम् ।  
विष्णुः पाति च संसारं यद्भयेन कृपानिधिः ॥ ९ ॥  
  
कालाग्निरुद्रो यद्भीतः कालः संहरते प्रजाः ।  
मृत्युञ्जयो महादेवो यद्भयाद्ध्यायते च यम् ॥ १० ॥  
  
षड्गुणैरनुरागैश्च विरागी विरतः सदा ।  
यद्भयेन दहत्यग्निः सूर्यस्तपति यद्भयात् ॥ ११ ॥  
  
यद्भयाद्वर्षतीन्द्रश्च मृत्युश्चरति जन्तुषु ।  
यद्भयेन यमः शास्ता पापिनीं धर्म एव च ॥ १२ ॥  
  
धत्ते च धरणी लोकान्यद्भयेन चराचरान् ।  
सूयते प्रकृतिः सृष्टौ यद्भयान्महदादिकम् ॥ १३ ॥  
  
दुर्ज्ञेयं तदभिप्रायं को वा जानाति पुत्रक ।  
यत्प्रभावं न जानन्ति ब्रह्मविष्णुमहेश्वराः ॥ १४ ॥  
  
कथं जानामि तच्चेष्टामहं वत्स सुमन्दधीः ।  
कथं जगाम मथुरां त्यक्त्वा वृन्दावनं वनम् ॥ १५ ॥  
  
कथं तत्याज गोपीश्च राधां प्राणाधिकां प्रियाम् ।  
यशोदां बान्धवादींश्च नन्दं व नन्दनन्दनः ॥ १६ ॥  
  
दर्पहा दर्पदः सोऽपि सर्वेषां सर्वदः सदा ।  
बभञ्ज राधादर्पं च सुदाम्नः शापकारणात् ॥ १७ ॥  
  
अन्येषां भावनाहेतोर्ब्रह्मप्राप्तिस्तथा भवेत् ।  
एवं किञ्चिद्वितर्कं च कुरुते कमलोद्भवः ॥ १८॥  
चकार दर्पभङ्गं च महाविष्णुः पुरा विभुः ।  
ब्रह्मणश्चतथा विष्णोः शषेस्य च शिवस्य च ॥ १९ ॥  
  
धर्मस्य च यमस्यापि साम्बस्य चन्द्रसूर्ययोः ।  
गरुडस्य च वह्नेश्च गुरोर्दुर्वाससस्तथा ॥ २० ॥  
  
दौवारिकस्य भक्तस्य जयस्य विजयस्य च।  
सुराणमसुराणां च भवतः कामशक्रयोः ॥ २१ ॥  
  
लक्ष्मणस्यार्जुनस्यापि बाणस्य च भृगोस्तथा ।  
सुमेरोश्च समुद्राणां वायोश्च वरुणस्य च ॥ २२ ॥  
  
सरस्वत्याश्च दुर्गायाः पद्मायाश्च भुवस्तथा ।  
सावित्र्याश्चैव गङ्गाया मनसायास्तथैव च ॥ २३ ॥  
  
प्राणाधिष्ठातृदेव्यश्च प्रियायाः प्राणतोऽपि च ।  
प्राणाधिकाया राधाया अन्येषामपि का कथा ॥ २४ ॥  
  
ह्रत्वा दर्पं च सर्वेषां प्रसादं च चकार सः ।  
कर्ता हर्ता पालयिता स्रष्टा स्रष्टुश्च सर्वतः ॥ २५ ॥  
  
यं स्तोतुमीशो नालं च पञ्चवक्त्रैस्तु शङ्करः ।  
स्तोतुं नालं चतुर्वक्त्रो विधाता जगतामपि ॥ २६ ॥  
  
स्तोतुं नालमनन्तश्च सहस्रवदनैरहो ।  
स्वयं विष्णुर्विश्वव्यापी नालं स्तोतुं जनार्दनः ॥ २७ ॥  
  
महाविराण्न शक्तोऽपि यं स्तोतुं परमेश्वरम् ।  
कम्पिता यस्य पुरतः प्रकृतिः परमात्मनः ॥ २८ ॥  
  
सरस्वती जडीभूता यं स्तोतुं परमेश्वरम् ।  
महिमानं न जानन्ति वेदा यस्य च नारद ॥ २९ ॥  
  
इत्येवं कथितो ब्रह्मन्प्रभावः परमात्मनः ।  
निर्गुणस्य च कृष्णस्य किं भुयः श्रोतुमिच्छसि ॥ ३० ॥  
  
इति श्रीब्रह्मo महाo श्रीकृष्णजन्मखo उत्तरार्धे नारदनाo श्रीकृष्णप्रभाव-  
वर्णनं नाम पञ्चपञ्चशात्तमोऽध्यायः ॥ ५५ ॥