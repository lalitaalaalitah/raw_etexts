---
title: ०५०

---
॥ श्रीकृष्ण उवाच ॥  
दुर्वाससो दर्पभङ्गं कथयामि शृणु प्रिये ॥  
महामुनेर्योगतश्च रुद्रांशस्यातितेजसः ॥१॥  
एकदा चाम्बरीषश्च कृत्वा च द्वादशीव्रतम् ॥  
पारणं कर्तुमारेभे भोजयित्वा द्विजान्बहून् ॥ २ ॥  
एतस्मिन्नन्तरे तत्र चाजगाम मुनिः स्वयम् ॥  
क्षुधार्तश्च तृषार्त्तश्च विष्णुव्रतपरायणः ॥ ३ ॥  
मां भोजय महाभागेत्येवं स नृपमुक्तवान् ॥  
राजा भक्त्या ददौ तस्मै परमान्नं सुधोपमम् ॥ ४ ॥  
सकेशं पायसं दृष्ट्वा राजानं शप्तुमुद्यतः ॥  
जटां निकृत्य शिरसः स्थापयामास भूतले ॥ ५ ॥  
जटामध्यात्समुद्भूतो ज्वलदग्निशिखोपमः ॥  
सप्ततालप्रमाणश्च पुरुषः प्रलयान्तकः॥ ६ ॥  
नृपश्रेष्ठं स राजानं कोपेन हन्तुमुद्यतः ॥  
भयेन कम्पिताः सर्वे शुष्ककण्ठोष्ठतालुकाः ॥७॥  
सस्मार च महाभीतो राजा मम पदाम्बुजम् ॥  
सर्वविघ्रस्योपशमः स्मृतिमात्राद्बभूव ह ॥ ८ ॥  
एतस्मिन्नन्तरे चक्रं दुर्निवार्यं सुदर्शनम् ॥  
तेजसा मम तुल्यं च कोटिसूर्यप्रभोपमम् ॥ ९ ॥  
आविर्बभूव सहसा सभामध्ये च घूर्णितम् ॥  
निकृत्य कृत्यापुरुषं दुद्राव मुनिपुङ्गवम् ॥ 4.50.१० ॥  
सशैल सागरां पृथ्वीं काञ्चनीं भूमिमुत्तमाम् ॥  
भ्रामयित्वा महीं सर्वां पुनर्दुद्राव तं मुनिम् ॥ ११ ॥  
धावन्तं मुक्तकेशं तं भीतं कातरमातुरम्॥  
तेजसाऽऽच्छाद्य सूर्यं तं दीप्तिं कुर्वन्तमुत्तमाम् ॥१२॥  
कैलासं सप्तवर्गं च ब्रह्मलोकमनामयम् ॥  
विप्रेन्द्रो भ्रमणं कृत्वा वैकुण्ठं शरणं ययौ ॥ १३॥  
पादपद्मे पतन्तं च ददर्श विप्रपुङ्गवम् ॥  
कृपया च कृपासिन्धुर्ददौ विप्राय निर्भयम् ॥ १४ ॥  
नारायणवरेणैव बभूव विज्वरो द्विजः॥  
पुनर्ययौ हरिं स्तुत्वा नृपगेहं तदाज्ञया॥१५॥  
राजा मुनीन्द्रं सम्प्राप्य भोजयामास पायसम् ॥  
स्वयं च पारणं चक्रे सस्त्रीकः सहबान्धवः॥१६॥  
राजानमाशिषं कृत्वा भुक्त्वा विप्रो गृहं ययौ ॥  
मया नियोजितं चक्रं भक्तानां रक्षणाय च ॥ १७॥  
नश्यन्ति सर्वे प्रलये न मे भक्तः प्रणश्यति॥  
सर्वे देवा मम प्राणा भक्ताः प्राणाधिका मम॥१८॥  
त्वं च लक्ष्मीर्महामाया सावित्री वा सरस्वती॥  
ब्रह्मा शम्भुरनन्तश्च धर्मश्च ब्राह्मणास्तथा॥१९॥  
गोपाङ्गनाश्च गोपाश्च सर्वे प्रियतमा मम॥  
तेभ्यः प्रियाः परा भक्ताः प्रियो भक्तान्न कश्चन ॥4.50.२०॥  
दत्त्वा सुदर्शनं चक्रं भक्तानां रक्षणाय च॥  
तथापि न प्रतीतिर्मे स्वयं द्रष्टुं प्रयामि तान्॥२१॥  
दुर्वाससो दर्पभङ्गः श्रुतो मत्तः सुरेश्वरि ॥  
आज्ञापय महाभागे किं भूयः श्रोतुमिच्छसि ॥ २२ ॥  
श्रीराधिकोवाच ॥  
धन्वन्तरेर्दर्पभङ्गं कथयस्व जगद्गुरो ॥  
पुराणे गोपनीयं च श्रोतुं कौतूहलं मम ॥ २३ ॥  
श्रीनारायण उवाच ॥  
राधिकावचनं श्रुत्वा जहास मधुसूदनः ॥  
कथां कथितुमारेभे श्रुतिरम्यां पुरातनीम् ॥ २४ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे दुर्वाससो दर्पभङ्गो नाम पञ्चाशत्तमोऽध्यायः ॥ ५० ॥