---
title: ०६९

---
अथैकोनसप्ततितमोऽध्यायः  
नारद उवाच  
अतः परं किं रहस्यं राधाकेशवयोर्वद ।  
निगूढतत्वामस्पष्टं तन्मे व्याख्यातुमर्हसि ॥ १ ॥  
  
नारायण उवाच  
शृणु नारद वक्ष्यामि रहस्यं परमाद्भुतम् ।  
गोपनीयं च वेदेषु पुराणेषु पुराविदाम् ॥ २ ॥  
  
पुनः सकामो भगवान्कृष्णः स्वेच्छामयो विभुः ।  
रेमे स रमया सार्धं विदग्धश्च विदग्धया ॥ ३ ॥  
  
चतुःषष्टिकलाशक्त्या यथा कान्ता कलावती ।  
कामशास्त्रेषु निपुणा विदग्धा रसिकेश्वरी ॥ ४ ॥  
  
शृङ्गारलीलानिपुणा शश्वत्कामा च कामुकी ।  
सुन्दरी सुन्दरीष्वेव शश्वत्सुस्थिरयौवना ॥ ५ ॥  
  
पितणां मानसी कन्या धन्या मान्या च मानिनी ।  
शम्भोः शिष्या ज्ञानयुता शतकल्पान्तजीविनी ॥ ६ ॥  
  
वेदवेदाङ्गनिपुणा योगनीतिविशारदा ।  
नानारूपधरा साध्वी प्रसिद्धा सिद्धयोगिनी ॥ ७ ॥  
  
तत्कन्या राधिका देवी मातृतुल्या च कामुकी ।  
चकार नानाभावं सा सुशीला स्वामिनं प्रति ॥ ८ ॥  
  
चतुःषष्टिकलामानं श्रृङ्गारं च चकार सः ।  
त्या विशिष्टया साकं रासे रामरसोत्सुकः ॥ ९ ॥  
  
तां नखाग्रक्षतश्रोणीं नखक्षतपयोधराम् ।  
लुप्तचन्दनसिन्दूरां कबरीशिथिलां सतीम् ॥ १० ॥  
  
सुखसम्भोगमग्नां च नग्नां च शोकमूर्च्छिताम् ।  
पुलकाञ्चितसर्पाङ्गीं निद्रादेवी समाययौ ॥ ११ ॥  
  
दृष्ट्वा तां निद्रितां कृष्णःकृपया च कृपानिधिः ।  
रुरोद मायया मायी मयेशो लोकशिक्षया ॥ १२ ॥  
  
कृत्वा वक्षसि राधां च चुचुम्ब च पुनः पुनः ।  
स्नातां च नेत्रसलिलैः प्राणाधिष्ठातृदेवताम् ॥ १३ ॥  
  
प्राणाधिकां प्रियतमां धारयामास वाससी ।  
वह्निशुद्धेऽतिसूक्ष्मे चामूल्ये विश्वमुदुर्लभे ॥ १४ ॥  
  
कबरीं च ददौ कुङ्कुमचन्दनम् ।  
तद्गात्रे च गले हारममूल्यं रत्ननिर्मितम् ॥ १५ ॥  
  
सिन्दूरं च ददौ तस्याः सीमन्ताधःस्थलेऽमले ।  
दाडिमीकुसुमाकारं युक्तं चन्दनबिन्दुभि ॥ १६ ॥  
  
चकार पद्मकं गण्डे नानाचित्रविचित्रकम् ।  
ददौ तत्पादपद्मे च रत्नमञ्जीररञ्जितम् ॥ १७ ॥  
  
पादाङ्गुलिनखागे च सुन्दरालक्तकं ददौ ।  
नानासुवेषोज्ज्वलितां तां निद्राकुलितां विभुः ॥ १८ ॥  
  
पुनश्चकार मोहेन गाढालिङ्गनमीप्सितम् ।  
पुनश्च चुम्बनं कृत्वा निवेश्य च स्ववक्षसि ॥ १९ ॥  
  
सुष्वाप जगतां स्वामी कान्ताविरहकातरः ।  
एतस्मिन्नन्तरे काने ब्रह्मा लोकपितामहः ॥ २० ॥  
  
शिवशेषादिभिर्देवैर्मुनीन्द्रैः सार्धमाययौ ।  
आगत्य नत्वा सिरसा तुष्टाव सम्पुटाञ्जलिः ॥ २१ ॥  
  
सामवेदोक्तस्तोत्रेण परिपूर्णतमं विभुम् ॥ २२ ॥  
  
ब्रह्मोवाच  
जय जय जगदीश वन्दितचरण निर्गुण निराकार स्वेच्छामय भक्तानुग्रह नित्यविग्रह ॥ २३ ॥  
  
गोपवेष मायया मायेश सुवेष सुशील शान्त सर्वकान्त दान्त नितान्तज्ञानानन्द परात्परतर प्रकृतेः पर सर्वान्तरात्मरूप निर्लिप्त साक्षिस्वरूप व्यक्ताव्यक्त निरञ्जन भारावतारण करुणार्णव शोकसेतापग्रसन जरामृत्युभयादिहरण शरणपञ्जर भक्तानुग्रहकारक भक्तवत्सल भक्तसञ्चितधन ओं नमोऽस्तु ते ॥ २४ ॥  
  
सर्पाधिष्ठातृदेवायेत्युक्त्वा वै प्रीणनाय च ।  
पुनःपुनःरुवाचेदं मूर्च्छितश्च बभूव ह ॥ २५ ॥  
  
इति ब्रह्मकृतं स्तोत्रं यः शृणोति समाहितः ।  
तत्सर्पाभीष्टसिद्धिश्च भवत्येव न संशयः ॥ २६ ॥  
  
अपुत्रो लभते पुत्रं प्रियाहीनो लभेत्प्रियाम् ।  
निर्धनो लभते सत्यं परिपूर्णतमं धनम् ॥ २७ ॥  
  
इह लोके सुखं भुक्त्वा चान्ते दास्यं लभेद्धरेः ।  
अचलां भक्तिमाप्नोति मुक्तेरपि सुदुर्लभाम् ॥ २८ ॥  
  
स्तुत्वा च जगतां धाता प्रणम्य च पुनः पुनः ।  
शनैः शनैः समुत्थाय भक्त्या पुनरुवाच ह ॥ २९ ॥  
  
ब्रह्मोवाच  
उत्तिष्ठ देवदेवेश परमानन्दकारण ।  
नन्दनन्दन सानन्द नित्यानन्द नमोऽस्तु ते ॥ ३० ॥  
  
व्रज नन्दालयं नाथ त्यज वृन्दावनं वनम् ।  
स्मर सृदामशापं च शतवर्षनिबन्धनम् ॥ ३१ ॥  
  
भक्तशापानृरोधेन शतवर्ष प्रियां त्यज ।  
पुनरेनां च सम्प्राप्य गोलोकं च गमिष्यसि ॥ ३२ ॥  
  
गत्वा पितृगृहं देव पश्याकूरं समागतम् ।  
पितृव्यमतिथिं मान्यं धन्यं वैष्णवमीश्वर ॥ ३३ ॥  
  
तेन सार्धं मधुपुरीं भगवान् गच्छ सम्प्रतम् ।  
कुरु शम्भोर्धनुर्भङ्गं भग्नं वैरिगणं हरे ॥ ३४ ॥  
  
हन कंसं दुरात्मानं तातं बोधय मातरम् ।  
निर्माणं द्वारकायाश्च भारावतरणं भुवः ॥ ३५ ॥  
  
दह वाराणसीं शम्भोः शक्रस्य सदनं विभो ।  
शिवस्य जृम्भणं युद्धे बाणस्य भुजकृन्तनम् ॥ ३६ ॥  
  
रुक्मिणीहरणं नाथ घातनं नरकस्य च ।  
षोडशानां सहस्रं च स्त्रीणां पाणिग्रहं कुरु ॥ ३७ ॥  
  
त्यज प्रियां प्राणसमां व्रजेश्वर व्रजं व्रज ।  
उत्तिष्ठोत्तिष्ठ भद्रं ते यावद्राधा न जाग्रति ॥ ३८ ॥  
  
त्येवमुक्त्वा ब्रह्मा च सेन्द्रैर्देवगणैः सह ।  
जगाम ब्रह्मलोकं च शेषश्च शङ्करस्तथा ॥ ३९ ॥  
  
पुष्पचन्दनवृष्टिं च कुष्णस्योपरि देवताः ।  
चक्रुः प्रीत्या च भक्त्या च वाग्बभूवाशरीरिणी ॥ ४० ॥  
  
बध कंसं वथार्ह च स्वपित्रोर्मोक्षणं कुरु ।  
क्षयं कुरुभुवो भारं नारदेत्येवमेव च ॥ ४१ ॥  
  
इत्येवं तद्वचः श्रुत्वा भगवान् भूतभावनः ।  
राधा भगवतीं त्यक्त्वा समुत्तस्थौ शनैः शनैः ॥ ४२ ॥  
  
ययौ हरिः कियद्दूरं निरीक्ष्य च पुनः पुनः ।  
क्षणं तस्थौ चन्दनानां वने वाससमीपतः ॥ ४३ ॥  
  
विहाय राधा निन्द्रां सा समुत्तस्थौ स्वतल्पतः ।  
न निरीक्ष्य हरीं शान्तं कान्तं च प्राणवल्लभम् ॥ ४४ ॥  
  
हा नाथ रमण प्रेष्ठ प्राणेश प्राणवल्लभ ।  
प्राणचोर प्रियतम क्व गतोऽसीत्युवाच ह ॥ ४५ ॥  
  
क्षणमन्वेषणं कृत्वा बभ्राम मालतीवनम् ।  
उवास क्षणमुत्तस्थौ क्षणं सुष्वाप भूतले ॥ ४६ ॥  
  
रुरोद क्षणमत्युच्चैर्विललाप मुहुर्मुहुः ।  
आगच्छाऽऽगच्छ हे नाथेत्येवसुक्त्वा पुनः पुनः ॥ ४७ ॥  
  
मूर्च्छां सम्प्राप सन्तापात्सम्प्तता विरहानलैः ।  
भूतले च तृणाच्छन्ने पपात च यथा मृता ॥ ४८ ॥  
  
आययुस्तत्र गोप्यश्च ब्रह्मञ्छतसहस्रशः ।  
काश्चिच्चामरहस्ताश्च गृहीत्वा चन्दनद्रवम् ॥ ४९ ॥  
  
तासां मध्ये प्रिया लीला कृत्वा राधां स्ववक्षसि ।  
मृतामिव प्रियां दृष्ट्वा रुरोद प्रेमविह्वला ॥ ५० ॥  
  
सजलं पङ्कजदलं पङ्कोपरि निधाय च ।  
स्थापयामास तां राधां निश्चेष्टां च मृतामिव ॥ ५१ ॥  
  
गोपीभिः सेवितां तत्र रुचिरैः श्वेतचामरैः ।  
चन्दनद्रवयुक्तां च स्निग्धवस्त्रान्वितां सतीम् ॥ ५२ ॥  
  
ददर्श कृष्णस्तत्रैत्य तामेव प्राणवल्लभाम् ।  
निवारितश्च गोपीभिर्बलिष्ठाभिश्च नारद ॥ ५३ ॥  
  
यथा नीतः सापराधो दण्डथो राजभटादिभिः ।  
चकार राधां क्रोडे च समागत्य कृपानिधिः ॥ ५४ ॥  
  
चेतनां कारयामास बोधयामास बोधनैः ।  
सम्प्राप्य चेतनां देवी ददर्श प्राणवल्लाभाम् ॥ ५५ ॥  
  
बभूव सुस्थिरा देवी तत्याज विरहज्वरम् ।  
चकार कान्तं सा कान्ता गात्रालिङ्गनमीप्सितम् ॥ ५६ ॥  
  
नानाप्रकारशृङ्गारं चकार मधुसूदनः ।  
उवास रत्नतल्पे च राधां कृत्वा स्ववक्षसि ॥ ५७ ॥  
  
राधासखी रत्नमाला विदग्धा सर्वपूजिता ।  
उवाच कृष्णं मधुरं नीतिसारमनुत्तमम् ॥ ५८ ॥  
  
रत्नमारोवाच  
शृणु कृष्ण प्रवक्ष्यामि परिणामसुखावहम् ।  
हितं तथ्यं नीतिसारं दम्पत्योः प्रीतिकारणम् ॥ ५९ ॥  
  
सम्मतं कामशास्त्रेषु नीतौ वेदपुराणयोः ।  
लौकिकव्यवरारेषु प्रशस्यं सुयशस्करम् ॥ ६० ॥  
  
नारीणां च प्रिया माता प्रियो भ्राता च वन्धुषु ।  
ततः प्रियश्च पुत्रश्च पुत्रादेव प्रियः पतिः ॥ ६१ ॥  
  
शतपुत्रात्प्रियः स्वामी साध्वीनां साधुसम्मतः ।  
रसिकानां विदग्धानां न हि भर्तुः परः प्रियः ॥ ६२ ॥  
  
यदि भर्ता विदग्धश्च विदग्धानां सुखावहः ।  
अन्यथा विषतुल्यश्च विषमश्चेत्खलः खलु ॥ ६३ ॥  
  
संसारे चानृते वत्स दम्पत्योः प्रीतिरेव च ।  
परस्परं च समता प्रियसौभाग्यमीप्सितम् ॥ ६४ ॥  
  
दम्पत्योः समता नास्ति यत्र-यत्र हि मन्तिरे ।  
अलक्ष्मीस्तत्र तत्रैव विफलं जीवनं तयोः ॥ ६५ ॥  
  
सुस्वामिनां विभेदश्च परं दुःखं च योषिताम् ।  
शोकसन्तापबीजं च जीवितं मरणाधिकम् ॥ ६६ ॥  
  
स्वप्ने जागरणे चापि पतिः प्राणाश्च योषितः ।  
पतिरेव गुरुः स्त्रीणामिह लोके परत्र च ॥ ६७ ॥  
  
अस्मात्तवयि गते नाथे मूर्च्छां सम्प्राप राधिका ।  
पपात सहसा भूमौ तृणाच्छन्ने च भूतले ॥ ६८ ॥  
  
मया दत्तं मुखेऽस्याश्च शीतलं जलमुत्तमम् ।  
तदा श्वासो बभूवास्याश्चेतनं बाल्यमेव च ॥ ६९ ॥  
  
क्षणं वदति हे नाथ हे कृष्णेति क्षणं सखी ।  
क्षणं रोदिति सन्तप्ता मूर्च्छां प्राप्नोति तत्क्षणम् ॥ ७० ॥  
  
राधिकायाः शरीरं च सन्तप्तं विरहानलैः ।  
दग्धलोहयष्टिसममस्पृश्यमनलोपमम् ॥ ७१ ॥  
  
स्वप्ने जागनणे रात्रौ दिवसे च गृहे वने ।  
जले स्थले चान्तरिक्षेऽभ्युदये चन्द्रसूर्ययोः ॥ ७२ ॥  
  
नास्ति भेदश्च राधाया मृततुल्या जडाकृतिः ।  
शश्वत्पश्यति स्थानस्था सर्वं विष्णुमयं जगत् ॥ ७३ ॥  
  
स्निग्धपङ्के पङ्कजानां सजलानि दलानि च ।  
निपत्य तत्कृते तल्पे सुष्वाप विरहातुरा ॥ ७४ ॥  
  
सेविता सा प्रियालीभिः सन्ततं श्वेतचामरैः ।  
चन्दनद्रवसंसिक्ता स्निग्धवस्त्रसमन्विता ॥ ७५ ॥  
  
राधाङ्गस्पर्शमात्रेण पङ्कः सम्प्राप शुष्कताम् ।  
स्निग्धानि पद्मपत्राणि बभूवुर्भस्मसात्क्षणम् ॥ ७६ ॥  
  
चन्दनं शुष्कतां प्राप वर्णश्चम्पकसन्निभः ।  
बभुव कज्जलाकारः केशस्य वर्णतो हरे ॥ ७७ ॥  
  
सिन्दूरबिन्दू रुचिरः श्यामतां प्राप तत्क्षणम् ।  
वेषो विलासो लीला च क्रीडा त्यक्ता बभूव ह ॥ ७८ ॥  
  
रत्नमाला तु तां दृष्ट्वा गत्वा कृष्णान्तिकं तदा ।  
उवाच मधुरं वाक्यं राधाहितकरं परम् ॥ ७९ ॥  
  
रत्नमालोवाच  
हे कृष्ण कमलाकान्त त्वद्वियोगेन मत्सखी ।  
प्राणांस्त्यक्ष्यति शीघ्रं सा यदि नाऽऽयास्यसि ध्रुवम् ॥ ८० ॥  
  
विचार्य मनसा कृष्ण यत्तत्समृचितं कुरु ।  
न भवेत्कामिनीहत्या येन नीतिविशारद ॥ ८१ ॥  
  
रत्नमालावाचः श्रुत्वा प्रहस्योवाच माधवः ।  
हितं सत्यं नीतिसारं परिणमसुखावहम् ॥ ८२ ॥  
  
श्रीभगवानुवाच  
ईशो यद्यपि शक्तोऽहं निषेकं खण्डितुं प्रिये ।  
तथाऽपि न क्षमो रत्ने नियतेर्नं करोम्यहम् ॥ ८३ ॥  
  
ब्रह्माण्डेषु च सर्वेषु मर्यादा स्थापिता मया ।  
तया कर्म प्रकुर्वन्ति मुनयश्च सुरा नराः ॥ ८४ ॥  
  
सुदामशापाद्विच्छेदः शतवर्षमनीप्सितः ।  
भविष्यत्येव दम्पत्योरावयोरेव सुन्दरि ॥ ८५ ॥  
  
भेदो जागरणेऽस्याश्च मया सह सुमध्यमे ।  
संश्लेषः सन्ततं स्वप्ने मद्वरेण भविष्यति ॥ ८६ ॥  
  
आध्यात्मिकी मया दत्ता शोकच्छेदो भविष्यति ।  
राधां बोधय भद्रं ते यास्यामि नन्दमन्दिरम् ॥ ८७ ॥  
  
इत्युक्त्वा जगतां नाथो ययौ नन्दालयं प्रति ।  
राधिकां बोधयामासुरालिसङ्घाश्च नारद ॥ ८८ ॥  
  
गत्वा गृहं च पितरं ननाम मातरं तथा ।  
चकार माता क्रोडे च नवनीतं च नूतनम् ॥ ८९ ॥  
  
मातृदत्तं च ताम्बूलं चखाद शीतलं जलम् ।  
उवास तत्र जगतां नाथो मातृसमीपतः ॥ ९० ॥  
  
सर्वैर्गोपसमूहैश्च सेवितः श्वेतचामरैः ।  
माल्यचन्दनताम्बूलं ते च तस्मै ददुर्मुदा ॥ ९१ ॥  
  
इति श्रीब्रह्मo महाo श्रीकृष्णचन्मखo उत्तo नारदनाo श्रीकृष्णागमनं  
नामैकोनसप्ततितमोऽध्यायः ॥ ६९ ॥