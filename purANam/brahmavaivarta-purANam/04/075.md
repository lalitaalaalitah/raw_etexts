---
title: ०७५

---
अथ पञ्चसप्ततितमोऽध्यायः  
श्रीभगवानुवाच  
शृणु नन्द प्रवक्ष्यामि ज्ञानं च परमाद्भुतम् ।  
सुगोपनीयं वेदेषु पुराणेषु च दुर्लभम् ॥ १ ॥  
  
न विश्वासो हि नारीषु सन्ततं कुलटासु च ।  
मोक्षमार्गार्गलास्वेव भ्रममायास्वमूषु च ॥ २ ॥  
  
हरिभक्तेरसाध्वीनां विरुद्धासु युतासु च ।  
बीजरूपासु नाशानां प्रमदासु व्रजेश्वर ॥ ३ ॥  
  
नित्यं च प्रातरुत्थाय रात्रिवासो विहाय च ।  
अभीष्टदेवं हृत्पद्मे ब्रह्मरन्ध्रे गृरुं परम् ॥ ४ ॥  
  
विचिन्त्य मनसा प्रातःकृत्यं कृत्वा सुनिश्चितम् ।  
स्नानं करोति सुप्राज्ञो निर्मलेषु जलेषु च ॥ ५ ॥  
  
न सङ्कल्पं च कुरुते भक्तः कर्मनिकृन्तनः ।  
स्नात्वा हरिं स्मरेत्सन्ध्यां कृत्वा याति गृहं प्रति ॥ ६ ॥  
  
प्रक्षाल्य पादौ प्रविशेन्निधाय धौतवाससी ।  
पूजयोत्परमात्मानं मामेव मुक्तिकारणम् ॥ ७ ॥  
  
शालग्रामे मणौ यन्त्रे प्रतिमायां जलेऽपि च ।  
तथा च विप्रे गवि च गुरुष्वेवं विशेषतः ॥ ८ ॥  
  
घटिऽष्टदलपद्मे च पात्रे चन्दननिर्मिते ।  
आवाहनं च सर्वत्र शालग्रामे जलेन च ॥ ९ ॥  
  
मन्त्रानुरूपध्यानेन ध्यात्वा मां पूजयेद्व्रती ।  
षोडशोपचारद्रव्याणि दद्यान्मूलेन भक्तितः ॥ १० ॥  
  
श्रीदामानं मुदामानं वसुदामानमेव च ।  
वीरभानुं शूरभानुं गोपान्पञ्च प्रपूजयेत् ॥ ११ ॥  
  
सुनन्दनन्दकुमुदं पार्षदं मे सुदर्शनम् ।  
लक्ष्मीं सरस्वतीं दुर्गां राधां गङ्गां वसुन्धराम् ॥ १२ ॥  
  
गुरुं च तुलसीं शम्भुं कार्तिकेयं विनायकम् ।  
नवग्रहांश्च दिक्पालान्परितः पूजयेत्सुधीः ॥ १३ ॥  
  
देवषट्कं च सम्पूज्य सर्वादौ विघ्नविघ्नतः ।  
गणेशं च दिनेशं च वह्निं विष्णुं शिवं शिवम् ॥ १४ ॥  
  
श्रुतौ विनिर्मितान्देवान्मोक्षदान्कर्मकृन्तनान् ।  
गणेशं विघ्ननाशाय सूर्यं व्याधिविनाशिने ॥ १५ ॥  
  
वह्निं प्राप्तिनिमित्तेन शान्तौ शुद्धौ भवेद्ध्रुवम् ।  
विष्णुं मोक्षनिमित्तेन ज्ञानदानाय शङ्करम् ॥ १६ ॥  
  
बुद्धिमुक्तिनिमित्तेन पार्वतीं पूजयेत्सुधीः ।  
पुष्पाञ्जलित्रयं दत्त्वा स्वस्तोत्रं कवचं पठेत् ॥ १७ ॥  
  
गुरुं प्रणम्य सम्पूज्य तत्पश्चात्प्रणमेत्सुरम् ।  
कृत्वाऽऽह्रिकं च सम्पूज्य यथासुखमुदीरितम् ॥ १८ ॥  
  
समाचरेत्स्वकर्मैतद्वेदोक्तं स्वात्मशुद्धये ।  
विष्ठां न पश्येत्प्राज्ञश्च व्याधिबीजस्वरूपिणीम् ॥ १९ ॥  
  
मूत्रं च व्याधिबीजं च परं नरककारणम् ।  
लिङ्गंयोनिं पापदुःखव्याधिदारिद्र्यदायिनीम् ॥ २० ॥  
  
उरुं मुखं स्तनं स्त्रीणां कटाक्षं हास्यमेव च ।  
विनाशबीजं रूपं च विपदां कारणं सदा ॥ २१ ॥  
  
दिवाभोगं च स्वस्त्रीणां स्वालापं परिवर्जयेत् ।  
रोगाणो कारणं चैव चक्षुषोः कर्णयोस्तथा ॥ २२ ॥  
  
एकतारं च गगनं न पश्येत्तु रुजां भयात् ।  
दैवाद्दृष्ट्वा हरिं स्मृत्वा सप्तधा नारदं जपेत् ॥ २३ ॥  
  
अस्तकाले रविं चन्द्रं न पश्येद् व्याधिकारणम् ।  
खण्डं मसुदितं चन्द्रं न पश्येद् व्याधिकारणम् ॥ २४ ॥  
  
जलस्थं च रविं चन्द्रं दृष्ट्वा शोकं लभेन्नरः ।  
बन्धुविच्छेदहेतुं च न पश्येत्परमैथुनम् ॥ २५ ॥  
  
एकत्र शयनं स्थानं भोजनं च गतिं तथा ।  
न कुर्यात्पापिना सार्धं सर्वं नाशस्य लक्षणम् ॥ २६ ॥  
  
आलापाद्गात्रसंस्पर्शाच्छयनाश्रयभोजनात् ।  
सञ्चरन्ति ध्रुवं पापास्तैलविन्दुरिवाम्भसा ॥ २७ ॥  
  
हिंस्रजन्तुसमीपं च न गच्छेद्दुःखकारणम् ।  
खलेन सार्ध मिलनं न कुर्याच्छोककारणम् ॥ २८ ॥  
  
ब्राह्मणानां गवां चैव वैष्णवानां विशेषतः ।  
न कुर्याद्धिंसनं हानिं सर्वनाशस्य कारणम् ॥ २९ ॥  
  
देवदेवलविप्राणां वैष्णवानां तथैव च ।  
वित्तं धनं च नहरेत्सर्वनाशस्य कारणम् ॥ ३० ॥  
  
स्वदत्तं परदत्तं वा ब्रह्मवित्तं हरेत्तु यः ।  
षष्टिवर्षसहस्राणि विष्ठायां जायते कृमिः ॥ ३१ ॥  
  
गृध्रः कोटिसहस्राणि शतजन्मानि सूकरः ।  
श्वापदः शतजन्मानि गण्डकः सप्तजन्मनि ॥ ३२ ॥  
  
घोटकः सप्तजन्मानि कुम्भीरः पञ्चजन्मसु ।  
पुंश्चलीनां योनिकीटं शतजन्मसु निश्चितम् ॥ ३३ ॥  
  
व्रणकीटं च तेषां शतजन्मसु नारद ।  
गोधिका सप्तजन्मानि गर्दभः सप्तजन्मसु ॥ ३४ ॥  
  
सप्तजन्मानि मार्जारो नकुलश्त्रेषु जन्मसु ।  
उच्चैःश्रवा जन्मशतं खरश्चापि तथैव च ॥ ३५ ॥  
  
क्रूरसर्पश्च शार्दूलो महिषः सप्तजन्मसु ।  
भेकश्च शतजन्मानि च्छागलः सप्तजन्मसु ॥ ३६ ॥  
  
भल्लूकः शतजन्मानि शृगालो लक्षजन्मसु ।  
ततो जलौका भवति ब्रह्मस्वहरणाद्ध्रुवम् ॥ ३७ ॥  
  
कुम्भीपाके च पच्यन्ते पापिनो ब्रह्मणः शतम् ।  
दक्षिणां विप्रमुद्दिश्य तत्कालं चैन्न दीयते ॥ ३८ ॥  
  
एकरात्रे व्यतीते तु तद्दानं द्विगुणं भवेत् ।  
मासे शतगुणं प्रोक्तं द्विमासे तु सहस्रकम् ॥ ३९ ॥  
  
संवत्सरे व्यतीते तु स दाता नरकं व्रजेत् ।  
दात्रा न दीयते मूर्खो ग्रहीता च न याचते ॥ ४० ॥  
  
उभौ तौ नरकं यातो दाता व्याधियुतो भवेत् ।  
विप्राणां हिसनं कृत्वा वंशहानिं लभेद्ध्रुवम् ॥ ४१ ॥  
  
धनं लक्ष्मीं परित्यज्य भिक्षुकश्च भवेद्व्रजन् ।  
देवं च ब्रह्मणं दृष्ट्वा न नमेद्यो लभेच्छुचम् ॥ ४२ ॥  
  
न कुर्याद्गुरुभक्तिं यो लभते रौरवं शुचम् ।  
य स्त्री मूढा दुराचारा स्वपतिं हरिरूपिणम् ॥ ४३ ॥  
  
न पश्येत्तर्जनं कृत्वा कुम्भीपाके व्रजेद्ध्रुवम् ।  
वाक्तर्जनाद्भवेत्काको हिंसनात्सूकरो भवेत् ॥ ४४ ॥  
  
सर्पो भवति कोपैन दर्पेण गर्दभो भवेत् ।  
कुक्कुरी च कुवाक्येनाप्यन्धश्च विषदर्शनात् ॥ ४५ ॥  
  
पतिव्रता च वैकुण्ठं पत्या सह व्रजेद्ध्रुवम् ।  
शिवं दुर्गां गणपतिं सूर्य विप्रं च वैष्णवम् ॥ ४६ ॥  
  
विष्णुं निन्दति यो मूढः स महारौरवं व्रजेत् ।  
पितरं मातरं पुत्रं सतीं भार्यां गुरुं तथा ॥ ४७ ॥  
  
अनाथां भगिनीं कन्यां विनिन्द्य नरकं व्रजेत् ।  
विप्रभक्तिविहीनाश्च क्षत्रविट्शूद्रयोनिजा ॥ ४८ ॥  
  
हरिभक्तिविहीनाश्च पच्यन्ते नरमे ध्रुवम् ।  
पतिभक्तिविहीनाश्च युवत्यश्च नराधमाः ॥ ४९ ॥  
  
शालग्रामजलं विष्णुप्रसादं ये च भुञ्जते ।  
तीर्य पुनन्ति ते विप्राः शतं पुंसां वसुन्धराम् ॥ ५० ॥  
  
पितृन्देवान्समम्यर्च्य खादन्मासं द्विजः शुचिः ।  
यो भक्षति वृथा मांसं स महारौरवं व्रजेत् ॥ ५१ ॥  
  
मत्स्यांश्च कामतो जग्ध्वा चोपवासं वसेद्द्विजः ।  
प्रायश्चित्तं ततः कुर्याद्व्रतं चान्द्रायणं चरेत् ॥ ५२ ॥  
  
कामतो ब्राह्मणो मत्स्यं भुङ्क्ते यो ज्ञानदुर्बलः ।  
सोऽशुचिः सततं नन्द हन्ति पुण्यं पुराकृतम् ॥ ५३ ॥  
  
विष्णोरुच्चिष्टभोजी यो मत्स्यं मांसं न खादति ।  
पदे पदेऽश्वमेधस्य लभते निश्चितं फलम् ॥ ५४ ॥  
  
एकादशीं ये कुर्वन्ति कृष्णजन्माष्टमीव्रतम् ।  
शतजन्मकृतात्पापान्मुच्यन्ते नात्र संशयः ॥ ५५ ॥  
  
यद्बालये यच्च कौमारे वार्धके यच्च यौवने ।  
भस्मीभूतानि कुर्वन्ति पातकानि कृतानि च ॥ ५६ ॥  
  
एकादशीदिने भुङ्क्ते कृष्णजन्माष्टमीव्रते ।  
त्रैलोक्यजनितं पापं सोऽपि भुङ्क्ते न संशयः ॥ ५७ ॥  
  
आतुरे नियमो न स्यादपि वृद्धे च बालके ।  
भक्तस्य द्विगुणं दत्त्वा ब्राह्मणाय शुचिर्भवेत् ॥ ५८ ॥  
  
यो भुङ्क्ते शिवरात्रौ च श्रीरामनवमीदिने ।  
उपवासे समर्थश्च स महारौरवं व्रजेत् ॥ ५९ ॥  
  
कुहूपूर्णेन्दुसङ्क्रान्तिचतुर्दश्यष्टमीषु च ।  
नरश्चाण्डालयोनिः स्यात्स्त्रीतैलमांससेवनात् ॥ ६० ॥  
  
मत्स्यं मांसं मसूरं च कांस्यपात्रे च भोजनम् ।  
आर्द्रकं रक्तशाकं च रवौ च परिवर्जयेत् ॥ ६१ ॥  
  
अन्यथा नरकं याति कुम्भीपाकं न संशयः ।  
रजस्वरान्नं वेश्यान्नं मदिरान्नं व्रजेश्वर ॥ ६२ ॥  
  
यो भुङ्क्ते ब्राङ्मणो दैवाद्विड्भोजी स भवेद्ध्रुवम् ।  
यदह्ना कुरुते कर्म न तस्य फलभाग्भवेत् ॥ ६३ ॥  
  
स भवेदशुचिर्नित्यं भस्मान्तं तस्य सूतकम् ।  
नारी वेश्या प्रतिज्ञेया चतुष्पुरुषगामिनी ॥ ६४ ॥  
  
पाके च पितृदेवानामधिकारो न तद्भवेत् ।  
यद्ग्रामयाजिनामन्नं शूद्रश्राद्धान्नभोजनम् ॥ ६५ ॥  
  
भुक्त्वा च नरकं याति यावच्चन्द्रदिवाकरौ ।  
शूद्राणां श्राद्धदिवसे तदन्नं भुञ्जते द्धिजाः ॥ ६६ ॥  
  
कुम्भीपाके च पच्यन्ते यावद्वै ब्रह्मणः शतम् ।  
यः शूद्रेणाभ्यनुज्ञातो भुङ्क्ते श्राद्धदिनेऽन्यतः ॥ ६७ ॥  
  
सुरापीति स विज्ञेयः सर्वधर्मबहिष्कृतः ।  
असिजीवी मषीजीवी देवलो वृषवाहकः ॥ ६८ ॥  
  
शूद्राणां शवदाही च यो हि शूद्रापतिद्धिजः ।  
स शूद्रवद्वहिष्कार्यस्तदन्नं विट्समं सताम् ॥ ६९ ॥  
  
नोपतिष्ठति यः पूर्वां नोपास्ते यस्तु पश्चिमाम् ।  
स शूद्रवद्बहिष्कार्यः सवंस्माद्द्विजकर्मणः ॥ ७०  
सन्ध्याहीनोऽशुचिर्नित्यमनर्हः सर्वकर्मसु ।  
यदह्नाकुरुते कर्म न तस्य फलभाग्भवेत् ॥ ७१ ॥  
  
वाममन्त्रोपासकश्च ब्राह्माणो नरकं व्रजेत् ।  
नदीगर्भे च गर्ते च दृक्षमूले जलान्तिके ॥ ७२ ॥  
  
देवान्तिके सस्यभूमौ पुरीषं नोत्सृजेद्बुधः ।  
वल्मीकमूषकोत्खातां मृदमन्तर्जलां तथा ॥ ७३ ॥  
  
शौचावशिष्टां गेहाच्च नाऽऽदद्याल्लेपसम्भवाम् ।  
अन्तःप्राणिपिपील्यां च हलोत्खातां व्रजेश्वर ॥ ७४ ॥  
  
आलवालोत्थितां चैव सस्यक्षेत्रोत्थितां तथा ।  
वृक्षमूलोत्थितां नन्द नदीगर्भोत्थितां तथा ॥ ७५ ॥  
  
परित्यजेन्मृदस्त्वेताः सकलाः शौचसाधने ।  
कूष्माण्डघातिका या स्त्री दीवनिर्वाणकः पुमान् ॥ ७६ ॥  
  
सप्तजन्म भवेद्रोगी दरिद्रो जन्मजन्मनि ।  
प्रदीपं शिवलिङ्गञ्च शालग्रामं मणिन्तथा ॥ ७७ ॥  
  
प्रतिमां यज्ञसूत्रं च सुवर्ण शङ्खमेव च ।  
हीरकं च तथा मुक्तां गोमूत्रं गोमयं घृतम् ॥ ७८ ॥  
  
शालग्रामशिलातोयं भूमौ त्यक्त्वा व्रजेदधः ।  
दरिद्रः कृपणः कुष्ठी वंशहीनोऽप्यभार्यकः ॥ ७९ ॥  
  
भूमिहीनः प्रजाहीनो बन्धुहीनश्च कुत्सितः ।  
अन्धः पङ्गुर्वा खर्वश्च खञ्जश्चैवाङ्गहीनकः ॥ ८० ॥  
  
भवेत्कमेण पापी स ह्येतान्भूमौ त्यजेतु यः ।  
दिवसे सन्ध्ययोर्निद्रां स्त्रीसम्भोगं करोति यः ॥ ८१ ॥  
  
सप्तजन्म भवेद्रोगी दरिद्रः सप्तजन्मसु ।  
उदिते जगतीनाथे यः कुर्याद्दन्तधावनम् ॥ ८२ ॥  
  
स पापिष्ठः कथं ब्रूते पूजयामि जनार्दनम् ।  
मृद्भस्मगोसकृत्विण्डैस्तथा बालुकयाऽपि वा ॥ ८३ ॥  
  
कृत्वा लिङ्कं सकृत्पूजय वसेत्कल्पशतं दिवि ।  
सहस्रपूजनात्सोऽपि लभते वाञ्छितं फलम् ॥ ८४ ॥  
  
लक्षं च पूजयेद्यस्तु शिवत्वं लभते ध्रुवम् ।  
जीवन्मुक्तो भवेद्विप्रो लिङ्गमभ्यर्चयेतु यः ॥ ८५ ॥  
  
शिवपूजाविहीनश्च ब्राह्मणो नरकं व्रजेत् ।  
मत्पूजितं प्रियतमं शिवं निन्दन्ति ये नराः ॥ ८६ ॥  
  
पच्यन्ते निरये तावद्यावद्वै ब्रह्मणः शतम् ।  
पूजिते शिवलिङ्गे च यदि स्यात्केशवालुका ॥ ८७ ॥  
  
स महान्धो वालुकया केशेन यवनो भवेत् ।  
क्षुद्रो दरिद्रः कृपणो व्याधिः स्यात्कुत्सिते यथा ॥ ८८ ॥  
  
सर्वेभ्यो मानहानिः स्याज्जायते नीचयोनिषु ।  
सर्वेषु प्रियपात्रेषु ब्रह्मणश्च मम प्रियः ॥ ८९ ॥  
  
ब्रह्मणाच्च प्रिया लक्ष्मीः सततं वक्षसि स्थिता ।  
ततोऽधिका प्रिया राधा प्रिया भक्तास्ततोऽधिकाः ॥ ९० ॥  
  
ततोऽधिकः शङ्करो मे नास्ति मे शङ्करात्प्रियः ।  
महादेव महादेव महादेवेति वादिरः ॥ ९१ ॥  
  
पश्चाद्यामि च सन्तृप्तो नामश्रवणलोभतः ।  
मनो मे भक्तमूले च प्राणा राधात्मका ध्रुवम् ॥ ९२ ॥  
  
आत्मा मे शङ्करस्थानं शिवः प्राणाधिकश्च यः ।  
आद्या नारायणी शक्तिः सृष्टिस्थित्यन्तकानिणी ॥ ९३ ॥  
  
कनोमि च यथा सृष्टिं यया ब्रह्मादिदेवताः ।  
यया जयति विश्वं च यया सृष्टिःप्रजायते ॥ ९४ ॥  
  
यया विना जगन्नाश्ति मया दत्ता शिवाय सा ।  
दया निद्रा च क्षुत्तृप्तिस्तृष्ण श्रद्धा क्षमा धृतिः ॥ ९५ ॥  
  
तुष्टिः पुष्टिस्तथा शान्तिर्लज्जाधिदेवता हि सा ।  
वैसुण्ठे सा महालक्ष्मीर्गोलोके राधिका सती ॥ ९६ ॥  
  
मर्त्ये लक्ष्मीश्च क्षीरोदे दक्षकन्या सती य सा ।  
सा दुर्गा मेनकाकन्या दैत्यदुर्गतिनाशिनी ॥ ९७ ॥  
  
स्वर्गलक्ष्मीश्च दुर्गा सा शक्रादीनां गृहे गृहे ।  
सा वाणी सा च सावित्री विद्याधिष्ठातृदेवता ॥ ९८ ॥  
  
वह्नौ स दाहिकाशक्तिः प्रभाशक्तिश्च भास्करे ।  
शोभाशक्तिः पूर्णचन्द्रे जले शक्तिश्च शीतता ॥ ९९ ॥  
  
सस्यप्रसूता शक्तिश्च धारणा च धरासु सा ।  
ब्राह्मण्यशक्तिर्विप्रेषु देवशक्तिःसुरेषु सा ॥ १०० ॥  
  
तपस्विनां तपस्या का गृहिणां गृहदेवता ।  
मुक्तिशक्तिश्च मुक्तानामाशा सांसारिकस्य सा ॥ १०१ ॥  
  
मद्भक्तानां भक्तिशक्तिर्मयि भक्तिप्रदा सदा ।  
नृपाणां राज्यलक्ष्मीश्च वणिजां लभ्यरूपिणी ॥ १०२ ॥  
  
परि संसारसिन्धूनां त्रयीतत्त्वा तु तारिणी ।  
सत्सु सद्बुद्धिरूपा सा मेधाशक्तिस्वरूपिणी ॥ १०३ ॥  
  
व्याख्याशक्तिः श्रुतौ शास्त्रे दातृशक्तिश्च दातृषु ।  
क्षत्त्रादीनां विप्रभक्तिः पतिभक्तिः सतीसु च ॥ १०४ ॥  
  
एवं रूपा च या शक्तिर्मया दत्ता शिवाय सा ।  
एवं ते कथितं सर्वं किं भूयः श्रोतुमिच्छसि ॥  
प्रश्नं करोषि यद्यन्मां तत्सर्वं कथयामि ते ॥ १०५ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo भसवन्नन्दसंo  
पञ्चसप्ततितमोध्यायः ॥ ७५ ॥