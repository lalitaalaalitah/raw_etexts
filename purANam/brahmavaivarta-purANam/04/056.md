---
title: ०५६

---
अथ षद्पञ्चाशत्तमोऽध्यायः  
नारद उवाच  
किमपूर्वं श्रुतं ब्रह्मन्रहस्यं परमाद्भुतम् ।  
अनन्तचरितं धन्यमनन्तस्याच्युतस्य च ॥ १ ॥  
  
कथं कृष्णो महाविष्णोर्दर्पभङ्ग चकार सः ।  
अन्येषां वा कथमहो तद्भवान्वक्तुमर्हति ॥ २ ॥  
  
स्वतः श्रीकृष्णचरितमतीव मधुरं श्रुतौ ।  
अतीव मधुरं रम्यं काव्यं कविमुखात्ततः ॥ ३ ॥  
  
नारायण उवाच  
महाविष्णोरहङ्कारो बभूव सहसेति च ।  
सर्वं मल्लोमकूपेषु विश्वान्येवाऽहमीश्वरः ॥ ४ ॥  
  
संहारभैरवी भुत्वा तं स जग्रास लीलया ।  
स्यिते मुर्धावशेषे च प्रसादं तं चकार सः ॥ ५ ॥  
  
सर्वात्मना ध्यायमानः स्तुतो भीतं कृपानिधिः ।  
तच्छरीरं सुसम्पन्नं पुनरेव चकार सः ॥ ६ ॥  
  
ब्रह्मणः सहसा ब्रह्मन्निति दर्पो बभुव ह ।  
अहं त्रिजगतां धाता कर्ताऽहमीश्वरः स्वयम् ॥ ७ ॥  
  
मत्परः पूजितो नास्ति मत्परश्च जितेन्द्रियः ।  
इत्येवं मनसा कृत्वा बहुदर्पो बभूव ह ॥ ८ ॥  
  
तं ब्रहाणां समूहं च दर्शयामास तत्क्षणम् ।  
गोलोके स्वसमीपे च वसन्तं पुरतो विभोः ॥  
चतुर्वक्त्रं पञ्चवक्त्रं षड्वक्त्रं च ततोऽधिकम् ॥ ९ ॥  
  
शतवक्त्रं च प्रत्येकं ब्रह्माण्डौघं च लीलया ।  
त्यक्तुकामं स्वदेहं च व्रीडया नतकन्धरम् ॥ १० ॥  
  
पुनः प्रसादं कृपया तं चकार कृपानिधिः ।  
कालेन मोहिनीद्वारा तमपूज्यं चकार सः ॥ ११ ॥  
  
स्वकन्यां दर्शयित्वा तं सकामं च चकार ह ।  
पुनस्तद्दर्पभङ्गं च शिवद्वारा चकार सः ॥ १२ ॥  
  
तत्याज लज्जया देहं पुनर्देहं दधार सः ।  
पुनश्चकार तं पूज्यं ब्रह्माणं ब्रह्मणः प्रभुः ॥ १३ ॥  
  
ज्ञानं ददौ महाज्ञानी ज्ञानानन्दः सनातनः ।  
विष्णोर्बभूव गर्वश्च जगत्पाताऽहमीश्वरः ॥ १४ ॥  
  
तमात्मविस्मृतं कृष्णश्चकार रामजन्मनि ।  
अहं विश्वं बिभर्मीति शेषो दर्पी बभूव ह ॥ १५ ॥  
  
तद्दर्पं गरुडद्वारा चूर्णीभूतं चकार सः ।  
एकदा पूजितो नागैर्गरुडः कृष्णवाहनः ॥ १६ ॥  
  
न पूजितश्च शेषेण स्वदर्पेण पुरा मुने ।  
गरुडेन जितं कोधात्तमनन्तं मनस्विनम् ॥ १७ ॥  
  
चकार मोक्षणं तस्य श्रीकृष्णश्च कृपानिधिः ।  
स्वयं शिवः स्वदर्पाच्च विवाहं न चकार सः ॥ १८ ॥  
  
तं कृत्वा मायया मोहं कारयामास स्त्रीयुतम् ।  
पुनर्जहार तत्पत्नीं दक्षकन्यां महासतीम् ॥ १९ ॥  
  
वर्ष शुशोच तद्देहं क्रोडे कृत्वा च शङ्करः ।  
नानास्थानं च बभ्राम रुदञ्छोकान्मुहुर्मुहुः ॥ २० ॥  
  
जन्मान्तरे पुनः प्राप्य तां सतीं पार्वतीं मुदा ।  
विसस्मार च स्वज्ञानं दक्षशप्तः पुनः शिवः ॥ २१ ॥  
  
पुनश्चाऽऽङ्गीरसद्वारा स्मारयामास सत्वरम् ।  
एकदा सरथः शम्भुः प्रेरितस्त्रिपुरे पुरा ॥ २२ ॥  
  
हत्वा दैत्यं शिवद्वारा त्रिपुरारिं चकार तम् ।  
सर्वं वरं च सर्वस्मै दातुं शम्भुः कृपानिधिः ॥ २३ ॥  
  
स्वयं कल्पतरुर्भूत्वा प्रतिज्ञां च चकार सः ।  
वृकासुरोऽनुष्ठानं च कृत्वा वव्रे वरं विभुम् ॥ २४ ॥  
  
दास्यामि हस्तं यन्मूर्घ्नि भस्मसाद्भवतु क्षणात् ।  
जगाद जगतां नाथ ईप्सितं ते भविष्यति ॥ २५ ॥  
  
इति लब्ध्वा वरं रुद्राद्गच्छन्तं शङ्करं विभुम् ।  
हस्तं दातुं च तं मूर्ध्नि प्राधावत्सत्वरं पुरा ॥ २६ ॥  
  
अतीव भीतः शम्भुश्च जगाम शरणं हरिम् ।  
भगवांश्च शिवस्यार्थे दैत्यं भस्मीचकार सः ॥ २७ ॥  
  
शिवं युद्धं च कुर्वन्तं बाणयुद्धे पुरा विभुः ।  
लीलया जृम्भणास्त्रेण जडीभूतं चकार सः ॥ २८ ॥  
  
समागतं दक्षयज्ञे शम्भुं दम्भेन लीलया ।  
वारयामास भगवान्हस्तं दत्त्वा च तद्गले ॥ २९ ॥  
  
केदारकन्यकाद्वारा शप्तो धर्मोऽतिदैवतः ।  
बभूवातिकृशो भीतः कुह्वामेव यथा शशी ॥ ३० ॥  
  
तदा तस्याश्च शापान्ते सत्ये पूर्णो बभुव ह ।  
त्रिपाद्बभूव त्रेतायां द्वापरं च द्विपादिति ॥ ३१ ॥  
  
एकपाच्च कलौ सोऽपि कलेरन्ते पुनः क्षयः ।  
षोडशांशोऽतिक्लिष्टश्च सस्मार चनणं विभोः ॥ ३२ ॥  
  
तदा सत्ययुगारम्भे परिपूर्णोऽभवत्पुनः ।  
पुनर्युगानुरोधेन क्रमेण च पुनः क्षयः ॥ ३३ ॥  
  
यमो माण्डवशापेन शूद्रयोनिमवाप ह ।  
तदा पुनः शताब्दान्ते पुनः शुद्धो बभूव ह ॥ ३४ ॥  
  
साम्बो विमातृशापेन गलत्कुष्ठी बभूव सः ।  
तदा सूर्यव्रतं कृत्वा पुनः शुद्धो बभूव सः ॥ ३५ ॥  
  
चन्द्रो दर्पमदेनैव जहार च गुरोः प्रियाम् ।  
बभूव दर्पभङ्गोऽस्य यक्ष्मग्रस्तो बभूव सः ॥ ३६ ॥  
  
सूर्यो दर्पात्तेजसश्च हन्तुं शङ्करकिङ्करम् ।  
सुमालीत्यभिधं दैत्यं जगामाऽऽशु गिरिं प्रति ॥ ३७ ॥  
  
अहर्निशं दीप्तिकरं कुर्वन्तं विषयं रवेः ।  
सूर्येण भीतो दैत्यश्च शङ्करं शरणं ययौ ॥ ३८ ॥  
  
सूर्यं दृष्ट्वा शङ्करश्च जग्राह शूलमेव च ।  
भीतो दुद्राव सूर्यश्च दृष्ट्वा तं शूलिनं मुने ॥ ३९ ॥  
  
जघान काश्यां शूलेन शूलीकाशीश्वरो रविम् ।  
मूर्च्छां सम्प्राप्य शूलेन दर्पम्भङ्गो बभूव ह ॥ ४० ॥  
  
सान्द्रान्धकारः सहसा जग्राह पृथिवीतलम् ।  
आशुतोषो महादेवो जीवयामास तत्क्षणम् ॥ ४१ ॥  
  
तुष्टाव शङ्करं सूर्यो लज्जितोऽपि भयेन च ।  
कृत्वा तमाशिषं तुष्टो ययौ गेहं कृपानिधिः ॥ ४२ ॥  
  
विभुर्गरुत्मतो दर्पं बभञ्ज लीलया पुरा ।  
निःश्वासैः प्रेरितस्यापि शिवस्य वृषभस्य च ॥ ४३ ॥  
  
आगच्छन्तं च वैकुण्ठं पृष्ठे कृत्वा शिवं पुरा ।  
द्रष्टुं समागतं भक्त्या देवं नारायणं परम् ॥ ४४ ॥  
  
वह्निर्दपीं भृगोः शापात्सर्वभक्षो बभूव ह ।  
गुरोः स्वभार्याहिरणाद्दर्पश्चूर्णो बभूव ह ॥ ४५ ॥  
  
दुर्वाससो दर्पभङ्गो बभूव ह्यम्बरीषतः ।  
सुदर्शनेन चक्रेण विष्णोर्दुर्विषहेण च ॥ ४६ ॥  
  
जयस्य विजयस्यापि दर्पभङ्गं चकार सः ।  
वैकुण्ठात्पतितस्यापि ब्रह्मशापच्छलेन च ॥ ४७ ॥  
  
नृसिंहेण हतः सोऽपि हिरण्यकशिपुर्यथा ।  
सूकरेण हिरण्याक्षो लीलया च रसातले ॥ ४८ ॥  
  
रावणः कुम्भकर्णश्च निहतौ रामबाणतः ।  
जन्मान्तरे च लङ्कायां ब्रह्मणा प्रार्थितस्य च ॥ ४९ ॥  
  
शिशुपालो हि निहतः कृष्णबाणेन लीलया ।  
दन्तवक्रश्च सहसा परिपूर्णेऽत्र जन्मनि ॥ ५० ॥  
  
सुराणां दर्पभङ्गं च दैत्यद्वारा चकार ह ।  
असुराणां सुरद्वारा विरोधेन परस्परम् ॥ ५१ ॥  
  
विधिद्वारा दर्पभङ्गं भवतश्च चकार सः ।  
भवानासीन्नारदश्च पुरा पुत्रः प्रजापतेः ॥ ५२ ॥  
  
गन्धर्वश्च पितुः शापाच्छूद्रीपुत्रस्ततः क्रमात् ।  
ततः पुनर्नारदश्च प्रसादादधुना विभोः ॥ ५३ ॥  
  
मम साध्यं विश्वमिति कामदर्पो बभूव ह ।  
तं प्रमतं हरद्वारा भस्मसाच्च चकार सः ॥ ५४ ॥  
  
पुनः कृत्वा प्रसादं तं जीवयामास लीलया ।  
ऐकान्तिकं च तद्भक्तं स च नास्त्रं करोति हि ॥ ५५ ॥  
  
चकार दर्पभङ्गं च दर्पिणो लक्ष्मणस्य च ।  
रणे शङ्करशूलेन रावणप्रेरितेन च ॥ ५६ ॥  
  
पुनस्तं जीवयामास रामस्य स्तवनेन च ।  
स्वयं विस्मृतविष्णोश्च ब्रह्मशापेन नारद ॥ ५७ ॥  
  
चकार दर्पभङ्गं च कार्तवीर्यार्जुनस्य च ।  
जामदग्न्यस्य शस्त्रेणामोघेन पर्शुना पुरा ॥ ५८ ॥  
  
विप्रपुत्रस्य मरणे हरणे कृष्णयोषिताम् ।  
कर्णेन सार्धं समरे पार्थदर्पं बभञ्ज सः ॥ ५९ ॥  
  
बाणस्य चोषाहरणे चिच्छेद च भुजान्विभुः ।  
भृगोश्च दक्षयज्ञे च दर्पभङ्गं चकार सः ॥ ६० ॥  
  
पर्शुरामस्य रामस्य विवाहो पथि गच्छतः ।  
बभञ्ज दर्पं समरे रामद्वारा पुरा विभुः ॥ ६१ ॥  
  
सुमेरोः शृङ्गभृङ्गं च वायुद्वारा चकार सः ।  
समुद्राणां दर्पभङ्गं चकारागस्त्यभक्षणात् ॥ ६२ ॥  
  
अकाले सृष्टिहरणे तत्पुत्रमरणे पुरा ।  
कोपयुक्तस्य वायोश्च दर्पभङ्गं चकार सः ॥ ६३ ॥  
  
उषाहरणयात्रायां द्वारकागमने हरेः ।  
बाणस्य च गवां हेतोवंरुणं च शशाप सः ॥ ६४ ॥  
  
कलहे गङ्गया वाण्या नारायणाग्रतः ।  
सरस्वतीं च तत्याज तस्या दर्पं बभञ्ज सः ॥ ६५ ॥  
  
दर्पयुक्तां च दुर्गां च त्यक्त्वा शम्भुर्हिमालये ।  
कामं च भस्मसात्कृत्वा तपसे च ययौ विभुः ॥ ६६ ॥  
  
लज्जामवाप सा देवी तस्या दर्पं बभञ्ज सः ।  
सा ययौ तपसे विष्णोः प्राप्तिहेतोः शिवस्य च ॥ ६७ ॥  
  
भारते सुचिरं तप्त्वा देवी वीष्णोर्वरेण च ।  
चकार स्वामिनं शम्भुं भगवन्तं सनातनम् ॥ ६८ ॥  
  
महासौभाग्ययुक्ता सा बभूव शङ्करप्रिया ।  
विश्वेषु सर्वदेवीषु पूज्या वन्द्या स्तुता सुरैः ॥ ६९ ॥  
  
दर्पयुक्ता महालक्ष्मीर्बभूव सा महामुने ।  
पराभूता पुरा देवी जयेन विजयेन च ॥ ७० ॥  
  
प्रविशन्तीं विभोर्द्वारं दत्तवा भक्ताय वाञ्छितम् ।  
निवारिता सा द्वाराच्च तेन दौवारिकेण वै ॥ ७१ ॥  
  
यदात्मनस्तिरस्कारं साभिमाना महासती ।  
स्मृत्वा हरेः पादपद्मं देहं त्यक्तुं समुद्यता ॥ ७२ ॥  
  
तदा ब्रह्मा महेशश्च विष्णुर्धर्मश्च भास्करः ।  
चन्द्रश्च कामदेवश्च वैश्वानरो धनेश्वरः ॥ ७३ ॥  
  
ऋषयो मुनयश्चैव मनवो विघ्ननाशकाः ।  
महेन्द्रो वरुणश्चैव जगत्प्राणो हुताशनः ॥ ७४ ॥  
  
समाययूरुदन्तस्ते पद्मायाः पुरतः पुरा ।  
तुष्टुवुश्च महालक्ष्मीं मूलप्रकृतिमीश्वरीम् ॥ ७५ ॥  
  
  
देवा ऊचुः  
क्षमस्व भगवत्यम्ब क्षमाशीले परात्परे ।  
शुद्धसत्त्वस्वरुपे च कोपादिपरिवर्जिते ॥ ७६ ॥  
  
उपमे सर्वसाध्वीनां देवीनां देवपूजिते ।  
त्वया विना जगत्सर्व मृततुल्यं च निष्फलम् ॥ ७७ ॥  
  
सर्वसम्पत्स्वरुपा त्वं सर्वेषां सर्वरूपिणी ।  
रासेश्वर्यधिदेवी त्वं त्वत्कलाः सर्वयोषितः ॥ ७८ ॥  
  
कैलासे पार्वती त्वं च क्षीरोदे सिन्धुकन्यका ।  
स्वर्गे च स्वर्गलक्ष्मीस्त्वं मर्त्यलक्ष्मीश्च भूतले ॥ ७९ ॥  
  
वैकुण्ठे च महालक्ष्मीर्देवदेवी सरस्वती ।  
गङ्गा च तुलसी त्वं च वृन्दा वृन्दावने वने ॥ ८० ॥  
  
कृष्णप्राणाधिदेवी त्वं गोलोके राधिका स्वयम् ।  
रासे रासेश्वरी त्वं च वृन्दा वृन्दावने वने ॥ ८१ ॥  
  
कृष्णप्रिया त्वं भाण्डीरे चन्द्रा चन्दनकानने ।  
विरजा चम्पकवने शतशृङ्गे च सुन्दरी ॥ ८२ ॥  
  
पद्मावती पद्मवने मालती मालतीवने ।  
कृन्ददन्ती कुन्दवने सुशीला केतकीवने ॥ ८३ ॥  
  
कदम्बमाला त्वं देवी कदम्बकाननेऽपि च ।  
राजलक्ष्मी राजगेहे गृहलक्ष्मीर्गृहे गृहे ॥ ८४ ॥  
  
इत्युक्तवा देवताः सर्वे मुनयो मनवस्तथा ।  
रुरुदुर्नम्रवदनाः शुष्ककण्ठोष्ठतालुकाः ॥ ८५ ॥  
  
इति लक्ष्मीस्तवं पुण्यं सर्वदेवैः कृतं शुभम् ।  
यः पठेत्प्रातरुत्थाय स वै सर्वं लभेद्ध्रुवम् ॥ ८६ ॥  
  
अभार्योलभते भार्यां विनीतां च सुतां सतीम् ।  
सुशीलां सुनदरीं रम्यामतिसुप्रियवादिनीम् ॥ ८७ ॥  
  
पुत्रपौत्रवतीं शुद्धां कुलजां कोमलां वराम् ।  
अपुत्रो लभते पुत्रं वैष्णवं चिरजीविनम् ॥ ८८ ॥  
  
परमैश्वर्ययुक्तं च विद्यावन्तं यशस्विनम् ।  
भ्रष्टराज्यो लभेद्राज्यं भ्रष्टश्रीर्लभते श्रियम् ॥ ८९ ॥  
  
हतबन्धुर्लभेद्बन्धुं धनभ्रष्टो धनं लभेत् ।  
कीर्तिंहीनो लभेत्कीर्तिं प्रतिष्ठां च लभेद्ध्रुवम् ॥ ९० ॥  
  
सर्वमङ्गलदं स्तोत्रं शोकसन्तापनाशनम् ।  
हर्षानन्दकरं शश्वद्धर्ममोक्षसुहृत्प्रदम् ॥ ९१ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo भगवद्गुणवर्णने  
लक्ष्मीस्तोत्रकथनं नाम षट्पञ्चाशत्तमोऽध्यायाः ॥ ५६ ॥