---
title: ०५२

---
॥ श्रीकृष्ण उवाच ॥  
सर्वेषां दर्पभङ्गश्च कथितश्च श्रुतस्त्वया ॥  
क्षुद्राणां महतां चैव कृत एव न संशयः ॥१ ॥  
अधुना च समुत्तिष्ठ गच्छ वृन्दावनं वनम् ॥  
गोपिका विरहार्ताश्च शीघ्रं पश्यामि सुन्दरि ॥२ ॥  
श्रीनारायण उवाच ॥  
इत्येवं वचनं श्रुत्वा मानिनी रसिकेश्वरी ॥  
उवाच कृष्णं नय मां न शक्ता गन्तुमीश्वर ॥ ३ ॥  
राधिका वचनं श्रुत्वा प्रहस्य मधुसूदनः ॥  
मामारुहेत्येवमुक्त्वा सोऽन्तर्धानं चकार ह ॥४॥  
सा मनोयायिनी राधा कृत्वा च रोदनं क्षणम्॥  
इतस्ततस्तमन्वेष्य वृन्दारण्यं जगाम सा ॥९॥  
विवेश चन्दनवनं रुदन्ती शोककातरा ॥  
ददर्श गोपिकास्तत्र शोकार्ता भयविह्वलाः॥ ॥६॥  
ताम्रास्या पूर्णनयना भ्रमन्ती सर्वकाननम् ॥  
नाथ नाथेति कुर्वन्तीर्निराहारा रुषाऽन्विताः ॥ ७ ॥  
ता दृष्ट्वा राधिका सा च प्रेमविच्छेदकातरा ॥  
कथयामास वृत्तान्तं मलयभ्रमणादिकम्॥ ८ ॥  
ताभिः सार्धं च सा राधा रुरोद विरहातुरा ॥  
हा नाथनाथेत्युच्चार्य विलप्य च मुहुर्मुहुः ॥ ९ ॥  
विनिन्द्य कृष्णं कोपेन तर्जयामास च क्षणम् ॥  
क्षणं शरीरमुत्स्रष्टुं कोपात्सर्वाः समुद्यताः ॥ ॥ 4.52.१० ॥  
एतस्मिन्नन्तरे कृष्णस्तत्र चन्दनकानने ॥  
स्वात्मानं दर्शयामास राधिकां गोपिकागणम् ॥ ११ ॥  
राधा गोपाङ्गनाभिश्च दृष्ट्वा प्राणेश्वरं मुदा ॥  
सस्मिता च प्रदुद्राव पुलकाञ्चितविग्रहा ॥१२॥  
तूर्णं कृष्णं समाश्लिष्य जहार मुरलीं रुषा ॥  
मालां च पीतवसनं भग्नं कृत्वा च मानिनी ॥ १३ ॥  
पुनः सन्धारयामास वस्त्रं मालां मनोहराम् ॥  
विनोदमुरलीं तुष्टा वृन्दावनविनोदिनी ॥ १४॥  
चन्दनागुरुकस्तूरीकुङ्कुमाक्तं चकार तम् ॥  
मुहुर्मुहुर्मुखं वीक्ष्य चुचुम्ब परमादरम् ॥१ ५॥  
क्षणं सन्तर्जयामास क्षणं स्तोत्रं चकार ह॥  
सकर्पूरं च ताम्बूलं क्षणं तस्मै मुदा ददौ ॥ १६ ॥  
अथ गोपाङ्गनाः सर्वा रुरुदुः प्रेमविह्वलाः ॥  
सर्वं निवेदनं चक्रुः स्वदुःखं विरहोद्भवम् ॥१७॥  
देहत्यागं च स्नानं च स्वाहारस्य विसर्जनम् ॥  
वनेवनेऽहर्निशं च शश्वद्भ्रमणमेव च॥१८॥  
क्षणं तं भर्त्सयामासुः स्तोत्रं चक्रुः क्षणं मुदा॥  
क्षणं ददुर्भूषणं च क्षणं तस्मै च चन्दनम् ॥१९॥  
काश्चिदूचुः प्राणचोरं पश्य रक्षेति सन्ततम् ॥  
एवं पुनर्न कर्त्तव्य मनेनेति च काश्चन ॥ 4.52.२० ॥  
काश्चिदूचुरिमं मध्ये यूयं कुरुत सत्वरम् ॥  
निबद्धं प्रेमपाशेन हृदये चेति काश्चन ॥ २१ ॥  
काश्चिदूचुरयं नास्ति प्रतीतिर्न कदाचन॥  
यत्नाच्चेतनचोरं च पश्य पश्येति काश्चन ॥२२॥  
काश्चिदूचुर्निष्ठुरोऽयं नरघातीति कोपतः॥  
न पुनर्वदते मां च काश्चनेति च नारद ॥२३॥  
निर्जनानि च रम्याणि यानि यानि वनानि च ॥  
भ्रमेयुर्गोपिकास्तानि कृष्णेन सह कौतुकात् ॥ २४ ॥  
एवं तं गोपिकाः सर्वा मध्ये कृत्वा सदीश्वरम् ॥  
ययुर्वनान्तरे यत्र सुरम्यं रासमण्डलम्॥२९॥  
रासं गत्वा स्वर्णपीठे तस्थौ स रसिकेश्वरः ॥  
निशि भाति यथाऽऽकाशे चन्द्रस्तारागणैः सह ॥२६॥  
नानामूर्तीर्विधायात्र सह ताभिर्जनार्दनः ॥  
चकार च पुनः क्रीडां कामुकीनां मनोहराम् ॥ २७ ॥  
स्वयं राधां करे धृत्वा पूर्वोक्तं रतिमन्दिरम् ॥  
विश्वकर्मविनिर्माणमारुरोह स्मरातुरः॥२८॥  
चन्दनागुरुकस्तूरीकुङ्कुमाक्तं सुवासितम् ॥  
तत्र चम्पकतल्पे स सुष्वाप च तया सह ॥ २९ ॥  
नानाप्रकारशृङ्गारं कामशास्त्रविशारदः ॥  
चकार कामी क्रीडां च कामिन्या सह कौतुकी ॥4.52.३०॥  
बभूव सुरतिस्तत्र सुचिरं च तयोर्मुने ॥  
रतिनिष्ठा तयो रम्या विरतिर्नास्ति तत्क्षणम् ॥ ३१ ॥  
एवं तौ तस्थतुस्तत्र राधाकृष्णौ रसोत्सुकौ ॥  
तस्थुस्ता गोपिकाभिश्च सुरतौ कृष्णमूर्तयः ॥ ३२ ॥  
नारद उवाच ॥  
आदौ राधां समुच्चार्य पश्चात्कृष्णं विदुर्बुधाः ॥  
निमित्तमस्य मां भक्तं वद भक्तजनप्रिय ॥३३ ॥  
श्रीनारायण उवाच ॥  
निमित्तमस्य त्रिविधं कथयामि निशामय ॥  
जगन्माता च प्रकृतिः पुरुषश्च जगत्पिता ॥ ३४ ॥  
गरीयसी त्रिजगतां माता शतगुणैः पितुः ॥  
राधाकृष्णेति गौरीशेत्येवं शब्दः श्रुतौ श्रुतः ॥ ३५ ॥  
कृष्णराधेशगौरीति लोके न च कदा श्रुतः ॥  
प्रसीद रोहिणीचन्द्र गृहाणार्घ्यमिदं मम ॥ ३६ ।  
गृहाणार्घ्यं मया दत्तं सञ्ज्ञया सह भास्कर ॥  
प्रसीद कमलाकान्त गृहाण मम पूजनम् ॥ ३७ ॥  
इति दृष्टं सामवेदे कौथुमे मुनिसत्तम ॥  
राशब्दोच्चारणादेव स्फीतो भवति माधवः ॥ ३८ ॥  
धाशब्दोच्चारतः पश्चाद्धावत्येव ससम्भ्रमः ॥  
आदौ पुरुषमुच्चार्य पश्चात्प्रकृतिमुच्चरेत् ॥ ३९ ॥  
स भवेन्मातृघाती च वेदातिक्रमणे मुने ॥  
त्रैलोक्ये भारतं धन्यं कर्मक्षेत्रं च पुण्यदम् ॥ 4.52.४० ॥  
ततो वृन्दावनं पुण्यं राधापादाब्जरेणुना ॥  
षष्टिवर्षसहस्राणि तपस्तप्तं च वेधसा ॥  
राधिका चरणाम्भोजपादरेणूपलब्धये ॥ ४१ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधामाधवयो रासवर्णनं नाम द्विपञ्चाशत्तमोऽध्यायः ॥ ५२ ॥