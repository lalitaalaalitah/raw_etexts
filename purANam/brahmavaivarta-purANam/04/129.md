---
title: १२९

---
अथैकोनत्रिंशदधिकशततमोऽध्यायः  
नारायण उवाच  
श्रीकृष्णो भगवांस्तत्र परिपूर्णतमः प्रभुः ।  
दृष्ट्वा सारोक्यमोक्षं च सद्यो गोकुलवासिनाम् ॥ १ ॥  
  
उवास पञ्चभिर्गोपैर्भाण्डीरे वटमूलके ।  
ददर्श गोकुलं सर्व गोकुलं व्याकुलं तथा ॥ २ ॥  
  
अरक्षकं च व्यस्तं च शून्यं वृन्दावनं वनम् ।  
योगेनामृतवृष्ट्या च कृपया च कृपानिधिः ॥ ३ ॥  
  
गोपीभिश्च तथा गोपैः परिपूर्णं चकार सः ।  
तथा वृन्दावनं चैव सुरम्यं च मनोहरम् ॥ ४ ॥  
  
गोकुलस्थाश्च गोपाश्च समाश्वासं चकार सः ।  
उवाच मधुरं वाक्यं हितं नीतं च दुर्लभम् ॥ ५ ॥  
  
श्री भगवानुवाच  
हे गोपगण हे बन्धो सुखं तिष्ठ स्थिरो भव ।  
रमणं प्रियया सार्धं सुरम्यं रासमण्डलम् ॥ ६ ॥  
  
तावत्प्रभृति कृष्णस्य पुण्ये वृन्दावने वने ।  
अधिष्ठानं च सततं यावच्चन्द्रदिवाकरौ ॥ ७ ॥  
  
तथा जगाम भाण्डीरं विधाता जगतामपि ।  
स्वयं शेषश्च धर्मश्च भवान्या च भवःस्वयम् ॥ ८ ॥  
  
सूर्यश्चापि महेन्द्रश्च चन्द्रश्चापि हुनाशनः ।  
कुबेरो वरुणश्चैव पवनश्च यमस्तथा ॥ ९ ॥  
  
ईशानश्चापि देवाश्च वसवोऽष्टौ तथैव च ।  
सर्वे ग्रहाश्च रुद्राश्च मुनयो मनवस्तथा ॥ १० ॥  
  
त्वरिताश्चाऽऽययुः सर्वे यत्राऽऽस्ते भगवान्प्रभुः ।  
प्रणम्य दण्डवद्भूभौ तमुवाच विधिः स्वयम् ॥ ११ ॥  
  
ब्रह्मवाच  
परिबूर्णतम् ब्रह्मस्वरूप नित्यविग्रह ।  
ज्योतिःस्वरूप परम नमोऽस्तु प्रकृतेः पर ॥ १२ ॥  
  
सुनिर्लिप्त निराकार साकार ध्यानहेतुना ।  
स्वेच्छामय परं धाम परमात्मन्नमोऽस्तु ते ॥ १३ ॥  
  
सर्वकार्यस्वरूपेश कारणानां च कारण ।  
ब्रह्मेशशेषदेवेश सर्वेश ते नo ॥ १४ ॥  
  
सरस्वतीश पद्मेश पार्वतीश परात्पर ।  
हे सावित्रीश राधेश रासेश्वर नo ॥ १५ ॥  
  
सर्वेषामादिभूतर्स्त्वं सर्वः सर्वेश्वरस्तथा ।  
सर्वपाता च संहर्ता सृष्टिरूप नo ॥ १६ ॥  
  
त्वत्पादपद्मरजसा धन्या पूता वसुन्धरा ।  
शून्यरूपा त्वयि गते हे नाथ परमं पदम् ॥ १७ ॥  
  
यत्पञ्चविंशत्यधिकं वर्षाणां शतकं गतम् ।  
त्यक्त्वेमां स्वपदं यासि रुदतीं विरहातुराम् ॥ १८ ॥  
  
महादेव उवाच  
ब्रह्मणा प्रार्थितस्त्वं च समागत्य वसुन्धराम् ।  
भूभारहरणं कृत्वा प्रयासि स्वपदं विभो ॥ १९ ॥  
  
त्रैलोक्ये पृथिवी धन्या सद्यः पूता पदाङ्किता ।  
वयं च मुनयो धन्याः साक्षाद्दृष्ट्वा पदाम्बुजम् ॥ २० ॥  
  
ध्यानासाध्यो दुराराध्यो मुनीनामूर्ध्वरेतसाम् ।  
अस्माकमपि यश्चेशः सोऽधुना चाक्षुषो भुवि ॥ २१ ॥  
  
वासुः सर्वनिवासश्च विश्वनि यस्य लोमसु ।  
देवस्तस्य महाविष्णुर्वासुदेवो महीतले ॥ २२ ।  
सुचिरं तपसा लब्धं सिद्धेन्द्राणां सुदुर्लभम् ।  
यत्पादपद्ममतुलं चाक्षुषं सर्वजीविनाम् ॥ २३ ॥  
  
अनन्त उवाच  
त्वमनन्तो हि भगवन्नाहमेव कलांशकः ।  
विश्वैकस्थे क्षुद्रकूर्मे मशकोऽहं गजे यथा ॥ २४ ॥  
  
असङ्ख्यशेषाः कूर्माश्च ब्रह्मविषणुशिवात्मकाः ।  
असङ्ख्यानि च विश्वानि तेषामीशः स्वयं भवान् ॥ २५ ॥  
  
अस्माकमीदृशं नाथ सुदिनं क्व भविष्यति ।  
स्वप्नादृष्टश्चयश्चेशः स दृष्टः सर्वजीविनाम् ॥ २६ ॥  
  
नाथ प्रयासि गोलोकं पूतां कृत्वा वसुन्धराम् ।  
तामनाथां रुदन्तीं च निमग्नां शोकसागरे ॥ २७ ॥  
  
देवा ऊचुः  
वेदाःस्तोतुं न शक्ता यं ब्रह्मेशानादयस्तथा ।  
तमेव स्तवनं किं वा वयं कुर्मो नमोऽस्तु ते ॥ २८ ॥  
  
इत्येवमुक्त्वा देवास्ते प्रययुर्द्वारकां पुरीम् ।  
तत्रस्थं भगवन्तं च द्रष्टुं शीघ्रं मुदाऽन्विताः ॥ २९ ॥  
  
अथ तेषां च गोपाला ययुर्गोलोकमुत्तमम् ।  
पृथिवी कम्पिता भीता चलन्तः सप्तसागराः ॥ ३० ॥  
  
हतश्रियं द्वारकां च त्यक्त्वा च ब्रह्मशापतः ।  
मूर्तिं कदम्बमूलस्थां विवेश राधिकेश्वरः ॥ ३१ ॥  
  
ते सर्वे चैरकायुद्धे निपेतुर्यादवास्तथा ।  
चितामारुह्य देव्यश्च प्रययुः स्वामिभिः सह ॥ ३२ ॥  
  
अर्जुनः स्वपुरं गत्वा समुवाच युधिष्ठिरम् ।  
स राजा भ्रातृभिः सार्धं ययौ स्वर्गं च भार्यया ॥ ३३ ॥  
  
दृष्ट्वा कदम्बमूलस्थं तिष्ठन्तं परमेश्वरम् ।  
देवा ब्रह्मादयस्ते च प्रणेमुर्भक्तिपूर्वकम् ॥ ३४ ॥  
  
तुष्टुवुः परमात्मानं देवं नारायणं प्रभुम् ।  
श्यामं किशोरवयसं भूषितं रत्नभूषणैः ॥ ३५ ॥  
  
वह्निशुद्धांशुकाधानं शोभितं वनमालया ।  
अतीव सुन्दरं शान्तं लक्ष्मीकान्तं मनोहरम् ॥ ३६ ॥  
  
व्याधास्त्रसंयुतं पादपद्मं पद्मादिवन्दितम् ।  
दृष्ट्वा ब्रह्मादिदेवांस्तानभयं सस्मितं ददौ ॥ ३७ ॥  
  
पृथिवीं तां समाश्वास्य रुदतीं प्रेमविह्वलाम् ।  
व्याधं प्रस्थापयामास परं स्वपदमुत्तमम् ॥ ३८ ॥  
  
बलस्य तेजः शेषे च विवेश परमाद्भुतम् ।  
प्रद्युम्नस्य च कामे वै वाऽनिरुद्धस्य ब्रह्मणि ॥ ३९ ॥  
  
अयोनिसम्भवा देवी महालक्ष्मीश्च रुक्मिणी ।  
वैकुण्ठं प्रययौ साक्षात्स्वशरीरेण नारद ॥ ४० ॥  
  
सत्यभामा पृथिव्यां च विवेश कमलालया ।  
स्वयं जाम्बवती देवी पार्वत्यां विश्वमातरि ॥ ४१ ॥  
  
या या देव्यश्च यासां चाप्यंशरुपाश्च भूतले ।  
तस्यां तस्यां प्रविविशुस्ता एव च पृथक्पृथक् ॥ ४२ ॥  
  
साम्बस्य तेजः स्कन्दे च विवेश परमाद्भुतम् ।  
कश्यपे वसुदेवश्चाप्यदिव्यां देवकी तथा ॥ ४३ ॥  
  
रुक्मिणीमन्दिरं त्यकत्वा समस्तां द्वारकां पुरीम् ।  
स जग्राह समुद्रश्च प्रफुल्लवदनेक्षणः ॥ ४४ ॥  
  
लपणोदः समागत्य तुष्टाव पुरुषोत्तमम् ।  
रुरोद तद्वियोगेन साश्रुनेत्रश्च विह्वलः ॥ ४५ ॥  
  
गङ्गा सरस्वती पद्मावती च यमुना तथा ।  
गोदावरी स्वर्णरेखा कावेरी नर्मदा मुने ॥ ४६ ॥  
  
शरावती बाहृदा च कृतमाला च पुण्यदा ।  
समाययुश्च ताः सर्वाः प्रणेमुः परमेश्वरम् ॥ ४७ ॥  
  
उवाच जाह्नवी देवी रुदती परमेश्वरम् ।  
साश्रुनेत्राऽतिदीना सा विरहज्वरकातरा ॥ ४८ ॥  
  
भागीरथयुवाच  
हे नाथ रमणश्रेष्ठ यासि गोलोकमुत्तमम् ।  
अस्माकं का गतिश्चात्र भविष्यति कलौ युगे ॥ ४९ ॥  
  
श्रीभगवानुवाच  
कलेः पञ्चसहस्राणि वर्षाणि तिष्ठ भूतले ।  
पापानि पापिनो यानि तुभ्यं दास्यन्ति स्नानत ॥ ५० ॥  
  
मन्मन्त्रोपासकस्पर्शाद्भस्मीभूतानि तत्क्षणात् ।  
भविष्यन्ति दर्शनाच्च स्नानादेव हि जाह्नवि ॥ ५१ ॥  
  
हरेर्नामानि यत्रैव पुराणानि भवन्ति हि ।  
तत्र गत्वा सावधानमाभिः सार्धं च श्रोष्यसि ॥ ५२ ॥  
  
पुराणश्रवणाच्चैव हरेर्नामानुकीर्तनात् ।  
भस्मीभूतानि पापानि ब्रह्महत्यादिकानि च ॥ ५३ ॥  
  
भस्मीभूतानि तान्येव वैष्णवालिङ्गनेन च ।  
तृणानि शुष्ककाष्ठानि दहन्ति पावका यथा ॥ ५४ ॥  
  
तथाऽपि वैष्णवा लोके पापानि पापिनामपि ।  
पृथिव्यां यानि तीर्थानि पुण्यान्यपि च जाह्नवि ॥ ५५ ॥  
  
मद्भक्तानां शरीरेषु सन्ति पूतेषु सन्ततम् ।  
मद्भक्तपादरजसा सद्यः पूता वसुन्धरा ॥ ५६ ॥  
  
सद्यः पूतानि तीर्थानि सद्याः पूतं जगत्तथा ।  
मन्मन्त्रोपासका विप्रा ये मदुच्छिष्टभोजिनः ॥ ५७ ॥  
  
मामेव नित्यं ध्यायन्ते ते मत्प्राणाधिकाः प्रियाः ।  
तदुपस्पर्शमात्रेण पूतो वायुश्च पावकः ॥ ५८ ॥  
  
कलेर्दशसहस्राणि मद्भक्ताः सन्ति भूतले ।  
एकवर्णा भविष्यन्ति मद्भक्तेषु गतेषु च ॥ ५९ ॥  
  
मद्भक्तशून्या पृथिवी कलिग्रस्ता भविष्यति ।  
एतस्मिन्नन्तरे तत्र कृष्णदेहाद्विनिर्गतः ॥ ६० ॥  
  
चतुर्भुजश्च पुरुषः शतचन्द्रसमप्रभः ।  
शङ्खचक्रगदापद्मधरः श्रीवत्सलाञ्छनः ॥ ६१ ॥  
  
सुन्दरं रथमारुह्य श्रीरोदं स जगाम ह ।  
सिन्धुकन्या च प्रययौ स्वयं मूर्तिमती सती ॥ ६२ ॥  
  
श्रीकृष्णमनसा जाता मर्त्यलक्ष्मीर्मनोहरा ।  
श्वेतद्वीपं गते विष्णौ जगत्पालनकर्तरि ॥ ६३ ॥  
  
शुद्धसत्त्वस्वरूपे च द्विधारूपो बभूव सः ।  
दक्षिणांशश्च द्विभुजो गोपबारकरूपकः ॥ ६४ ॥  
  
नपीनजलदश्यामः शोभितः पीतवाससा ।  
श्रीवंशवदनः श्रीमान्सस्मितः पद्मलोचनः ॥ ६५ ॥  
  
शतकोटीन्दुसौन्दर्यं शतकोटिस्मरप्रभाम् ।  
दधानः परमानन्दः परिबूर्णतमः प्रभुः ॥ ६६ ॥  
  
परं धाम परं ब्रह्मस्वरूपो निर्गुणः स्वयम् ।  
परमात्मा च सर्वेषां भक्तानुग्रहविग्रहः ॥ ६७ ॥  
  
नित्यदेहश्च भगवानीश्वरः प्रकृतेः परः ।  
योगिनो यं वदन्त्येवं ज्योतीरूपं सनातनम् ॥ ६८ ॥  
  
ज्योतिरम्यन्तरे नित्यरूपं भक्ता विदन्ति यम् ।  
वेदा वदन्ति सत्यं यं नित्यमाद्यं विचक्षणाः ॥ ६९ ॥  
  
यं वदन्ति सुराः सर्वे परं स्वेच्छामयं प्रभूम् ।  
सिद्धेन्द्रा मुनयः सर्वे सर्वरूपं वदन्ति यम् ॥ ७० ॥  
  
यमनिर्वचनीयं च योगीन्द्रः शङ्करो वदेत् ।  
स्वयं विधाता प्रवदेत्कारणानां च कारणम् ॥ ७१ ॥  
  
शेषो वदेदनन्तं यं नवधारूपमीश्वरम् ।  
तर्काणामेव षण्णां च षड्विधं रूपमीप्सितम् ॥ ७२ ॥  
  
वैष्णवानामेकरूपं वेदानामेकमेव च ।  
पुराणानामेकरूपं तस्मान्नवविधं स्मृतम् ॥ ७३ ॥  
  
न्यायोऽनिर्वचनीयं च यं मतं शङ्करो वदेत् ।  
नित्यं वैशेषिकाश्चाऽऽद्यं तं वदन्ति विचक्षणाः ॥ ७४ ॥  
  
साङ्ख्य वदन्ति तं देवं ज्योतीरूपं सनातनम् ।  
मीमांसा सर्वरूपं च वेदान्तः सर्वकारणम् ॥ ७५ ॥  
  
पातञ्जलोऽप्यनन्तं च वेदाः सत्यस्वरूपकम् ।  
स्वेच्छामयं पुराणं च भक्ताश्च नित्यविग्रहम् ॥ ७६ ॥  
  
सोऽयं गोलोकनाथश्च राधेशो नन्दनन्दनः ।  
गोकुले गोपवेषश्च पुण्ये वृन्दावने वने ॥ ७७ ॥  
  
चतुर्भुजश्च वैकुण्ठे महालक्ष्मीपतिः स्वयम् ।  
नारायणश्च भगवान्यन्नाम मुक्तिकारणम् ॥ ७८ ॥  
  
सकृन्नारायणेत्युक्त्वा पुमान्कल्पशतत्रयम् ।  
गङ्गादिसर्वतीर्थेषु स्नातो भवति नारद ॥ ७९ ॥  
  
सुनन्दनन्दकुमुदैः पार्षदैः परिवारितः ।  
शङ्खचक्रगदापद्मधरः श्रीवत्सलाञ्छनः ॥ ८० ॥  
  
कौस्तुभेन मणीन्द्रेण भूषितो वनमालया ।  
देवैः स्तुतश्च यानेन वैकुण्ठं स्वपदं ययौ ॥ ८१ ॥  
  
गते वैकुण्ठनाथे च राधेशश्च स्वयं प्रभुः ।  
चकार वंशीशब्दं च त्रैलोक्यमोहनं परम् ॥ ८२ ॥  
  
मूर्च्छाम्प्रापुर्देवगणा मुनयश्चापि नारद ।  
अचेतना बभूवुश्च मायया पार्वतीं विना ॥ ८३ ॥  
  
उवाच पार्वती देवी भगवन्तं सनातनम् ।  
विष्णुमाया भगवती सर्वरूपा सनातनी ॥ ८४ ॥  
  
परब्रह्मस्वरूपा या परमात्मस्वरूपिणी ।  
सगुणा निर्गुणा सा च परा स्वेच्छामयी सती ॥ ८५ ॥  
  
पार्वत्युवाच  
एकाऽहं राधिकारूपा गोलोके रासमण्डले ।  
रासशून्यं च गोलोकं परिपूर्ण कुरु प्रभो ॥ ८६ ॥  
  
गच्छ त्वं रथमारुह्य मुक्तामाणिक्यभूषितम् ।  
परिबूर्णतमाऽहं च तव वङः स्थलस्थिता ॥ ८७ ॥  
  
तवाऽऽज्ञया महालक्ष्मीरहं वैकुण्ठगामिनी ।  
सरस्वती च तत्रैव वामे पार्श्वे हरेरपि ॥ ८८ ॥  
  
तवाहं मनसा जाता सिन्धुकन्या तवाऽऽज्ञया ।  
सावित्री वेदमाताऽहं कलया विधिसन्निधौ ॥ ८९ ॥  
  
तैजःसु सर्वदेवानां पुरा सत्ये तवाऽऽज्ञया ।  
अधिष्ठानं कृत तत्र धृतं देव्या शरीरकम् ॥ ९० ॥  
  
शुम्भादयश्च दैत्याश्च निहताश्चावलीलया ।  
दुर्ग निहत्य तुर्गाऽहं त्रिपुरा त्रिपुरे वधे ॥ ९१ ॥  
  
निहत्य रक्तबीजं च रक्तबीजविनाशिनी ।  
तवाऽऽज्ञया दक्षकन्या सती सत्यस्वरूपिणी ॥ ९२ ॥  
  
योगेन त्यक्त्वा देहं च शैलजाऽहं तवाऽऽज्ञया ।  
त्वया दत्तवा (त्ताः शङ्कराय गोलोके रासमण्डले ॥ ९३ ॥  
  
विष्णुभक्तिरहं तेन विष्णुमाया च वैष्णवी ।  
नारायणस्य मायाऽहं तेन नारायणी स्मृता ॥ ९४ ॥  
  
कृष्णप्राणाधिकाऽहं च प्राणाधिष्ठातृदेवता ।  
महाविष्णोश्च वासोश्च जननी राधिका स्वयम् ॥ ९५ ॥  
  
तवाऽऽज्ञया पञ्चधाऽहं पञ्चप्रकृतिरूपिणी ।  
कलाकलांशयाऽहं च देवपत्नयो गृहे गृहे ॥ ९६ ॥  
  
शीघ्रं गच्छ महाभाग तत्राऽहं विरहातुरा ।  
गोवीभिः सहिता रासं भ्रमन्ती परितः सदा ॥ ९७ ॥  
  
पार्वतीवचनं श्रुत्वा प्रहस्य रसिकेश्वरः ।  
रत्नयानं समारुह्य ययौ गोलोकमुत्तमम् ॥ ९८ ॥  
  
पार्वती बोधयामास स्वयं देवगणं तथा ।  
मायावंशीरवाच्छन्नं विष्णुमाया सनातनी ॥ ९९ ॥  
  
कृत्वा ते हरिशब्दं च स्वगृहं विस्मयं ययुः ।  
शिवेन सार्धं दुर्गा सा प्रहृष्टा स्वपुरं ययौ ॥ १०० ॥  
  
अथ कृष्णं समायान्तं राधा गोपीगणैः सह ।  
अनुव्रजं ययौ हृष्टा सर्वज्ञा प्राणवल्लभम् ॥ १०१ ॥  
  
दृष्ट्वा समीपमायान्तमवरुह्य रथात्सती ।  
प्रणनाम जगन्नाथं सिरसा सखिभिः सह ॥ १०२ ॥  
  
गोपा गोप्यश्च मुदिताः प्रफुल्लवदनेक्षणाः ।  
दुन्दुभिं वादयामासुरीश्वरागमनोत्सुकाः ॥ १०३ ॥  
  
विरजां च समुत्तीर्य दृष्ट्वा राधां जगत्पतिः ।  
अवरुह्य रथात्तूर्णं गृहीत्वा राधिकाकरम् ॥ १०४ ॥  
  
शतशृङ्गं च बभ्राम सुरम्यं रासमण्डलम् ।  
दृष्ट्वाऽक्षयवटं पुण्यं पुण्यं वृन्दावनं ययौ ॥ १०५ ॥  
  
तुलसीकाननं दृष्ट्वा प्रययौ मालतीवनम् ।  
वामे कृत्वा कुन्दवनं माधवीकाननं तथा ॥ १०६ ॥  
  
चकार दक्षिणे कृष्णश्चम्पकारण्यमीप्सिनम् ।  
चकार पश्चात्तूर्णं च चारुचन्दनकाननम् ॥ १०७ ॥  
  
ददर्श पुरतो रम्यं राधिकाभवनं परम् ।  
उवास राधया सार्धं रत्नसिंहासने वरे ॥ १०८ ॥  
  
सकर्पूरं च ताम्बूलं बुभुजे वासितं जलम् ।  
सुष्वाप पुष्पतल्पे च सुगन्धिचन्दनार्चिते ॥ १०९ ॥  
  
स रेमे रामया सार्धं निमग्नो रससागरे ।  
इत्येवं कथितं सर्वं धर्मवक्त्राच्च यच्छ्रुतम् ॥ ११० ॥  
  
गोलोकारोहणं रम्यं किं भूयः श्रोतुमिच्छसि ॥ १११ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo गोलोकारोहणं  
नामैकोनत्रिंशदधिकशततमोऽध्यायः ॥ १२९ ॥