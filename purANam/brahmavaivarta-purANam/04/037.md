---
title: ०३७

---
श्रीराधिकोवाच ॥  
एवम्भूतस्य च विभोः सर्वेशस्य महात्मनः ॥  
न शस्तं कथमुच्छिष्टं ब्रूहि सन्देहभञ्जन ॥ १ ॥  
श्रीकृष्ण उवाच ॥  
शृणु देवि प्रवक्ष्येऽहमितिहासं पुरातनम् ॥  
पापेन्धनानां दहने ज्वलदाग्निशिखोपमम् ॥२॥  
सनत्कुमारो वैकुण्ठमेकदा च जगाम ह ॥  
ददर्श भुक्तवन्तं च नाथं नारायणं द्विजः ॥३॥  
तुष्टाव गूढैः स्तोत्रैश्च प्रणम्य भक्तितो मुदा ॥  
अवशेषं ददौ तस्मै सन्तुष्टो भक्तवत्सलः ॥ ४ ॥  
प्राप्तमात्रेण तत्रैव भुक्तं तेनैव किञ्चन॥  
किञ्चिद्ररक्ष बन्धूनां भक्षणाय च दुर्लभम् ॥५॥  
सिद्धाश्रमे च यद्दत्तं गुरवे शूलपाणिने ॥  
भक्त्युद्रेकाच्च तत्सर्वं भुक्तं च प्राप्तिमात्रतः॥६॥  
भु्क्त्वा सुदुर्लभं वस्तु ननर्त प्रेमविह्वलः ॥  
पुलकाङ्कितसर्वाङ्गः साश्रुनेत्रो मुदाऽन्वितः ॥७॥  
गायन्मम गुणान्भक्त्या सुकण्ठः पञ्चवक्त्रतः ॥  
रागभेदैकतानेन तालमानेन सुन्दरम् ॥ ८ ॥  
पपात डमरुर्हस्ताच्छृङ्गं च व्याघ्रचर्म च ॥  
स्वयं निपत्य पश्चाच्च रुदन्मूर्च्छामवाप ह ॥ ९ ॥  
अतीव कमनीयं तद्रूपं ध्यात्वैकमानमः ॥  
सहस्रदलमध्यस्थं मां पश्यन्हृत्सरोरुहे ॥ 4.37.१० ॥  
एतस्मिन्नन्तरे देवी दुर्गा दुर्गार्तिनाशिनी ॥  
मुदाऽऽजगाम शीघ्रं तत्प्रसन्नवदनेक्षणा ॥ ११ ॥  
रुदन्तं मूर्च्छितं दृष्ट्वा निपतन्तं च भक्तितः ॥  
प्रहस्य वार्तां पप्रच्छ कुमारं शूलपाणिनः ॥ १२ ॥  
सर्वं तां कथयामास कुमारः सम्पुटाञ्जलिः ॥  
श्रुत्वा चुकोप सा देवी शिवं प्रस्फुरिताधरा ॥ ॥ १३ ॥  
तां शप्तुमुद्यतां देवीमुत्थाय च त्रिलोचनः ॥  
बोधयामास विविधं तुष्टाव सम्पुटाञ्जलिः ॥ १४ ॥  
श्रुत्वा मनोहरं स्तोत्रं न शशाप शिवं शिवा ॥  
दुष्टं चक्रे तदुच्छिष्टमभक्ष्यं विदुषामपि ॥ १५ ॥  
न लोकानां प्रभावश्च तपःसौभाग्यतेजसाम् ॥  
ब्रह्माण्डे सर्वसंहर्ता चकम्पे पार्वतीभये ॥ १६ ॥  
उवाच तं जगन्माता नीतिसारं परं वचः ॥  
गणप्रसूः सकोपा च रक्तपङ्कजलोचना ॥ १७ ॥  
अहो तपःप्रभावश्च तेजसश्च न जीविनाम् ॥  
स ब्रह्माण्डस्य संहर्ता चकम्पे शैलकन्यका ॥ १८ ॥  
पार्वत्युवाच॥  
त्वं पोष्टा जगतां पाता ममैव च विशेषतः ॥  
वक्ता चतुर्णां वेदानां जनकश्च स्वयं विभुः ॥ १९ ॥  
मुक्तिप्रदाता भक्तानां दाता च सर्वसम्पदाम् ॥  
त्वं चेत्करोषि दुर्नीतिं को वा धर्मं च पाति वै ॥4.37.२०॥  
सदा ते परिपाल्याऽहं पोष्या भक्त्या च किङ्करी ॥  
वञ्चिता कर्मदोषेण हरनिर्माल्यभक्षणे ॥ २१ ॥  
किञ्चिच्छुद्धं हिरण्येन किञ्चिद्वस्तु च वायुना ॥  
किञ्चित्प्रक्षालनेनैव सर्वं विष्णोर्निवेदनात् ॥ २२ ॥  
विष्णोर्निवेदितान्नेन यष्टव्याः सर्वदेवताः ॥  
पितरोऽतिथयश्चैवमिति वेदेषु निश्चितम् ॥ २३ ॥  
अनिवेद्यमभक्ष्यं च नैवेद्यमुदरे हरेः ॥  
त्यक्त्वा करोति यो भक्त्या पार्षदप्रवरो भवेत् ॥ २४ ॥  
अमृतं सर्ववस्तूनामिष्टसारं सुदुर्लभम् ॥  
विष्णोर्निवेदितान्नस्य कलां नार्हति षोडशीम् ॥ २५ ॥  
हन्त्यकालिकमृत्युं तदमृतं मूढरञ्जनम् ॥  
नैवेद्यं च हरेरेव हरितुल्यं करोत्यहो ॥ २६ ॥  
यदृच्छया तं नैवेद्यं यो भुङ्क्ते साधुसङ्गतः ॥  
षष्टिवर्षसहस्राणां प्राप्नोति तपसः फलम् ॥ २७ ॥  
यो निवेद्य हरिं भुङ्क्ते भक्त्या भक्तश्च नित्यशः॥  
किं वा तपस्यां कर्ता च स हरेस्तेजसा समः ॥२८॥  
श्रुतं पुरा त्वन्मुखतः पुष्करे मुनिसंसदि ॥  
अहं वेदविधाता न किमहं वक्तुमीश्वरी ॥ ॥ २९ ॥  
सुचिरं च तपस्तप्त्वा मया लब्धस्त्वमीश्वरः ॥  
त्वया विष्णोः प्रसादेन वञ्चिताऽहं कथं प्रभो ॥ 4.37.३० ॥  
यतो न दत्तं नैवद्यं विष्णोर्मह्यं त्वयाऽधुना॥  
अतो मत्तो गृहाणैतत्फलमेव महेश्वर ॥ ३१ ॥  
अद्यप्रभृति ये लोका नैवेद्यं भुञ्जते तव ॥  
ते जन्मैकं सारमेया भविष्यन्त्येव भारते ॥३२॥  
इत्युक्त्वा पार्वती माता रुरोद पुरतो विभोः ॥  
दृष्टिः पपात तत्कण्ठे नीलकण्ठो बभूव ह ॥३३॥  
तदा शिवः शिवां भक्त्या कृत्वा वक्षसि सादरम् ॥  
तन्मानभङ्गं स्तोत्रेण विनयेन चकार ह ॥ ३४ ॥  
करेण चक्षुषोर्नीरं सम्मृज्य च पुनःपुनः ॥  
बोधयामास विविधैर्नीतिवाक्यैर्मनोहरैः ॥ ३५ ॥  
परितुष्टा च सा देवी भर्तारं समुवाच ह ॥  
कलेवरं च त्यक्ष्यामि नैवेद्येन विना हरेः ॥ ३६ ॥  
बिभर्ति देहं सततं तव सौभाग्यवर्द्धनम् ॥  
कथं वहामि सौभाग्यरहितं च कलेवरम् ॥ ३७ ॥  
अपूर्वं तव नैवेद्यं जन्ममृत्युजराहरम् ॥  
कृतं दुष्टं च यत्तस्मात्पश्य देहं त्यजामि च ॥ ३८ ॥  
लिङ्गोपरि च यद्दत्तं तदेवाग्राह्यमीश्वर ॥  
सुपवित्रं भवेत्तस्य विष्णोर्नैवेद्यमिश्रितम् ॥ ३९ ॥  
इत्येवमुक्त्वा सा देवी देहं त्यक्तुं समुद्यता ॥  
त्रस्तो हरस्तत्पुरतः स्तुत्वा च स्वीचकार ह ॥ 4.37.४० ॥  
शङ्कर उवाच ॥  
स्थिरा भव महादेवि चण्डिके जगदम्बिके ॥  
ममापराधमखिलं क्षन्तुमर्हसि सुन्दरि ॥ ॥ ४१ ॥  
मां भृत्यं तपसा क्रीतं कृपां कुरु ममोपरि ॥  
ब्रह्मविष्णुमहेशानां बीजभूते सनातनि ॥ ४२ ॥  
अहो गोलोकनाथस्थ गुणातीतस्य निर्गुणे ॥  
सर्वशक्तिस्वरूपे च सदैव सहचारिणि ॥ ४३ ॥  
साकारे च निराकारे नित्ये स्वेच्छामये प्रिये ॥  
कृपया तद्विभोरेव मम वक्षसि साम्प्रतम् ॥ ४४ ॥  
सर्वबीजस्वरूपे च महामाये मनोहरे ॥  
सर्वसिद्धिप्रदे देवि मुक्तिदे कृष्णभक्तिदे ॥ ४५  
इच्छैव श्रीहरेः साक्षान्नाहं दातुमपि क्षमः ॥  
तदा देहं परित्यज्य निर्गुणं व्रज निर्गुणे ॥ ४६ ॥  
इत्येवमुक्त्वा पुरतस्तस्थौ च चन्द्रशेखरः ॥  
बभूव सुप्रसन्ना सा प्रणनाम हरं परम् ॥ ४७ ॥  
इत्येवं पार्वतीस्तोत्रं शङ्करेण कृतं पुरा ॥  
यः पठेद्विपदा ग्रस्तः स भयादेव मुच्यते॥४८॥  
मित्रभेदो भवेद् दूरं तत्सम्म्प्रीतिर्भवेत्पुरा ॥  
पार्वती परितुष्टा च न त्यजेत्तस्य मन्दिरम् ॥ ४९ ॥  
॥ श्रीकृष्ण उवाच ॥  
श्रुत्वा प्रतिज्ञां नाथस्य परितुष्टा बभूव सा ॥  
जगाम स्वर्णदीं तूर्णं स्नानार्थं शङ्कराज्ञया ॥ 4.37.५० ॥  
स्नात्वा सम्पूज्य भक्त्या च सुरमिष्टं च निर्गुणम् ॥  
चकार प्रस्तुतं शीघ्रं मिष्टान्नं व्यञ्जनानि च ॥ ५१ ॥  
शिवः स्नात्वा च सम्पूज्य ब्रह्मज्योतिः सनातनम् ॥  
तुष्टाव परया भक्त्या मामेव हृदयस्थितम् ॥ ५२ ॥  
गत्वा सर्वमहं भुक्त्वा तस्मै दत्त्वाऽभिवाञ्छितम् ॥  
नैवेद्यं पार्वती लेभे तव मूलं समागता ॥ ५३ ॥  
भुक्त्वाऽवशेषं सा देवी सह भर्त्रा मुदाऽन्विता ॥  
तुष्टाव शङ्करं भक्त्या प्रणनाम मुहुर्मुहुः ॥ ५४ ॥  
इत्येवं कथितं सर्वं त्वया पृष्टं सुरेश्वरि ॥  
अभिशप्तं शङ्करस्य निर्माल्यं येन हेतुना ॥ ५५ ॥  
इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे हरनिर्माल्यशापप्रसङ्गो नाम सप्तत्रिंशोऽध्यायः ॥३७ ॥