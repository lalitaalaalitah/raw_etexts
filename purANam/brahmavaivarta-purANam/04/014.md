---
title: ०१४

---
॥ श्रीनारायण उवाच ॥  
एकदा नन्दपत्नी च स्नानार्थं यमुनां ययौ ॥  
गव्यपूर्णं गृहं दृष्ट्वा जहास मधुसूदनः ॥ १ ॥  
दधिदुग्धाज्यतक्रं च नवनीतं मनोरमम् ॥  
गृहस्थितं च यत्किञ्चिच्चखाद मधुसूदनः ॥ २ ॥  
मधु हैयङ्गवीनं यत्स्वस्तिकं शकटस्थितम् ॥  
भुक्त्वा पीत्वांऽशुकैर्वक्त्रसंस्कारं कर्तुमुद्यतम् ॥ ३ ॥  
ददर्श बालकं गोपी स्नात्वाऽऽगत्य स्वमन्दिरम् ॥  
गव्यशून्यं भग्नभाण्डं मध्वादिरिक्तभाजनम् ॥ ४ ॥  
दृष्ट्वा पप्रच्छ बालांश्च अहो कर्मेदमद्भुतम्॥  
यूयं वदत सत्यं च कृतं केन सुदारुणम् ॥ ५ ॥  
यशोदावचनं श्रुत्वा सर्वमूचुश्च बालकाः ॥  
चखाद सत्यं बालस्ते नास्मभ्यं दत्तमेव च ॥ ६ ॥  
बालानां वचनं श्रुत्वा चुकोप नन्दगेहिनी ॥  
वेत्रं गृहीत्वा दुद्राव रक्तपङ्कजलोचना ॥ ७ ॥  
पलायमानं गोविन्दं ग्रहीतुं न शशाक ह ॥  
ध्यानासाध्यं शिवादीनां दुरापमपि योगिनाम् ॥ ८ ॥  
यशोदा भ्रमणं कृत्वा विश्रान्ता घर्मसंयुता ॥  
तस्थौ कोपपरी तात्मा शुष्ककण्ठौष्ठतालुका ॥ ९ ॥  
विश्रान्तां मातरं दृष्ट्वा कृपालुः पुरुषोत्तमः ॥  
सन्तस्थौ पुरतो मातुः सस्मितो जगदीश्वरः ॥ ॥4.14.१०॥  
करे धृत्वा च तं देवी समानीय स्वमालयम्॥  
बद्ध्वा वस्त्रेण वृक्षे च तताड मधुसूदनम् ॥११॥  
बद्ध्वा कृष्णं यशोदा सा जगाम स्वालयं प्रति ॥  
हरिस्तस्थौ वृक्षमूले जगतां पतिरीश्वरः ॥ १२ ॥  
श्रीकृष्णस्पर्शमात्रेण सहसा तत्र नारद ॥  
पपात वृक्षः शैलाभः शब्दं कृत्वा भयानकम् ॥१३॥  
सुवेषः पुरुषो दिव्यो वृक्षादाविर्बभूव ह ॥  
दिव्यस्यन्दनमारुह्य जगाम स्वालयं पुरः ॥ १४॥  
प्रणम्य जगतीनाथं शातकौम्भपरिच्छदम् ॥  
किशोरः सस्मितो गौरो रत्नालङ्कारभूषितः ॥ १५ ॥  
सा वृक्षपतनं दृष्ट्वा भिया त्रस्ता व्रजेश्वरी ॥  
क्रोडे चकार बालं तं रुदन्तं श्यामसुन्दरम् ॥१६॥  
आजग्मुर्गोकुलस्थाश्च गोपा गोप्यश्च तद्गृहम् ॥  
यशोदां भर्त्सयामासुः शान्तिं चक्रुः शिशोर्मुदा ॥ १७ ॥  
अत्यन्तस्थविरे काले तनयोऽयं बभूव ह ॥  
धनं धान्यं च रत्नं वा तत्सर्वं पुत्रहेतुकम् ॥ १८ ॥  
सुमतिर्नास्ति ते सत्यं ज्ञातं नन्दव्रजेश्वरि ॥  
न भक्षितं यत्पुत्रेण तत्सर्वं निष्फलं भुवि॥१९॥  
पुत्रं बद्ध्वा गव्यहेतोर्वृक्षमूले च निष्ठुरे॥  
गृहकर्मणि व्यग्रायां दैवाद्वृक्षः पपात ह ॥ 4.14.२० ॥  
वृक्षस्य पतनाद्गोपी भाग्याद्बालोऽपि जीवितः ॥  
प्रनष्टे बालके मूढे वस्तूनां किं प्रयोजनम् ॥ २१॥  
आशिषं युयुजुर्विप्रा बन्दिनश्च शुभावहाम् ॥  
द्विजेन कारयामासुर्नामसङ्कीर्तनं हरेः ॥ २२ ॥  
एवं कृत्वा जनाः सर्वे प्रययुर्निजमन्दिरम् ॥  
उवाच पत्नीं नन्दश्च रक्तपङ्कजलोचनः ॥२३॥  
नन्द उवाच ॥  
यास्यामि तीर्थमद्यैव कण्ठे कृत्वा तु बालकम् ॥  
अथवा त्वं गृहाद्गच्छ त्वया मे किं प्रयोजनम् ॥ २४ ॥  
शतकूपाधिका वापी शतवापीसमं सरः ॥  
सरःशताधिको यज्ञः पुत्रो यज्ञशताधिकः ॥ २५ ॥  
तपोदानोद्भवं पुण्यं जन्मान्तरसुखप्रदम् ॥  
सुखप्रदोऽपि सत्पुत्र इहैव च परत्र च ॥२६॥  
पुत्रादपि परो बन्धुर्न भूतो न भविष्यति ॥  
एवमुक्त्वा स्वभार्यां च तस्थौ नन्दः स्वमन्दिरे॥  
यशोदा रोहिणी चैव नियुक्ता गृहकर्मणि॥२७॥  
नारद उवाच ॥  
सुवेषः पुरुषः को वा वृक्षरूपी च गोकुले ॥  
भगवन्हेतुना केन वृक्षत्वं समवाप ह ॥ २८ ॥  
॥ नारायण उवाच ॥  
कुबेरतनयः श्रीमान्नाम्ना यो नलकूबरः ॥  
जगाम नन्दनवनं क्रीडार्थं सह रम्भया ॥ २९ ॥  
निर्जने सरसस्तीरे पुष्पोद्याने मनोहरे ॥  
वटवृक्षसमीपे च सौरभे पुष्पवायुना ॥4.14.३०॥  
विधाय पुष्पशयने रत्नदीपैश्च दीपितम् ॥  
चन्दनागुरुकस्तूरीकुङ्कुमद्रवसंयुतम् ॥३१॥  
परितः पुष्पमाल्यैश्च क्षौमवस्त्रैश्च वेष्टितम्॥  
तत्र रम्भां समानीय विजहार यथेच्छया ॥३२॥  
शृङ्गाराष्टप्रकारं च विपरीतादिकं सुखम् ॥  
चुम्बनं षट्प्रकारं च यथास्थाने निरूपितम्॥३३॥  
अङ्ग प्रत्यङ्गसंयोगत्रिविधाश्लेषणं मुदा॥  
नखदन्तकरक्रीडां चकार रसिकेश्वरः ॥ ३४ ॥  
जलात्स्थले स्थलात्तोये कामशास्त्रविशारदः ॥  
रतिभोगप्रकुर्वन्तं ददर्श देवलो मुनिः॥३५॥  
नग्नां रम्भां मुक्तकेशीं पीनश्रोणिपयोधराम्॥  
नखदन्तक्षताङ्गीं च पुलकाञ्चितविग्रहाम्॥३६॥  
पश्यन्तीं प्राणनाथं च पश्यन्तं सस्मितं मुदा॥  
वक्रभ्रूभङ्गसंयुक्तां कामुकीं च ददर्श ताम् ॥ ३७॥  
रत्नकुण्डलयुग्मेन गण्डस्थलविराजिताम्॥  
विचित्ररत्नमाल्यैश्च पुष्पमाल्यैश्च भूषिताम्॥३८॥  
किङ्किणीजालसंयुक्तां सिन्दूर बिन्दुसंयुताम् ॥  
तया युक्तं पुलकितं नोत्तिष्ठन्तं स्मरान्वितम् ॥३९॥  
वृक्षत्वं याहि पापिष्ठेत्युवाच मुनिपुङ्गवः॥  
शशाप रम्भां कामार्तां मानुषी त्वं भवेति च ॥4.14.४०॥  
जन्मेजयस्य सुभगा भविता कामिनीति च॥  
त्वमेव गोकुलं गच्छ वृक्षरूपी भवेति च॥४१॥  
श्रीकृष्ण स्पर्शमात्रेण पुनरायास्यसि गृहम् ॥  
रम्भे त्वमिन्द्रसंयोगात्पुनरायास्यसि ध्रुवम् ॥४२॥  
इत्येवमुक्त्वा स मुनिर्जगाम निजमन्दिरम्।  
कुबेरतनयः श्रीमान्स जगाम निजालयम् ॥४३॥  
इत्येवं कथितं विप्र रम्भाख्यानं वदामि ते ॥  
सुचन्द्रस्य गृहे रम्भा ललाभ जन्म भारते ॥ ४४ ॥  
कन्या लक्ष्मीस्वरूपा च बभूव सुन्दरी वरा ॥  
तां च सालङ्कृतां कृत्वा सुचन्द्रो नृपतीश्वरः ॥४५॥  
नानाकौतुकसंयुक्तां ददौ जन्मेजयाय च॥  
जन्मेजयस्य सुभगा बभूव महिषी वरा ॥ ४६ ॥  
स्थानेस्थाने निर्जने च राजा रेमे तया सह ॥  
एकदा नृपतिश्रेष्ठश्चाश्वमेधेन दीक्षितः॥४७॥  
अश्वसङ्गोपनं कृत्वा तस्थौ शक्रश्च मन्दिरे॥  
यज्ञाश्वं रुचिरं मत्वा कौतुकेन च सुन्दरी ॥४८॥  
द्रष्टुं जगाम सा साध्वी चाश्वमेकाकिनी मुदा ॥  
शक्रोऽश्वनिकटे भूत्वा धर्षयामास तां सतीम् ॥ ४९ ॥  
तया निवार्यमाणश्च रेमे तत्र तया सह ॥  
मूर्च्छामवाप शक्रश्च बुबुधे न दिवानिशम् ॥ 4.14.५० ॥  
सा च सम्भोगमात्रेण देहं तत्याज योगतः ॥  
नृपस्य लज्जया भीत्या शक्रः स्वर्गे जगाम ह ॥५१॥  
राजा श्रुत्वा मृतां दृष्ट्वा विललाप भृशं मुहुः॥  
यज्ञं समाप्य विप्रेभ्यो ददौ पूर्णां च दक्षिणाम्॥ ॥५२॥  
रम्भा च मानवं देहं त्यक्त्वा स्वर्गं जगाम ह ॥  
इत्येवं कथितं सर्वं वृक्षार्जुनविभञ्जनम् ॥५३॥  
नलकूबरमोक्षश्च रम्भायाश्च महामुने ॥  
पुण्यदं कृष्णचरितं जन्ममृत्युजरापहम् ॥  
इत्येवं कथितं सर्वमपरं कथयामि ते ॥ ९४ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे वृक्षार्जुनभञ्जनं नाम चतुर्दशोऽध्यायः ॥१४॥