---
title: १३०

---
अथ त्रिंशदधिकशततमोऽध्यायः  
नारद उवाच  
सर्वं श्रुतं महाभाग नारशेषमभीप्सितम् ।  
किमपूर्व पुराणं च ब्रह्मवैवर्तमिष्टदम् ॥ १ ॥  
  
अधुना किं करिष्यामि तन्मां ब्रूहि जगद्गुरो ।  
आज्ञां कुरु तपस्यां च कर्तु यामि हिमालयम् ॥ २ ॥  
  
नारायण उवाच  
उवबर्हणगन्धर्दः पञ्चशत्कामिनीपतिः ।  
जन्मान्तरे भवानासीदधुना ब्रह्मपुत्रकः ॥ ३ ॥  
  
तास्वेका च सती रम्या तपसा शङ्करं परम् ।  
आराध्य च वरं लेभे वाञ्छितं नारदं पतिम् ॥ ४ ॥  
  
सा च सृञ्जयकन्या च स्वर्णष्ठीवीसहोदरा ।  
तां विवाहं कुरुष्वेति शङ्कराज्ञा कथं वृथा ॥ ५ ॥  
  
सुन्दरी सुन्दरीष्वेवं कोमलां कमलाकलाम् ।  
पतिव्रतां महाभगां रम्यां सुप्रियवादिनीम् ॥ ६ ॥  
  
कामुकीं कमनीयां च शश्वत्सुस्थिरयौवनाम् ।  
विधात्रा लिखितं कर्म प्राक्तनं केन वार्यते ॥ ७ ॥  
नाभुक्तं क्षीयते कर्म कल्पकोटिशतैरपि ।  
अवश्यमेव भोक्तव्यं कृतं शुभाशुभम् ॥ ८ ॥  
  
सूत उवाच  
नारायणवचः श्रुत्वा हृदयेन विदूयता ।  
प्रणम्य प्रययौ शीघ्रं नारदः सृञ्जयालयम् ॥ ९ ॥  
  
शौनक उवाच  
अहो सूत महाभाग श्रुतं किं परमाद्भुतम् ।  
किमपूर्वं रहस्यं च सरसं च पुरातनम् ॥ १० ॥  
  
अधुना श्रोतुमिच्छामि विवाहं नारदस्य च ।  
अतीन्द्रियस्य च मुनेर्ब्रह्मपुत्रस्य साम्प्रतम् ॥ ११ ॥  
  
सूत उवाच  
नारदो मू(गु)ढरुपश्च दृष्टावा सृञ्जयकन्यकाम् ।  
तपस्विनीं महाभागां विष्णुव्रतपरायणाम् ॥ १२ ॥  
  
ययौ ब्रह्मसभां रम्यां सर्वदेवैः समावृताम् ।  
प्रणम्य पितरं शान्तः सर्वं तत्त्वमुवाच तम् ॥ १३ ॥  
  
ब्रह्मा प्रहृष्टवदनः श्रुत्वा वार्तां शुभावहाम् ।  
तपस्विनं च पुत्रं च सम्प्राप्य जगतां पतिः ॥ १४ ॥  
  
रत्ननिर्माणयानेन सार्धं देवैः शुभे क्षणे ।  
पुत्रं कृत्वा च पुरतो ययौ सृञ्जयमन्दिरम् ॥ १५ ॥  
  
तच्छ्रुत्वा सृञ्जयो राजा रत्नभूषणभूषिताम् ।  
गृहीत्वा कन्यकां रम्यां नारदाय ददौ मुदा ॥ १६ ॥  
  
सर्वस्वं दक्षिणां दत्त्वा मणिमुक्तादिकं तथा ।  
पुटाञ्जलियुतो भूत्वा परिहारे चकार सः ॥ १७ ॥  
  
कन्यां समर्प्य ब्रह्माणं राजा च योगिनां वरः ।  
रुरोद भृशमुच्चैश्च वत्से वत्स इतीरितम् ॥ १८ ॥  
  
क्व यासि त्यक्त्वा मद्गेहं शून्यं क मललोचने ।  
अहं यामि वनं घोरं त्वां त्यक्त्वा जीवितो मृतः ॥ १९ ॥  
  
प्रणम्य पितरं कन्या रुदन्तं मातरं तथा ।  
रुदतीं तां रुदन्ती साऽप्यारुरोह रथं विधेः ॥ २० ॥  
  
गृहीत्वा च सभार्यं च पुत्रं धाता मुदाऽन्वितः ।  
प्रययौ ब्रह्मलोकं च देवन्द्रैर्मुनिभिः सह ॥ २१ ॥  
  
ब्राह्मणान्बोजयामास साङ्गे मङ्गलकर्मणि ।  
देवानपि च सिद्धांश्च वादयामास दुन्दुभिम् ॥ २२ ॥  
  
नारदस्तु मुनिश्रेष्ठो बाधितः पूर्वकर्मणा ।  
यस्य यत्प्राक्तनं विप्र दुर्लङ्ध्य केन वार्यते ॥ २३ ॥  
  
सुरम्ये पुष्पतल्पे च सुगन्धिचन्दनार्चिते ।  
स रेमे रामया सार्ध बुबुधे न दिवानिशम् ॥ २४ ॥  
  
एवं कृत्वा विवाहं च विरतो मुनिसत्तमः ।  
उवास ब्रह्मलोकेषु वटमूले मनोहरे ॥ २५ ॥  
  
तत्राऽऽजगाम नग्नश्च प्रज्वलन्ब्रह्मतेजसा ।  
सनत्कुमारो भगवान्साक्षाच्च बालको यथा ॥ २६ ॥  
  
सृष्टेः पूर्वश्च वयसा यथैव पञ्चहायनः ।  
अयूडोऽनुपनीतश्च वेदसन्ध्याविहीनकः ॥ २७ ॥  
  
कृष्णेति मन्त्रं जपति यस्य नारायणो गुरुः ।  
अनन्तकालकल्पं च भ्रातृभिश्च त्रिभिः सह ॥ २८ ॥  
  
वैष्णवानामग्रणीशो ज्ञानिनां च गुरोर्गुरुः ।  
आराद्दृष्ट्वा नारादस्तं भ्रातरं च सतां वरम् ॥ २९ ॥  
  
सहसा शिरसा भूमौ दण्डवत्प्रणनाम तम् ।  
उवाच नारदं बालः प्रहस्य परमार्थकम् ॥ ३० ॥  
  
सनत्कुमार उवाच  
अये भ्रातः किं करोषि कुशलं युवतीपतेः ।  
स्त्रीपुंसोर्वर्धते प्रेम नित्यं तन्नित्यनूतनम् ॥ ३१ ॥  
  
अर्गलं ज्ञानमार्गस्य भक्तिद्वारकपाटकम् ।  
मोक्षमार्गव्यवहितं चिरं बन्धनकारणम् ॥ ३२ ॥  
  
गर्भवासस्य बीजं च परं नरककारणम् ।  
पीयूषबुद्ध्या गरलं भुङ्क्ते पापी नराधमः ॥ ३३ ॥  
  
परं नारायणं त्यक्त्वा यस्याऽऽस्ते विषये मनः ।  
स वञ्चितो मायया चामृतं त्यक्त्वा विषं भजेत् ॥ ३४ ॥  
  
सर्वेषां कर्मभोगेऽस्ति कर्मिणामीश्वरं विना ।  
वयं विधातुः पुत्राश्च सा बुद्धिरिति देहिनाम् ॥ ३५ ॥  
  
यदि ते नास्ति भोगश्च कथं गन्धर्वजन्म च ।कथं दासीसुतस्त्वं च मुक्तश्च भक्तसङ्गतः ॥ ३६ ॥  
  
निर्गच्छ तपसे भ्रातस्त्यज मयामयीं प्रियाम् ।  
सुपुण्ये भारते वर्षे तपसा भज माधवम् ॥ ३७ ॥  
  
स्थिते नारायणे स्वेशे परे स्वपददातरि ।  
विषयी विषयान्धश्च वञ्चितो मायया ध्रुवम् ॥ ३८ ॥  
  
गृहाण मम मन्त्रं च कृष्ण इत्यक्षरद्वयम् ।  
सर्वेषामेव सन्त्राणां सारात्सारं परात्परम् ॥ ३९ ॥  
  
सर्वेषु च पुराणेषु वेदेषु च चतुर्षु च ।  
धर्मशास्त्रैषु तन्त्रैषु नास्त्येवास्मात्परो मनुः ॥ ४० ॥  
  
नारायणेन दत्तो मे पुष्करे सूर्यपर्वणि ।  
असङ्ख्यकल्प जप्त्वाऽहं भ्रमामि सर्वपूजितः ॥ ४१ ॥  
  
इत्युक्त्वा स्नापयित्वा तं ददौ दस्मै परं मनुम् ।  
दिवानिशं स जपति पूतया मणिमालया ॥ ४२ ॥  
  
तस्मै शुभाशिषं दत्त्वा मन्त्रं च वैष्णवाग्रणीः ।  
गोलोकं प्रययौ द्रष्टुं भगवन्तं सनातनम् ॥ ४३ ॥  
  
नारदस्तु मनु प्राप्य सर्वसिद्धिप्रदं वरम् ।  
श्रीकृष्णे निश्चलां भक्तिं पूर्वकर्मनिकृन्तनीम् ॥ ४४ ॥  
  
त्यक्त्वा मायामयीं भार्यां भारतं तपसे ययौ ।  
कृतमालानदीतीरे ददर्श शङ्करं परम् ॥ ४५ ॥  
  
दृष्ट्वा च सहसा मूर्ध्ना प्रणनाम शिवं मुनिः ।  
तमुवाच जगन्नाथो भक्तं च भक्तवत्सलः ॥ ४६ ॥  
  
महादेव उवाच  
अहो नारद दृष्ट्वा त्वां प्रसन्नोऽहं स्वतेजसा ।  
भक्तानां दर्शनं यत्र सुदिनं तच्छरीरिणाम् ॥ ४७ ॥  
  
अयं हि परमो लाभो देहिनां बक्तसङ्गमः ।  
स स्नातः सर्वतीर्थेषु यो ददर्श च वैष्णवाम् ॥ ४८ ॥  
  
अपि प्राप्तो महामन्त्रः सर्वतन्त्रसुदुर्लभः ।  
मया दत्तो गणेशाय स्कन्दाय स्वात्मजाय च ॥ ४९ ॥  
  
मह्यं दत्तश्च कृष्णेन गोलोके रासमण्डले ।  
ब्रह्मणे चापि धर्माय धर्मो नारायणाय च ॥ ५० ॥  
  
ब्रह्मा सनत्कुमाराय तुम्यं दत्तश्च तेन वै ।  
मन्त्रग्रहणमात्रेण जनो नारायणो भवेत् ॥ ५१ ॥  
  
विचारणं च नास्त्यत्र कालाकालं शुभाशुभम् ।  
पञ्चलक्षजपेनैव पुरश्चरणमस्य च ॥ ५२ ॥  
  
ध्यानं च सामवेदोक्तं तेन ध्यायेच्च वैष्णवः ।  
ध्यानं च पापदहनं कर्ममूलनिकृन्तनम् ॥ ५३ ॥  
  
कृष्णं नवघनश्यामं किशोरं पीतवाससम् ।  
शतकोटीन्दुसौन्दर्यं दधानमतुलं परम् ॥ ५४ ॥  
  
भूषितं भूषणौघैस्तैरमूल्यरत्ननिर्मितैः ।  
चन्दनोक्षितसर्वाङ्गं कौस्तुभेन विराजितम् ॥ ५५ ॥  
  
मयूरपिच्छचूडं च मालतीमाल्यमण्डितम् ।  
ईषद्धास्यप्रसन्नास्यं नित्योपास्यं शिवादिभिः ॥ ५६ ॥  
  
ध्यानासाध्यं दुराराध्यं निर्गुणं प्रकृतेः परम् ।  
सर्वेषां परमात्मानं भक्तानुग्रहविग्रहम् ॥ ५७ ॥  
  
वेदानिर्वचनीयं त वरं सर्वेश्वरं भजे ।  
ध्यानेनानेन तं ध्यात्वा भगवन्तं सनातनम् ॥ ५८ ॥  
  
भज तं परमानन्दं सत्यं नित्यं परात्परम् ।  
इत्युक्त्वा स्वपदं शम्भूर्जगाम् परमेश्वरः ॥ ५९ ॥  
  
तं प्रणम्य जगन्नाथं नारदस्तपसे ययौ ।  
नारदः श्रीहरिं स्मृत्वा योगात्त्यक्त्वा कलेवरम्  
निलीनः पादपद्मे च पाद (पद्मा) पद्मार्चिते हरेः ॥ ६० ॥  
  
इति श्रीब्रह्मo महाo श्रीकृष्णजन्मखo उत्तo नारदनाo नारदविवाहादिप्रकरणं  
नाम त्रिंशदधिकशततमोऽध्यायः ॥ १३० ॥