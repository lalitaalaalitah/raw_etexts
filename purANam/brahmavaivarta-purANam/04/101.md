---
title: १०१

---
अथैकाधिकशततमोध्यायः  
नारायण उवाच  
संस्तूय देवा मुनयो विरेमुर्नहि मानसे ।  
ददृशुः प्राङ्गणे कृष्णं शोभितं पीतवाससा ॥ १ ॥  
  
यथा सौदामिनीयुक्तं नवीनजलदं मुने ।  
बकपङ् क्तियुतं चैव मालतीमालया तथा ॥ २ ॥  
  
कपाले मण्डलाकारकस्तूरीयुक्तचन्दनम् ।  
सकलङ्कं मृगाङ्कं च शोभितं जलदे तथा ॥ ३ ॥  
  
द्विभुजं श्यामलङ्कान्तं राधाकान्तं मनोहरम् ।  
ईषद्धास्यप्रसन्नास्यं भक्तानुग्रहविग्रहम् ॥ ४ ॥  
  
रत्नकेयूरवलयरत्नमञ्जीररञ्जितम् ।  
रुदन्तं पितुरुत्सङ्गे बलेन सहितं परम् ॥ ५ ॥  
  
अथ मङ्गलकाले च शुभलग्ने मनोरमे ।  
सम्पीक्षिते ग्रहैः सौम्यैर्जाङ्ग्रल्लग्नाधिपे स्थिते ॥ ६ ॥  
  
असद्ग्रहैरदृष्टे च सद्ग्रहेक्षित एव च ।  
शुभकर्मसमारम्भं स्वस्तिवाचनपूर्वकम् ॥ ७ ॥  
  
चकार वसुदेवश्चाप्याज्ञया सुरविप्रयोः ।  
दत्त्वा सुवर्णशतकं ब्राह्मणाय च सादरम् ॥ ८ ॥  
  
देवेन्द्रांश्च मुनीन्द्राश्च नमस्कृत्य पुरोहितम् ।  
गणेशं च दिनेशं च वह्निं च शङ्करं शिवाम् ॥ ९ ॥  
  
सम्पूज्य देवषट्कं च साक्षतैर्देवसंसदि ।  
उपचारैः षोडशभिः संयतो भक्तिपूर्वकम् ॥ १० ॥  
  
पुत्राधिवासनं चक्रै वेदमन्त्रेण संसदि ।  
सम्पूज्य नानादेवांश्च दिक्पालांश्च नवग्रहान् ॥ ११ ॥  
  
दत्त्वा पञ्चोपचारांश्च भक्त्या षोडशमातृकाः ।  
दत्त्वा च वसुधारां च सप्तवारान्घृतेन च ॥ १२ ॥  
  
चेदिराजं वसुं नत्वा सम्पूज्य प्रययौ पुनः ।  
वृद्धिश्राद्धं सुनिर्वाप्य यत्किञ्चिद्दैविकं तथा ॥ १३ ॥  
  
यज्ञं कृत्वा तु वेदोक्तं यज्ञसूत्रं ददौ मुदा ।  
वलदेवाग्रचायैव कृष्णाय परमात्मने ॥ १४ ॥  
  
गायत्री च ददौ ताभ्यां मुनिः सान्दीपनिस्तथा ।  
भिक्षां ददौ च प्रथमं पार्वती परमादरात् ॥ १५ ॥  
  
अमूल्यरत्नपात्रस्थं मुक्तामाणिक्यहीरकम् ।  
हीरसारविनिर्माणं पित्रा दत्तं च हारकम् ॥ १६ ॥  
  
शुभाशिषं च प्रददौ शुक्लपुष्पेणा दूर्वया ।  
ततोऽदितिर्दितिश्चैव मुनिपत्न्यश्च देवकी ॥ १७ ॥  
  
यशोदा रोहिणी हृष्टा सावित्री च सरस्वती ।  
प्रत्येकं प्रददौ भिक्षां मणिकाञ्चनभूषिताम् ॥ १८ ॥  
  
देवकन्या नागकन्या राजकन्याः पतिव्रताः ।  
कामिन्यो बान्धवानां च सस्मिताः स्निग्धलोचनाः ॥ १९ ॥  
  
इन्द्राणी वरुणानी च पवनानी च रोहिणी ।  
कुबेरपत्नीं स्वाहा च रतिः कामस्य कामिनी ॥ २० ॥  
  
प्रत्येकं प्रददौ भिक्षां रत्नभूषणभूषिताम् ।  
भिक्षां गृहीत्वा भगवान्सबलो भक्तिपूर्वकम् ॥ २१ ॥  
  
किञ्चिद्ददौ च गर्गाय किचित्स्वगुरवे तथा ।  
वैदिकं कर्म निर्वाप्य गर्गाय दक्षिणां ददौ ॥ २२ ॥  
  
देवांश्च भोजयामास ब्राह्मणांश्चापि सादरम् ।  
ये ये समाययुर्यज्ञे तेच दत्त्वा शुभाशिषम् ॥ २३ ॥  
  
कृण्णाय बलदेवाय प्रहृष्टाः प्रययृर्गुहम् ।  
नन्दः सभार्यो निर्वाप्य शुभकर्म सुतस्य वै ॥ २४ ॥  
  
क्रोडे कृत्वा बलं कृष्णं चुचुम्ब वदनं तयोः ।  
उचचै रुरोद नन्दश्च यशोदा च पतिव्रता  
श्रीकृष्णस्तं समाश्वास्य बोधयामास यत्नतः ॥ २५ ॥  
  
श्रीकृष्ण उवाच  
सानन्दं गच्छ हे मातर्यशोदे तातमत्वरम् ।  
त्वमेव माता पोष्ट्री त्वं पिता च परमार्थतः ॥ २६ ॥  
  
अवन्तिनगरं तात यास्यामि सबलोऽधुना ।  
मुनेः सान्दीपनेः स्थानं वेदपाठार्थमीप्सितम् ॥ २७ ॥  
  
तत आगत्य सुचिरं काले भवति दर्शनम् ।  
कामः करोति कलनं स च भेदं करोति च ॥ २८ ॥  
  
सर्वं कालकृतं मातर्भेदं सम्मीलनं नृणाम् ।  
सुखं दुःखं च हर्षं च शोकं च मङ्गलालयम् ॥ २९ ॥  
  
मया दत्तं च तत्त्वं च योगिनामपि दुर्लभम् ।  
सर्वं नन्दश्च सानन्दं त्वामेव कथयिष्यति ॥ ३० ॥  
  
इत्युक्त्वा जगतां नाथो वसुदेवसभां ययौ ।  
तदाज्ञया क्षणं प्राप्य ययौ सन्दीपनेर्गूहम् ॥ ३१ ॥  
  
वसुदेवं देवकीं च सम्भाष्य विनयेन च ।  
नन्दः सभार्यः प्रययौ हृदयेन विदूयता ॥ ३२ ॥  
  
मुक्तामणिं सुवर्ण च माणिक्यं हीरकं तथा ।  
वह्निशुद्धांशुकं रत्नं नन्दाय देवकी ददौ ॥ ३३ ॥  
  
श्वेताश्वं च गजेन्द्रं च सुवर्णरथमुत्तमम् ।  
नन्दाय कृष्णः प्रददौ वसुदेवश्च सादरम् ॥ ३४ ॥  
  
तयोरनुव्रजन्विप्रा देवकीप्रमुखाः स्त्रियः ।  
वसुदेवस्तथाऽक्रूरोऽप्युद्धवश्च ययौ मुदा ॥ ३५ ॥  
  
कालिन्दीनिकटं गत्वा ते सर्वे रुरुदुः शुचा ।  
परस्परं च सम्भाष्य ते सर्वे स्वालयं ययुः ॥ ३६ ॥  
  
कुन्ती सपुत्रा विधवा वसुदेवाज्ञया मुने ।  
नानारत्नमणिं प्राप्य प्रययौ स्वरलयं मुदा ॥ ३७ ॥  
  
वसुतेवो देवकी च पुत्रकल्याणहेतवे ।  
नानारत्नमणिं वस्त्रं मुवर्णं रजतं तथा ॥ ३८ ॥  
  
मुक्तामाणिक्यचहारं च मिष्टान्नं च सुधोपमम् ।  
भट्टेम्यो ब्राह्मणेभ्यश्च प्रददौ सादरं मुदा ॥ ३९ ॥  
  
महोत्सवं वेदपाठं हरेर्नामैकमङ्गलम् ।  
विप्राणां भोजनं चैव कारयामास यत्नतः ॥ ४० ॥  
  
ज्ञातीनां बान्धवानां च पुरस्कारं यथोचितम् ।  
चकार मणिमाणिक्यमुक्तावस्त्रैर्मनोहरैः ॥ ४१ ॥  
  
इति श्रीब्रह्मo महाo श्रीकृष्णजन्मखo नारादनाo उत्तo भगवदुपनयनं  
नामैकाधिकशततमोऽध्यायः ॥ १०१ ॥