---
title: ०४०

---
श्रीराधिकोवाच ॥  
अहो विचित्रं चरितमपूर्वं किं श्रुतं विभो ॥  
सुन्दरं श्रुतिपीयूषं निगूढं ज्ञानकारणम् ॥ १ ॥  
न विशेषं समासं च श्रुतं न व्यासमीप्सितम् ॥  
अधुना श्रोतुमिच्छामि विस्तीर्णं कथय प्रभो ॥ २ ॥  
किं किं तपः कठोरं च चकार पार्वती स्वयम् ॥  
कं कं वरं वा सम्प्राप्य कथमाप महेश्वरम् ॥३॥  
रतिः केन प्रकारेण जीवयामास मन्मथम् ॥  
पार्वतीशिवयोः कृष्ण विवाहं वर्णय प्रभो ॥ ४ ॥  
तयो रहसि सम्भोगं पापिनां पापमोचनम् ॥  
कथ्यतां करुणासिन्धो दुःखिनां दुःखमोचनम्॥५॥  
दम्पतीविरहोक्तिश्च कर्णज्वाला च योषितः ॥  
श्रोतुं कौतूहलं कृष्ण पुनः सम्मेलनं तयोः ॥ ६ ॥  
अग्निज्वाला विषज्वाला क्षमा सोढुं च योषितः ॥  
दम्पतीविरहज्वाला न श्रोतुं च क्षणं क्षमा ॥७ ॥  
राधिकावचनं श्रुत्वा विस्मितश्चकिताननः ॥  
विस्तीर्णं वक्तुमारेभे हृदयेन विदूयता ॥ ८ ॥  
दम्पतीविरहोक्तिं च यां राधा श्रोतुमक्षमा ॥  
विच्छेदे शतवर्षीये किमस्या भविता मम ॥ ९ ॥  
इत्येवं मानसे कृत्वा मायेशो माययाऽन्वितः ॥  
कृपासिन्धुश्च कृपया कथां कथितुमुद्यतः ॥ 4.40.१० ॥  
श्रीकृष्ण उवाच ॥  
प्राणाधिके राधिके त्वं श्रूयतां प्राणवल्लभे ॥  
प्राणाधिदेवि प्राणेशि प्राणाधारे मनोहरे ॥११॥  
वटमूलाद्गते रुद्रे पार्वती तपसे ययौ ॥  
पुनः पुनः स्वमात्रा च पित्रा च विनिवारिता॥१२॥  
गत्वा सा स्वर्णदीतीरं स्नात्वा त्रिषवणं मुदा ॥  
सन्देशे च मया दत्तं जजाप तं मनुं मुदा॥१३॥  
वर्षमेकं च सम्पूर्णमनाहारा स्वभक्तितः॥  
तप्त्वा तपः कठोरं च चकार जगदम्बिका ॥ १४ ॥  
ग्रीष्मे च परितो वह्निं प्रज्वलन्तं दिवानिशम्॥ ॥  
कृत्वा प्रतस्थौ तन्मध्ये सन्ततं जपती मनुम्॥१५॥  
शश्वत्स्मशाने वर्षासु कृत्वा योगासनं शिवा॥  
शिलां दृष्ट्वा च संसिक्ता बभूव जलधारया ॥१६॥  
शीते जलान्तरे शश्वत्प्रतस्थौ भक्तिपूर्वकम् ॥  
अनाहारा शरद्रौद्रनीहारासु दिशासु च॥१७॥  
एवं कृत्वा परं वर्षमप्राप्य शङ्करं सती॥  
शुचा कृत्वाऽग्निकुण्डं च प्रवेष्टुं सा समुद्यता॥१८॥  
तामग्निकुण्डं विशतीं तपसाऽतिकृशां सतीम्॥  
दृष्ट्वा शिवः कृपासिन्धुः कृपया तां जगाम ह ॥१९॥  
अतीव वामनो बालो विप्ररूपी स्वतेजसा ॥  
प्रज्वलन्मनसा हृष्टो दण्डी छत्री जटाधरः ॥ 4.40.२० ॥  
शुक्लयज्ञोपवीती च शुक्लवासाश्च सस्मितः ॥  
श्वेताब्जबीजमालां च बिभ्रत्तिलकमुज्ज्वलम् ॥ २१ ॥  
निर्जने बालकं दृष्ट्वा स्निग्धा सापि जगाद ह ॥  
तत्तेजसाऽतिप्रच्छन्ना तत्याज च तपः स्वयम् ॥२२॥  
को भवानिति पप्रच्छ तं शिशुं पुरतः स्थितम् ॥  
मनसाऽलिङ्गनं कर्तुमिच्छन्ती परमादरम्॥२३॥  
श्रुत्वा शैलसुता प्रश्नं प्रहस्य परमेश्वरः ॥  
उवाचातीव मधुरं कर्णपीयूषमीश्वरीम् ॥ २४ ॥  
शङ्कर उवाच ॥  
इच्छागामी बटुरहं तपस्वी विप्रबालकः ॥  
का त्वं कान्ताऽतिकान्तारे तपश्चरसि सुन्दरि ॥ २५ ॥  
वद कस्य कुले जाता कस्य कन्या च काऽभिधा ॥  
तपसः फलदात्री त्वं कस्माद्धेतोस्तपस्तव ॥ २६ ॥  
अहो वा तपसां राशिः स्वयं मूर्तिमती सती। ॥  
तपो वा लोकशिक्षार्थं करोषि कमलेक्षणे ॥ २७ ॥  
स्वयं तेजःस्वरूपा वा मूलप्रकृतिरीश्वरी ॥  
विधाय भक्तध्यानार्थं विग्रहं भारते जनुः ॥ २८ ॥  
किं वा त्रिलोके लक्ष्मीस्त्वं सम्पद्रूपा सनातनी ॥  
रक्षां विधातुं जगतामागता धातुरन्तिके ॥२९॥  
किं वाम्बिका त्वं देवानां स्वयं मूर्तिमती सती ॥  
सावित्री भारते जन्म स्वेच्छया लब्धुमागता ॥ 4.40.३० ॥  
रागाधिष्ठातृदेवी वा स्वयं साक्षात्सरस्वती ॥  
सर्वविद्याः प्रकटितुं स्वेच्छया जन्म भारते॥३१॥  
एतासु मध्ये का वा त्वं नाहं तर्कितुमीश्वरः ॥  
या सा भवति कल्याणि परितुष्टा च मां भव ॥ ३२ ॥  
सति त्वयि प्रसन्नायां प्रसन्नः परमेश्वरः ॥  
पतिव्रतायां तुष्टायां तुष्टो नारायणः स्वयम् ॥ ३३ ॥  
तुष्टे नारायणे देवे शश्वत्तुष्टं जगत्त्रयम् ॥  
तरुमूलेषु सिक्तेषु शाखाः सिक्ता यथा प्रिये ॥ ३४ ॥  
शिशोस्तद्वचनं श्रुत्वा प्रहस्य परमेश्वरी ॥  
उवाच वचनं चारु कर्णपीयूषमीश्वरी ॥ ३५ ॥  
पार्वत्युवाच ॥ नाहं वेदप्रसूर्लक्ष्मीर्वागधिष्ठातृदेवता ॥  
जन्म मे भारते वर्षे साम्प्रतं शैलकन्यका ॥ ३६ ॥  
पूर्वं जन्म दक्षगेहे सती शङ्करकामिनी ॥  
योगेन त्यक्तदेहाऽहं तातभर्तृविनिन्दया ॥ ३७ ॥  
अत्र जन्मनि पुण्येन सम्प्राप्ते शङ्करे द्विज ॥  
मां त्यक्त्वा भस्मसात्कृत्वा मन्मथं स जगाम ह ॥ ३८ ॥  
प्रयाते शङ्करे तापाद्व्रीडयाऽहं पितुर्गृहात् ॥  
आगमत्तपसे चित्तं ममेदं स्वर्णदीतटे ॥ ३९ ॥  
तपः कृत्वा कठोरं च सुचिरं प्राणवल्लभम् ॥  
अप्राप्याग्निं प्रवेष्टुं च त्वां च दृष्ट्वा क्षणं स्थिता ॥ 4.40.४० ॥  
गच्छ त्वं प्रविशाम्यग्नौ प्रलयाग्निशिखोपमे ॥  
कृत्वा स्वकामनां विप्र हरप्राप्तिमनीषितम् ॥ ४१ ॥  
यत्र यत्र जनुर्लब्ध्वा लभिष्यामि शिवं परम् ॥  
प्राणाधिकं प्रियं कान्तं विभुं जन्मनि जन्मनि ॥४२॥  
सर्वा हि स्वप्रियं लब्धुं लभन्ति जन्म वाञ्छितम् ॥  
तज्जन्म पतिलाभार्थं सर्वासां च श्रुतौ श्रुतम् ॥ ४३ ॥  
प्राक्तनीयो हि यो भर्ता स तासां प्रतिजन्मनि ॥  
या स्त्री येषां सुनियता सा तेषां जन्मजन्मनि ॥ ४४ ॥  
तद्देहमिह न प्राप्य कृत्वा घोरतरं तपः ॥  
कृत्वाऽग्निकुण्डे काम्यं च लभिष्यामि परत्र तम् ॥४५॥  
इत्युक्त्वा पार्वती तत्र तत्पुरः प्रविवेश ह ॥  
निषिध्यमाना पुरतो ब्राह्मणेन पुनः पुनः॥४६॥  
वह्निप्रवेशं कुर्वन्त्याः पार्वत्याः परमेश्वरि ॥  
बभूव तपसा सद्यो वह्निश्चन्दनवद्ध्रुवम्॥ ॥ ४७ ॥  
क्षणं तदन्तरे स्थित्वा चोत्पतन्तीं शिवां शिवः ॥  
पुनः प्रपच्छ सहसा वृन्दावनविनोदिनि ॥४८ ॥  
श्रीमहादेव उवाच ॥  
अहो तपस्ते किं भद्रे न बुद्धं किञ्चिदेव हि ॥  
न दग्धो वह्निना देहो न च प्राप्तो मनीषितः ॥ ४९ ॥  
शिवं कल्याणरूपं च भर्तारं कर्तुमिच्छसि॥  
अविग्रहं पतिं कृत्वा किं वा ते वाञ्छितं भवेत् ॥4.40.५०॥  
संहर्तारं च भर्तारं यदीच्छसि शुचिस्मिते ॥  
कान्तमिच्छति का वा स्त्री सर्वसंहारकारणम् ॥५१॥  
मोक्षं वाञ्छसि चेद्देवि कृत्वा कान्तं स्वरूपिणम् ॥  
सर्वमुक्तिप्रदा त्वं च तपस्या विफला तव॥ ॥ ५२ ॥  
शिवश्च मङ्गले मोक्षे संहर्ता न च दृश्यते ॥  
शिवशब्दस्य चान्योऽर्थो न हि वेदे निरूपितः ॥ ५३ ॥  
तं च संहारकर्तारं यदि वाञ्छसि सुन्दरि ॥  
लभिष्यसे रतं रुद्रं सर्वलोकभयङ्करम् ॥५४॥  
न भविष्यति मोक्षस्ते स्वाभीष्टं देवसेवनम् ॥  
हरिस्मृतिरमोघा च सर्वमङ्गलदा सदा ॥५५ ॥  
शीघ्रं पितुर्गृहं गच्छ तत्र द्रक्ष्यसि शङ्करम् ॥  
ममाशिषा स्वतपसां फलेन च सुदुर्लभम्॥५६॥  
इत्युक्त्वा पार्वतीं विप्रस्तत्रैवान्तरधीयत ॥  
दुर्गा ययौ पितुर्गेहं महादेवेति वादिनी॥५७॥  
पार्वत्यागमनं श्रुत्वा मेनका च हिमालयः ॥  
दिव्यं यानं पुरस्कृत्य प्रययौ हर्षविह्वलः ॥ ५८ ॥  
संस्थाप्य मङ्गलघटान्राजवर्त्मनि राधिके ॥  
चन्दनागुरुकस्तूरीफलशाखासमन्वितान् ॥ ५९ ॥  
पट्टसूत्रसन्निबद्धरसालपल्लवान्वितैः ॥  
परितः परितो रम्भास्तम्भवृन्दसमन्विते ॥ 4.40.६० ॥  
पतिपुत्रवतीयोषित्समूहैर्दीपहस्तकैः ॥  
पूर्णैर्लाजाधान्यदूर्वाफलपुष्पसमन्वितैः ॥६१॥  
सुपुण्यैर्ब्राह्मणैश्चापि मुनिभिर्ब्रह्मचारिभिः ॥  
नटीभिर्नर्तकीभिश्च गजेन्द्रैः परिशोभिते ॥ ६२ ॥  
पुरोहितैश्च संयुक्तैः कुर्वद्भिर्मङ्गलध्वनिम् ॥  
सुचारुमालतीमालाहस्तैः शस्तैः प्रशंसितैः ६३ ॥  
नानाप्रकारवाद्यैश्च शङ्खध्वनिसुनादितैः॥  
सिन्दूररेणुभिश्चारुचन्दनद्रवपङ्किलम् ॥ ६४ ॥  
प्रविश्य नगरं दुर्गा ददर्श पितरौ पुरः ॥  
सुप्रसन्नौ प्रधावन्तौ हर्षाश्रुपुलकान्वितौ ॥ ६५ ॥  
प्रसन्नवदना देवी चालिभिः प्रणनाम तौ ॥  
संयुज्याथाशिषं तौ च चक्रतुस्तां च वक्षसि ॥ ॥ ६६ ॥  
हे वत्से वत्सेत्युच्चार्य रुदन्तौ प्रेमविह्वलौ॥  
तदा तां च रथे कृत्वा जग्मतुर्निजमन्दिरम् ॥ ६७ ॥  
स्त्रियो निर्मञ्च्छनं चक्रुर्विप्रा युयुजुराशिषम्॥  
ब्राह्मणेभ्यश्च बन्दिभ्यः पर्वतेन्द्रो धनं ददौ॥६८॥  
मङ्गलं कारयामास पाठयामास छान्दसम् ॥  
एवं स्वकन्यया सार्द्धं तस्थतुस्तौ स्वमन्दिरे ॥ ६९ ॥  
सुखेन वसतौ तौ हि हर्षनिर्भरमानसौ ॥  
एकदा च तपः कर्तुं जगाम स्वर्णदीं गिरिः ॥ 4.40.७० ॥  
मेनकाकन्यया सार्द्धमुवास प्राङ्गणे मुदा ॥  
एतस्मिन्नन्तरे भिक्षुर्नर्तकश्च सुगायनः ॥७१॥  
सहसैक आजगाम मेनकासन्निधिं मुदा ॥  
शृङ्गवाद्यं वामहस्ते डमरुं दक्षिणे तथा ॥७२॥  
कृत्वा विभूतिगात्रोऽतिवृद्धोऽतीव जरातुरः ॥  
पृष्ठकन्थो रक्तवासाः सुकण्ठोऽतिमनोहरः ॥ ७३ ॥  
जगौ मम गुणाख्यानं कृत्वा नृत्यं मनोहरम् ॥  
वादयामास शृङ्गं च क्षणं डमरुकं तथा ॥ ७४ ॥  
आजग्मुर्नागरा बाला बालिका हर्षविह्वलाः ॥  
वृद्धा युवानो युवतीसमूहो वृद्धयोषितः ॥ ७५ ॥  
श्रुत्वा तु सुन्दरं गीतं सुतानस्वरसंयुतम् ॥  
सहसा मुमुहुः सर्वे तेन मूर्च्छामवाप्नुवन् ॥७६॥  
मूर्छां सम्प्राप सा दुर्गा ददर्श हृदि शङ्करम् ॥  
त्रिशूलपट्टिशकरं व्याघ्रचर्मधरं परम् ॥७७॥  
विभूतिभूषणं रम्यमस्थिमालां सुनिर्मलाम् ॥  
ईषद्धास्यप्रसन्नास्यं सुप्रसन्नं त्रिलोचनम् ॥ ७८ ॥  
मालाहस्तं पञ्चवक्त्रं नागयज्ञोपवीतकम्॥  
वरं वृण्वित्युक्तवन्तं सुन्दरं चन्द्रशेखरम्॥७९॥  
हृदयस्थं हरं दृष्ट्वा मनसा तं ननाम सा ॥  
वरं वव्रे मानसे सा त्वं पतिर्मे भवेति च ॥ 4.40.८० ॥  
एवं दत्त्वा शिवस्तस्य चान्तर्धानं चकार सः ॥  
न दृष्ट्वा हृदि तं दुर्गा सम्प्राप्य चेतनां पुनः ॥ ८१ ॥  
ददर्श चक्षुरुन्मील्य भिक्षुकं गायकं पुरः ॥  
नृत्यसङ्गीततः सा तु भिक्षुकस्य च मेनका ॥८२॥  
दातुं ययौ सा रत्नानि स्वर्णपात्रस्थितानि च ॥  
भिक्षां ययाचे भिक्षुस्तां दुर्गां नान्यां गृहीतवान् ॥ ८३ ॥  
पुनश्च नर्तनं कर्तुमुद्यतः कौतुकेन च ॥  
मेना तद्वचनं श्रुत्वा चुकोप विस्मयं ययौ ॥ ८४ ॥  
भिक्षुकं भर्त्सयामास बहिः कर्तुमुवाच तम् ॥  
पत्नी त्रिलोकनाथस्य शिवस्य परमात्मनः ॥ ८५ ॥  
याञ्चामिमां प्रकुर्वन्तं दूरं कुरु सुभाषिणम्॥  
एतस्मिन्नन्तरे तप्त्वा गिरिः स्वालयमाययौ॥८६॥  
ददर्श पुरतो भिक्षुं प्राङ्गणस्थं मनोहरम्॥  
कृत्वा नारायणार्चां च गङ्गातीरे मनोहरे ॥८७॥  
तन्मूर्तिध्यानविश्लेषशोकादुद्विग्नमानसः ॥  
श्रुत्वा मेनामुखाद्वार्तां जहास च चुकोप सः ॥८८॥  
आज्ञां चकार स्वचरं बहिः कर्तुं च भिक्षुकम् ॥  
आकाशामिव दुःस्पर्शं प्रज्वलन्तं स्वतेजसा ॥।८९॥  
न शशाक बहिः कर्तुं समीपं गन्तुमक्षमः॥  
ददर्श भिक्षुकं शैलः क्षणं चारुचतुर्भुजम्॥4.40.९०॥  
किरीटिनं कुण्डलिनं पीताम्बरधरं परम्॥  
सुवेषं सुन्दरश्याममीषद्धास्यं मनोहरम् ॥ ९१ ॥  
चन्दनोक्षितसर्वाङ्गं भक्तानुग्रहकातरम् ॥  
यद्यत्पुष्पं प्रदत्तं च पूजाकाले गदाभृते ॥ ९२ ॥  
गात्रे शिरसि तत्सर्वं भिक्षुकस्य ददर्श ह ॥  
धूपः प्रदीपो यो दत्तो नैवेद्यं वा मनोहरम् ॥ ९३ ॥  
ददर्श शैलस्तत्सर्वं भिक्षुकस्य पुरः स्थितम्॥  
क्षणं ददर्श द्विभुजं विनोदमुरलीकरम् ॥ ९४ ॥  
गोपवेषं किशोरं च सस्मितं श्यामसुन्दरम् ॥  
मयूरपिच्छचूडं च रत्नालङ्कारभूषितम् ॥ ॥ ९५ ॥  
चन्दनोक्षितसर्वाङ्गं वनमालाविभूषितम् ॥  
क्षणं ददर्श स्वच्छं च शङ्करं चन्द्रशेखरम्॥ ९६ ॥  
त्रिशूलपट्टिशकरं व्याघ्रचर्माम्बरं परम् ॥  
विभूतिगात्रममलमस्थिमालाविभूषितम् ॥ ९७ ॥  
नागयज्ञोपवीतं च तप्तस्वर्णजटाधरम् ॥  
डमरुशृङ्गहस्तं च सुप्रशस्तं मनोहरम् ॥ ९८ ॥  
प्रजपन्तं हरेर्नाम श्वेताब्जबीजमालया ॥  
ईषद्धास्यप्रसन्नास्यं भक्तानुग्रहकातरम् ॥ ९९ ॥  
स्वतेजसा प्रज्वलन्तं पञ्चवक्त्रं त्रिलोचनम् ॥  
क्षणं ददर्श जगतां स्रष्टारं च चतुर्मुखम् ॥ 4.40.१०० ॥  
जपन्तं श्रीहरेर्नाम स्वच्छस्फटिकमालया ॥  
क्षणं सूर्य स्वरूपं च ददर्श त्रिगुणात्मकम् ॥ १ ॥  
ददर्श तमतीव्रं तु ज्वलन्तं ब्रह्मतेजसा ॥  
क्षणमग्निस्वरूपं च ज्वलन्तमतितेजसा ॥ २ ॥  
क्षणमाह्लादजनकं चन्द्ररूपं ददर्श ह ॥  
क्षणं तेजःस्वरूपं च निराकारं निरञ्जनम् ॥ ३ ॥  
निर्लिप्तं च निरीहं च परमात्मस्वरूपिणम् ॥  
एवं स्वेच्छामयं दृष्ट्वा नानारूपधरं परम् ॥ ४ ॥  
हर्षाश्रुपुलकः शैलो दण्डवत्प्रणनाम तम् ॥  
भक्त्या प्रदक्षिणीकृत्य प्रणम्य च पुनः पुनः ॥ ५ ॥  
समुत्पत्य हर्षयुक्तो ददर्श पुनरेव तम्॥  
वास्तवं भिक्षुकं दृष्ट्वा शैलेन्द्रो विष्णुमायया ॥ ६ ॥  
विसस्मार च तत्सर्वं नानारूपधरं परम् ॥  
भिक्षां ययाचे भिक्षुस्तं भिक्षास्थालीस्वपार्श्वकम् ॥ ७ ॥  
रक्ताम्बरः शृङ्गवाद्यविचित्रडमरुः करे ॥  
आदातुमुत्सुको दुर्गां नान्यां भिक्षुः कदाचन ॥ ८ ॥  
न स्वीचकार शैलेन्द्रो मोहितो विष्णुमायया ॥  
भिक्षुः किञ्चिन्न जग्राह तत्रैवान्तरधीयत ॥ ९ ॥  
तदा बभूव ज्ञानं च मेनकाशैलयोः प्रिये ॥  
अहो दृष्टो जगन्नाथ आवाभ्यां स्वप्नवद्दिने ॥ 4.40.११० ॥  
आवां शिवौ वञ्चयित्वा स्वस्थानं गतवान्विभुः ॥  
तयोर्भक्तिं शिवे दृष्ट्वा सर्वे देवाश्च चिन्तिताः ॥ ११ ॥  
चक्रुः शक्रादयो युक्तिं सुमेरो रक्षणे भरात् ॥  
एकान्तभक्त्या शैलश्चेत्कन्यां तस्मै प्रदास्यति ॥ १२ ॥  
ध्रुवं निर्वाणतां सद्यः सम्प्राप्नोत्येव भारते ॥  
अनन्तरत्नाधारश्चेत्पृथ्वी त्यक्त्वा प्रयास्यति ॥ १३ ॥  
रत्नगर्भाभिधा भूमेर्मिथ्यैव भविता ध्रुवम् ॥  
स्थावरत्वं परित्यज्य दिव्यरूपं विधाय सः ॥ १४ ॥  
कन्यां शूलभृते दत्त्वा विष्णुलोकं गमिष्यति ॥  
नारायणस्य सारूप्यं भविष्यत्येव लीलया ॥ १५ ॥  
सम्प्राप्य पार्षदत्वं च हरिदासो भविष्यति ॥  
दशवापीसमा कन्या दीयते ब्राह्मणाय ताम्॥ १६ ॥  
वेदज्ञाय पवित्राय चाप्रतिग्रहशालिने ॥  
सन्ध्यायज्ञवेदपाठकारिणे सत्यवादिने ॥ १७॥  
अस्यै प्रदत्ता कन्या च दशवापीफलप्रदा ॥  
त्रिसन्ध्याकारिणे सत्यवादिने गृहशालिने ॥ १८ ॥  
वेदज्ञाय सुविप्राय दत्त्वा सुफलदायिनी ॥  
परदारगृहीताय याजकाय द्विजातये ॥ १९ ॥  
शठाय सन्ध्याहीनाय वाप्यैकफलदा सुता ॥  
सर्वसन्ध्यास्वगायत्रीविहीनाय शठाय च ॥ 4.40.१२० ॥  
वैश्योद्भवाय दत्ता या वाप्यर्द्धफलदा स्मृता ॥  
पापिने शूद्रजाताय विप्रक्षत्रोद्भवाय च ॥२१॥  
दत्त्वा चाण्डालतुल्याय कन्या सा नरकप्रदा ॥  
विष्णुभक्ताय विदुषे विप्राय सत्यवादिने ॥ २२ ॥  
जितेन्द्रियाय दत्ता या विंशद्वापीफलप्रदा ॥  
षष्टि वर्षसहस्राणि दिव्यरूपं विधाय च ॥ २३ ॥  
एवम्भूताय दत्ता चेन्मोदते विष्णुमन्दिरे ॥  
दत्त्वा कन्यां सुशीलां च हराय हरयेऽथ वा ॥ २४ ॥  
नारायणस्वरूपं च भवेदेव श्रुतौ श्रुतम् ॥  
विष्णुभक्तो यदा कन्यां ददाति विष्णुप्रीतये ॥ २५ ॥  
स लभेद्धरिदास्यं च ध्रुवं विप्रोद्भवाय च ॥  
इत्यालोच्य सुराः सर्वे कृत्वा च मन्त्रणां प्रिये ॥ २६ ॥  
गुरुं प्रस्थापितुं जग्मुर्हिमालयगृहं प्रति ॥  
गत्वा प्रणम्य च गुरुं सर्वे चक्रुर्निवेदनम् ॥ २७ ॥  
हिमालयगृहं गत्वा कुरु निन्दां च शूलिनः ॥  
पिनाकिनं विना दुर्गा वरं नान्यं वरिष्यति ॥ २८ ॥  
अनिच्छया सुतां दत्त्वा फलं तूर्णं लभिष्यति ॥  
कालेन यातु शैलेन्द्रश्चेदानीं भुवि तिष्ठतु ॥ २९ ॥  
अनन्तरत्नाधारं च त्वमेव रक्ष भारते ॥  
देवानां वचनं श्रुत्वा प्रददौ कर्णयोः करौ ॥4.40.१३०॥  
न स्वीचकार स्वगुरुः स्मरन्नारायणेति च ॥  
उवाच देववर्गांश्च सम्भर्त्स्य च पुनः पुनः ॥ ३१ ॥  
वेदवेदान्तविज्ञाता महाभक्तो हरौ हरे ॥  
बृहस्पतिरुवाच ॥  
श्रूयतां मद्वचः सत्यं हे देवाः स्वार्थसाधकाः ॥ ३२ ॥  
नीतिसारं च वेदोक्तं परिणामसुखावहम् ॥  
हरकेशवयोर्भक्तं ये च निन्दन्ति पापिनः ॥ ३३ ॥  
भूदेवान्ब्राह्मणांश्चैव स्वगुरुं च पतिव्रताः॥  
पतिभिक्षुब्रह्मचारिसृष्टिबीजान्सुरांस्तथा ॥ ३४॥  
पच्यन्ते कालसूत्रे ते यावच्चन्द्रदिवाकरौ ॥  
श्लेष्ममूत्रपुरीषेषु शेरते ते दिवानिशम् ॥३५॥  
भक्षिताः कीटनिकरैः शब्दं कुर्वन्ति कातराः ॥  
ये निन्दन्ति च ब्रह्माणं स्रष्टारं जगतां गुरुम् ॥३६॥  
शिवं सुराणां प्रवरं दुर्गां लक्ष्मीं सरस्वतीम् ॥  
गीतां च तुलसीं गङ्गां वेदांश्च वेदमातरम् ॥ ३७ ॥  
व्रतं तपस्यां पूजां च मन्त्रं मन्त्रप्रदं गुरुम्॥  
ते पच्यन्तेऽन्धकूपे वै चायुषोऽर्धं विधेरहो॥३८॥  
भक्षिताः सर्पसङ्घैश्च शब्दं कुर्वन्ति सन्ततम् ॥  
ये निन्दन्ति हृषीकेशं देवसाम्यं विधाय च ॥ ३९ ॥  
विष्णुभक्तिप्रदं चैव पुराणं च श्रुतेः परम् ॥  
राधा तदङ्गजा गोपी ब्राह्मणांश्च सदार्चितान् ॥ 4.40.१४० ॥  
ते पच्यन्तेऽवटे देवा विधातुरायुषा समम् ॥  
अधोमुखा ऊर्ध्वजङ्घाः सर्पसङ्घैश्च वेष्टिताः ॥ ४१ ॥  
भक्षिता विकृताकारैः कीटैः सर्पसमाकृतैः ॥  
अतीव कातरा भीताः शब्दं कुर्वन्ति सन्ततम् ॥४२॥  
श्लेष्ममूत्रपुरीषाणि ध्रुवं भक्षन्ति क्षोभिताः ॥  
उल्कां ददति रुष्टाश्च तन्मुखे यमकिङ्कराः ॥ ४३ ॥  
त्रिसन्ध्यं तर्जनं कृत्वा कुर्वन्ति दण्डताडनम् ॥  
कुर्वन्ति मूत्रपानं च प्रहारैस्तृषितान्भिया॥४४॥  
तदा कल्पान्तरे स्रष्टुं सृष्टिं च प्रथमे पुनः ॥  
तेषां भवेत्प्रतीकार इत्याह कमलोद्भवः ॥ ४५ ॥  
कृत्वा हि शिवनिन्दां च यास्यन्ति नरकं सुराः ॥  
इममेवोपकारं च कर्तुमिच्छथ पुत्रकाः ॥ ४६ ॥  
ब्रह्मणा प्रेरितो दक्षो दत्त्वा शूलभृते सुताम् ॥  
न पापं परमैश्वर्यं सम्प्राप हरनिन्दकः ॥ ४७ ॥  
अनिच्छया सुतां दत्त्वा तुर्यपुण्यं ललाभ सः ॥  
अहो विहाय सारूप्यं तुच्छं स्वर्गं ललाभ सः ॥ ४८ ॥  
कश्चिन्मध्ये च युष्माकं गत्वा शैलगृहं सुराः ॥  
सम्पादयतु स्वमतं शैलेन्द्रस्य प्रयत्नतः ॥ ४९ ॥  
अनिच्छया सुतां दत्त्वा सुखं तिष्ठतु भारते ॥  
तस्मै भक्त्या सुतां दत्त्वा मोक्षं प्राप्स्यति निश्चितम् ॥ 4.40.१५० ॥  
पश्चात्सप्तर्षयः सर्वे गृहीत्वा तामरुन्धतीम् ॥  
ध्रुवं तस्य गृहं गत्वा बोधयिष्यन्ति पर्वतम् ॥ ५१ ॥  
विना पिनाकिनं दुर्गा वरं नान्यं वरिष्यति ॥  
अनिच्छया सुतां तस्मै प्रदास्यति सुताज्ञया ॥ ५२ ॥  
इत्येवं कथितं सर्वं देवा गच्छन्तु मन्दिरम् ॥  
इत्युक्त्वा वाक्पतिः शीघ्रं तपसे स्वर्णदीं गतः ॥ १५३ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे चत्वारिंशोऽध्यायः ॥ ४० ॥