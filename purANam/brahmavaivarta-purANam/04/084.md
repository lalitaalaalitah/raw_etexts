---
title: ०८४

---
अथ चतुरशीतितमोऽध्यायः  
श्रीभगवानुवाच  
द्विजदेवार्चनं चैव करोति सततं गृही ।  
स्वधर्माचरणं चैव चातुर्वर्ण्यं च नित्यणः ॥ १ ॥  
  
कुर्वन्ति गृहिणामाशां सर्वे देवादयस्तथा ।  
अकृत्वाऽतिथिपूजां च गृहस्थश्च सदाऽशुचिः ॥ २ ॥  
  
पितरः कर्मकाले चातिथिकाले च देवताः ।  
सर्वे गृहस्थमायान्ति निपानमिव धेनवः ॥ ३ ॥  
  
समायाति प्रयत्नेन सयाह्ने क्षुधितोऽतिथिः ।  
पूजां लब्ध्वाऽऽशिषं कृत्वा प्रयाति गृहिणो गृहात् ॥ ४ ॥  
  
अकृत्वाऽतिथिपूजां च गृही भवति पातकी ।  
त्रैलोक्यजनितं पापं लभते नात्र संशयः ॥ ५ ॥  
  
अतिथिर्यस्य भग्नाशो गृहात्प्रतिनिर्वते ।  
पितरस्तस्य देवाश्च वह्नयश्च तथैव च ॥ ६ ॥  
  
निराशाः प्रतिगच्छन्ति गृहिणोऽतिथयो गृहात् ।  
स्त्रीध्नैर्गोघ्नैः कृतघ्नैश्च ब्राह्मणैर्गुरुतल्पगैः ॥ ७ ॥  
  
तुल्यदोषो भवत्येव येनातिथिरनर्चितः ।  
स्वात्मनः पातकं दत्त्वा पुण्यमादाय गच्छति ॥ ८ ॥  
  
तस्मात्कृत्वा सर्वसेवां देवादींश्च शुभाशयः ।  
पोष्याणां भरणं कृत्वा पश्चाद्भुङ्क्ते स धर्मवित् ॥ ९ ॥  
  
यस्य माता गृहे नास्ति भार्या च पुंश्चली तथा ।  
अरण्यं तेन गन्तव्यमरण्याद्दुःखदं गृहम् ॥ १० ॥  
  
पतीं द्वेष्टि सदा दुष्टा विषतुन्यं च पश्यति ।  
ददाति तस्मै नाऽऽहारं भर्त्सनं कुरुते सदा ॥ ११ ॥  
  
पूजितं मुनितुल्यं च सा च पापीयसी परम् ।  
सन्ततं तृणवन्मत्वा न्यक्कारं कुरुते सदा ॥ १२ ॥  
  
दुर्वाक्यावह्निना दग्धो मृततुल्यश्च जीवति ।  
यावज्जीवनपर्यन्तं सम्प्राप्य दुष्टवंशजाम् ॥ १३ ॥  
  
गृहिणीनां सदाचारं श्रूयतां तच्छ्रु तौ श्रुतम् ।  
गृहिणी पतिभक्ता च देवब्राह्मणबूजिता ॥ १४ ॥  
  
सा शुद्धा प्रातरुत्थाय नमस्कृत्य पतिं सुरम् ।  
प्राङ्गणे मङ्गलं दद्याद्गोमयेन जलेन च ॥ १५ ॥  
  
गृहकृत्यं च कृत्वा च स्नात्वाऽऽगत्य गृहं सती ।  
सुरं विप्रं पतिं नत्वा पूजयेद्गृहदेवताम् ॥ १६ ॥  
  
गृहकृत्यं सुनिर्वृत्य भोजयित्वा पतिं सती ।  
अतिथिं पूजयित्वा च स्वयं भुङ्कते सुखंसती ॥ १७ ॥  
  
पुत्रैश्च पूजितस्तातः शिष्यैश्च पूजितो गुरुः ।  
आज्ञया कुरुते कर्म पुत्रः शिष्यश्च भृत्यवत् ॥ १८ ॥  
  
न प्रेरयेद्गुरुं तातं पुत्रः शिष्यश्च कर्मसु ।  
पित्रे च गुरवे नित्यं सर्वस्वं च समर्पयेत् ॥ १९ ॥  
  
न कुर्यान्नरबुद्धिं च गुरौ पितरि सन्ततम् ।  
कृत्वा च नरबुद्धिं च ब्रह्महत्यां लभेद्ध्रुवम् ॥ २० ॥  
  
मातरं पूजयेद्भक्त्या पितुश्चाप्यधिकां तथा ।  
मातुः परं गुरुं चैव पूजयेद्भक्तियोगतः ॥ २१ ॥  
  
पिता माता गुरुर्भार्या शिष्यः पुत्रः सदाऽक्षमः ।  
अनाथा भगिनी कन्या नित्यं पोष्या गुरुप्रिया ॥ २२ ॥  
  
एवं च कथितं तात सर्वेषां धर्ममुत्तमम् ।  
श्त्रीजातिर्वास्तपीशुद्धा ताश्च सर्वाः पतिव्रताः ॥ २३ ॥  
  
सर्वा जातिरेकविधा चाऽऽदौ सृष्टा च ब्रह्मणा ।  
ताः सर्वाः प्रकृतेरंशाः पवित्राः पण्डिताधिकाः ॥ २४ ॥  
  
केदारकन्याशापेन स हि धर्मः क्षयं गतः ।  
तदा कोपेन धात्रा च कृत्या स्त्री च विनिर्मिता ॥ २५ ॥  
  
कृत्या स्त्री त्रिविधा जातिर्ब्रह्मणा निर्मिता पुरा ।  
उत्तमा प्रथमा सा च मध्यमा चाधमा व्रज ॥ २६ ॥  
  
उत्तमा पतिभक्ता सा किञ्चिद्धर्मसमन्विता ।  
प्राणान्तेऽपि न कुरुते तं जारमयशकरम् ॥ २७ ॥  
  
पूजयेत्सा यथा कान्तं तथा देवद्विजातिथीन् ।  
व्रतानि चोपवासांश्च कुरुते सर्वपूजनम् ॥ २८ ॥  
  
गुरुणा रक्षिता यत्नाज्जारं च न भजेद्भयात् ।  
स कृत्रिमा मध्यमा च यथाकिञ्चित्पतिं भजेत् ॥ २९ ॥  
  
स्थानं नास्तिक्षणं नास्ति नास्ति प्रार्थयिता नरः ।  
तेन हे नन्द तासां च सतीत्वमुपजायते ॥ ३० ॥  
  
अधमा परमा दुष्टाऽत्यन्तासद्वंशजा तथा ।  
अधर्मशीला दुःशीला दुर्मुखा कलहान्विता ॥ ३१ ॥  
  
पतिं भर्त्सयते नित्यं जारं च सेवते सदा ।  
दुःशं ददाति कान्ताय विषतुल्यं च पश्यति ॥ ३२ ॥  
  
जारद्वारमुपायेन हन्ति कान्तं मनोहरम् ।  
धर्मिष्ठं च वरिष्ठं च गरिष्ठं च महीतले ॥ ३३ ॥  
  
कामदेवसमं चापि जारं पश्यति कामतः ।  
शुभदृष्ट्या कटाक्षेण शरवत्पापीयसी मुदा ॥ ३४ ॥  
  
सुवेषं पुरुषं द्रष्ट्वा युवानं रतिशूकरम् ।  
योनिः क्लिद्यति नारीणां कामिनीनां निरन्तरम् ॥ ३५ ॥  
  
ददाति भर्त्रे नाऽऽहारं विषोक्तिं वक्ति सन्ततम् ।  
अधर्मं चिन्तयेच्छश्वज्जारं च परमं मुदा ॥ ३६ ॥  
  
गुरुभिर्भर्त्सिता सा च रक्षिता च शतेन च ।  
तथाऽपि जारं कुरुते नापि साध्या नृपेरपि ॥ ३७ ॥  
  
नास्ति तस्याः प्रियं किञ्चित्सर्वं कार्यवशेन च ।  
गावस्तृणमिवारण्ये प्रार्थयन्ती नवं नवम् ॥ ३८ ॥  
  
विद्युदाभा जले रेखा तस्या प्रीतिस्तथैव च ।  
अधर्मयुक्ता सततं कपटं वक्ति निश्चितम् ॥ ३९ ॥  
  
व्रते तपसि धर्मे च न मनो गृहकर्मणि ।  
न गुरौ न च देवेषु जारे स्निग्धं च चञ्चलम् ॥ ४० ॥  
  
स्त्रीजातित्रिविधानां च कथा च कथिता मया ।  
भक्तानां त्रिविधानां च लक्षणं श्रूयतामिति ॥ ४१ ॥  
  
तृणशय्यारतो भक्तो मन्नामगुणकीर्तिषु ।  
मनो निवेशयेत्त्यक्त्वा संसारसुखकारणम् ॥ ४२ ॥  
  
व्यायते मत्पदाब्जं च पूजयेद्भक्तिभावतः ।  
अहैतुकीं तस्य देवाः सङ्कल्परहितस्य च ॥ ४३ ॥  
  
सर्वसिद्धिन्न वाञ्छन्ति तेऽणिमादिकमीप्सितम् ।  
ब्रह्मत्वममरत्वं वा सुरत्वं सुखकारणम् ॥ ४४ ॥  
  
दास्यं विना नहीच्छन्ति सालोक्यादिचतुष्टयम् ।  
नैव निर्वाणमुक्तिं च सुधापानमभीप्सितम् ॥ ४५ ॥  
  
वाञ्छन्ति निश्चिलां भक्तिं मदीयामतुलामपि ।  
स्त्रीपुंविभेदो नास्त्येव सर्वजीवेषु भिन्नता ॥ ४६ ॥  
  
तेषां सिद्धेश्वराणां च प्रवराणां व्रजेश्वर ।  
क्षुत्पिपासादिकं निद्रालोभमोहादिकं रिपुम् ॥ ४७ ॥  
  
त्पक्त्वा दिवानिशं मां च ध्यायन्ते च दिगम्बराः ।  
समद्भक्तोत्तमो नन्द श्रूयतां मध्यमादिकम् ॥ ४८ ॥  
  
नाऽऽसक्तः कर्मसु गृही पूर्वप्राक्तनतः शुचिः ।  
करोति सततं चैव पूर्वकर्मनिकृन्तनम् ॥ ४९ ॥  
  
न करोत्यपरं वत्नात्सङ्कल्परहितः स च ।  
सर्वं कृष्णस्य यत्किञ्चिन्नाहं कर्ता च कर्मणः ॥ ५० ॥  
  
कर्मणा मनसा वाचा सततं चिन्तयेदिति ।  
न्यूनभक्तश्च तन्न्यूनः स च प्राकृतिकः श्रुतौ ॥ ५१ ॥  
  
यमं वा यमदूतं वा स्वप्नेऽपि न च पश्यति ।  
पुरुषाणां सहस्रं च पूर्वभक्तः सुद्धरेत् ॥ ५२ ॥  
  
पुंसां शतं मध्यमश्च तच्चतुर्थं च प्राकृतः ।  
भक्तश्च त्रिविधस्तात कथितश्च तवाऽऽज्ञया ॥ ५३ ॥  
  
ब्रह्माण्डरचनाख्यानं श्रूयतां सावधानतः ।  
ब्रह्माण्डरचनार्थं च भक्ता जानन्ति यत्नतः ॥ ५४ ॥  
  
मुनयश्च सुराः सन्तः किञ्चिज्जानन्ति दुःखतः ।  
जानामि विश्वं सर्वार्थ ब्रह्माऽऽनन्तो ॥  
महेश्वरः ॥ ५५ ॥  
  
धर्मः सनत्कुमारश्च नरनारायणावृषी ।  
कपिलश्च गणेशश्च दुर्गा लक्ष्मीः सरस्वती ॥ ५६ ॥  
  
वेदाश्च वेदमाता च सर्वज्ञा राधिका स्वयम् ।  
एते जानन्ति विश्वार्थ नान्यो जानाति कश्चन ॥ ५७ ॥  
  
वैषम्यार्थ च सुधियः सर्वे विज्ञातुमक्षमाः ।  
नित्याकाशो यथाऽऽत्मा च तथा नित्या दिशो दश ॥ ५८ ॥  
  
यथा नित्या च प्रकृतिस्तथैव विश्वगोलकः ।  
गोलोकश्च यथा नित्यस्तथा वैकुण्ठ एव च ॥ ५९ ॥  
  
एकदा मयि गोलोके रासे नित्यं प्रकुर्वति ।  
आविर्भूता च वामाङ्गाद्बाला षोढशवार्षिकी ॥ ६० ॥  
  
श्वेतचम्पकवर्णाभा शरच्चन्द्रसमप्रभा ।  
अतीव सुन्दरी रामा रमणीनां परावरा ॥ ६१ ॥  
  
ईषद्धास्यप्रसन्नास्या कौमलाङ्गी मनोहरा ।  
वह्निशुद्धांशुकाधाना रत्नाभरणभूषिता ॥ ६२ ॥  
  
यथा जलदपङ्क्तिश्च बलाकाभिर्तिभूषिता ।  
सिन्दूरबिन्दूना चारुचन्द्रचन्दनबिन्दुभिः ॥ ६३ ॥  
  
कस्तूरीबिन्दुभिः सार्धं सीमन्तान्धःस्यलोज्ज्वला ।  
अमूल्यरत्ननिर्माणसुस्निग्धकिरणोज्ज्वला ॥ ६४ ॥  
  
विचित्रैश्च सुचित्रैश्च सुकपोलस्थलोज्ज्वला ।  
खमेन्द्रचञ्चुविजितनासामौक्तिकशोभिता ॥ ६६ ॥  
  
गजेन्द्रगण्डनिर्मुक्तमुक्ताभूषणभूषिता ।  
शुक्त्या विमुक्तमुक्ताभदन्तपङ्क्तिमनोहरा ॥ ६७ ॥  
  
वलिताकलिताऽतीव पक्वबिम्बाधरा वरा ।  
शश्वत्पूर्णेन्दुनिन्दास्या पद्मनिन्दितलोचना ॥ ६८ ॥  
  
कृष्णसारनिभोद्भिन्नसुचारुकज्जलोज्ज्वला ।  
अमूल्यरत्ननिर्माणकेयूरकङ्कणोज्ज्वला ॥ ६९ ॥  
  
मणीन्द्रराजराजीभिः शङ्खयुग्मकरोज्जवला ।  
रत्नाङ्गुलीयकैरेभिरमृताङ्गुलिभूषिता ॥ ७० ॥  
  
रत्नेन्द्रराजराजेन क्वणन्मञ्जीररञ्जिता ।  
रत्नपाशकराजीभिः पादाङ्गुलिविराजिता ॥ ७१ ॥  
  
सुन्दरालक्तरागेण चरणाधःस्थलोज्ज्वला ।  
गजेन्द्रगामिनी रामा कामिनी वामलोचना ॥ ७२ ॥  
  
मां ददर्श कटाक्षेण रमणी रमणोत्सुका ।  
रासे सम्भूय रामा सा दधार पुरतो मम ॥ ७३ ॥  
  
तेन राधा समाख्याता बुराविद्भिः प्रपूजिता ।  
प्रहृष्टा प्रकृतिश्चास्यास्तेन प्रकृतिरीश्वरी ॥ ७४ ॥  
  
शक्ता स्यात्सर्वकार्येषु तेन शक्तिः प्रकीर्तिता ।  
सर्वाधारा सर्वरूपा मङ्गलार्हा च सर्वतः ॥ ७५ ॥  
  
सर्वमङ्गलदक्षा सा तेन स्यात्सर्वमङ्गला ।  
वैकुण्ठे सा महालक्ष्मीर्मूर्तिभेदे सरस्वती ॥ ७६ ॥  
  
प्रसूय वेदान्विदिता वेदमाता च सा सदा ।  
सावित्री स च गायत्री धात्री त्रिजगतामपि ॥ ७७ ॥  
  
पुरा संहृत्य दुर्गं च सा दुर्गा च प्रकीर्तिता ।  
तेजसः सर्वदेवानामाविर्भूता पुरा सती ॥ ७८ ॥  
  
तेनाऽऽद्या प्रकृतिर्ज्ञेया सर्वासुरविमर्दिती ।  
सर्वानन्दा च सानन्दा दुःखदारिद्रयनाशिनी ॥ ७९ ॥  
  
शत्रुणां भयदात्रौ च भक्तानां भयहारिणौ ।  
दक्षकन्या सती का च शैलजातेति पार्वती ॥ ८० ॥  
  
सर्वाधारस्वरूपा सा कलया सा वसुन्धरा ।  
कलया तुलसी गङ्गा कलया सर्वयोषितः ॥ ८१ ॥  
  
सृष्टिं करोमि च यया तात शक्त्या पुनः पुनः ।  
दृष्ट्वा तां रासमध्यस्थां मम क्रीडा ॥  
तया सह ॥ ८२ ॥  
  
बभूव सुचिरं तात यावद्वै ब्रह्मणः शतम् ।  
अत्यद्भुतं कौतुकं च महाश्रृङ्गारमीप्सितम् ॥ ८३ ॥  
  
तयोर्द्वयोर्धर्मराशिः सुस्राव रासमण्डले ।  
तस्मान्मनोहरं जज्ञे नामनाकारसरोवरम् ॥ ८४ ॥  
  
पपात धर्मधाराऽधो वेगेन विश्वगोलके ।  
बभूव जलबूर्णं च ब्रह्माण्डानां च गोलकम् ॥ ८५ ॥  
  
जलपूर्ण पुरा सर्व शृष्टिशून्यं व्रजेश्वर ।  
श्रुङ्गारान्ते च तस्यां च वीर्याधानं मया कृतम् ॥ ८६ ॥  
  
दधार गर्भ सा राधा यावद्वै ब्रह्मणाः शतम् ।  
सुस्राव सा तदन्ते च डिम्भं च परमाद्भुतम् ॥ ८७ ॥  
  
चुकोप देवी तं दृष्ट्वा रुरोद विषसाद सा ।  
पादेन प्रेरयामास तमधो विश्वगोलके ॥ ८८ ॥  
  
स पपात जले तात सर्वाधारो महान्विराट् ।  
दृष्ट्वाऽपत्यं जलस्थं च मया शप्ता च सा पुरा ॥ ८९ ॥  
  
अनपत्या च सा राथा मच्छापेन पुरा विभो ।  
तेन प्रसूताः क्रमतो दुर्गा लक्ष्मीः सरस्वती ॥ ९० ॥  
  
चतस्रः परिबूर्णास्ताः प्रसूताश्च सुनिश्चितम् ।  
देव्योऽन्याश्चापि कामिन्यस्ताः प्रसूता व्रजेश्वर ॥ ९१ ॥  
  
कलया प्रभवो यासां कलांशांशेन वा व्रज ।  
जज्ञे महान्विराड्येन डिम्भेन कलयाऽऽश्रयः ॥ ९२ ॥  
  
अमृताङ्गुष्ठपीयूषं मया दत्तं पपौ च सः ।  
जले स्थावररूपश्च शेते च निजकर्मणः ॥ ९३ ॥  
  
उपधानं जलं तल्पं तस्य योगबलेन च ।  
तस्य लोम्नां च कूपानि जलपूर्णानि सन्ततम् ॥ ९४ ॥  
  
प्रत्येकं क्रमतस्तेषु शेते क्षुद्रविराट् पुनः ।  
सहस्रपत्रं कमलं जज्ञे क्षुद्रस्य नाभितः ॥ ९५ ॥  
  
तत्र जज्ञे वरो ब्रह्मा तेनायं कमलोद्भवः ।  
तत्राऽऽविर्भूय स विधिश्चिन्ताग्रस्तो बभूव सः ॥ ९६ ॥  
  
कस्माद्देहःक्वा माता मे पिता वा क्व च बान्धवः ।  
दिव्यं त्रिलक्षवर्षञ्च बभ्राम कमलान्तरे ॥ ९७ ॥  
  
ततो दिव्यं पञ्चलक्षं सस्मार तपसा च माम् ।  
तदा मया दत्तमन्त्रं जजाप कमलान्तरे ॥ ९८ ॥  
  
दिव्यवर्षसप्तलक्षं नियतं संयतः शुचिः ।  
तदा मत्तो वरं लब्ध्वा स्रष्टा सृष्टिं चकार सः ॥ ९९ ॥  
  
मायया प्रति ब्रह्माण्डे ब्रह्मविष्णुशिवात्मकाः ।  
दिक्पाला द्वादशादित्या रुद्राश्चैकादशापि च ॥ १०० ॥  
  
नवग्रहाष्टौ वसवो देवाः कोटित्रयं तथा ।  
ब्राह्मणाक्षत्रविट्शूद्रा यक्षगन्धर्वकिन्नराः ॥ १०१ ॥  
  
भूतादयो राङसाश्चाप्येवं सर्वं चराचरम् ।  
विश्वे विश्वे विनिर्माणाः स्वर्गाः सप्त क्रमेण च ॥ १०२ ॥  
  
सप्तसागरसंयुक्ता सप्तद्वीपा वसुन्धरा ।  
काञ्चनीभूमिसंयुक्ता तमोयुक्तं स्थलं तथा ॥ १०३ ॥  
  
पातालाश्च तथा सप्त ब्रह्माण्डमेभिरेव च ।  
विश्वे विश्वे चन्द्रसूयो पुण्यक्षेत्रं च भारतम् ॥ १०४ ॥  
  
तीर्थान्येतानि सर्वत्र गङ्गादीति व्रजेश्वर ।  
यावन्ति लोमकूपानि महाविष्णोः क्रमेण च ॥ १०५ ॥  
  
विश्वान्येव ही तावन्ति ह्यमङ्ख्यातानि च ध्रुवम् ।  
विश्वेषासूर्ध्वाभामे च वैकुण्ठश्च निराश्रयः ॥ १०६ ॥  
  
मदिच्छया विनिर्माणा वेदाः कथितुमक्षमाः ।  
कुयोगिनाम दृष्टश्चामभक्तानां विनिश्चितम् ॥ १०७ ॥  
  
तस्मादुपरि गोलोकः पञ्चाशत्कोटियोजनः ।  
वायुना धार्यमाणश्च विचित्रः परमाश्रमः ॥ १०८ ॥  
  
अतीव रम्यनिर्माणो नित्यरूपो मदिच्छया ।  
शतश्रृङ्गेण शैलेन पुण्यवृन्दावनेन च ॥ १०९ ॥  
  
सुरासमण्डलेनापि नद्या विरजया युतः ।  
कोटियोजनविस्तीर्णा प्रस्थेन विरजा व्रज ॥ ११० ॥  
  
दैर्ध्यं तस्याः शतगुणं परितः परमा शुभा ।  
अमूल्यरत्ननिकरैर्हीरमाणिक्ययोस्तथा ॥ १११ ॥  
  
मणीनां कौस्तुभादीनामसङ्ख्यानां मनोहरा ।  
अमूल्यरत्ननिर्माणं तत्रावि प्रतिमन्दिरम् ॥ ११२ ॥  
  
मनोहरं च प्राकारमदृष्टं विश्वकर्मणा ।  
गोपीभिर्गोपनिकरैर्वैष्टितं कामधेनुभिः ॥ ११३ ॥  
  
कल्पवृक्षैः पारिजातैरसङ्ख्यैश्च सरोवरैः ।  
पुष्पोद्यानैःकोटिभिश्च संवृतं रासमण्डलम् ॥ ११४ ॥  
  
वेष्टितं वेष्टितैर्गोपैर्मन्दिरैः शतकोटिभिः ।  
रत्नप्रदीपयुक्तैश्च पुष्पतल्पसमन्वितैः ॥ ११५ ॥  
  
सुगन्धिचन्दनामोदैः कस्तूरीकुङ्कुमान्वितैः ।  
क्रीडोपयुक्तैर्भोगेश्च ताम्बूलैर्वासितैर्जलैः ॥ ११६ ॥  
  
धूपैः सुरभिरम्यैश्च माल्यैश्च रत्नदर्पणैः ।  
रक्षकै रक्षितं शश्वद्राधादासीत्रिकोटिभिः ॥ ११७ ॥  
  
अमूल्यरत्नाभरणैर्वह्निशुद्धांशुकैरपि ।  
लक्षणत्तगजेन्द्राणां वेष्टितं च बलैः क्रमात् ॥ ११८ ॥  
  
नवयौवनसम्पन्नै रूपैर्निरुपमैरपि ।  
रम्यं च वर्तुलाकारं चन्द्रबिम्बं यथा व्रज ॥ ११९ ॥  
  
अमूल्यरत्नरचितं दशयोजनविस्तृतम् ।  
कस्तूरीकुङ्कुमै रभ्यैः सुगन्धिचन्दनार्चितम् ॥ १२० ॥  
  
आवृतं मङ्गलघटैः फलपल्लवसंयुतैः ।  
दधिलाजैश्च पर्णैश्च स्निग्धदूर्वाङ्कुरैः फलैः ॥ १२१ ॥  
  
श्रीरामकदलीस्तम्भैरसङ्ख्यैश्च मनोहरैः ।  
पट्टसूत्रनिबद्धैश्च स्निग्धैश्चन्दनपल्लवैः ॥ १२२ ॥  
  
चन्दनासक्तमाल्यैश्च भूषणैश्च विभूषितम् ।  
अमूल्यरत्नरचितं शतशृङ्गमनोहरम् ॥ १२३ ॥  
  
कोटियोजनमूर्ध्वं च दैर्ध्यं शतगुणोत्तरम् ।  
शैलप्रस्थपरिमितं पञ्चाशत्कोटियोजनम् ॥ १२४ ॥  
  
अतीव कमनीयं य वेदानिर्वचनीयकम् ।  
प्राकारमिव तस्यापि गोललोकस्य मनोहरम् ॥ १२५ ॥  
  
परितो वेष्टितं रम्यं हीरहारसमन्वितम् ।  
तत्र वृन्दावनं रम्यं युक्तं चन्दनपादपैः ॥ १२६ ॥  
  
कल्पवृक्षैश्च नम्यैश्च मन्दारैः कामधेनुभिः ।  
शोभितं शोभनाढ्यैश्च पुष्पोद्यानैर्मनोहरैः ॥ १२७ ॥  
  
क्रीडासरोवरै रम्यैः सुरम्यै रतिमन्दिरैः ।  
अतीव रम्यं रहसि रासयोग्यस्थलान्वितम् ॥ १२८ ॥  
  
रक्षितं रक्षकै रम्यैरसङ्ख्यैर्गोपिकागणैः ।  
परितो वर्तुलाकारं त्रिलक्षयोजनं वनम् ॥ १२९ ॥  
  
षट्पदध्वनिसंयुक्तं पुंस्कोकिलरुतान्वितम् ।  
तत्राक्षयो वटो रम्यो रहस्ये बहृविस्तृतः ॥ १३० ॥  
  
सहस्रयोजनोर्ध्वश्च परितश्च चतुर्गुणः ।  
गोपीनां कल्पवृक्षश्च सर्ववाञ्छाफलप्रदः ॥ १३१ ॥  
  
क्रीडान्वितैरावृतश्च राधादासीत्रिलक्षकैः ।  
विरजातीरनिराणां वायुना शीतलेन च ॥ १३२ ॥  
  
पुष्पान्वितेन मन्देन पवित्रश्च सुगन्धिना ।  
दासीगणैरसङ्ख्यैश्च वृन्दावनविनोदिनी ॥ १३३ ॥  
  
तत्र क्रीडति राधा सा मम प्राणाधिदेवता ।  
सेयं श्रीदामशापेन वृषभानसुताऽधुना ॥ १३४ ॥  
  
ब्रह्मादिदेवैः सिद्धेन्द्रैर्मुनीन्द्रैः पूजिता व्रज ।  
सिद्धैर्गुणैर्बलैर्बुद्ध्या ज्ञानयोगैश्च विद्यया ॥ १३५ ॥  
  
तात सर्वप्रकारेण वन्द्या सत्सदृशी प्रिया ।  
इत्येवं कथितं नन्द ब्रह्माण्डानां च वर्णनम् ॥  
यथोचितं परिमितं किं भूयः श्रोतुमिच्छसि ॥ १३६ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo  
भगवन्नन्दसंo चतुरशीतितमोऽध्यायः ॥ ८४ ॥