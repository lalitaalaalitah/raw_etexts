---
title: ०८९

---
अथ नवाशीतितमोऽध्यायः  
श्रीकृष्ण उवाच  
गच्छ गच्छ गृहं गच्छ व्रजराज व्रजं व्रज ।  
सर्वं तत्त्वं त्वया ज्ञातं दृष्टाश्च मुनयः सुराः ॥ १ ॥  
  
श्रुतं मे धन्यमाख्यानं नानाख्यानं सुदुर्लभम् ।  
दुर्गायाः स्तोत्रराजं च जन्मपाशनिकृन्तनम् ॥ २ ॥  
  
स्थितं तते निगदितं हर्षेण च सुखेन च ।  
मत्कृतं बालभावेन चापराद्धं च तत्क्षणम् ॥ ३ ॥  
  
यत्सुखं न कृतं तात पित्रोश्च नृपमन्दिरे ।  
कृतं सुखं तत्परं च स्वर्गादपि सुदुर्लभम् ॥ ४ ॥  
  
मदीयं प्रियवाक्यं च प्रह्वत्वं विनयं नयम् ।  
परिहासं बहतरं यशोदां गोपिकागणम् ॥ ५ ॥  
  
बालकानां समूहं च राधां चापि विशेषतः ।  
एकत्र च स्थितं तेषु बन्धुवर्गेषु कर्मणा ॥ ६ ॥  
  
इहैवापि सुखं भुक्त्वा गच्छ गोलोकमुत्तमम् ।  
सार्ध यशोदया तात रोहिण्या गोपिकागणैः ॥ ७ ॥  
  
गोपानां बालकैः सार्धं वृषभानेन गोपकैः ।  
राधामात्रा कलावत्या राधया सह यास्यसि ॥ ८ ॥  
  
रथानां शतलक्षं च गोलोकादागतं पितः ।  
अमूल्यरत्ननिर्माणं हीरहारपरिष्कृतम् ॥ ९ ॥  
  
मणिमाणिक्यमुक्तानां मालाजालविभूषितम् ।  
वह्निशुद्धांशुकै रम्यैराच्छन्नं पीतवर्णकैः ॥ १० ॥  
  
पार्षदप्रवरै रम्यैर्वेष्टितं श्वेतचामरैः ।  
सद्रत्नदर्पणै रम्यैर्गोपिकाभिश्च गोपकैः ॥ ११ ॥  
  
वेष्टितं च तदारुह्य कौतुकाद्यास्यसि ध्रुवम् ।  
त्यक्त्वा च पार्थिवं देहं दिव्यदेहं विधाय च ॥ १२ ॥  
  
अयोनिसम्भवा राधा राधामाता कलावती ।  
यास्यत्येव हि तेनैव नित्यदेहेन निश्चितम् ॥ १३ ॥  
  
पितृणां मानसी कन्या धन्या मान्या कलावती ।  
धन्या च सीतामाता च दुर्गामाता च मेनका ॥ १४ ॥  
  
अयोनिसम्भवा दुर्गा तारा सीता च सुन्दरी ।  
अयोनिसम्भवास्ताश्च धन्या मेना कलावती ॥ १५ ॥  
  
इत्येव कथितं तात गोपनीयं सुदुर्लभम् ।  
वरोऽयं तत्तस्तुभ्यं च मया च दुर्गया तथा ॥ १६ ॥  
  
श्रीकृष्णस्य वचः श्रुत्वा प्रत्युवाच व्रजेश्वरः ।  
पुनरेव जगन्नाथं त द्भक्तो भक्तवात्सलम् ॥ १७ ॥  
  
नन्द उवाच  
युगानां च चतुर्णां च यं यं धर्म सनातनम् ।  
क्रमेण कृष्ण विस्तीर्णं कृत्वा मां कथय प्रभो ॥ १८ ॥  
  
कलिशेषे भवेद्यद्यद्गुणदोषं कलेस्तथा ।  
का गतिर्वा पृथिव्याश्च धर्मस्य प्रणिनां तथा ॥ १९ ॥  
  
नन्दस्य वचनं श्रुत्वा हृष्टः कमललोचनः ।  
कथां कथितुमारेभे विचित्रां मधुरान्विताम् ॥ २० ॥  
  
इति श्रीब्रह्मo महाo श्रीकृष्ण जन्मखo उत्तo नारदनाo भगवन्न-  
न्दसंo एकोननवतितमोऽध्यायः ॥ ८९ ॥