---
title: ०९७

---
अथ सप्तनवतितमोऽध्यायः  
नारायण उवाच  
गच्छन्तमुद्धवं दृष्ट्वा सन्त्रस्ता श्रीहरेः प्रिया ।  
समुत्थायाऽऽसनाच्छीघ्रं हृदयेन विदूयता ॥ १ ॥  
  
गोपीभिः सहिता शीघ्रं समुद्विग्ना सहासती ।  
ददौ शुभाशिषं तस्मै तस्य मूर्ध्नि करं तथा ॥ २ ॥  
  
स्तिग्धदूर्वाक्षतं शुक्लधान्यं पुष्पं च मङ्गलम् ।  
प्रेरयामास लाजांश्च फलं पर्णं तथा दधि ॥ ३ ॥  
  
दर्मणं दर्शयामास पूर्णकुम्भ सपल्लवम् ।  
सफलं गन्धसिन्धूरकस्तूरीचन्दनान्वितम् ॥ ४ ॥  
  
पुष्पमाल्यं प्रदीपं च रत्नं गन्धं द्विजोत्तम ।  
पतिपुत्रवती साध्वी काञ्चनं रजतं तथा ॥ ५ ॥  
  
तमुवाच महासाध्वी हितं सत्यं च मङ्गलम् ।  
सङ्गोप्यं साश्रुनेत्रं च पतितं दुःखिता हृदि ॥ ६ ॥  
  
राधिकोवाच  
शुभं भवतु मार्गस्ते कल्याणमस्तु सन्ततम् ।  
ज्ञानं लभ हरेः स्थानात्कृष्णस्य सुप्रियो भव ॥ ७ ॥  
  
कृष्णभक्तिः कृष्णदास्यं दलेषु च वरं वरम् ।  
श्रेष्ठा पञ्चविधा मुक्तेर्हरिभक्तिर्गरीयसी ॥ ८ ॥  
  
ब्रह्मत्वादपि देवत्वादिन्द्रत्वादमरादपि ।  
अमृतात्सिद्धिलाभाच्च हरिदास्यं सुदुर्लभम् ॥ ९ ॥  
  
अनेकनन्मतपसा सम्भूय भारते द्विजः ।  
हरिभक्तिं यदि लभेत्तस्य जन्म सुदुर्लभम् ॥ १० ॥  
सफलं जीवनं तस्य कुर्वतः कर्मणः क्षयम् ।  
पितॄणां च सहस्राणि स्वस्य मातुश्च निश्चितम् ॥ ११ ॥  
  
मातामहानां पुंसां च शतानां सोदरस्य च ।  
बान्धवस्यापि पत्न्याश्च गुरूणां शिष्यभृत्ययोः ॥ १२ ॥  
  
तत्कर्म शोभरं वत्स यच्च कृष्णो समर्पणम् ।  
तत्कर्म शोभनं शुद्धं कुष्णसन्तोषणं यतः ॥ १३ ॥  
  
सङ्कल्पसाधनं कर्म सम्प्रीतिविधिपूर्वकम् ।  
तदेव मङ्गलं धन्यं परिणामसुखावहम् ॥ १४ ॥  
  
तद्व्रतं तत्तपः सत्यं तद्भक्तिः पूजनं तथा ।  
तदुद्देश्यमनशनं केवलं दास्यकालणम् ॥ १५ ॥  
  
समस्तपृथिवीदानं प्रदक्षिण्यं भुवस्तथा ।  
समस्ततीर्थस्नानं च समस्तं च व्रतं तपः ॥ १६ ॥  
  
समस्तयज्ञकरणं सर्वदानफलं तथा ।  
समस्तवेदवेदाङ्गपठनं पाठनं तथा ॥ १७ ॥  
  
भीतस्थं रक्षणं चैव ज्ञानदानं सुदुर्लभम् ।  
अतिथीनां पूजनं च शरणागतरक्षणम् ॥ १८ ॥  
  
सर्वदेवार्चनं चैव वन्दनं जपनं मनोः ।  
भोजनं विप्रदेवानां पुरश्चरणपूर्वकम् ॥ १९ ॥  
  
गुरुशुश्रूषणं चैव पित्रोर्भक्तिश्च पोषणम् ।  
सर्वं श्रीकृष्णदास्यस्य कलां नार्हति षोडशीम् ॥ २० ॥  
तस्मादुद्धव यत्नेन भज कृष्णं परात्परम् ।  
निर्गुणं च निरीहं च परमात्मानमीश्वरम् ॥ २१ ॥  
  
नित्यं सत्यं परं ब्रह्म प्रकृतेः परमीश्वरम् ।  
परिबूर्णतमं शुद्धं भक्तानुग्रहविग्रहम् ॥ २२ ॥  
  
कर्मिणां कर्मणां साक्ष्यप्रदं निर्लिप्तमेव च ।  
ज्योतिः स्वरूपं परमं कारणानां च कारणम् ॥ २३ ॥  
  
सर्वस्वरूपं सर्वेशं सर्वसम्पत्प्रदं शुभम् ।  
भक्तिदं दास्यदं स्वस्य निजसम्पत्पदप्रदम् ॥ २४ ॥  
  
विसृज्य ज्ञातिबुद्धिं च मात्सर्यमशुभप्रदम् ।  
भज तं परमानन्दं सानन्दं नन्दनन्दनम् ॥ २५ ॥  
  
वेदे कौथुमिशाखायां तस्य नाम्नां सहस्रकम् ।  
नन्दनन्दननामोक्तं कृतौ विघ्नं सुदुर्लभम् ॥ २६ ॥  
  
उद्धवः सर्वमाकर्ण्य परमं विस्मयं ययौ ।  
ज्ञानं सम्प्राप्य सम्पूर्ण परिबूर्णे भभूव ह ॥ २७ ॥  
  
स्ववस्त्रं च गले बद्ध्वा दण्डवत्प्रणनाम् ताम् ।  
मुर्ध्नः केशैश्च तत्पादं निबध्य च पुनाः पुनः ॥ २८ ॥  
  
पुलकाञ्चितसर्वाङ्गः साश्रुनेत्रश्च भक्तितः ।  
तद्विच्छेदशुचा प्रेम्ण रुरोदोच्चैश्च नारद ॥ २९ ॥  
  
रुरोद राधा तत्प्रेम्णा रुरोद बल्लवीगणः ।  
उद्धवस्य गलं धृत्वा सथापयामास लोभतः ॥ ३० ॥  
उद्ववं मूर्च्छितं दृष्ट्वा जृम्भितं त्यक्तचेतनम् ।  
शीघ्रसुत्थापयामास राधिका कृष्णमानसम् ॥ ३१ ॥  
  
चेतनं कारयामास जलं दत्त्वा मुखाम्बुजे ।  
शुभाशिषं च प्रददौ वत्स जीवेति नारद ॥ ३२ ॥  
  
उद्धवश्चेतनां प्राप्य तमुवाच सुसंसदि ।  
रुदतीनां च गोपीनां पुरतः परमार्थदम् ॥ ३३ ॥  
  
उद्धव उवाच  
धन्यो यशस्यो द्वीपानां जम्बुद्वीपः सुदुर्लभः ।  
यत्र भारतवर्ष तु सर्वैषामीप्सितं वरम् ॥ ३४ ॥  
  
अहो भारतवर्षे तु पुण्यं वृन्दावनं वनम् ।  
राधापादाब्जसंस्पर्शरजः पूतं सुरेप्सितम् ॥ ३५ ॥  
  
धन्या मान्या च पृथिवी त्रेषु लोकेषु पूजिता ।  
राधायास्तीर्थपूतायाः पादाब्जरजसा वरा ॥ ३६ ॥  
  
षष्टिवर्षसहस्राणि दिव्यानि पुष्करे पुरा ।  
ब्रह्मणा च तपस्तप्तं वेदोक्तं भक्तिपूर्वकम् ॥ ३७ ॥  
  
गोलोके राधिकाकृष्णदर्शनार्थं मनोरथात् ।  
गोलोके राधिकाकृष्णो न दृष्टः स्वप्नतस्तदा ॥ ३८ ॥  
  
श्रुता तेनाऽऽकाशवाणी सत्यरूपा च लीलया ।  
वाराहे भारते वर्षे पुण्ये वृन्दावने वने ॥ ३९ ॥  
  
रासोत्सवे महाराम्ये तत्रैव रासमण्डले ।  
द्रक्ष्यसीति च देवानां मध्ये सुस्थो न संशयः ॥ ४० ॥  
श्रुत्वा च विरतो ब्रह्मा तपसः स्वगृहं गतः ।कृष्णो दृष्टश्च हृष्टश्च परिपूर्णमनोरथः ॥ ४१ ॥  
  
गोपानां गोपिकानां च सफलं जन्म जीवनम् ।  
नित्यं पश्यन्ति ते पादपद्मं ब्रह्मादिदुर्लभम् ॥ ४२ ॥  
  
मानिनीं राधिकां सन्तः सदा सेवन्ति नित्यशः ।  
योगीन्द्राश्च मुनीन्द्राश्च सिद्धेन्द्रा वैष्णवास्तथा ॥ ४३ ॥  
  
सतीं पुण्यां तीर्थपूतां स्वतः शुद्धां सुदुर्लभाम् ।  
सुलभं यत्वदाम्भोजं ब्रह्मादीनां सुदुर्लभम् ॥ ४४ ॥  
  
यत्पादपद्मनखरं कृतं यावकचिह्नितम् ।  
सर्वेश्वरेश्वरेणैव कृष्णेन परमात्मना ॥ ४५ ॥  
  
चकार यस्याः पूजां च स्तोत्रराजं सुदुर्लभम् ।  
शतशृङ्गे स्वयं कृष्णो गोलोके रासमण्डले ॥ ४६ ॥  
  
पारिजातप्रसूनानामञ्जलिं गन्धयन्दनम् ।  
ददौ दूर्वाक्षतं स्निग्धं यस्याः पादारविन्दयोः ॥ ४७ ॥  
  
त्रिंशत्सहस्रकोटीनां गोपीनामीश्वरी च या ।  
तत्षट्त्रिंशत्सखीनां च ईश्वरी राधिकाभिधा ॥ ४८ ॥  
  
ये वा द्विषन्ति निन्दन्ति पापिनश्च हसन्ति च ।  
कृष्णप्राणाधिकादेवदेवीं च राधिकां वराम् ॥ ४९ ॥  
  
ब्रह्महत्याशतं ते च लभन्ते नात्र संशयः ।  
तत्पापेन च पच्यन्ते कुम्भीपाके च रौरवे ॥ ५० ॥  
तप्ततैले महाघोरे ध्वान्ते कीटे च यन्त्रके ।  
चतुर्दशेन्द्रावच्छिन्नं पितृभिः सप्तभिः सह ॥ ५१ ॥  
  
ततः परं च जायन्ते जन्मैकं लोकजन्मतः ।  
दिव्यं वर्षसहस्रं च विष्ठाकीटाश्च पापतः ॥ ५२ ॥  
  
पुंश्चलीनां योनिकीटास्तद्रक्तमलभक्षकाः ।  
मलकीटाश्च तन्मानवर्षं च पूयभक्षकाः ॥ ५३ ॥  
  
वेदे च काण्वशाखायामित्याह कमलोद्भवः ।  
इत्युक्तवन्तं तं यान्तमुवाच राधिका पुनः  
रुदन्तं च रुदन्ती सा कृष्णविच्छेदकातरा ॥ ५४ ॥  
  
राधिकोवाच  
गच्छ वत्स मधुपुरीं सर्वं बोधय माधवम् ।  
यथा पश्यामि गोविन्दं प्रयत्नेन तथा कुरु ॥ ५५ ॥  
  
निष्फलं च गतं जन्म गच्छ मिथ्यादुराशया ।  
आशा हि परमं दुःखं नैराश्यं परमं सुखम् ॥ ५६ ॥  
  
पश्चाद्विचिन्त्य गोविन्दं जीवन्मुक्ता बभूव सा ।  
इत्युक्त्वा राधिका तत्र रुरोद च भृशं पुनः ॥ ५७ ॥  
  
प्रणम्य तां रुदन्तीं च यशोदाभवनं ययौ ।  
अथोद्धवे गते राधा मूर्च्छां मम्प्राप नारद ॥ ५८ ॥  
  
तत्याज चेतनां शश्वद्बभूव ध्यानतत्परा ।  
पङ्कस्थे पङ्कजदके सजले शयने मुने ॥ ५९ ॥  
  
गोप्यस्तां स्थापयामासुः साश्रुनेत्रोत्पला वराः ।  
तत्स्पर्शमात्राच्छयनं भस्मीभूतं बभूव ह ॥ ६० ॥  
पुनः स्निग्धस्थले स्थिग्धनिचोले चन्दनाङ्किते ।  
पुनस्तां स्थापयामासुर्विरहज्वरकातराम् ॥ ६१ ॥  
  
सहसा शुष्कतां प्राप सुगन्धि चन्दनोदकम् ।  
निमेषेण शतयुगं तद्बभूवोद्धवं विना ॥ ६२ ॥  
  
हा होद्धवोद्धव हरिं शीघ्रं गत्वा वदेति च ।  
समानय हरिं शीघ्रं मत्प्राणेश्वरमित्यपि ॥ ६३ ॥  
  
इत्युक्तवचनां दीनां सन्तापहृतचेतनाम् ।  
रुरुदुर्गोपिकाः सर्वा राधां कृत्वा स्ववक्षसि  
चेतनां कारयामासुर्बोधयामासुरौप्सितम् ॥ ६४ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo राधोद्धवसंo  
सप्तनवतितमोऽध्यायः ॥ ९७ ॥