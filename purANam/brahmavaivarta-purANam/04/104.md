---
title: १०४

---
अथ चतुरधिकशततमोऽध्यायः  
नारायण उवाच  
एतस्मिन्नन्तरे ब्रह्मा भवान्या च भवः स्वयम् ।  
अनन्तश्चापि धर्मश्च भास्करश्च हुताशनः ॥ १ ॥  
  
कुबेरो वरुणश्चैव पवनश्च यमस्तथा ।  
महेन्द्रश्चपि चन्द्रश्च रुद्राश्चैकादशैव ते ॥ २ ॥  
  
अन्ये देवाश्च मुनयो वसवः सप्त एव च ।  
आदित्याश्चापि दैत्याश्च गन्धर्वाः किन्नरास्तथा ॥ ३ ॥  
  
आययुर्द्वारकां द्रष्टुं श्रीकृष्णं च बलं तथा ।  
आगच्छन्तं च सहसा वटमूलं मनोहरम् ॥ ४ ॥  
  
दृष्ट्वा च देवताः सर्वास्तुष्टुवुः पुरुषोत्तमम् ।  
आकाशाच्च विमानैश्च सम्प्राप्य वटमूलकम् ॥ ५ ॥  
  
ददृशुर्द्वारकां रम्यामतीव सुमनोहरम् ।  
मुक्तामाणिक्यहीरेणा रत्नराजिविराजिताम् ॥ ६ ॥  
  
परितश्चतुरस्रां च शतयोजनसम्मिताम् ।  
सप्तभिः परिखाभिश्च गम्भीराभिश्च वेष्टिताम् ॥ ७ ॥  
  
प्राकारैर्नवभिर्युक्तां लक्षैः क्रीडासरोवरैः ।  
मनोहरैः सपद्मैश्च सहितैश्च मधुव्रतैः ॥ ८ ॥  
  
शोभितां सर्वतोभद्रैः पुष्पोद्यानत्रिलक्षकैः ।  
प्रफुल्लपुष्पैः पवनैः सर्वत्र सुरभीकृताम् ॥ ९ ॥  
  
आमोदितां च शीतेन मन्दचन्दनवायुना ।  
तरुभिर्नारिकेलाणां शोभितां शतकोटिभिः ॥ १० ॥  
  
गुवाकानां च वृक्षैश्च भूषितां तच्चतुर्गुणैः ।  
चतुर्गुणैर्गुवाकानां युक्तामाम्रमहीरुहैः ॥ ११ ॥  
  
परीतां पनसानां च वृक्षैराम्रसमैर्मुने ।  
सुशोभितां च तालानां द्रुमैराम्रसमैर्मुने ॥ १२ ॥  
  
अश्वत्थैर्बदरीभिश्च बिल्वैराम्रातकैर्वटैः ।  
शाल्मलीभिश्च जम्बूभिः कदम्बैश्चापि शोभिताम् ॥ १३ ॥  
  
वंशैश्च तिन्तिडीभिश्च चम्पकैर्बकुलैस्तथा ।  
नागेश्वरैर्नागरङ्गैर्जम्बीरैर्दाडिमैर्युताम् ॥ १४ ॥  
  
खर्जुरैरर्जुनैः पिष्टैरिक्षुभिः काञ्चनैरपि ।  
हरीतकीभिर्धात्रीभिरिन्दुभिः परितः प्लुताम् ॥ १५ ॥  
  
शालैः प्रियालैर्हिन्तालैः शिरीषैः सप्तपर्णकैः ।  
अन्यैर्नानाद्रुमैरिष्टैरिष्टां युक्तां परिप्लुताम् ॥ १६ ॥  
  
असङ्ख्यैर्मन्दिरै रम्यैरत्युच्चैरपि संस्कृताम् ।  
रत्नेन्द्रसारनिर्माणैर्मुक्तामाणिक्यभूषितैः ॥ १७ ॥  
  
माणिक्यहीरकैश्चित्रैः सद्रत्नकलशान्वितैः ।  
मणिभिर्निर्मितैरिष्टैः सोपाननिकरैर्वरैः ॥ १८ ॥  
  
कपाटैः कठिनैर्दव्यैरर्गलाकीलकैर्युताम् ।  
हरिन्मणीनां स्तम्भानां कदम्बैरपि संयुतैः ॥ १९ ॥  
  
नानाचित्रैर्विचित्रैश्च सुचित्रैश्च परिष्कृतैः ।  
दर्पणैः सूक्ष्मवस्त्रैश्च शोभितैः श्वेतचामरैः ॥ २० ॥  
  
प्राङ्गणैः पद्मरागाद्यरिन्द्रनीलपरिष्कृताम् ।  
वीथीभी रत्नखचितैराजमार्गैः समन्विताम् ॥ २१ ॥  
  
ग्रीष्मध्याह्नसूर्याभां ज्वलितां रत्नतेजसा ।  
गवाक्षलक्षैः संयुक्तां वाजिशालापरिष्कृताम् ॥ २२ ॥  
  
दृष्ट्वा च द्वारकां रम्यां ते देवा विस्मयं ययुः ।  
प्रसन्नवदनो देवो लाङ्गली भगवानजः ॥ २३ ॥  
  
सस्मार यदुवंशानां समूहमुग्रसेनकम् ।  
वसुदेवं देवकीं च पाण्डवांश्च समातृकान् ॥ २४ ॥  
  
नन्दं यशोदां गोपालान्राजेन्द्रमुनिपुङ्गवाम् ।  
गन्धर्वान्किन्नरांश्चैव सहितो यदुपुङ्गवैः ॥ २५ ॥  
  
नन्दो यशोदा गोपाश्च जनन्या सह पाण्डवाः ।  
गन्धर्वाः किन्नराश्चैव विद्याधर्यश्च नारद ॥ २६ ॥  
  
किन्नर्यश्चापि नर्तक्यो गायका वाद्यभाण्डकाः ।  
भिक्षुका भाण्डकाश्चैव भट्टाश्चगणकास्तथा ॥ २७ ॥  
  
नानादेशो द्भवा भूपा वैद्याश्चान्ये च मानवाः ।  
सन्न्यासिनश्च यतयोऽवधूता ब्रह्मचारिणः ॥ २८ ॥  
  
आययुर्मुनयः सर्वे सशिष्याः सिद्धपुङ्गवाः ।  
सनकश्च सनन्दश्च त्तीयश्च सनातनः ॥ २९ ॥  
  
सनत्कुमारो भगवाञ्ज्ञानिनां च गुरोर्गुरुः ।  
शिष्यैस्त्रिकोटिभिः सार्ध पञ्चवर्षा दिगम्बरः ॥ ३० ॥  
  
शिष्यैस्त्रिलक्षैः सहितो दुर्वासा भगवानजः ।  
लक्षशिष्यैः कश्यपश्च वाल्मीकिश्च त्रिलक्षकैः ॥ ३१ ॥  
  
लक्षशिष्यैर्गौ तमश्च कौटिभिश्च बृहस्पतिः ।  
शुक्रस्त्रिकोटिभिः सार्ध भरद्वाजश्च लक्षकैः ॥ ३२ ॥  
  
शिष्यैस्त्रिकोटिभिः सार्धमङ्गिरा भगवानजः ।  
वसिष्ठः कोटिभिः शिष्यैः प्रचेताः कोटिभिस्तथा ॥ ३३ ॥  
  
त्रिलक्षैश्च पुलस्त्यश्चाप्यगस्त्यः कोटिभिः सह ।  
पुलहो लक्षशिष्यैश्च क्रतुर्लक्षैस्थैव च ॥ ३४ ॥  
  
अत्रिस्त्रिकोटिभिः शिष्यैर्भृगुश्च पञ्चकोटिभिः ।  
त्रिकोटिभिर्मरीचिश्च शतानन्दः सहस्रकैः ॥ ३५ ॥  
  
सार्ध त्रिकोटिभिः शिष्यैर्ऋष्यशृङ्गो विभाण्डकः ।  
पापिनिः कोटिभिः शिष्यैर्लक्षैः कात्यायनस्तथा ॥ ३६ ॥  
  
याज्ञवल्क्यः सहस्रैश्च व्यासः शिष्यत्रिकोटिभिः ।  
शिष्यैर्लक्षैश्च सहितो गर्गः कुलपुलोहितः ॥ ३७ ॥  
  
गालवश्च सहस्रैश्च सहसैः सौभरिस्तथा ।  
त्रिकोटिभिर्लोमशश्च मार्कण्डेयस्त्रिकोटिभिः ॥ ३८ ॥  
  
कोटिभिर्वामदेवश्च जैगीषव्यस्त्रिकोटिभिः ।  
सान्दीपनिर्देवलश्च सच्छिष्यैश्च त्रिकोटिभिः ॥ ३९ ॥  
  
वोढुः शिष्यैः कोटिभिश्च लक्षैः पञ्चशिखस्तथा ।  
अहं नारायणश्चैव नरो मम सहोदरः ॥ ४० ॥  
  
शिष्यैस्त्रिकोटिभिः सार्धं विश्वामित्रश्च कोटिभिः ।  
त्रिकोटिभिर्जरत्कारुरास्तीकश्च त्रिकोटिभिः ॥ ४१ ॥  
  
त्रिकोटिभिः पर्शुरामो वत्सो लक्षैश्च शिष्यकैः ।  
दक्षस्त्रिलक्षैः शिष्यैश्च कपिलः पञ्चकोटिभिः ॥ ४२ ॥  
  
संवर्तश्च त्रिलक्षैश्चाप्युतथ्यश्च तथैव च ।  
सहस्रैर्जैमिनिश्चैव पैलो लक्षैस्तथैव च ॥ ४३ ॥  
  
सुवणंश्च सहस्रैश्च वैशम्पायन एव च ।  
शिष्यैर्लक्षैः समेतश्च व्यासशिष्यः पुरोगमः ॥ ४४ ॥  
  
लक्षैः शिष्यैस्तथा शृङ्गी चोपमन्युस्तथैव च ।  
सहस्रैश्च गौरमुखः कचो लक्षैर्गुरोः सुतः ॥ ४५ ॥  
  
अश्वत्थामा तथा द्रोणः कृपाचार्यः सशिष्यकः ।  
भीष्मः कर्णश्च शकुनी राजा दुर्योधनस्तथा ॥  
नृपस्य भ्रातरः सर्वे चान्ये भूपा जगद्गुरुम् ॥ ४६ ॥  
  
श्रीभगवानुवाच  
शुभकर्मणि निष्पन्ने यास्यन्ति ये समागताः ।  
शिवब्रह्मादयो देवा मुनयश्च तथाऽपरे ॥ ४७ ॥  
  
भवाश्च यादवैः सार्धं प्रविश द्वारकां पुरीम् ।  
मत्पित्रा मातृभिः सार्ध माहेन्द्रे च क्षणे नृप ॥ ४८ ॥  
  
अपरे यदवोऽन्ये च यास्यन्ति मथुरां पुरीम् ।  
श्रुत्वेति विरसो राजा तमुवाच भयाकुलः ॥ ४९ ॥  
  
उग्रसेन उवाच  
वासुदेव न यास्यामि भूमिं तां पैतृकीं पुनः ।  
सर्वतीर्थपरां शुद्धां दैवे कर्मणि पैतृके ॥ ५० ॥  
  
पावके भूमिदेशे च पितॄणां निर्वपेत्तु यः ।  
तद्भूमिः स्वामिपितृभिः श्राद्धकर्मणि हन्यते ॥ ५१ ॥  
  
पितॄणां निष्फलं श्राद्धं देवानामपि पूजनम् ।  
किञ्चित्फलप्रदं चैव सम्पूर्णे पैतृके स्थले ॥ ५२ ॥  
  
पुत्रपौत्रकलत्रेभ्यः प्राणेभ्यः प्रेयसी सदा ।  
दुर्लभा पैदृकी भूमिः पितुर्मातुर्गरींयसी ॥ ५३ ॥  
  
तत्सत्यं च पवित्रं च दैवे कर्मणि पैतृके ।  
क्रीडां च दत्ते दानं च परदत्तमशुद्धकम् ॥ ५४ ॥  
  
म्रियते पैतृकीभूम्यं तीर्थतुल्यफलं लभेत् ।  
गङ्गाजलसमं पूतं पतृखातोदकं हरे ॥ ५५ ॥  
  
तत्र स्नात्वा जले पूते गङ्गास्नानफलं लभेत् ।  
पितणां तर्पणां तत्र पवित्रं देवपूजनम् ॥ ५६ ॥  
  
पैतृकी जन्मभूमिश्चेद्द्विगुणं तत्फलं लभेत् ।  
पैतृकीभूमितुल्याच दानभूमिः सतामपि ॥ ५७ ॥  
  
वासुदेव उवाच  
भोगास्ते वचनं किं वा निषेकः केन वार्यन्ते ।  
पैतृकी तीर्थतुल्या सा किं तीर्थं द्वारकापरम् ॥ ५८ ॥  
  
सर्वतीर्थपरा श्रेष्ठा द्वारका बहपुण्यदा ।  
यस्याः प्रवेशमात्रेण नराणां जन्मखण्डनम् ॥ ५९ ॥  
  
दानं च द्वारकायां च श्राद्धं च देवपूजनम् ।  
चतुर्गुणं च तीर्थानां गङ्गादीनां च भूमिप ॥ ६० ॥  
  
गच्छ ब्रह्मदिभिः सार्ध मुनिभिर्यादवैः सह ।  
राजेन्द्रभवनं तत्र गृहाणां सादरं पुनः ॥ ६१ ॥  
  
करोति शश्वन्न्यक्कारं महेन्द्रस्यामरावतीम् ।  
निवस त्वं सुधर्मायां माहेन्द्रे च क्षणे नृप ॥ ६२ ॥  
  
जम्बुद्वीपस्थिता भूपा राजेन्द्रमण्डलेश्वराः ।  
करं दास्यन्ति तुभयं च महेन्द्राय सुरा यथा ॥ ६३ ॥  
  
भूयाज्जितः कुबेरश्च धनेन धनसम्पदा ।  
तेजसा भास्करश्चापि महेन्द्रः सम्पदः तथा ॥ ६४ ॥  
  
देवा जिता रणेनैव पुण्येन मुनयो जिताः ।  
तपस्विनश्य तपसा व्रतीनश्च व्रतेन च ॥ ६५ ॥  
  
उग्रसेनसमो राजा न भूतो न भविष्यति ।  
सभायां यस्य भगवान्बलदेवो महाबलः ॥ ६६ ॥  
  
विश्वं च यस्य शिरसां सहस्राणं नरेश्वर ।  
एकस्मिञ्शिरसि न्यस्तं शूर्पे च सर्षपो यथा ॥ ६७ ॥  
  
न ह्यनन्तसमो देवो बलेन बलवत्तरः ।  
यद्गुणानां च नास्त्यन्तस्तेनानन्तं जगुर्बुधाः ॥ ६८ ॥  
  
वसवोऽष्टौ महाभागा रुद्राश्च शङ्करं विना ।  
बलिनो द्वादशादित्या महेन्द्रश्च सुरैः समः ॥ ६९ ॥  
  
न समर्था ध्रुवं जेतुमुग्रसेनं नृपेश्वरम् ।  
कृष्णस्य वचनं श्रुत्वा प्रसन्नवदनो नृपः ॥ ७० ॥  
  
प्रययौ यादवैः सार्ध महेन्द्रभवनात्परम् ।  
स्वालयं द्वारकामध्ये ज्वलन्तं मणितेजसा ॥ ७१ ॥  
  
सहस्रैद्वरिपालैश्च शूलिभिर्दण्डहस्तकैः ।  
नियुक्तै रक्षितं द्वारं ददर्श मानवेश्वरः ॥ ७२ ॥  
  
अभ्यन्तरे च शिबिरं द्वारेभ्यः षड्भ्य एव च ।  
मन्दिराणां च शतकै रत्नानां परिभूषणम् ॥ ७३ ॥  
  
कोटिं मत्तगजेन्द्राणां ददर्श गजमन्दिरे ।  
चतुर्युगं गजौघं गजानां षड्गुणं तथा ॥ ७४ ॥  
  
महाबलांश्च तुरगान्सूर्याश्वं च हसन्ति ये ।  
गजेन्द्रराजं सर्वेषां वाहनानामपीश्वरम् ॥ ७५ ॥  
  
हसत्यैरावतं शश्वन्महेन्द्रस्य च नारद ।  
अत्युच्चैरुच्चैःश्रवमां ददर्श कोटिमीप्सितम् ॥ ७६ ॥  
  
खराणां दशकोटिं च पादातं षड्गुणं तथा ।  
निर्माणं रत्नसाराणां तथानां पञ्चलक्षकम् ॥ ७७ ॥  
  
पञ्चलक्षं सारथीनां तत्राश्वं षड्गुणं तथा ।  
अश्ववाटं तत्समं च सुधर्मां च सभामपि ॥ ७८ ॥  
  
ददर्शाम्यन्तरे रम्ये देवौघमुनिसंयुताम् ।  
वह्निशुद्धाशुकै रम्यैर्भूषितां रक्तकम्बलैः ॥ ७९ ॥  
  
रत्नसिंहासनै रम्यैर्भूषितां रक्तपिङ्गलैः ।  
अमूल्यरत्ननिर्माणवीथीनां तेजसोज्ज्वलाम् ॥ ८० ॥  
  
वेष्टितां च महाभीतैः किङ्करैः शतकोटिभिः ।  
प्रविवेश सभां रम्यां श्रुत्वा शङ्खध्वनिं शुभम् ॥ ८१ ॥  
  
वाद्यं च दुन्दुभीनां च मुनीनां वेदमन्त्रकम् ।  
दृष्ट्वा नृपं समुत्तस्थौ वेगेन सबलो हरिः ॥ ८२ ॥  
  
ब्रह्मा महेश्वरश्चैव शेषश्च देवपुङ्गवाः ।  
समुत्तस्थुः सुराः सर्वे मुनयश्च महाव्रताः ॥ ८३ ॥  
  
राजेन्द्राश्चापि सिद्धेन्द्रा वसुदेवपुरोगमाः ।  
रत्नसिंहासने रम्ये चोग्रसेनो महाबलः ॥ ८४ ॥  
  
समुवास महेन्द्रस्य मुनीनामाज्ञया हरेः ।  
देवानां च गुरूणां च गर्गस्यापि तथैव च ॥ ८५ ॥  
  
सप्ततीर्थोदकेनैव पूर्णकुम्भेन नारद ।  
जकार वेदमन्त्रैश्च नृपस्याप्यभिषेचनम् ॥ ८६ ॥  
  
तस्मै वस्त्रयुगं दत्तं वह्निशुद्धं मनोहरम् ।  
वरुणेन पुरा दत्तं कृष्णाय परमात्मने ॥ ८७ ॥  
  
माल्यं च पारिजातानां चन्दनं रत्नभूषणम् ।  
रत्नच्छत्रं ददौ तस्मै बलदेवो महाबलः ॥ ८८ ॥  
  
ब्रह्मा कमण्डलुं चैव शूलं चापि महेश्वरः ।  
पार्वती रत्नमाल्यं च हारं च मालती सती ॥ ८९ ॥  
  
अन्ये देवाश्च मुनयो राजेन्द्राः सिद्धपुङ्गवाः ।  
यौतकं च ददौ तस्मै क्रमेण च पृथक्पृथक् ॥ ९० ॥  
  
वसुदेवो ददौ तस्मै शुभदं श्वेतचामरम् ।  
पवनेन पुरा दत्तं कृष्णाय परमात्मने ॥ ९१ ॥  
  
नन्दो ददौ च सुरभिं कामधेनुं च पूजिताम् ।  
यशोदा देवकी तस्मै रत्नश्रेष्ठं ददौ मुदा ॥ ९२ ॥  
  
सप्तभिः किङ्करैश्चापि सैवितः श्वेतचामरैः ।  
दधार च्छत्रमक्रूरो भक्त्या चैवाऽऽज्ञया हरेः ॥ ९३ ॥  
  
रत्नसिहासने रम्ये ददर्श रत्नदर्पणम् ।  
अतीव पुण्यावाप्यं च हरिणां च पुरस्कृतः ॥ ९४ ॥  
  
चक्रुः स्तुतिं च भट्टाश्च भिङुका ब्राह्मणास्तथा ।  
ददुः शुभाशिषं तस्मै देवाश्च मुनयस्तथा ॥ ९५ ॥  
  
ब्रह्मणेम्यो ददौ राजा रत्नकोटिं च भक्ततः ।  
भट्टभ्यो रत्नशतकं भिक्षुकेम्यस्तथैव च ॥ ९६ ॥  
  
अभिषिच्य नृपेन्द्रं च देवांश्च मुनिपुङ्गवान् ।  
सम्पूज्य ब्राह्मणांश्चापि भट्टान्भिक्षुं द्विजं गुरुम् ॥ ९७ ॥  
  
स्वालयं च ययुः सर्वे यादवाश्च मुदाऽन्विताः ।  
ये ये हरेः पार्षदाश्च ते सर्वे स्वालयं ययुः ॥ ९८ ॥  
  
प्रभाते चाऽऽययुः सर्वे सुधर्मा च सभां हरेः ।  
नमस्कृत्य नृपेन्द्रं च चोषुः सर्वे च संसदि ॥ ९९ ॥  
  
इति श्रीब्रह्मo महाo श्रीकृष्णजन्मखo उत्तo नारादनाo द्वारकाप्रवेश  
उग्रसेनाभिषेको नाम चतुरधिकशततमोऽध्यायः ॥ १०४ ॥