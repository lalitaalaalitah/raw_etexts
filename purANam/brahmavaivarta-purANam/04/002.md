---
title: ००२

---
॥ श्रीनारायण उवाच ॥ ॥  
येन वा प्रार्थितः कृष्ण आजगाम महीतलम्॥  
यं यं विधाय भूमौ स जगाम स्वालयं विभुः ॥ १॥  
भारावतरणोपायं दुष्टानां च वधोद्यमम् ॥  
सर्वं ते कथयिष्यामि सुविचार्य विधानतः ॥ २ ॥  
अधुना गोपवेषं च गोकुलागमनं हरेः ॥  
राधा गोपालिका येन निबोध कथयामि ते ॥ ३ ॥  
शङ्खचूडवधं पूर्वं सङ्क्षेपात्कथितं श्रुतम् ॥  
अधुना तत्सुविस्तार्य निबोध कथयामि ते ॥ ॥ ४ ॥  
श्रीदाम्नः कलहश्चैव बभूव राधया सह ॥  
श्रीदामा शङ्खचूडश्च शापात्तस्या बभूव ह ॥ ५ ॥  
राधां शशाप श्रीदामा याहि योनिं च मानवीम् ॥  
व्रजे व्रजाङ्गना भूत्वा विचरस्व महीतले ॥ ६ ॥  
भीता श्रीदामशापात्सा श्रीकृष्णं समुवाच ह ॥  
गोपीरूपा भविष्यामि श्रीदामा मां शशाप ह ॥ ७ ॥  
कमुपायं करिष्यामि वद मां भयभञ्जन ॥  
त्वया विना कथमहं धरिष्यामि स्वजीवनम् ॥ ८ ॥  
क्षणमेकं युगशतं कालनाथ त्वया विना ॥  
चक्षुर्निमेषविरहाद्भवेदन्धं मनो मम ॥ ९॥  
शरत्पार्वणचन्द्राभं क्षुधापूर्णाननं तव ॥  
नाथ चक्षुञ्चकोराभ्यां पिबाम्यहमहर्निशम्॥ 4.2.१० ॥  
त्वमात्मा मे मनः प्राणा देहमात्रं वहाम्यहम् ॥  
दृष्टिशक्तिश्च चक्षुस्त्वं जीवनं परमं धनम् ॥११॥  
स्वप्ने ज्ञाने त्वयि मनः स्मरामि त्वत्पदाम्बुजम् ॥  
तव दास्यं विना नाथ न जीवामि क्षणं विभो ॥ १२ ॥  
कृष्णस्तद्वचनं श्रुत्वा बोधयामास सुन्दरीम् ॥  
वक्षसि प्रेयसीं कृत्वा चकार निर्भयां च ताम् ॥१३॥  
महीतलं गमिष्यामि वाराहे च वरानने ॥  
मया सार्धं भूगमनं जन्म तेऽपि निरूपितम् ॥१४॥  
व्रजं गत्वा व्रजे देवि विहरिष्यामि कानने ॥  
मम प्राणाधिका त्वं च भयं किं ते मयि स्थिते ॥१५॥  
तामित्युक्त्वा हरिस्तत्र विरराम जगत्पतिः ॥  
अतो हेतोर्जगन्नाथो जगाम नन्दगोकुलम्॥ १५ ॥  
किं वा तस्य भयं कंसाद्भयान्तकारकस्य च ॥  
माया भयच्छलेनैव जगाम राधिकान्तिकम् ॥ १७ ॥  
विजहार तया सार्धं गोपवेषं विधाय सः ॥  
सह गोपाङ्गनाभिश्च प्रतिज्ञापालनाय च ॥१८॥  
ब्रह्मणा प्रार्थितः कृष्णः समागत्य महीतलम् ॥  
भारावतरणं कृत्वा जगाम स्वालयं विभुः ॥ १९ ॥  
नारद उवाच ॥  
श्रीदाम्नः कलहश्चैव कथं वा राधया सह ॥  
सङ्क्षेपात्कथितं पूर्वं संव्यस्य कथयाधुना ॥ 4.2.२० ॥ ॥  
श्रीनारायण उवाच ॥  
एकदा राधया सार्धं गोलोके श्रीहरिः स्वयम् ॥  
विजहार महारण्ये निर्जने रासमण्डले ॥ ॥ २१ ॥  
राधिकासुखसम्भोगाद् बुबुधे न स्वकं परम्॥  
कृत्वा विहारं श्रीकृष्णस्तामपृष्ट्वा विहाय च॥२२॥  
गोपिकां विरजामन्यां शृङ्गारार्थं जगाम ह ॥  
वृन्दारण्ये च विरजा सुभगा राधिकासमा ॥२३॥  
तस्या वयस्याः सुन्दर्यो गोपीनां शतकोटयः ॥  
कृष्णप्राणाधिका गोपी धन्या मान्या च योषिताम् ॥२४॥  
रत्नसिंहासनस्था सा ददर्श हरिमन्तिके॥  
ददर्श श्रीहरिस्तां च शरच्चन्द्रनिभाननाम् ॥२५॥  
मनोहरां सस्मितां च पश्यन्तीं वक्रचक्षुषा ॥  
सदा षोडशवर्षीयां प्रोद्भिन्ननवयौवनाम् ॥२६॥  
रत्नालङ्कारशोभाढ्यां भूषितां शुक्लवाससा ॥  
पुलकाङ्कितसर्वाङ्गीं कामबाणप्रपीडिताम् ॥२७॥  
दृष्ट्वा तां श्रीहरिस्तूर्णं विजहार तया सह ॥  
पुष्पतल्पे महारण्ये निर्जने रत्नमण्डपे ॥२८॥  
मूर्च्छामवाप विरजा कृष्णशृङ्गारकौतुकात् ॥  
कृत्वा वक्षसि प्राणेशं कोटिकन्दर्पसन्निभम् ॥ २९ ॥  
तया सक्तं श्रीहरिं च रत्नमण्डपसंस्थितम् ॥  
दृष्ट्वा च राधिकाल्यश्च चक्रुस्तां च निवेदनम् ॥ 4.2.३० ॥  
तासां च वचनं श्रुत्वा सुष्वाप च चुकोप ह ॥  
भृशं रुरोद सा देवी रक्तपङ्कजलोचना ॥ ३१ ॥  
ता उवाच महादेवी मां तं दर्शयितुं क्षमाः ॥  
यदि सत्यं ब्रूत यूयं मया सार्धं प्रगच्छत ॥ ३२ ॥  
करिष्यामि फलं गोप्याः कृष्णस्य च यथोचितम् ॥  
को रक्षिताऽद्य तस्याश्च मयि शास्तिं प्रकुर्वति ॥ ३३ ॥  
शीघ्रमानयताल्यश्च तया सार्द्धं हरिं प्रियम् ॥  
अन्तर्वक्त्रं सस्मितं च विषकुम्भं सुधामुखम् ॥ ३४ ॥  
मदाश्रयं समागन्तुं यूयं दासं न दास्यथ ॥  
तमेव मण्डपं रम्यं यात संरक्षतेश्वरम् ॥ ३५ ॥  
राधिकावचनं श्रुत्वा काश्चिद्गोप्यो भयान्विताः ॥  
ताः सर्वाः सम्पुटाञ्जल्यो भक्तिनम्रात्मकन्धराः ॥  
तामूचुः पुरतः स्थित्वा सर्वा एव प्रियां सतीम् ॥ ३६ ॥  
॥ आल्य ऊचुः ॥  
वयं तं दर्शयिष्यामो विरजासहितं विभुम् ॥ ३७ ॥  
तासां च वचनं श्रुत्वा रथमारुह्य सुन्दरी ॥  
जगाम सार्धं गोपीभिस्त्रिषष्टिशतकोटिभिः ॥ ३८ ॥  
रत्नेन्द्रसाररचितं कोटिसूर्यसमप्रभम् ॥  
मणीन्द्रसाररचितं कलशानां त्रिकोटिभिः ॥ ३९ ॥  
राजितं चित्रराजीभिर्वैजयन्तीविराजितम् ॥  
लक्षचक्रसमायुक्तं मनोयायि मनोहरम् ॥ 4.2.४० ॥  
मणिसारविकारैश्च कोटिस्तम्भैः सुशोभितम् ॥  
नानाचित्रविचित्रैश्च सहितैः सुमनोहरैः ॥ ४१ ॥  
सिन्दूराकारमणिभिर्मध्यदेशे विभूषितैः ॥  
रत्नकृत्रिमसिंहैश्च रथचक्रोर्ध्वसंस्थितैः ॥ ४२ ॥  
चतुर्लक्षपरिमितैश्चित्रघण्टासमन्वितैः ॥  
चित्रपुत्तलिशोभाढ्यैर्विचित्रैश्च विराजितम् ॥ ४३ ॥  
रतिमन्दिरलक्षैश्च रत्नसारविनिर्मितैः ॥  
मणिसारकपाटैश्च शोभितैश्चित्रवाजिभिः ॥ ४४ ॥  
मणीन्द्रसारकलशैः शेखरोज्ज्वलितैर्युतम् ॥  
भोगद्रव्यसमायुक्तं वेषद्रव्यसमन्वितम् ॥ ४५ ॥  
शोभितं रत्नशय्याभी रत्नपात्रघटान्वितम् ॥  
हरिन्मणीनां वेदीनां समूहेन समन्वितम् ॥ ४६ ॥  
कुङ्कुमाभमणीनां च सोपानैः कोटिभिर्युतम् ॥  
स्यमन्तकैः कौस्तुभैश्च रुचकैः प्रवरैस्तथा ॥ ४७ ॥  
पद्मकृत्रिमकोटीनां शतकैश्च सुशोभितम् ॥  
चित्रकाननवापीभि र्विशिष्टाभिर्विराजितम् ॥ ४८ ॥  
रत्नेन्द्रसाररचितकलशोज्ज्वलशेखरम् ॥  
शतयोजनमूर्ध्वं च दशयोजनविस्तृतम् ॥ ४९ ॥  
पारिजातप्रसूनानां मालाकोटिविराजितम् ॥  
कुन्दाना करवीराणां यूथिकानां तथैव च ॥ 4.2.५० ॥  
सुचारुचम्पकानां च नागेशानां मनोहरैः ॥  
मल्लिकानां मालतीनां माधवीनां सुगन्धिनाम् ॥ ५१ ॥  
कदम्बानां च मालानां कदम्बैश्च विराजितम् ॥  
सहस्रदलपद्मानां मालाभिश्च विराजितम् ॥ ५२ ॥  
चित्रपुष्पोद्यानसरः काननैश्च विभूषितम् ॥  
सर्वेषां स्यन्दनानां च श्रेष्ठं वायुवहं परम् ॥ ५३ ॥  
तत्सूक्ष्मवस्त्रसाराणां वरैराच्छादितं परम् ॥  
रत्नदर्पणलक्षाणां शतकैश्च समन्वितम् ॥ ५४ ॥  
श्वेतचामरकोटीभिर्वज्रकोटिभिरन्वितम् ॥  
चन्दनागरुकस्तूरीकुङ्कुमद्रवचर्चितैः ॥ ५५ ॥  
पारिजातप्रसूनानां कोटितल्पविराजितम् ॥  
कोटिघण्टासमायुक्तं पताकाकोटिभिर्युतम् ॥ ५६ ॥  
रत्नशय्याकोटिभिश्च चित्रवज्रपरिच्छदैः ॥  
चन्दनाक्तैश्चम्पकानां कुङ्कुमैश्च विचित्रितैः ॥ ५७ ॥  
पुष्पोपधानसंयुक्तैः शृङ्गारार्हाभिरन्वितम् ॥  
अदृश्यैरश्रुतैर्द्रव्यैः सुन्दरैश्च विभूषितम् ॥ ५८ ॥  
एवम्भूताद्रथात्तूर्णमवरुह्य हरिप्रिया ॥  
जगाम सहसा देवी तं रत्नमण्डपं मुने ॥ ५९ ॥  
द्वारे नियुक्तं ददृशे द्वारपालं मनोहरम् ॥  
लक्षगोपैः परिवृतं स्मेराननसरोरुहम् ॥ 4.2.६० ॥  
गोपं श्रीदामनामानं श्रीकृष्णप्रियकिङ्करम् ॥  
तमुवाच रुषा देवी रक्तपङ्कजलोचना ॥ ६१ ॥  
गच्छ दूरं गच्छ दूरं रतिलम्पटकिङ्कर ॥  
कीदृशीं मत्परां कान्तां द्रक्ष्यामि त्वत्प्रभोरहम् ॥ ६२ ॥  
राधिकावचनं श्रुत्वा निःशङ्कः पुरतः स्थितः ॥  
तामेव न ददौ गन्तुं वेत्रपाणिर्महाबलः ॥ ६३ ॥  
तूर्णं च राधिकाल्यश्च श्रीदामानं सकिङ्करम् ॥  
बलेन प्रेरयामासुः कोपेन स्फुरिताधराः ॥ ६४ ॥  
श्रुत्वा कोलाहलं शब्दं गोपिकानां हरिः स्वयम् ॥  
ज्ञात्वा च कोपितां राधामन्तर्धानं चकार ह ॥ ६५ ॥  
विरजा राधिकाशब्दादन्तर्धानं हरेरपि ॥  
दृष्ट्वा राधां भयार्ता सा जहौ प्राणांश्च योगतः ॥ ६६ ॥  
सद्यस्तत्र सरिद्रूपं तच्छरीरं बभूव ह ॥  
व्याप्तं च वर्तुलाकारं तया गोलोकमेव च ॥ ६७ ॥  
कोटियोजनविस्तीर्णं प्रस्थेऽतिनिम्नमेव च ॥  
दैर्घ्ये दशगुणं चारु नानारत्नाकरं परम् ॥ ६८ ॥ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे विरजानदप्रस्ताववर्णनं नाम द्वितीयोऽध्यायः ॥ २ ॥