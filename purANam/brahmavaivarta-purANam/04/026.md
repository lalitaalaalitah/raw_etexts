---
title: ०२६

---
नारद उवाच ॥  
द्वादशीलङ्घने दोषः श्रुतस्त्वन्मुखतो मुने ॥  
पराभवो मुनेश्चैव नृपत्राणं हरेरहो ॥ १ ॥  
अधुना श्रोतुमिच्छामि सर्वेषामीप्सितं च मे ॥  
एकादशीव्रतस्यास्य विधानं वद निश्चितम् ॥ २ ॥  
अहो श्रुतौ श्रुतं किञ्चिन्मतभेदान्न निश्चितम् ॥  
श्रुतीनां कारणमुखाच्छ्रोतुं कौतूहलं मम ॥ ३ ॥  
नारायण उवाच ॥  
एकादशीव्रतमिदं देवानामपि दुर्लभम् ॥  
श्रीकृष्णप्रीतिजनकं तपः श्रेष्ठं तपस्विनाम् ॥४॥  
देवानां च यथा कृष्णो देवीनां प्रकृतिर्यथा ॥  
आश्रमाणां यथा विप्रो वैष्णवानां यथा शिवः ॥५॥  
यथा गणेशः पूज्यानां यथा वाणी विपश्चिताम् ॥  
शास्त्राणां च यथा वेदास्तीर्थानां जाह्नवी यथा ॥६॥  
तैजसानां यथा स्वर्णं प्राणिनां वैष्णवो यथा ॥  
धनानां च यथा विद्या सङ्गिनां च यथा प्रिया ॥७॥  
प्रमथानां यथा रुद्रः श्रेयसां च यथा मतिः॥  
आत्मा यथेन्द्रियाणां च चञ्चलानां यथा मनः ॥८॥  
गुरुस्त्रीणां यथा माता बन्धूनां च यथा पतिः ॥  
बलिष्ठानां यथा दैवं कालः कलयतां यथा ॥९॥  
सुशीलं चैव मित्राणां शत्रूणां रुग्यथा मुने ॥  
यथा कीर्तिः कीर्तिमतां गृहिणां च यथा गृहम् ॥ 4.26.१०॥  
यथा खलो हिंसकानां दुष्टानां चैव पुंश्चली ॥  
तेजस्विनां ग्रहेशश्च सहिष्णूनां यथा क्षितिः ॥ ११ ॥  
यथाऽमृतं भक्षणानां दाहकानां यथाऽनलः ॥  
यथा श्रीर्धनदातॄणां सतीनां च यथा सती ॥ १२ ॥  
प्रजेशानां यथा ब्रह्मा सरितां सागरो यथा ॥  
यथा साम श्रुतीनां च गायत्री छन्दसां यथा ॥१३॥  
वृक्षाणां च यथाऽश्वत्थः पुष्पाणां तुलसी यथा ॥  
यथा मार्गो हि मासानामृतूनां च यथा मधुः ॥ १४ ॥  
आदित्यानां यथा सूर्यो रुद्राणां शङ्करो यथा॥  
यथा भीष्मो वसूनां च वर्षाणां भारतं यथा ॥ १५ ॥  
देवर्षीणां यथा त्वं च ब्रह्मर्षीणां यथा भृगुः ॥  
नृपाणां च यथा रामः सिद्धानां कपिलो यथा ॥ १६ ॥  
यथा सनत्कुमारश्च योगिनां ज्ञानिनां वरः ॥  
ऐरावतो गजेन्द्राणां पशूनां शरभो यथा ॥ १७ ॥  
यथा हिमाद्रिः शैलानां मणीनां कौस्तुभो यथा ॥  
सरस्वती नदीनां च यथा पुण्यस्वरूपिणी ॥ १८ ॥  
गन्धर्वाणां चित्ररथो यथा श्रेष्ठश्च नारद ॥  
यथा कुबेरो यक्षाणां सुमाली रक्षसां यथा ॥ १९ ॥  
यथा श्रेष्ठा च नारीणां शतरूपा वरा परा ॥  
मनूनां च यथा श्रेष्ठः स्वयं स्वायम्भुवो मनुः ॥4.26.२०॥  
सुन्दरीणां यथा रम्भा यथा माया च मायिनाम् ॥  
एकादशीव्रतमिदं व्रतानां च वरं तथा ॥२१॥  
कर्तव्यं च चतुर्णां च वर्णानां नित्यमेव च ॥  
यतीनां वैष्णवानां ब्राह्मणानां विशेषतः ॥ २२ ॥  
सत्यं सर्वाणि पापानि ब्रह्महत्यादिकानि च ॥  
सन्त्येवौदनमाश्रित्य श्रीकृष्णव्रतवासरे ॥ २३ ॥  
भुक्त्वैतानि च पापानि यो भुङ्क्ते तत्र मन्दधीः ॥  
इहातिपातकी सोऽपि यात्यन्ते नरकं ध्रुवम्॥२४॥  
एकादशीप्रमाणानि युगसङ्ख्याकृतानि च ॥  
कुम्भीपाके महाघोरे स्थित्वा चण्डालतां व्रजेत्॥२९॥  
गलितव्याधियुक्तश्च ततः सप्तसु जन्मसु॥  
पश्चान्मुक्तो भवेत्पापादित्याह कमलोद्भवः ॥२९॥  
इत्येवं कथितं ब्रह्मन्यो दोषस्तत्र भोजने ॥  
द्वादशीलङ्घने दोषो मयोक्तश्च श्रुतः पुरा ॥२७॥  
दशमीलङ्घने दोषं निबोध कथयामि ते ॥  
पुरा श्रुतो धर्मवक्त्राद्वेदसारोद्धृतोऽपि च ॥२८॥  
दशमीं यः कलामात्रां मूढोऽज्ञानेन लङ्घयेत् ॥  
याति श्रीस्तद्गृहात्तूर्णं शापं दत्त्वा तु दारुणम् ॥२९॥  
इह तद्वंशहानिश्च यशोहानिर्भवेद्ध्रुवम् ॥  
अन्ते मन्वन्तरशतमन्धकूपे वसेद्द्विज ॥4.26.३०॥  
दशम्येकादशी वापि द्वादशी यत्र वासरे ॥  
तत्र भुक्त्वा परदिने उपोष्य व्रतमाचरेत् ॥३१॥  
द्वादश्यां च व्रतं कृत्वा त्रयोदश्यां च पारणम् ॥  
द्वादशीलङ्घने दोषो व्रतिनां तन्न विद्यते ॥ ३२ ॥  
सम्पूर्णैकादशी यत्र प्रभाते किञ्चिदेव सा॥  
तत्रोपोष्या द्वितीया च परा चेद्यदि वर्धते ॥३३॥  
षष्टिदण्डात्मिका यत्र प्रभाते च तिथित्रयम् ॥  
कुर्वन्ति गृहिणः पूर्वं चैव यत्यादयस्तथा ॥३४॥  
परत्रानशनं कृत्वा नित्यकृत्यं समाचरेत् ॥  
व्रते जागरणं सर्वं पूर्वत्रैवाचरेद्बुधः ॥३५॥  
तत्पूर्वदिवसे नित्यं व्रते कृत्वा परेऽहनि ॥  
एकादश्यां व्यतीतायां पारणं तु समाचरेत् ॥ ३६ ॥  
वैष्णवानां यतीनां च विधवानां तथैव च ॥  
सर्वाः समा उपोष्यास्ता भिक्षूणां ब्रह्मचारिणाम् ॥ ३७ ॥  
शुक्लामेव तु कुर्वन्ति गृहिणो वैष्णवेतराः ॥  
न कृष्णालङ्घने दोषस्तेषां वेदेषु नारद ॥ ३८ ॥  
शयनीबोधिनीमध्ये या कृष्णैकादशी भवेत् ॥  
सैवोपोष्या गृहस्थेन नान्या कृष्णा कदाचन ॥३९॥  
इत्येवं कथितो ब्रह्मन्निर्णयोऽयं श्रुतौ श्रुतः ॥  
व्रतस्यास्य विधानं च निबोध कथयामि ते ॥ 4.26.४० ॥  
कृत्वा हविष्यं पूर्वाह्णे न च भुङ्क्ते पुनर्जलम् ॥  
एकाकी कुशशय्यायां नक्तं शयनमाचरेत् ॥ ४१ ॥  
ब्राह्मे मुहूर्ते चोत्थाय प्रातःकृत्यं विधाय च ॥  
नित्यकृत्यं विधायाथ ततः स्नानं समाचरेत् ॥ ॥ ४२ ॥  
व्रतोपवासं सङ्कल्प्य श्रीकृष्णप्रीतिपूर्वकम् ॥  
कृत्वा सन्ध्यां तर्पणं च विधायाह्निकमाचरेत् ॥ ४३ ॥  
नित्यपूजां दिने कृत्वा व्रतद्रव्यं समाहरेत् ॥  
कृत्वा षोडशोपचारं प्रदृष्टं विधिबोधितम् ॥ ४४ ॥  
आसनं वसनं पाद्यमर्घ्यं पुष्पानुलेपनम् ॥  
धूपं दीपं च नैवेद्यं यज्ञसूत्रं च भूषणम् ॥ ४५ ॥  
गन्धं स्नानीयताम्बूले मधुपर्कं पुनर्जलम् ॥  
एतान्याहृत्य दिवसे व्रतं नक्तं समाचरेत् ॥ ४६ ॥  
उपविश्यासने पूतो धृत्वा धौतेयवाससी ॥  
आचम्य श्रीहरिं नत्वा स्वस्तिवाचनमाचरेत्॥ ४७ ॥  
आरोप्य मङ्गलघटं धान्याधारे शुभे क्षणे ॥  
फलशाखाचन्दनाक्तं वेदोक्तं मुनिभिर्मुदा ॥४८॥  
देवषट्कं समावाह्य पृथग्धान्यैः समाचरेत् ॥  
पूजां पञ्चोपचारैश्च प्रकृष्टैश्च विचक्षणः ॥ ४९ ॥  
गणेश्वरं दिनकरं वह्निं विष्णुं शिवं शिवाम् ॥  
सम्पूज्यैतान्प्रणम्याथ व्रतं कुर्याद्धरिं स्मरन् ॥ 4.26.५० ॥  
नाराध्य देवषट्कं च यदि कर्म समाचरेत् ॥  
नित्यं नैमित्तिकं चापि तत्सर्वं निष्फलं भवेत् ॥ ५१ ॥  
इत्येवं कथितं सर्वं व्रताङ्गभूतमेव च ॥  
कण्वशाखोक्तमिष्टं च व्रतं शृणु महामुने ॥५२ ॥  
सामवेदोक्तध्यानेन ध्यात्वा कृष्णं परात्परम् ॥  
पुष्पं च शिरसि न्यस्य पुनर्ध्यानं समाचरेत् ॥९३॥  
ध्यानं शृणु निगूढं च सर्वेषामपि वाञ्छितम् ॥  
न प्रकाश्यमभक्ताय भक्तप्राणाधिकं परम् ॥५४ ॥  
नवीननीरदो यद्वच्छ्यामसुन्दरविग्रहम् ॥  
शरत्पार्वणचन्द्राभाविनिन्द्यास्यमनुत्तमम् ॥ ५५ ॥  
शरत्सूर्योदयाब्जानां प्रभामोचनलोचनम्॥  
स्वाङ्गसौन्दर्यशोभाभी रत्नभूषणभूषितम् ॥५६॥  
गोपीलोचनकोणैश्च प्रसन्नैरतिसूचकैः ॥  
शश्वन्निरीक्ष्यमाणं तत्प्राणैरिव विनिर्मितम् ॥ ५७ ॥  
रासमण्डलमध्यस्थं रासोल्लाससमुत्सुकम्॥  
राधावक्त्रशरच्चन्द्रसुधापानचकोरकम्॥५८॥  
कौस्तुभेन मणीन्द्रेण वक्षःस्थलसमुज्ज्वलम्॥  
पारिजातप्रसूनानां मालाजालैर्विराजितम् ॥ ५९ ॥  
सद्रत्नसारनिर्माणं किरीटोज्ज्वलशेखरम् ॥  
विनोदमुरलीन्यस्तहस्तं पूज्यं सुरासुरैः ॥ 4.26.६० ॥  
ध्यानासाध्यं दुराराध्यं ब्रह्मादीनां च वन्दितम् ॥  
कारणं कारणानां यस्तमीश्वरमहं भजे ॥ ६१ ॥  
ध्यात्वाऽनेन तमावाह्य चोपहाराणि षोडश ॥  
दत्त्वा सम्पूजयेद्भक्त्या मन्त्रैरेभिश्च नारद ॥ ६२ ॥  
आसनं स्वर्णनिर्माणं रत्नसारपरिच्छदम् ॥  
नानाचित्र विचित्राढ्यं गृह्यतां परमेश्वर ॥ ६३ ॥  
वह्निप्रक्षालितं वस्त्रं निर्मितं विश्वकर्मणा ॥  
मूल्यानिर्वचनीयं च गृह्यतां राधिकापते ॥ ॥ ६४ ॥  
पादप्रक्षालनार्हं च सुवर्णपात्रसंस्थितम् ॥  
सुवासितं शीतलं च गृह्यतां करुणानिधे ॥ ६५ ॥  
इदमर्घ्यं पवित्रं च शङ्खतोयसमन्वितम् ॥  
पुष्पदूर्वाचन्दनाक्तं गृह्यतां भक्तवत्सल ॥ ६६ ॥  
सुवासितं शुक्लपुष्पं चन्दनागुरुसंयुतम् ॥  
सद्यस्ते प्रीतिजनकं गृह्यतां सर्वकारण ॥ ६७ ॥  
चन्दनागुरुकस्तूरीकुङ्कुमोशीरमुत्तमम् ॥  
सर्वेप्सितमिदं कृष्ण गृह्यतामनुलेपनम् ॥ ६८ ॥  
रसो वृक्षविशेषस्य नानाद्रव्यसमन्वितः॥  
सुगन्धियुक्तः सुखदो धूपोऽयं प्रतिगृह्यताम् ॥ ६९ ॥  
दिवानिशं सुप्रदीप्तो रत्नसारविनिर्मितः ॥  
पुनर्ध्वान्तनाशबीजं दीपोऽयं प्रतिगृह्यताम् ॥ 4.26.७० ॥  
नानाविधानि द्रव्याणि स्वादूनि सुरभीणि च ॥  
चोष्यादीनि पवित्राणि स्वात्माराम प्रगृह्यताम् ॥७१॥  
सावित्रीग्रन्थिसयुक्तं स्वर्णतन्तुविनिर्मितम् ॥  
गृह्यतां देवदेवेश रचितं चारु कारुणा॥७२॥  
अमूल्यरत्नरचितं सर्वा वयवभूषणम्॥  
त्विषा जाज्वल्यमानं च गृह्यतां नन्दनन्दन॥७३॥  
प्रधानो वर्णनीयश्च सर्वमङ्गलकर्मणि ॥  
प्रगृह्यतां दीनबन्धो गन्धोऽयं मङ्गलप्रदः ॥७४॥  
धात्री श्रीफलपत्रोत्थं विष्णुतैलं मनोहरम्॥  
वाञ्छितं सर्वलोकानां भगवन्प्रतिगृह्यताम् ॥७५॥  
वाञ्छनीयं च सर्वेषां कर्पूरादिसुवासितम्॥  
मया निवेदितं नाथ ताम्बूलं प्रतिगृह्यताम्॥७६॥  
सर्वेषां प्रीतिजनकं सुमिष्टं मधुरं मधु॥  
सद्रत्नसारपात्रस्थं गोपीकान्त प्रगृह्यताम् ॥ ७७ ॥  
निर्मलं जाह्नवीतोयं सुपवित्रं सुवासितम् ॥  
पुनराचमनीयं च गृह्यतां मधुसूदन ॥ ७८ ॥  
इति षोडशोपचारान्दत्त्वा भक्तो मुदाऽन्वितः ॥  
मन्त्रेणानेन पुष्पाणि माल्यं दत्त्वा प्रयत्नतः ॥७९॥  
नानाप्रकारपुष्पैश्च ग्रथितं शुक्लतन्तुना ॥  
प्रवरं भूषणानां च माल्यं च गृह्यतां प्रभो ॥ 4.26.८० ॥  
इति पुष्पाञ्जलिं दद्यान्मूलमन्त्रेण च व्रती ॥  
कुर्यात्तत्स्तवनं भक्त्या पुटाञ्जलियुतः सुधीः ॥ ८१ ॥  
भक्त उवाच ॥  
हे कृष्ण राधिकानाथ करुणासागर प्रभो ॥  
संसारसागरे घोरे मामुद्धर भयानके ॥ ८२ ॥  
शतजन्मकृतायासादुद्विग्नस्य मम प्रभो ॥  
स्वकर्मपाशनिगडैर्बद्धस्य मोक्षणं कुरु ॥ ८३ ॥  
प्रणतं पादपद्मे ते पश्य मां शरणागतम् ॥  
भवपाशभयाद्भीतं पाहि त्वं शरणागतम् ॥ ८४ ॥  
भक्तिहीनं क्रियाहीनं विधिहीनं च वेदतः ॥  
वस्तुमन्त्रविहीनं यत्तत्सम्पूर्णं कुरु प्रभो ॥ ८९ ॥  
वेदोक्तविहिताऽज्ञानात्स्वाङ्गहीने च कर्मणि ॥  
त्वन्नामोच्चारणेनैव सर्वं पूर्णं भवेद्धरे॥८६॥  
इति स्तुत्वा तं प्रणम्य दत्त्वा विप्राय दक्षिणाम् ॥  
महोत्सवं विधायाथ कुर्याज्जागरणं व्रती ॥८७॥  
कृत्वा व्रतोपवासं च यदि निद्रां निषेवते ॥  
पुनरेव जलं भुङ्क्ते व्रतार्धफलभाग्भवेत् ॥ ८८ ॥  
यत्नेन च हविष्यान्नं सकृदेव समाचरेत् ॥  
मन्त्रेणानेन विप्रेन्द्र श्रीकृष्णचरणं स्मरन् ॥ ८९ ॥  
अन्नं हि प्राणिनां प्राणा ब्रह्मणा निर्मितं पुरा ॥  
देहि मे विष्णुरूपं त्वं व्रतोपवासयोः फलम् ॥ 4.26.९० ॥  
एवं यः कुरुते भक्त्या भारते व्रतमुत्तमम् ॥  
पूर्वान्सप्त परान्सप्त स्वात्मानमुद्धरेद्ध्रुवम् ॥९१॥  
मातरं भ्रातरं चैव श्वश्रूं च श्वशुरं सुताम् ॥  
जामातरं तथा भृत्यमुद्धरेन्निश्चितं नरः ॥ ९२ ॥  
इत्येवं कथितं विप्र श्रीकृष्णचरितव्रतम् ॥  
सुखदं मोक्षदं सारमपरं कथयामि ते ॥ ॥ ९३ ॥  
इति श्रीब्रह्मववर्ते महापुराणे श्रीकृष्णजन्मखण्डे नारायणनारदसंवादे एकादशीव्रतनिरूपणं नाम षड्विंशोऽध्यायः ॥ ॥ २६ ॥