---
title: ०७१

---
अथैकसप्ततितमोऽध्यायः  
नारायण उवाच  
राधिकायां च सुप्तायां सुप्तासु गोपिकासु ।  
पुष्पचन्दनतल्पे च वायुना सुरभीकृते ॥ १ ॥  
  
तृतीयप्रहरेऽतीते निशायां च शुभे क्षणे ।  
शुभचन्द्रर्क्षयोगे चामृतयोगसमन्विते ॥ २ ॥  
  
सौम्यस्वामियुते लग्ने सौम्यग्रहविलोकिते ।  
पापग्रहसमासक्तदुष्टदोषादिवर्जिते ॥ ३ ॥  
  
यशोदां बोधयामास कारयामास मङ्गलम् ।  
वन्धूनाश्वासयामास समुत्थाय हरिः स्वयम् ॥ ४ ॥  
  
वाद्यं निषेधयामास राधिकाभयभीतवत् ।  
स्वतन्त्रो विश्वकर्ता च पाता भर्ता स्वतन्त्रवत् ॥ ५ ॥  
  
प्रक्षाल्य पादयुगलं धृतवा धौते च वाससी ।  
उवास संस्कृते स्थाने विलिप्ते चन्दनादिना ॥ ६ ॥  
  
फलपल्लवसंयुक्तं संस्कृतं चन्दनादिभिः ।  
वामे कृत्वा पूर्णकुम्भं वह्निं विप्रं स्वदक्षिणे ॥ ७ ॥  
  
पतिपुत्रवतीं दीपं दर्पणं पुरतस्तथा ।  
दूर्वाकाण्डं च सुस्निग्धं पुष्पं धान्यं सितं शुभम् ॥ ८ ॥  
  
गुरुदत्तं गुहीत्वा च प्रदधौ मस्तकोपरि ।  
धृतं ददर्श माध्वीकं रजतं काञ्चनं दधि ॥ ९ ॥  
  
चन्दनं लेपनं कृत्वा पुष्पमालां गले ददौ ।  
गुरुवर्गं ब्राह्मणं च वन्दयामास भक्तितः ॥ १० ॥  
  
शङ्खध्वनिं वेदपाठं सङ्गीतं मङ्गलाष्टकम् ।  
विप्रशीर्वचनं रम्यं शुश्राव परमादरम् ॥ ११ ॥  
  
ध्यात्वा मङ्गलरूपं च सर्वत्र मङ्गलप्रदम् ।  
चिक्षेप दक्षिणां पादं सुन्दरं स्वात्मविग्रहम् ॥ १२ ॥  
  
विधृत्य नासिकावामभागं मध्यमया विभुः ।  
विसृज्य वायुं सम्पूर्णं नासादक्षिणरन्ध्रतः ॥ १३ ॥  
  
ततो ययौ नन्दनन्दो नन्दस्य प्राङ्गणं वरम् ।  
सानन्दः परमानन्दो नित्यानन्दः सनातनः ॥ १४ ॥  
  
नित्योऽनित्यो नित्यबीचस्वरूपो नित्यविग्रहः ।  
नित्याङ्गभूतो नित्येशो नित्यकृत्यविशारदः ॥ १५ ॥  
  
नित्यनूतनरूपश्च नित्यनूतनयौवनः ।  
नित्यनूतनवेषश्च वयसा नित्यनूतनः ॥ १६ ॥  
  
नित्यनूतनसम्भाषो यत्प्रेम नित्यनूतनम् ।  
नित्यनूतनसम्प्राप्तिः सौभाग्यं नित्यनूतनम् ॥ १७ ॥  
  
सुधारसपरं मिष्टं यत्वाक्यं नित्यनूतनम् ।  
नित्यनूतनभक्तं च यत्पदं नित्यनूतनम् ॥ १८ ॥  
  
स्थायं स्थायं प्राङ्गणेऽस्मिनमायेशो मायया युतः ।  
अतीव रम्ये सुस्निग्धो बभूव गमनोन्मुखः ॥ १९ ॥  
  
रम्भास्तम्भसमूहैश्च रसालपल्लवान्वितैः ।  
पट्टसूत्रनिबद्धैश्च सुन्दरैश्च सुसंस्कृतैः ॥ २० ॥  
  
पद्मरागेण खचिते रचिते विश्वकर्मणा ।  
कस्तूरीकुङ्कुमाक्तैश्च चन्दनैश्च सुसंस्कृते ॥ २१ ॥  
  
तत्र तस्थौ स्वयं कृष्णः सहाक्रूरः सबान्धवः ।  
यशोदया समाश्लिष्टो वामपार्श्वेन मायया ॥ २२ ॥  
  
नन्देनाऽऽनन्दयुक्तेनाऽऽश्लिष्टो दक्षिणपार्श्वतः ।  
सम्भाषितो बान्धवैश्च पित्रा मात्रा च चुम्बितः ॥ २३ ॥  
  
इति शीब्रह्मo महाo श्रीकृष्णजन्मखo उत्तo नारदनाo यात्रामङ्गलं  
नामैकसप्ततितमोऽध्यायः ॥ ७१ ॥