---
title: ०३१

---
॥ श्रीराधिकोवाच ॥  
किमाश्चर्यं श्रुतं नाथ चरितं सुमनोहरम् ॥  
अधुना श्रोतुमिच्छामि ब्रह्मणः शापकारणम् ॥ १ ॥  
यो विधाता त्रिजगतां तपसां फलदायकः ॥  
स कथं कुलटाशापादपूज्यश्च बभूव ह ॥ २ ॥  
श्रीकृष्ण उवाच ॥  
मन्वन्तरे रैवतस्य सुचन्द्रो नृपपुङ्गव ॥  
तपस्वी वैष्णवः श्रेष्ठो ज्ञानी परमधार्मिकः ॥ ३ ॥  
स च पूर्वं तपः कुर्वन्नाजगाम मम प्रिये ॥  
इमां च मलयद्रोणीं भारतेषु मनोहराम् ॥४॥  
तपश्चकार राजेन्द्रो वर्षाणां च सहस्रकम् ॥  
जीर्णं तस्य शरीरं च कठोरेण तपस्विनः ॥५॥  
वल्मीकाच्छादितं देहं दृष्ट्वा धाता कृपानिधिः ॥  
आजगाम वरं दातुं तपःस्थानं सुनिर्जनम् ॥६॥  
कमण्डलुजलेनैव मम देहोद्भवेन च॥  
सिषेच तं च मन्त्रेण मया दत्तेन योगवित् ॥ ७ ॥  
कमण्डलुजलस्पर्शादुत्थाय नृपतिः स्वयम् ॥  
ननाम भक्त्या जगतां स्रष्टारं च पुरः स्थितम्॥८॥  
स तं नमन्तं राजानमुवाच कमलोद्भवः ॥  
वरं वृण्विति राजेन्द्र यत्ते मनसि वाञ्छितम् ॥ ९ ॥  
तस्य तद्वचनं श्रुत्वा वरं वव्रे परात्परम् ॥  
ममैव चरणे भक्तिं मदीयं दास्यमेव च ॥4.31.१०॥  
कृपया च वरं ब्रह्मा दत्तवानभिवाञ्छितम् ॥  
स च तत्पुरतस्तस्थौ कामदेवसमप्रभः ॥११॥  
एतस्मिन्नन्तरे राजा ददर्श रथमुत्तमम् ॥  
आकाशान्निपतन्तं वै शतसूर्यसमप्रभम् ॥ १२ ॥  
तेजसाऽऽच्छादितं सर्वं सुप्रदीप्तं दिशो दश ॥  
रत्नेन्द्रसारनिर्माणं शतचक्रसमन्वितम् ॥ १३ ॥  
अमूल्यरत्नरचितं विचित्रकलशोज्ज्वलम् ॥  
मुक्तामाणिक्यहीराणां मालाजालैश्च राजितम् ॥ १४ ॥  
सद्रत्नदर्पणैर्दीप्तैरतीव सुमनोहरम् ॥  
भूषितं दिव्यवस्त्रैश्च श्वेतचामरकोटिभिः ॥ १५ ॥  
पारिजातप्रसूनानां मालाजालैः सुशोभितम् ॥  
मनोयायि महाश्चर्यं नानाचित्रेण चित्रितम् ॥१६॥  
वेष्टितं पार्षदैर्दिव्यै रत्नभूषणभूषितैः॥  
चतुर्भुजैः श्यामलैश्च ज्वलद्भिः स्थिरयौवनैः ॥ १७ ॥  
पीतवस्त्रपरीधानैश्चन्दनागुरुचर्चितैः ॥  
दृष्ट्वा रथस्थान्देवांश्च ननाम नृपतिर्मुदा ॥ १८ ॥  
सहसा तस्य शिरसि पुष्पवृष्टिर्बभूव ह ॥  
नेदुर्दुन्दुभयः स्वर्गे चानकाश्च मनोहराः ॥ १९ ॥  
ऋषयो मुनयः सिद्धाः प्रकुर्वन्तो मुदाऽऽशिषम् ॥  
प्रशशंसुः सुराः सर्वे राजानं हर्षनिर्भराः ॥ 4.31.२० ॥  
राजा च पार्षदान्ध्यात्वा तद्रूपश्च बभूव ह ॥  
पार्षदास्तं रथे कृत्वा नीत्वा जग्मुर्ममालयम् ॥ २१ ॥  
मदीयः पार्षदो भूत्वा स च तस्थौ ममान्तिके ॥  
ततः स्वमन्दिरं यान्तं ददर्श मोहिनी विधिम् ॥२२॥  
पुष्पोद्याने च रम्ये च पुष्पचन्दनवायुना॥  
सद्यो मुमोह तं दृष्ट्वा प्रदग्धा मदानानलैः॥२३॥  
विलोक्य वक्रनयना जुगोप सस्मितं मुखम्॥  
सिन्दूरबिन्दुं दधती कस्तूरीबिन्दुना सह॥२४॥  
चारुचम्पकवर्णाभा सततं स्थिरयौवना॥  
बृहन्नितम्बयुगला पीनश्रोणिपयोधरा ॥२५॥  
शरत्पार्वणशुभ्रांशुप्रभामुष्टकरानना ॥  
सूक्ष्मवस्त्रपरीधाना रत्नालङ्कारभूषिता ॥ २६ ॥  
त्रैलोक्यं मोहितुं शक्ता कटाक्षैरेव लीलया ॥  
अतीव कामिनी शश्वद्गजेन्द्रमन्दगामिनी ॥२७॥  
पुलकाञ्चितसर्वाङ्गी मूर्च्छां सम्प्राप वर्त्मनि ॥  
सन्निरीक्ष्य च तां ब्रह्मा जगाम श्रीहरिं स्मरन् ॥ २८ ॥  
स विकारं न हि प्राप ह्यात्मारामो जितेन्द्रियः ॥  
ब्रह्मलोकं च सम्प्राप ब्रह्मा च जगतां पतिः ॥ २९ ॥  
सकामा सा च कुलटा बभूव हतचेतना ॥  
दिवानिशं चिन्तयन्ती स्वप्ने ज्ञाने चतुर्मुखम् ॥ 4.31.३० ॥  
सर्वं जारं विसस्मार तत्याज हरिमीश्वरी ॥  
उत्तिष्ठन्ती निवसती शयनं कुर्वती क्षणम् ॥३१॥  
तप्तपात्रे यथा सस्यं भ्रमत्येव तथा पथि ॥  
एतस्मिन्नन्तरे रम्भा विदग्धाऽप्सरसां वरा ॥ ॥ ३२ ॥  
गच्छन्ती कामलोकं सा सकामा तेन वर्त्मना ॥  
दृष्ट्वा सहचरीं तत्र शुष्ककण्ठोष्ठतालुकाम् ॥  
अभिप्रायेण बुबुधे पप्रच्छ सस्मिता तदा ॥ ३३ ॥  
रम्भोवाच ॥  
कथमेवंविधा त्वं हि त्रैलोक्यचित्तमोहिनि ॥ ३४ ॥  
वद शीघ्रं महाभागे रम्भाऽहं चेतनं कुरु ॥  
कमुद्दिश्य सकामा त्वं गच्छ त्वं कान्तमीप्सितम् ॥३५॥  
कुलटा सर्वसौभाग्या न वयं कुलपालिकाः ॥  
सर्वे व्यग्रा इन्द्रियाणां सुखाय भुवनत्रये ॥३६॥  
यान्ति प्राणा यतः काले का लज्जा तत्र जीविनाम् ॥  
न चात्मनः परः कश्चित्प्रियोऽस्ति भुवनत्रये ॥३७॥  
कान्तेऽपत्ये स्वबन्धौ च स्नेहो यः स्वात्महेतुकः ॥  
सम्बन्धः स्वात्मनो यावत्तावत्स्नेहोऽस्ति तत्र वै ॥ ३८ ॥  
येषु यन्मानसं शश्वत्तेषां प्राणास्त एव हि ॥  
गच्छन्तीं कामलोकं च सकामां पश्य मां प्रिये ॥ ३९ ॥  
सह सख्या समालोक्य मनसा गच्छ तं प्रियम् ॥  
निबद्ध्य नीवी केशांश्च कृत्वा वेषमभीप्सितम् ॥ 4.31.४० ॥  
मुनिमोहनबीजं च तं मोहं कुरु मोहिनि ॥  
कथयस्व महाभागे वचनं हृदयङ्गमम् ॥ ४१ ॥  
रक्षात्मानं प्रभावं च स्त्रीजातीनां जगत्त्रये ॥  
स्वाभिप्रायश्च सुरतौ न प्रकाश्यः कदाचन ॥४२॥  
स्वान्तं कान्तं स्वानुरक्तमृज्वीं सहचरीं विना ॥  
तस्माद्यत्नेन हृद्वाक्यं प्रकाश्यं च प्रिये प्रिये ॥ ४३ ॥  
अन्यथा चोपहासाय मरणायैव कल्पते ॥  
तस्याश्च वचनं श्रुत्वा सस्मिता सा सुलज्जिता ॥  
हृद्यं च कथयामास यद्धेतोस्तादृशी गतिः ॥ ४४ ॥  
मोहिन्युवाच ॥  
यावद्दृष्टो मया रम्भे निर्जने चतुराननः ॥ ४५ ॥  
तावन्मनो मेऽतिदग्धं शश्वन्मनसिजानलैः ॥  
न दत्तमात्मने भक्ष्यमन्तरे न हि रोचते ॥ ॥ ४६ ॥  
जानामि नाहमुदयं यामिनीशदिनेशयोः ॥  
अधुना नहि भेदो मे सततं स्वप्नज्ञानयोः ॥ ४७ ॥  
मम प्राणाः प्रतीक्षन्ते तस्यालिङ्गनमेव च ॥  
क्षणं विज्ञाय न चिरं यास्यन्ति नान्यथा प्रिये ॥ ४८ ॥  
कामज्वालाकलापैश्च स्वर्णाकारं कलेवरम् ॥  
अनाहारेण चेदानीं बभूव दग्धशैलवत् ॥४९॥  
गन्तुं स्थातुं न शक्ताऽहं शयनं कर्तुमुद्यता॥  
धिगस्तु पुंश्चलीजातिं मामेव च विशेषतः ॥4.31.५०॥  
कमुपायं करिष्यामि वद रम्भेऽतिसाम्प्रतम् ॥  
लज्जां वाऽपि शरीरं वा विसृजामि च किं द्वयोः॥५१॥  
मोहिनीवचनं श्रुत्वा प्रहस्याप्सरसां वरा ॥  
तामुवाच हितं नीतमुपायं शुभकारणम् ॥ ५२ ॥  
रम्भोवाच ॥  
एवमेतदहो भद्रे भद्रस्य कारणं तव ॥  
सर्वं त्वपनयिष्यामि शृणूपायं भयं त्यज ॥ ५३ ॥  
कृत्वा वेषमपूर्वं च पूर्वमाराध्य मन्मथम् ॥  
तेन सार्द्धं स्वयं गत्वा मोहं कुरु च भामिनि ॥ ॥५४॥  
जितेन्द्रियाणां प्रवरं साक्षान्नारायणात्मकम् ॥  
विना कामसहायेन का शक्ता जेतुमीश्वरम् ॥५५॥  
भज कामं तपः कृत्वा पुष्करे व्रज मोहिनि ॥  
सद्यः साक्षात्स भविता दयालुर्योषितां प्रभुः ॥५६॥  
इत्युक्त्वा तामप्सरसां प्रवरा काममन्तिकम् ॥  
जगामेन्द्रियशान्त्यर्थं सा जगाम च पुष्करम् ॥ ५७ ॥  
पुष्करे च तपः कृत्वा कामं सम्प्राप्य मोहिनी ॥  
जगाम तेन सार्द्धं च ब्रह्मलोकमनामयम् ॥ ५८ ॥  
ददर्श निर्जनस्थं च मोहिनी कमलोद्भवम् ॥  
तमेव मोहनं कर्तुं समारेभे पुरः स्थिता ॥ ५९ ॥  
क्षणं ननर्त सुचिरं सुगानेन क्षणं जगौ ॥  
सङ्गीतं मम सम्बन्धि भक्तानां चित्तमोहनम् ॥ 4.31.६० ॥  
विधाता जगतां तस्याः श्रुत्वा सङ्गीतमीप्सितम् ॥  
पुलकाञ्चितसर्वाङ्गो मुमोह साश्रुलोचनः ॥ ६१ ॥  
दृष्ट्वा मुग्धं चतुर्वक्त्रं मोहिनी हृष्टमानसा ॥  
कलाप्रमाणं भावं च चकार तत्र लीलया ॥ ६२ ॥  
स्वाङ्गं सन्दर्शयामास स्मेरभ्रूभङ्गपूर्वकम् ॥  
का लज्जा तस्य संसारे यः कामहतचेतनः ॥ ६३ ॥  
विज्ञाय ब्रह्मा तद्भावं नतवक्त्रो बभूव ह ॥  
प्रदाय तस्या दानं च विरतः श्रीहरिं स्मरन् ॥ ६४ ॥  
विज्ञाय ब्रह्मणो भावं शुष्ककण्ठोष्ठतालुका ॥  
हतोद्यमा सा तुष्टाव कामं कामप्रदं वरम् ॥ ६५ ॥  
मोहिन्युवाच ॥  
सर्वेन्द्रियाणां प्रवरं विष्णोरंशं च मानसम् ॥  
तदेव कर्मणां बीजं तदुद्भव नमोऽस्तु ते ॥ ६६ ॥  
स्वयमात्मा हि भगवाञ्ज्ञानरूपो महेश्वरः ॥  
नमो ब्रह्मञ्जगत्स्रष्टस्तदुद्भव नमोऽस्तु ते ॥ ६७ ॥  
सृष्टिः सर्वशरीरेषु दृष्टिश्च योगिनामपि ॥  
जगत्साध्य दुराराध्य दुर्निवार नमोऽस्तु ते ॥६८॥  
सर्वाजित जगज्जेतर्जीव जीवमनोहर॥  
रतिबीज रतिस्वामिन्रतिप्रिय नमोऽस्तु ते ॥ ६९ ॥  
शश्वद्योषिदधिष्ठान योषित्प्राणाधिकप्रिय ॥  
योषिद्वाहन योषास्त्र योषिद्बन्धो नमोऽस्तु ते ॥ 4.31.७० ॥  
पतिसाध्यकराशेषरूपाधार गुणाश्रय ॥  
सुगन्धिवातसचिव मधुमित्र नमोऽस्तु ते ॥ ७१ ॥  
शश्वद्योनिकृताधार स्त्रीसन्दर्शनवर्धन ॥  
विदग्धानां विरहिणां प्राणान्तक नमोऽस्तु ते ॥ ७२ ॥  
अकृपा येषु तेऽनर्थास्तेषां ज्ञानविनाशनम् ॥  
अनूहरूपभक्तेषु कृपासिन्धो नमोऽस्तु ते ॥ ७३ ॥  
तपस्विनां च तपसां विघ्नबीजावलीलया ॥  
मनः सकामं मुक्तानां कर्तुं शक्त नमोऽस्तु ते ॥ ७४ ॥  
तपःसाध्याश्चाराध्याश्च सदैवं पाञ्चभौतिकाः ॥  
पञ्चेन्द्रियकृताधार पञ्चबाण नमोऽस्तु ते ॥ ७५ ॥  
मोहिनीत्येवमुक्त्वा तु मनसा सा विधेः पुरः ॥  
विरराम नम्रवक्त्रा बभूव ध्यानतत्परा ॥ ७६ ॥  
उक्तं माध्यन्दिने कान्ते स्तोत्रमेतन्मनोहरम् ॥  
पुरा दुर्वाससा दत्तं मोहिन्यै गन्धमादने ॥ ७७ ॥  
स्तोत्रमेतन्महापुण्यं कामी भक्त्या यदा पठेत् ॥  
अभीष्टं लभते नूनं निष्कलङ्को भवेद् ध्रुवम् ॥७८॥  
चेष्टां न कुरुते कामः कदाचिदपि तं प्रियम् ॥  
भवेदरोगी श्रीयुक्तः कामदेवसमप्रभः ॥  
वनितां लभते साध्वीं पत्नीं त्रैलोक्यमोहिनीम् ॥ ७९ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मोहिनी स्तोत्रवर्णनं नामैकत्रिंशोऽध्यायः ॥ ३१ ॥