---
title: ०४२

---
वसिष्ठ उवाच ॥  
अथानरण्यस्य कन्या सिषेवे भक्तितो मुनिम् ॥  
कर्मणा मनसा वाचा लक्ष्मीर्नारायणं यथा ॥ १ ॥  
एकदा स्वर्णदीं स्नातुं गच्छन्तीं सस्मितां सतीम् ॥  
ददर्श पथि धर्मश्च मायया नृपलिङ्गकः ॥ २ ॥  
चारुरत्नरथस्थश्च रत्नालङ्कारभूषितः ॥  
नवीनयौवनश्रीमान्कामदेवसमप्रभः ॥३॥  
दृष्ट्वा तां सुन्दरीं रम्यामुवाच मायया विभुः ॥  
विज्ञातुमन्तस्तत्त्वं च तस्याश्च मुनियोषितः ॥ ४ ॥  
धर्म उवाच ॥  
अयि सुन्दरि लक्ष्मीव राजयोग्ये मनोहरे ॥  
अतीव यौवनस्थे च कामिनि स्थिरयौवने॥५॥  
जरातुरस्य वृद्धस्य समीपे त्वं न राजसे ॥  
चन्दनागुरुसंलिप्ता राजसे राजवक्षसि॥६॥  
विप्रं तपःसु निरतं सत्यज्ञं मरणोन्मुखम्॥  
विहाय पश्य राजेन्द्रं रतिशूरं स्मरातुरम् ॥७॥  
प्राप्नोति सुन्दरं पुण्यात्सौन्दर्यं पूर्वजन्मतः ॥  
सफलं तद्भवेत्सर्वं रसिकालिङ्गनेन च ॥ ८ ॥  
सहस्रसुन्दरीकान्तं कामशास्त्र विशारदम् ॥  
किङ्करं कुरु मां कान्ते परित्यक्ष्यामि ता अपि ॥९॥  
निर्जले निर्जने रम्ये शैलेशैले नदेनदे ॥  
पुष्पोद्याने पुष्पिते च सुगन्धिपुष्पवायुना ॥4.42.१०॥  
मलये चन्दनारण्ये चारुचन्दनवायुना ॥  
विहरिष्यामि कामेन कामिन्या च त्वया सह॥११॥  
कामज्वरेण दग्धायाः शान्तिं कर्तुमहं क्षमः ॥  
विहरस्व मया सार्द्धं जन्मेदं सफलं कुरु ॥१२॥  
इत्येवमुक्तवन्तं तं स्वरथादवरुह्य च ॥  
ग्रहीतुमुत्सुकं हस्तं तमुवाच पतिव्रता ॥ १३ ॥  
पद्मोवाच ॥  
दूरं गच्छ गच्छ दूरं पापिष्ठ भूमिपाधम ॥  
मां चेत्पश्यसि कामेन सद्यो भस्म भविष्यसि ॥ १४ ॥  
पिप्पलादं मुनिश्रेष्ठं तपसा पूतविग्रहम्॥  
विहाय त्वां भजिष्यामि स्त्रीजितं रतिलम्पटम् ॥१५॥  
स्त्रीजितस्पर्शमात्रेण सर्वपुण्यं प्रणश्यति ॥  
न भूमौ पातकी पापात्पापिनां स्त्रीजितात्परः ॥ १६ ॥  
मां मातरं च स्त्रीभावं कृत्वा येन ब्रवीषि च ॥  
भविष्यति क्षयस्तेन कालेन मम शापतः ॥ १७ ॥  
श्रुत्वा धर्मः सतीशापं नृपमूर्तिं विहाय च ॥  
धृत्वा स्वमूर्तिं देवेशः कम्पमान उवाच ताम् ॥ १८ ॥  
धर्म उवाच ॥  
मातर्जानीहि मां धर्मं धर्मज्ञानां गुरोर्गुरुम् ॥  
परस्त्रीमातृबुद्धिं च कुर्वन्तं सन्ततं सति ॥ १९ ॥  
अहं तवान्तर्विज्ञातुमागतस्तव सन्निधिम् ॥  
युष्माकं च मनो जाने तथापि दैवबोधितः ॥ 4.42.२० ॥  
कृतं मे दमनं साध्वि न विरुद्धं यथोचितम् ॥  
शास्तिः समुत्पथस्थानामीश्वरेण विनिर्मिता ॥ २१ ॥  
धर्मं स्वधर्मं विज्ञातुं कालं कलयितुं क्षमः ॥  
विधातारं संविधातुं तस्मै कृष्णाय ते नमः ॥२२॥  
संहर्तुं यः क्षमः काले संहर्तारं भवं विभुः ॥  
स्रष्टारं लीलया स्रष्टुं तस्मै कृष्णाय ते नमः ॥ २३ ॥  
शत्रुं विधातुं मित्रं च सुप्रीतिं कलहं क्षमः ॥  
स्रष्टुं नष्टम् तदेवं च तस्मै कृष्णाय ते नमः ॥ २४ ॥  
शापं प्रदातुं सर्वाश्च सुखदुःखवरान्क्षमः ॥  
सम्पदं विपदं यो हि तस्मै कृष्णाय ते नमः ॥ २५ ॥  
प्रकृतिर्निर्मिता येन महाविष्णुश्च निर्मितः ॥  
ब्रह्मविष्णुमहेशाद्यास्तस्मै कृष्णाय ते नमः ॥ २६ ॥  
येन शुक्लीकृतं क्षीरं जलं शीतं कृतं पुरा ॥  
दाहीकृतो हुताशश्च तस्मै कृष्णाय ते नमः ॥ २७ ॥  
अतितेजः समुत्थाय तेजोरूपाय मूर्त्तये ॥  
गुणश्रेष्ठनिर्गुणाय तस्मै कृष्णाय ते नमः ॥२८॥  
सर्वस्मै सर्वबीजाय सर्वेषामन्तरात्मने॥  
सर्वबन्धुस्वरूपाय तस्मै कृष्णाय ते नमः ॥ २९ ॥  
इत्युक्त्वा पुरतस्तस्यास्तस्थौ धर्मो जगद्गुरुः ॥  
सा साध्वी तं च विज्ञाय सहसोवाच पर्वत ॥ 4.42.३० ॥  
पद्मोवाच ॥  
त्वमेव धर्मः सर्वेषां साक्षी च सर्वकर्मणाम् ॥  
सर्वान्तरेषु सर्वात्मा सर्वज्ञः सर्वतत्त्ववित् ॥ ३१ ॥  
कथं मनो मे विज्ञातुं विडम्बयसि किङ्करीम् ॥  
यत्कृतं त्वत्कृते ब्रह्मन्नपराधो बभूव मे ॥३२॥  
त्वं च शप्तो मयाऽज्ञानात्स्त्रीस्वभावात्क्रुधा विभो ॥  
का व्यवस्था भवेत्तस्य चिन्तयामीति साम्प्रतम् ॥ ३३ ॥  
आकाशोऽसौ दिशः सर्वा यदि नश्यन्ति वायवः ॥  
तथापि साध्वीशापस्तु न नश्यति कदाचन ॥ ३४ ॥  
त्वं च नष्टो भवसि चेत्सृष्टिनाशो भवेत्तदा ॥  
इति कर्तव्यतामूढा तथापि त्वां वदाम्यहम् ॥ ३५ ॥  
सत्ये पूर्णश्चतुष्पादैः पौर्णमास्यां यथा शशी ॥  
विराजसे देवराज सर्वकालं दिवानिशम् ॥ ३६ ॥  
पादक्षयश्च त्रेतायां भगवन्भविता तव ॥  
पादौ परौ द्वापरे च तृतीयश्च कलौ विभो ॥ ३७ ॥  
कलिशेषे शेषपादस्तवाच्छन्नो भविष्यति ॥  
पुनः सत्ये समायाते परिपूर्णो भविष्यसि ॥ ३८ ॥  
सत्ये सर्वव्यापकस्त्वं तदन्येषु च कुत्रचित् ॥  
यत्र स्थानं तवाधारो वदामि श्रूयतां विभो ॥३९ ॥  
वैष्णवेषु च सर्वेषु यतिषु ब्रह्मचारिषु ॥  
पतिव्रतासु प्राज्ञेषु वानप्रस्थेषु भिक्षुषु ॥ 4.42.४० ॥  
नृपेषु धर्मशीलेषु सत्सु सद्वैश्यजातिषु ॥  
द्विजसेविषु शूद्रेषु सत्संसर्गस्थितेषु च ॥ ४१॥  
एषु त्वं सततं पूर्णो धर्मराज विराजसे ॥  
युगेयुगे तदाधारा यत्र पुण्यतमा जनाः ॥ ४२ ॥  
अश्वत्थवटबिल्वेषु तुलसीचन्दनेषु च ॥  
दीक्षापरीक्षाशपथगोष्ठगोष्पदभूमिषु ॥४३॥  
विवाहेषु च पुष्पेषु विद्यमानोऽसि शाखिषु ॥  
देवालयेषु तीर्थेषु सतां शश्वद्गृहेषु च ॥ ४४ ॥  
वेदवेदाङ्गश्रवणे जलेषु च सभासु च ।  
श्रीकृष्णगुणनामोक्त श्रुतिगीतस्थलेषु च ॥ ४५ ॥  
व्रतपूजातपोन्याययज्ञसाक्षिस्थलेषु च ॥  
गवां गृहेषु गोष्वेव विद्यमानो हि पश्यसि ॥ ४६ ॥  
कृशता तेन भविता धर्म तेषु स्थलेषु च ॥  
एतदन्येषु कृशता यदगम्यं च तच्छृणु ॥ ४७ ॥  
पुंश्चलीषु च सर्वासु गृहेषु नरघातिनाम् ॥  
नरघातिषु नीचेषु मूर्खेषु च खलेषु च ॥ ४८ ॥  
देवतागुरुविप्रेष्टपाल्यानां धनहारिषु ॥  
असन्नरेषु धूर्तेषु चौरेषु रतिभूमिषु ॥४९॥  
दुरोदरसुरापानकलहानां स्थलेषु च ॥  
शालग्रामसाधुतीर्थपुराणरहितेषु च ॥ 4.42.५० ॥  
दस्युस्नेहेषु वादेषु तालच्छायासु गर्विषु॥  
असिजीविमषीजीविदेवलग्रामयाजिषु ॥५१॥  
वृषवाहस्वर्णकारजीवहिंसोपजीविषु ॥  
भर्तृनिन्दितनारीषु स्त्रीजितेषु च पुंसु च ॥ ५२ ॥  
दीक्षासन्ध्याविष्णुभक्तिविहीनेषु द्विजेषु च ॥  
स्वाङ्गकन्याविक्रयिषु स्वयोषिद्विक्रयेष्वथ ॥ ५३ ॥  
शालग्रामसुरग्रन्थभूमिविक्रयिषु प्रभो ॥  
मित्रदोहिकृतघ्नेषु सत्यविश्वासघातिषु ॥ ५४ ॥  
शरणागतदीनेषु चाश्रितघ्नेषु नृष्वपि ॥  
शश्वन्मिथ्योक्तिशीलेषु तथा सीमापहारिषु ॥ ५५ ॥  
कामात्क्रोधात्तथा लोभान्मिथ्यासाक्षिप्रवादिषु ॥  
पुण्यकर्मविहीनेषु पुण्यकर्मविरोधिषु ॥ ५६ ॥  
स्थातुमेतेषु निन्द्येषु नाधिकारस्तव प्रभो ॥  
ममापि वचनं सत्यं बभूव तत्क्षणं तव ॥ ५७ ॥  
यास्यामि पतिसेवायै गच्छ तात स्वमन्दिरम् ॥  
इत्येवंवादिनीं साध्वीमुवाच विधिनन्दनः ॥  
प्रसन्नवदनः श्रीमानतीव विनयं वचः ॥ ५८ ॥  
धर्म उवाच ॥  
धन्याऽसि पतिभक्ताऽसि स्वस्ति तेऽस्तु च सन्ततम् ॥ ५९ ॥  
वरं गृहाण दास्यामि मत्परित्राणकारिणि ॥  
युवा भवतु भर्ता ते रतिशूरश्च कन्यके ॥ ॥ 4.42.६० ॥  
रूपवान्गुणवान्साध्वि सन्ततं स्थिरयौवनः ॥  
परमैश्वर्यसंयुक्ता त्वं भव स्थिरयौवना ॥ ६१ ॥  
चिरजीवी भवतु स मार्कण्डेयात्परः सुते ॥  
कुबेराद्धनवांश्चैव शक्रादैश्वर्यवानपि ॥ ६२ ॥  
विष्णुभक्तः शिवसमः सिद्धस्तु कपिलात्परः ॥  
स्वामिसौभाग्यसंयुक्ता भव त्वं जीवनावधि ॥ ६३ ॥  
गृहा भवन्तु ते साध्वि कुबेरभवनाधिकाः ॥  
माता त्वं दशपुत्राणां गुणिनां चिरजीविनाम् ॥ ॥ ६४ ॥  
स्वभर्तुरधिकानां च भविष्यसि न संशयः ॥  
इत्येवमुक्त्वा सन्तस्थौ धर्मराजश्च पर्वत ॥६९॥  
सा तं प्रदक्षिणीकृत्य प्रणम्य स्वगृहं ययौ ॥  
धर्मस्तामाशिषं युक्त्वा जगाम निजमन्दिरम् ॥ ६६ ॥  
पतिव्रतां प्रशशंस प्रतिसंसदि संसदि ॥  
सा रेमे स्वामिना सार्द्धं यूना रहसि सन्ततम् ॥ ६७ ॥  
पश्चाद्बभूव सत्पुत्रा तद्भर्तुरधिका गुणैः ॥  
शैलेन्द्र कथितं सर्वमितिहासं पुरातनम् ॥ ६८ ॥  
दत्त्वाऽनरण्यः स्वसुतां ररक्ष सर्वसम्पदम् ॥  
त्वमेव कन्यकां दत्त्वा सर्वेषामीश्वराय च ॥६९॥  
रक्ष सर्वबन्धुवर्गानात्मनः सर्वसम्पदम् ॥  
सप्ताहे समतीते च दुर्लभेऽतिशुभे क्षणे ॥4.42.७०॥  
लग्नाधिपे च लग्नस्थे चन्द्रे स्वतनयान्विते ॥  
मोदते रोहिणीयुक्ते विशुद्धे चन्द्रतारके ॥ ७१ ॥  
मार्गशीर्षे चन्द्रवारे सर्वदोषविवर्जिते ॥  
सर्वसद्ग्रहसन्दृष्टे ह्यसद्ग्रहविवर्जिते ॥ ७२ ॥  
सदपत्यप्रदेऽतीव पतिसौभाग्यदायिनि ॥  
अवैधव्यप्रदे सौख्यप्रदे जन्मनि जन्मनि ॥ ७३ ॥  
अत्यन्तप्रेमाविच्छेदप्रदायिनि परात्परे ॥  
कन्यां प्रदाय देवाय त्वं कृती भव पर्वत ॥ ७४ ॥  
जगदम्बां जगत्पित्रे मूलप्रकृतिमीश्वरीम् ॥  
तेजःस्वरूपां सर्वेषां देवानां देवपूजिताम् ॥ ७९ ॥  
आविर्भूता पुरा कल्पे देवानां रक्षणाय च ॥  
तेजोराशिः सुरौघाणां प्रज्वलन्तो दिशो दश ॥ ७६ ॥  
अस्याः स्वतेजसा दैत्याः केचिद्दग्धाः पलायिताः ॥  
केचिद्बभूवुः शैलेन्द्र भस्मीभूताश्च भूतले ॥ ७७ ॥  
बिलं प्रविविशुः केचिन्मूर्च्छां प्रापुश्च केचन ॥  
केचिद्दन्ते तृणं कृत्वा जग्मुः शरणमीश्वरीम् ॥ ७८ ॥  
केचिच्चिक्षिपुरस्त्राणि स्तम्भिता अपि केचन ॥  
केचिच्चिरं रणं कृत्वा ययुः स्वर्गमनामयम् ॥ ७९ ॥  
निःशत्रवो बभूवुस्ते सुरा अस्याः प्रसादतः ॥  
कृष्णाज्ञया सा कल्पान्ते दक्षकन्या बभूव ह ॥ 4.42.८० ॥  
दक्षश्च विधिवद्देवीं प्रददौ शूलपाणये ॥  
दैवेन मत्पितुर्यज्ञे सहसा सुरसंसदि ॥ ८१ ॥  
बभूव कलहः शैल तेन शूलभृता महान् ॥  
ब्रह्माणं च नमस्कृत्य ययौ रुष्टस्त्रिलोचनः ॥ ८२ ॥  
दक्षश्च सगणो रुष्टः प्रययौ स्वालयं तदा ॥  
कोपात्सम्भृतसम्भारो दक्षो यज्ञं चकार ह ॥ ८३ ॥  
न ददौ यज्ञभागं च मात्सर्याच्छूलपाणये ॥  
दृष्ट्वा सती प्रकुपिता जनकं रक्तलोचना ॥ ८४ ॥  
निर्भर्त्स्य च बहुतरं हृदयेन विदूयता ॥  
यज्ञस्थानात्समुत्थाय जगाम मातुरन्तिकम् ॥ ८५ ॥  
भविष्यं कथयामास त्रिकालज्ञा परात्परा ॥  
यज्ञभङ्गादिकं वाऽपि स्वपितुश्च पराभवम् ॥ ८६ ॥  
पलायनं च देवानां यज्ञस्थानाद्गिरीश्वरम् ॥  
मुनीनामृत्विजां चैव पर्वतानां तथैव च ॥ ८७ ॥  
जयं शङ्करसैन्यानां स्वात्मनो मृत्युमेव च ॥  
शोकात्पर्यटनं भर्तुर्विरहातुरचेतसा ॥ ८८ ॥  
निर्माणं नेत्ररसः प्रबोधं च जनार्दनात् ॥  
मूर्तिभेदात्पुनः प्राप्तिं विहारं तस्य तत्समम् ॥८९॥  
अपरं भवितव्यं च सर्वमुक्त्वा जगाम सा ॥  
स्वमात्रा भगिनीभिश्च प्रतिषिद्धा च दुःखिता ॥ 4.42.९० ॥  
बभूवादर्शना योगात्सर्वासां सिद्धियोगिनी ॥  
गत्वा सा जाह्नवीतीरं स्मृत्वा सम्पूज्य शङ्करम् ॥ ९१ ॥  
स्मृत्वा तच्चरणाम्भोजं देहं तत्याज सुन्दरी ॥  
गन्धमादनद्रोणीस्थं शरीरं प्रविवेश ह ॥ ९२ ॥  
सञ्जहार पुरा येन दैत्यानामखिलं कुलम् ॥  
हाहाकारं प्रचक्रुश्च सुराः सर्वेऽतिविस्मिताः ॥ ९३ ॥  
जग्मुः शङ्करसेनाश्च देशयज्ञं विनश्य च ॥  
पराभवं च सर्वेषां कृत्वा शोकातुराः पराः ॥ ९४ ॥  
सत्वरं सर्ववृत्तान्तं कथयामासुरीश्वरम् ॥  
श्रुत्वा प्रवृत्तिं संहर्ता सर्वरुद्रगणैर्वृतः ॥  
जगाम स्वर्णदीतीरं यत्र देवीकलेवरम् ॥ ९५ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे सतीदेहत्यागो नाम द्विचत्वारिंशोऽध्यायः ॥ ४२ ॥