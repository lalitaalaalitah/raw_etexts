---
title: १०२

---
द्व्यधिकशततमोऽध्यायः  
नारायण उवाच  
कृण्णः सान्दीपनेर्गेहं गत्वा च सबलो मुदा ।  
नमश्चकार स्वगुरुं गुरुपत्नीं पतिव्रताम् ॥ १ ॥  
  
शुभाशिषं गृहीत्वा च दत्त्वा रत्नमणिं हरिः ।  
गुरवे तस्य भार्यायै तमुवाच यथोचितम् ॥ २ ॥  
  
श्रीकृष्ण उवाच  
त्वत्तो विद्यां लभिष्यामि वाञ्छितां वाञ्छितं मम ।  
कृत्वा शुभक्षणं विप्र मां पाठय यथोचितम् ॥ ३ ॥  
  
ओमित्युक्त्वा मुनिश्रेष्ठः पूजयामास तं मुदा ।  
मधुपर्कप्राशनेन गवा वस्त्रेण चन्दनैः ॥ ४ ॥  
  
मिष्टान्नं भोजयामास ताम्बूलं च सुवासितं ।  
सुप्रियं कथयामास तुष्टाव परमेश्वरम् ॥ ५ ॥  
  
सान्दीपनिरुवाच  
परं ब्रह्म परं धाम परमीश परात्पर ।  
स्वेच्छामयं स्वयञ्ज्योतिर्निलिप्तैको निरङ्कुशः ॥ ६ ॥  
  
भक्तैकनाथ भक्तेष्ट भक्तानुग्रहविग्रह ।  
भक्तवाञ्छाकल्पतरो भक्तानां प्राणवल्लभ ॥ ७ ॥  
  
मायया बालरूपोऽसि ब्रह्मेशशेषवन्दितः ।  
मायया भुवि भूपाल भुवो भारक्षयाय च ॥ ८ ॥  
  
योगिनो यं विदन्त्येवं ब्रह्मज्योतिः सनातनम् ।  
ध्यायन्ते भक्तनिवहा ज्योतिरभ्यन्तरे मुदा ॥ ९ ॥  
  
द्विभुजं मुरलीहस्तं सुन्दरं श्यामहुपकम् ।  
चन्दनोक्षितसर्वाङ्गं सस्मितं भक्तवत्सलम् ॥ १० ॥  
  
पीताम्बरधरं देवं वनमालविभूषितम् ।  
लीलापाङ्गतरङ्गैश्च निन्दितानङ्गमूर्च्छितम् ॥ ११ ॥  
  
अलक्तभवनं तद्वत्पादपद्मं सुशोभनम् ।  
कौस्तुभोद्भासिताङ्गं च दिव्यमूर्तिं मनोहरम् ॥ १२ ॥  
  
ईषद्धास्यप्रसन्नं च सुवेषं प्रस्तुतं सुरैः ।  
देवदेवं जगन्नाथं त्रेलोक्यमोहनं परम् ॥ १३ ॥  
  
कोटिकन्दर्पलीलाभं कमनीयमनीश्वरम् ।  
अमूल्यरत्ननिर्माणभूषणौघेन भूषितम् ॥ १४ ॥  
  
वरं वरण्यं वरदं वरदानामभीप्सितम् ।  
चतुर्णामपि वेदानां कारणानां च कारणम् ॥ १५ ॥  
  
पाठार्थ मत्प्रियस्थानमागतोऽसि च मायया ।  
पाठं ते लोकशिक्षार्थं रमणं गमनं रणम् ॥  
स्वात्मारामस्य च विभोः परिपूर्णतमस्य च ॥ १६ ॥  
  
गुरुपत्न्युवाच  
अद्य मे सफलं जन्म सफलं जीवनं मम ।  
पातिव्रत्यं च सफलं सफलं च तपोवनम् ॥ १७ ॥  
  
मद्दक्षहस्तः सफलो दत्तं येनान्नमीप्सितम् ।  
तदाश्रमं तीर्थपरं तीर्थपादपदाङ्कितम् ॥ १८ ॥  
  
त्वत्पादरजसा पूता गृहाः प्राङ्गणमुत्तमम् ।  
त्वत्पादपद्मं दृष्ट्वा चैवाऽऽवयोर्जन्मखण्डनम् ॥ १९ ॥  
  
तावद्दुःखं च शोकश्च तावद्भोगश्च रोगकः ।  
तावज्जन्मानि कर्माणि क्षुत्पिपासादिकानि च ॥ २० ॥  
  
यावत्त्वत्पादपद्मस्य भजनं नास्ति दर्शनम् ।  
हे कालकाल भगवन्स्रष्टुः संहर्तुरीश्वर ॥ २१ ॥  
  
कृपां कुरु कृपानाथ मायामोहनिकृन्तन ।  
इत्युक्त्वा साश्रुनेत्रा सा क्रोडे कृत्वा हरिं पुनः  
स्वस्तनं पाययामास प्रेम्णा च देवकी यथा ॥ २२ ॥  
  
श्रीकृष्ण उवाच  
मातस्त्वं मां कथं स्तौषि बालं दुग्धमुखं सुतम् ।  
गच्छ गोलोकमिष्टं च स्वामिना सहसाप्रतम् ॥ २३ ॥  
  
त्यक्त्वा प्राकृतिकं मिथ्या नश्वरं च कलेवरम् ।  
विधाय निर्मलं देहं जन्ममृत्युजराहरम् ॥ २४ ॥  
  
इत्युक्तवा चतुरो वेदान्पठित्वा मुनिपुङ्गवात् ।  
मासेन परया भक्त्या दत्त्वा पुत्रं मृतं पुरा ॥ २५ ॥  
  
रत्नानां च त्रिलक्षं च मणीनां पञ्चलक्षणम् ।  
हीरकाणां चतुर्लक्षं मुक्तानां पञ्चलक्षकम् ॥ २६ ॥  
  
माणिक्यानां द्विलक्षं च वस्त्रं त्रैलोक्यदुर्लभम् ।  
हारं च दुर्गया दतं हस्तरत्नाङ्गुलीयकम् ॥ २७ ॥  
  
दशकोटिं सुवर्णानां गुरवे दक्षिणां ददौ ।  
अमूल्यरत्ननिर्माणं नारीसर्वाङ्गभूषणमा ॥ २८ ॥  
  
गुरुप्रियायै प्रददौ वह्निशुद्धांशुकं वरम् ।  
मुनिर्दत्त्वा च पुत्राय तःसर्वं प्रियया सह ॥ २९ ॥  
  
सद्रत्नरथमारुह्य ययौ गोलोकमुत्तमम् ।  
तमद्भूतं हरिं दृष्ट्वा प्रययौ स्वालयं मुदा ॥ ३० ॥  
  
एवं ब्रह्मण्यदेवस्य चरित्रं शृणु नारद ।  
इदं स्तोत्रं महापुण्यं यः पठेद्भक्तिपूर्वकम् ॥ ३१ ॥  
  
श्रीकृष्णे निश्चलां भक्तिं लभते नात्र संशयः ।  
अस्पष्टकीर्तिः सुयशा मूर्खो भवति पण्डितः ॥ ३२ ॥  
  
इह लोके सुखं प्राप्य यात्यन्ते श्रीहरेः पदम् ।  
तत्र नित्यं हरेर्दास्यं लभते नात्र संशयः ॥ ३३ ॥  
  
इतिo श्रीब्रह्मo महाo श्रीकृष्णजन्मखo उत्तo नारदनाo मुनिपत्नीस्तोत्रं नाम  
द्व्यधिकशततमोऽध्यायः ॥ १०२ ॥