---
title: ०२१

---
श्रीनारायण उवाच ॥  
एकदाऽऽनन्दयुक्तश्च नन्दो गोपव्रजे मुने ॥  
दुन्दुभिं वादयामास शक्रयागकृतोद्यमः ॥ १ ॥  
दधि क्षीरं घृतं तक्रं नवनीतं गुडं मधु ॥  
एतान्यादाय शक्रस्य पूजां कुर्वन्त्विति ब्रुवन् ॥२॥  
येये सन्त्यत्र नगरे गोपा गोप्यश्च बालकाः ॥  
बालिकाश्च द्विजा भूयो वैश्याः शूद्राश्च भक्तितः ॥ ३ ॥  
इत्येवं श्रावयामास स्वयमेव मुदाऽन्वितः ॥  
यष्टिमारोपयामास रम्यस्थाने सुविस्तृते ॥ ४ ॥  
ददौ तत्र क्षौमवस्त्रं मालाजालं मनोहरम् ॥  
चन्दनागुरुकस्तूरीकुङ्कुमद्रवमेव च ॥ ५ ॥  
स्नातः कृताह्निको भक्त्या धृत्वा धौते च वाससी॥  
उवास स्वर्णपीठे च प्रक्षालितपदाम्बुजः ॥६॥  
नानाप्रकारपात्रैश्च ब्राह्मणैश्च पुरोहितैः ॥  
गोपालैर्गोपिकाभिश्च बालाभिः सह बालकैः ॥ ७ ॥  
एतस्मिन्नन्तरे तत्राजग्मुर्नगरवासिनः ॥  
महासम्भृतसम्भारा नानोपायनसंयुताः ॥ ८ ॥  
आजग्मुर्मुनयः सर्वे ज्वलन्तं ब्रह्मतेजसा ॥  
शान्ताः शिष्यगणैः सार्धं वेदवेदाङ्गपारगाः ॥ ९ ॥  
गर्गश्च गालवश्चैव शाकल्यः शाकटायनः ॥  
गौतमः करुषः कण्वो वात्स्यः कात्यायनस्तथा ॥ 4.21.१० ॥  
सौभरिर्वामदेवश्च याज्ञवल्क्यश्च पाणिनिः ॥  
ऋष्यशृङ्गो गौरमुखो भरद्वाजश्च वामनः ॥११॥  
कृष्णद्वैपायनः शृङ्गी सुमन्तुर्जैमिनिः कचः ॥  
पराशरश्च मैत्रेयो वैशम्पायन एव च ॥ १२ ॥  
ब्राह्मणाश्च कतिविधा भिक्षुका बन्दिनस्तथा ॥  
भूपा वैश्याश्च शूद्राश्च समाजग्मुर्महोत्सवे ॥ १३ ॥  
दृष्ट्वा मुनीन्द्रान्नन्दश्च ब्राह्मणान्भूमिपांस्तथा ॥  
स्वर्णपीठात्समुत्तस्थौ व्रजाश्चोत्तस्थुरेव च॥ १४ ॥  
प्रणम्य वासयामास मुनीन्द्रान्विप्रभूमिपान् ॥  
तेषामनुमतिं प्राप्य तत्रोवास पुनर्मुदा ॥ १५ ॥  
पाकं च यष्टिनिकटे कर्तुमाज्ञां चकार ह ॥  
पाकप्राज्ञं ब्राह्मणानां शतमानीय सादरम् ॥ १६ ॥  
तत्र रत्नप्रदीपाश्च जज्वलुः परितस्तथा ॥  
अन्धीभूतं च धूपेन स्थानं तत्सुरभीकृतम् ॥ १७ ॥  
नानाविधानि पुष्पाणि माल्यानि विविधानि च ॥  
नैवेद्यं च बहुविधमपूर्वं सुमनोहरम् ॥ १८ ॥  
तिललड्डुकपूर्णं च मण्डकानां सहस्रकम् ॥  
स्वस्तिकैः परिपूर्णं च यष्टिस्थानं च नारद ॥ १९ ॥  
कलशानां सहस्रं च पूर्णं शर्करया मुने ॥  
यवगोधूमचूर्णानां लड्डुकैर्मधुरैर्वरैः ॥4.21.२०॥  
घृतपक्वैर्विप्रकृतैः पूर्णानि कलशानि च ॥  
वृक्षपक्वानि रम्याणि चारुरम्भाफलानि च ॥२१॥  
फलानि परिपक्वानि कालदेशोद्भवानि च॥  
क्षीराणां कुम्भलक्षाणि दध्नां तावन्ति नारद ॥ २२ ॥  
मधूनां कुम्भशतकं सर्पिष्कुम्भ सहस्रकम् ॥  
कलशानां त्रिलक्षाणि तक्रपूर्णानि निश्चितम् ॥ २३ ॥  
घटानां पञ्चलक्षाणि गुडपूर्णानि निश्चितम् ॥  
तिलतैलेन पूर्णं च कलशानां सहस्रकम् ॥ २४ ॥  
वृषेन्द्राश्च बहुविधा भोगार्हद्रव्यवाहकाः ॥  
नानाविधानि पात्राणि सौवर्णराजतानि च ॥ २९ ॥  
स्वर्णपीठानि च ब्रह्मन्नाजग्मुर्यष्टिसन्निधिम् ॥  
वस्त्राणि वरणार्हाणि चारूणि भूषणानि च ॥ २५ ॥  
नानाविधानि वाद्यानि चारूणि मधुराणि च ॥  
वादकाः स्वरयन्त्राणि वादयामासुरुत्सवे ॥ २७ ॥  
छागलानां सहस्राणि महिषाणां शतानि च ॥  
मेषकाणां च लक्षाणि ह्यानयामास तत्र वै ॥२८॥  
शतान्येव गण्डकानामाजग्मुर्यष्टिसन्निधिम् ॥  
प्रेक्षितानि च सर्वाणि रक्षितानि च रक्षकैः॥२९॥  
बालकानां बालिकानां वृक्षाणां वृक्षयोषिताम् ॥  
यूनां च युवतीनां च सङ्ख्यां कर्तुं च कः क्षमः ॥4.21.३०॥  
गायकानां च सङ्गीतं नर्तकानां च नर्तनम् ॥  
श्रुत्वा दृष्ट्वा जनाः सर्वे मुमुहुः सुमहोत्सवे ॥ ३१ ॥  
रम्भोर्वशी मेनका च घृताची मोहिनी रतिः ॥  
प्रभावती भानुमती विप्रचित्तिस्तिलोत्तमा ॥ ३२ ॥  
चन्द्रप्रभा सुप्रभा च रत्नमाला मदालसा ॥  
रेणुका रमणी ब्रह्मन्नेता आजग्मुरुत्सवे ॥ ३३ ॥  
तासां नृत्येन गीतेन स्तनास्यश्रोणिदर्शनात् ॥  
रूपेण वक्रदृष्ट्या च मूर्च्छां प्रापुश्च मानवाः ॥ ३४ ॥  
एतस्मिन्नन्तरे शीघ्रमाजगाम हरिः स्वयम् ॥  
गोपालबालकैः सार्धं बलेन बलशालिना॥३५॥  
दृष्ट्वा तं च जनाः सर्वे सम्भ्रान्ता हर्षविह्वलाः ॥  
उत्तस्थुराराद्भीताश्च पुलकाङ्कितविग्रहाः ॥ ३६॥  
क्रीडास्थानात्समायान्तं शान्तं सुन्दरविग्रहम्॥  
विनोदमुरलीवेणुशृङ्गशब्दसमन्वितम् ॥ ३७ ॥  
सद्रत्नसारभूषाभिर्भूषितं कौस्तुभेन च ॥  
चन्दनागुरुपङ्केन चर्चितं श्यामविग्रहम् ॥ ३८ ॥  
शरन्मध्याह्नपद्मास्यं पश्यन्तं रत्नदर्पणे ॥  
चारुचन्दनचन्द्रेण कस्तूरीबिन्दुना सह ॥ ३९ ॥  
शशाङ्केन यथाऽऽकाशं भालमध्यविराजितम् ॥  
मालतीमालया श्यामकण्ठवक्षःस्थलोज्ज्वलम् ॥4.21.४०॥  
बकपङ्क्त्या यथाऽऽकाशं शारदीयं सुनिर्मलम्॥  
चारुणा पीतवस्त्रेण शोभितं श्यामविग्रहम् ॥४१॥  
विभान्तं विद्युता शश्वन्नवनिं नीरदं यथा ॥  
कुन्दप्रसूनैर्गुञ्जाभिर्बद्धवक्रिमचूडकम् ॥ ४२ ॥  
यथेन्द्रधनुषा भाति विभातं भगणैर्नभः ॥  
रत्नकुण्डलदीप्त्या च स्मितवक्त्रसुशोभितम् ॥ ४३ ॥  
शरत्प्रफुल्लपद्मं च द्युमणेः किरणैर्यथा ॥  
विप्रक्षत्त्रियवैश्याश्च मुनयो बल्लवा मुने ॥ ४४ ॥  
प्रणम्य वासयामासू रत्नसिंहासने शुभे ॥  
उवास रत्नपीठे स तेषां मध्ये जगत्पतिः॥ ४५ ॥  
यथा बभौ शरच्चन्द्रो ज्योतिषामन्तरे च खे ॥  
श्रुत्वा तमूचुस्ते सर्वे जगतामीश्वरं परम् ॥ ४६ ॥  
स्वेच्छामयं गुणातीतं ज्योतीरूपं सनातनम् ॥  
दृष्ट्वा महोत्सवं शीघ्रमुवाच पितरं हरिः ॥  
सर्वेषां दुर्लभां नीतिं नीतिशास्त्रविशारदः ॥ ४७ ॥  
श्रीकृष्ण उवाच ॥  
भोभो बल्लवराजेन्द्र किं करोषीह सुव्रत ॥ ४८ ॥  
आराध्यः कश्च का पूजा किं फलं पूजने भवेत् ॥  
फलेन साधनं किं वा कः सख्यः साधनेन च ॥ ४९ ॥  
देवे रुष्टे भवेत्किं वा पूजायाः प्रतिबन्धके ॥  
तुष्टो देवः किं ददाति फलमत्र परत्रकम् ॥ 4.21.५० ॥  
काचिद्ददात्यत्र फलं परत्रेह न काचन ॥  
काचिच्च नोभयत्रापि चोभयत्रापि काचन ॥ ५१ ॥  
अवेदविहिता पूजा सर्वहानिकरण्डिका ॥  
पूजेयमधुना वा ते किमु वा पुरुषक्रमात् ॥ ५२ ॥  
दृष्टो देवस्त्वया कस्मिन्पूजेयं चानुसारिणी ॥  
साक्षात्खादति देवस्ते साक्षात्किं वा न खादति ॥ ५३ ॥  
साक्षाद्भुङ्क्ते च यो देवः सुप्रशस्तं तदर्चनम् ॥  
साक्षात्खादति नैवेद्यं विप्ररूपी जनार्दनः ॥ ५४ ॥  
ब्राह्मणे परितुष्टे च सन्तुष्टाः सर्वदेवताः ॥  
किं तस्य देवपूजायां यो नियुक्तो द्विजार्चने ॥ ५५ ॥  
पूजिता ब्राह्मणा येन पूजिताः सर्वदेवताः ॥  
देवाय दत्त्वा नैवेद्यं द्विजाय न प्रयच्छति ॥ ५६ ॥  
भस्मीभूतं च नैवेद्यं पूजनं निष्फलं भवेत्॥  
विप्राय देवनैवेद्यदानाद्ध्रुवमनन्तकम् ॥५७॥  
तुष्टो देवो वरं दत्त्वा प्रयाति च स्वमन्दिरम् ॥  
दत्त्वा देवाय नैवेद्यं मूढो भुङ्क्ते स्वयं यदि॥५८॥  
दत्तापहारी देवस्वं भुक्त्वा च नरकं व्रजेत् ॥  
देवदत्तं न भोक्तव्यं नैवेद्यं च विना हरेः ॥९९॥  
प्रशस्तं सर्वदेवेषु विष्णुनैवेद्यभोजनम्॥  
अन्नं विष्ठा जलं मूत्रं यद्विष्णोरनिवेदितम् ॥ 4.21.६० ॥  
सर्वेषां च क्रममिदं ब्राह्मणानां विशेषतः ॥  
न दत्त्वा वस्तु देवाय दत्तं विप्राय चेत्सुधीः ॥ ६१ ॥  
भुक्त्वा विप्रमुखे देवास्तुष्टाः स्वर्गं प्रयान्ति च ॥  
तस्मात्सर्वप्रयत्नेन विप्राणामर्चनं कुरु ॥६२॥  
प्रशस्तफलदातॄणामिह लोके परत्र च॥  
जपस्तपश्च पूजा वा यज्ञदानं महोत्सवम् ॥ ६३ ॥  
सर्वेषां कर्मणां सारं विप्रतुष्टिश्च दक्षिणा ॥  
दक्षिणानां शरीरेषु तिष्ठन्ति सर्वदेवताः ॥ ॥६४॥  
पादेषु सर्वतीर्थानि पुण्यानि पादधूलिषु ॥  
पादोदके च विप्राणां तीर्थतोयानि सन्ति च ॥ ६५ ॥  
तत्स्पर्शात्सर्वतीर्थेषु स्नानजन्यफलं लभेत् ॥  
नश्यन्ति भक्षणाद्रोगा भक्तिभावेन बल्लव ॥६६॥  
सप्तजन्मकृतात्पापान्मुच्यन्ते नात्र संशयः ॥  
पापं पञ्चविधं कृत्वा यो विप्रं प्रणमेद्व्रजे ॥६७॥  
स स्नातः सर्वतीर्थेषु सर्वपापात्प्रमुच्यते ॥  
ब्राह्मणस्पर्शमात्रेण मुक्तो भवति पातकी ॥ ६८ ॥  
दर्शनान्मुच्यते पापादिति वेदे निरूपितम् ॥  
अप्राज्ञो वाऽथ प्राज्ञो वा ब्राह्मणो विष्णुविग्रहः ॥ ६९ ॥  
प्रियाः प्राणाधिका विष्णोर्ये विप्रा हरिसेविनः ॥  
द्विजानां हरिभक्तानां प्रभावो दुर्लभः श्रुतौ ॥4.21.७०॥  
येषां पादाब्जरजसा सद्यः पूता वसुन्धरा॥  
तेषां च पादचिह्नं यत्तीर्थं तत्परिकीर्तितम् ॥ ७१ ॥  
तेषां च स्पर्शमात्रेण तीर्थपापं प्रणश्यति ॥  
आलिङ्गनात्सदालापात्तेषामुच्छिष्टभोजनात् ॥ ॥ ७२ ॥  
दर्शनात्स्पर्शनाच्चैव सर्वपापात्प्रमुच्यते ॥  
भ्रमणे सर्वतीर्थानां यत्पुण्यं स्नानतो भवेत् ॥७३॥  
हरिदासस्य विप्रस्य तत्पुण्यं दर्शनाल्लभेत् ॥  
ये विप्रा हरये दत्त्वा नित्यमन्नं च भुञ्जते ॥७४॥  
उच्छिष्टभोजनात्तेषां हरेर्दास्यं लभेन्नरः ॥  
न दत्त्वा हरये भक्त्या भुञ्जते चेद्भ्रमादपि ॥ ७५ ॥  
पुरीषसदृशं वस्तु जलं मूत्रसमं भवेत् ॥  
शूद्रश्चेद्धरिभक्तश्च नैवेद्यभोजनोत्सुकः ॥ ७६ ॥ (तु. ब्रह्मवैवर्त २.१०.४९)  
आमान्नं हरये दत्त्वा कृत्वा पाकं च खादति ॥  
विप्रक्षत्रियवैश्यानां शालग्रामशिलार्चने ॥७७॥  
अधिकारो न शूद्राणां हरेरप्यर्चने तथा ॥  
द्रव्याण्येतानि गोपेन्द्र विप्रेभ्यश्चेन्न दास्यति ॥७८॥  
भस्मीभूतानि सर्वाणि भविष्यन्ति न संशयः ॥  
अन्नं च सर्वजीवेभ्यः पुण्यार्थं दातुमर्हति ॥ ७९ ॥  
दत्त्वा विशिष्टजीवेभ्यो विशिष्टं फलमाप्नुयात् ॥  
अतो दत्त्वा मानुषेभ्यो लभतेऽष्टगुणं फलम् ॥ 4.21.८० ॥  
शूद्राणां द्विगुणं पुण्यं वैश्येभ्योऽन्नं प्रदाय च॥  
दत्त्वाऽन्नं क्षत्रियेभ्योऽपि वैश्यानां द्विगुणं भवेत्॥  
क्षत्त्रियाणां शतगुणं विप्रेभ्योऽन्नं प्रदाय च ॥ ८१ ॥  
विप्राणां च शतगुणं शास्त्रज्ञे ब्राह्मणे फलम् ॥  
शास्त्रज्ञानां शतगुणं भक्ते विप्रे लभेद्ध्रुवम् ॥ ८२ ॥  
स चान्नं हरये दत्त्वा भुङ्क्ते भक्त्या च सादरम् ॥  
विष्णवे विप्रभक्ताय दत्त्वा दातुश्च यत्फलम् ॥ ८३ ॥  
तत्फलं लभते नूनं भक्तब्राह्मणभोजने ॥  
भक्ते तुष्टे हरिस्तुष्टो हरौ तुष्टे च देवताः ॥ ८४ ॥  
भवन्ति सिद्धाः शाखाश्च यथा मूलनिषेचनात् ॥  
द्रव्याण्येतानि देवाय यद्येकस्मै प्रयच्छति ॥ ८५ ॥  
सर्वे देवाश्च रुष्टाश्चेद्देवैः कः किं करिष्यति ॥  
अथवाऽर्द्धं च वस्तूनां देहि गोवर्धनाय च ॥ ८६ ॥  
गा वर्धयति नित्यं यस्तेन गोवर्धनः स्मृतः ॥  
गोवर्धनसमस्तात पुण्यवान्न महीतले ॥ ८७ ॥  
नित्यं ददाति गोभ्यो यो नवीनानि तृणानि च ॥  
तीर्थस्थानेषु यत्पुण्यं यत्पुण्यं विप्रभोजने ॥ ८८ ॥  
सर्वव्रतोपवासेषु सर्वेष्वेव तपःसु च ॥  
यत्पुण्यं च महादाने यत्पुण्यं हरिसेवने ॥ ८९ ॥  
भुवः पर्यटने यत्तु सर्ववाक्येषु यद्भवेत् ॥  
यत्पुण्यं सर्वयज्ञेषु दीक्षायां च लभेन्नरः ॥ 4.21.९० ॥  
तत्पुण्यं लभते प्राज्ञो गोभ्यो दत्त्वा तृणानि च ॥  
भुक्तवन्तीं तृणं यश्च गां वारयति कामतः ॥ ९१ ॥  
ब्रह्महत्या भवेत्तस्य प्रायश्चित्ताद्विशुध्यति॥  
सर्वे देवा गवा मङ्गे तीर्थानि तत्पदेषु च ॥ ९२ ॥  
तद्गुह्येषु स्वयं लक्ष्मीस्तिष्ठत्येव सदा पितः ॥  
गोष्पदाक्तमृदा यो हि तिलकं कुरुते नरः॥९३॥  
तीर्थस्नातो भवेत्सद्यो जयस्तस्य पदेपदे ॥  
गावस्तिष्ठन्ति यत्रैव तत्तीर्थं परिकीर्तितम् ॥ ९४ ॥  
प्राणांस्त्यक्ता नरस्तत्र सद्यो मुक्तो भवेद्ध्रुवम् ॥  
ब्राह्मणानां गवामङ्गं यो हन्ति मानवाधमः ॥ ९५ ॥  
ब्रह्महत्यासमं पापं भवेत्तस्य न संशयः ॥  
नारायणांशान्विप्रांश्च गाश्च ये घ्नन्ति मानवाः ॥ ९६ ॥  
कालसूत्रं च ते यान्ति यावच्चन्द्रदिवाकरौ ॥  
इत्येवमुक्त्वा श्रीकृष्णो विरराम च नारद ॥९७॥  
आनन्दयुक्तो नन्दश्च तमुवाच स्मिताननः ॥  
नन्द उवाच ॥  
पौर्वापरीयं पूजेति महेन्द्रस्य महात्मनः ॥ ९८ ॥  
सुवृष्टिसाधनी साध्यं सर्वसस्यमनोहरम् ॥  
सस्यानि प्राणिनां प्राणाः सस्याज्जीवन्ति जीविनः॥९९॥  
पूजयन्ति व्रजस्थाश्च महेन्द्रं पुरुषक्रमात्॥  
महोत्सवं वत्सरान्ते निर्विघ्नाय शिवाय च ॥ 4.21.१०० ॥  
इत्येवं वचनं श्रुत्वा बलेन सह माधवः ॥  
उच्चैर्जहास स पुनरुवाच पितरं मुदा ॥ 4.21.१ ॥  
श्रीकृष्ण उवाच ॥  
अहो श्रुतं विचित्रं ते वचनं परमाद्भुतम् ॥  
उपहास्यं लोकशास्त्रं वेदेष्वेव विगर्हितम् ॥ २॥  
निरूपणं नास्ति कुत्र शक्राद्वृष्टिः प्रजायते ॥  
अपूर्वं नीतिवचनं श्रुतमद्य मुखात्तव ॥ ३ ॥  
श्रुणु नीतिं श्रुतिमतां हे तात नानयं वदेः ॥  
वचनं सामवेदोक्तं सन्तो जानन्ति सर्वत॥४॥  
प्रश्नं कुरुष्व मन्त्रांश्च विविधानपि संसदि॥  
ब्रुवन्तु परमार्थं च किमिन्द्राद्वृष्टिरेव च॥५॥  
सूर्याद्धि जायते तोयं तोयात्सस्यानि शाखिनः ॥  
तेभ्योऽन्नानि फलान्येव तेभ्यो जीवन्ति जीविनः ॥६॥  
सूर्यग्रस्तं च नीरं च काले तस्मात्समुद्भवः॥  
सूर्यो मेघादयः सर्वे विधात्रा ते निरूपिताः ॥ ७ ॥  
यत्राब्दे यो जलधरो गजश्च सागरो मतः ॥  
सस्याधिपो नृपो मन्त्री विधात्रा ते निरूपिताः ॥८॥  
जलादिकानां सस्यानां तृणानां च निरूपितम् ॥  
अब्देऽब्देऽस्त्येव तत्सर्वं कल्पे कल्पे युगेयुगे ॥ ९ ॥  
हस्ती समुद्रादादाय करेण जलमीप्सितम् ॥  
दद्याद्घनाय तद्दद्याद्वातेन प्रेरितो घनः ॥ 4.21.११० ॥  
स्थानेस्थाने पृथिव्यां च कालेकाले यथोचितम्॥  
ईशेच्छयाऽऽविर्भूतं च न भवेत्प्रतिबन्धकम् ॥ ११ ॥  
भूतं भव्यं भविष्यच्च महत्क्षुद्रं च मध्यमम् ॥  
धात्रा निरूपितं कर्म केन तात निवार्यते ॥ १२॥  
जगच्चराचरं सर्वं कृतं तेनेश्वराज्ञया ॥  
आदौ विनिर्मितं भक्ष्यं पश्चाज्जीव इति स्मृतः ॥ १३ ॥  
अभ्यासात्स स्वभावो हि स्वभावात्कर्म एव च ॥  
जायते कर्मणां भोगो जीविनां सुखदुःखयोः ॥ १४ ॥  
यातनाजन्ममरणरोगशोकभयानि च ॥  
समुत्पत्तिर्विपद्विद्या कविता वा यशोऽयशः ॥ १५ ॥  
पुण्यं च स्वर्गवासश्च पापं नरकसंस्थितिः ॥  
भुक्तिर्मुक्तिर्हरेर्दास्यं कर्मणा घटते नृणाम् ॥ १६ ॥  
सर्वेषां जनको हीशश्चाभ्यासः शीलकर्मणाम् ॥  
धातुश्च फलदाता च सर्वं तस्येच्छया भवेत् ॥१७॥  
विनिर्मितो विराड्येन तत्त्वानि प्रकृतिर्जगत् ॥  
कूर्मश्च शेषधरणी चाब्रह्मस्तम्ब एव च ॥१८॥  
यस्याज्ञया मरुत्कूर्मं धक्ते शेषं बिभर्ति सः ॥  
शेषो वसुन्धरां मूर्ध्ना सा च सर्वं चराचरम् ॥ १९ ॥  
यस्याज्ञया सदा वाति जगत्प्राणो जगत्त्रये ॥  
तपति भ्रमणं कृत्वा भूगोलं सुप्रभाकरः ॥ 4.21.१२० ॥  
दहत्यग्निः सञ्चरते मृत्युश्च सर्वजन्तुषु ॥  
उत्पत्तिः शाखिनां काले पुष्पाणि च फलानि च ॥ २१ ॥  
स्वेस्वे स्थाने समुद्राश्च तूर्णं मज्जन्त्यधोऽधुना ॥  
तमीशं भज भक्त्या च शक्रः किं कर्तुमीश्वरः ॥ २२ ॥  
ब्रह्माण्डं च कतिविधमाविर्भूतं तिरोहितम् ॥  
विधयश्च कतिविधा यस्य भ्रूभङ्गलीलया ॥ २३॥  
मृत्योर्मृत्युः कालकालो विधातुर्विधिरेव स. ॥  
भज तं शरणं तात स ते रक्षां करिष्यति ॥२४॥  
अहोऽष्टाविंशदिन्द्राणां पतने यदहर्निशम् ॥  
विधातुरेव जगतामष्टोत्तरशताधिकः ॥ २५ ॥  
निमेषाद्यस्य पतनं निर्गुणस्यात्मनः प्रभोः ॥  
एवम्भूते तिष्ठतीशे शक्रपूजा विडम्बनम् ॥२६॥  
इत्येवमुक्त्वा श्रीकृष्णो विरराम च नारद॥  
प्रशशंसुश्च मुनयो भगवन्तं सभासदः ॥ २७ ॥  
नन्दः सपुलको हृष्टः सभायां साश्रुलोचनः ॥  
आनन्दयुक्ता मनुजा यदि पुत्रैः परा जिताः ॥ २८ ॥  
श्रीकृष्णाज्ञां समाज्ञाय चकार स्वस्तिवाचनम् ॥  
क्रमेण वरणं तत्र सर्वेषां च चकार ह ॥ २९ ॥  
पर्वतस्यमुनीन्द्राणां चकार पूजनं तदा ॥  
बुधानां ब्राह्मणानां च गवां वह्नेश्च सादरम् ॥ 4.21.१३० ॥  
तत्र पूजासमाप्तौ च क्रतौ च सुमहोत्सवे ॥  
नानाप्रकारवाद्यानां बभूव शब्द उल्बणः ॥ ३१ ॥  
जयशब्दः शङ्खशब्दो हरिशब्दो बभूव ह ॥  
वेदमङ्गलकाण्डं च .पपाठ मुनिपुङ्गवः ॥३२॥  
बन्दिनां प्रवरो डिण्डी कंसस्य सचिवः प्रियः ॥  
उच्चैः पपाठ पुरतो मङ्गलं मङ्गलाष्टकम् ॥३३॥  
कृष्णः शैलान्तिकं गत्चा भिन्नां मूर्तिं विधाय च ॥  
वस्तु खादामि शैलोऽस्मि वरं वृण्वित्युवाच ह॥३४॥  
उवाच नन्दं श्रीकृष्णः पश्य शौलं पितः पुरः॥  
वरं प्रार्थय भद्रं ते भविता चेत्युवाच ह ॥३५॥  
हरेर्दास्यं हरेर्भक्तिं वरं वव्रे स बल्लवः ॥  
द्रव्यं भुक्त्वा वरं दत्त्वा सोऽन्तर्धानं चकार ह॥ ॥ ३६ ॥  
मुनीन्द्रान्ब्राह्मणांश्चैव भोजयित्वा च गोपपाः ॥  
बन्दिभ्यो ब्राह्मणेभ्यश्च मुनिभ्यश्च धनं ददौ ॥३७॥  
मुनिभ्यो ब्राह्मणेभ्योऽपि दत्त्वा नन्दो मुदाऽन्वितः ॥  
रामकृष्णौ पुरस्कृत्य सगणः स्वालयं ययौ ॥३८॥  
रौप्यं वस्त्रं सुवर्णं च वरमश्वं मणिं तथा ॥  
भक्ष्यं द्रव्यं बहुविधं बन्दिने डिण्डिने ददौ ॥ ३९ ॥  
स्तुत्वा नत्वा रामकृष्णौ मुनयो ब्राह्मणा ययुः ॥  
ययुरप्सरसः सर्वा गन्धर्वाः किन्नरास्तथा ॥ 4.21.१४० ॥  
राजानो बल्लवाः सर्वे चाहूता ये महोत्सवे ॥  
सर्वे प्रणम्य श्रीकृष्णं ययुः सादरपूर्वकम् ॥ ४१ ॥  
एतस्मिन्नन्तरे शक्रः कोपप्रस्फुरिताधरः ॥  
मखभङ्गे बहुविधां निन्दां श्रुत्वा सुरेश्वरः ॥ ४२ ॥  
मरुद्भिर्वारिदैः सार्धं रथमारुह्य सत्वरम्॥  
जगाम नन्दनगरं वृन्दारण्यं मनोहरम् ॥ ४३ ॥  
सर्वे देवा ययुः पश्चाद्युद्धशास्त्रविशारदाः ॥  
शस्त्रास्त्रपाणयः कोपाद्रथमारुह्य नारद ॥४४॥  
वायुशब्दैर्मेघशब्दैः सैन्यशब्दैर्भयानकैः ॥  
चकम्पे नगरं सर्वं नन्दो भयमवाप ह ॥९।  
भार्यां सम्बोध्य स्वगणमुवाच शोककातरः ॥  
रहः स्थलं समानीय नीतिशास्त्रविशारदः ॥ ४६ ॥  
नन्द उवाच ॥  
हे यशोदे समागच्छ वचनं शृणु रोहिणि ॥  
रामकृष्णौ समादाय व्रज दूरं व्रजात्प्रिये ॥  
बालका बालिका नार्यो यान्तु दूरं भयाकुलाः ॥ ४७ ॥  
बलवन्तश्च गोपालास्तिष्ठन्तु मत्समीपतः ॥  
पश्चाच्च निर्गमिष्यामो वयं च प्राणसङ्कटात् ॥४८ ॥  
इत्युक्त्वा बल्लवश्रेष्ठः सस्मार श्रीहरिं भिया ॥  
पुटाञ्जलियुतो भूत्वा भक्तिनम्रात्मकन्धरः ॥  
काण्वशाखोक्तस्तोत्रेण तुष्टाव ह शचीपतिम् ॥ ४९ ॥  
नन्द उवाच ॥  
इन्द्रः सुरपतिः शक्रो दितिजः पवनाग्रजः ॥ 4.21.१५० ॥  
सहस्राक्षो भगाङ्गश्च कश्यपाङ्गज एव च ॥  
बिडौजाश्च सुनासीरो मरुत्वान्पाकशासनः ॥५१॥  
जयन्तजनकः श्रीमाञ्छचीशो दैत्यसूदनः ॥  
वज्रहस्तः कामसखो गौतमीव्रतनाशनः ॥ ५२ ॥  
वृत्रहा वासवश्चैव दधीचिदेहभिक्षुकः ॥  
विष्णुश्च वामनभ्राता पुरुहूतः पुरन्दरः ॥ ५३ ॥  
दिवस्पतिः शतमखः सुत्रामा गोत्रभिद्विभुः ॥  
लेखर्षभो बलारातिर्जम्भभेदी सुराश्रयः ॥५४॥  
सङ्क्रन्दनो दुश्च्यवनस्तुराषाण्मेघवाहनः ॥  
आखण्डलो हरिहयो नमुचिप्राणनाशनः ॥ ५५ ॥  
वृद्धश्रवा वृषश्चैव दैत्यदर्पनिषूदनः ॥  
षट्चत्वारिंशन्नामानि पापघ्नानि विनिश्चितम् ॥ ५६ ॥  
स्तोत्रमेतत्कौथुमोक्तं नित्यं यदि पठेन्नरः ॥  
महाविपत्तौ शक्रस्तं वज्रहस्तश्च रक्षति ॥ ५७ ॥  
अतिवृष्टिशिलावृष्टिवज्रपाताच्च दारुणात् ॥  
कदाचिन्न भयं तस्य रक्षिता वासवः स्वयम् ॥ ५८ ॥  
यत्र गेहे स्तोत्रमिदं यश्च जानाति पुण्यवान् ॥  
न तत्र वज्रपतनं शिलावृष्टिश्च नारद ॥ ५९ ॥  
श्रीनारायण उवाच ॥  
स्तोत्रं नन्दमुखाच्छ्रुत्वा चुकोप मधुसूदनः ॥4.21.६०॥  
उवाच पितरं नीतिं प्रज्वलन्ब्रह्मतेजसा ॥  
कं स्तौषि भीरो को वेन्द्रस्त्यज भीतिं ममान्तिके ॥ ६१ ॥  
क्षणार्द्धे भस्मसात्कर्तुं क्षमोऽहमवलीलया॥  
गाश्च वत्सांश्च बालांश्च योषितो हि भयातुराः ॥६२॥  
गोवर्धनस्य कुहरे संस्थाप्य तिष्ठ निर्भयम् ॥  
बालस्य वचनं श्रुत्वा तच्चकार मुदाऽन्वितः ॥ ६३ ॥  
हरिर्दधार शैलं तं वामहस्तेन दण्डवत् ॥  
एतस्मिन्नन्तरे तत्र दीप्तोऽपि रत्नतेजसा ॥ ६४ ॥  
अन्धीभूतश्च सहसा बभूव रजसाऽऽवृतः ॥  
सवातो मेघनिकरश्चच्छाद गगनं मुने ॥ ६५ ॥  
वृन्दावने बभूवातिवृष्टिरेव निरन्तरम्॥  
शिलावृष्टिर्वज्रवृष्टिरुल्कापातः सुदारुणः ॥ ६६ ॥  
समस्तं पर्वतस्पर्शात्पतितं दूरतस्ततः ॥  
विफलस्तत्समारम्भो यथाऽनीशोद्यमो मुने ॥ ६७ ॥  
दृष्ट्वा मोघं च तत्सर्वं सद्यः शक्रश्चुकोप ह ॥  
जग्राहामोघकुलिशं दधीच्यस्थिविनिर्मितम् ॥ ॥ ६८ ॥  
दृष्ट्वा तं वज्रहस्तं च जहास मधुसूदनः ॥  
सहस्तं स्तम्भयामास वज्रमेवातिदारुणम् ॥ ६९ ॥  
सहामरगणं मोघं चकारस्तम्भनं विभुः॥  
सर्वे तस्थुर्निश्चलास्ते भित्तौ पुत्तलिका यथा ॥ 4.21.१७० ॥  
हरिणा जृम्भितः शक्रः सद्यस्तन्द्रामवाप ह ॥  
ददर्श सर्वं तन्द्रायां तत्र कृष्णमयं जगत् ॥ ७१ ॥  
द्विभुजं मुरलीहस्तं रत्नालङ्कारभूषितम् ॥  
पीतवस्त्रपरीधानं रत्नसिंहासनस्थितम् ॥७२॥ ।  
ईषद्धास्यप्रसन्नास्यं भक्तानुग्रहकातरम् ॥  
चन्दनोक्षितसर्वाङ्गमेतत्सर्वं चराचरम् ॥ ७३ ॥  
दृष्ट्वाऽद्भुततमं तत्र सद्यो मूर्च्छामवाप ह ॥  
जजाप मन्त्रं तत्रैव प्रदत्तं गुरुणा पुरा ॥ ७४ ॥  
सहस्रदलपद्मस्थं ददर्श ज्योतिरुल्बणम् ॥  
तत्रान्तरे दिव्यरूपमतीव सुमनोहरम् ॥ ॥७५॥  
नवीनजलदोत्कर्षं श्यामसुन्दरविग्रहम् ॥  
सद्रत्नसारनिर्माणज्वलन्मकरकुण्डलम् ॥ ७६॥  
ज्वलन्मणीन्द्रमकरकिरीटोज्ज्वल शेखरम् ॥  
ज्वलता कौस्तुभेन्द्रेण कण्ठवक्षःस्थलोज्ज्वलम् ॥७७॥  
मणिकेयूरवलयमणिमञ्जीररञ्जितम् ॥  
अन्तर्बहिः समं दृष्ट्वा तुष्टाव परमेश्वरम् ॥ ७८ ॥  
इन्द्र उवाच ॥  
अक्षरं परमं ब्रह्म ज्योतीरूपं सनातनम् ॥  
गुणातीतं निराकारं स्वेच्छामयमनन्तकम् ॥ ॥ ७९ ॥  
भक्तध्यानाय सेवायै नानारूपधरं वरम् ॥  
शुक्लरक्तपीतश्यामं युगानुक्रमणेन च ॥ १८० ॥  
शुक्लतेजःस्वरूपं च सत्ये सत्यस्वरूपिणम्॥  
त्रेतायां कुङ्कुमाकारं ज्वलन्तं ब्रह्मतेजसा ॥ ८१ ॥  
द्वापरे पीतवर्णं च शोभितं पीतवाससा ॥  
कृष्णवर्णं कलौ कृष्णं परिपूर्णतमं प्रभुम् ॥ ८२ ॥  
नवधाराधरोत्कृष्टश्यामसुन्दरविग्रहम् ॥  
नन्दैकनन्दनं वन्दे यशोदानन्दनं प्रभुम् ॥८३॥  
गोपिकाचेतनहरं राधाप्राणाधिकं परम् ॥  
विनोदमुरलीशब्दं कुर्वन्तं कौतुकेन च ॥८४ ॥  
रूपेणाप्रतिमेनैव रत्नभूषणभूषितम् ॥  
कन्दर्पकोटिसौन्दर्यं बिभ्रतं शान्तमीश्वरम्॥८९॥  
क्रीडन्तं राधया सार्धं वृन्दारण्ये च कुत्रचित् ॥  
कुत्रचिन्निर्जनेऽरण्ये राधावक्षःस्थलस्थितम् ॥८६॥  
जलक्रीडां प्रकुर्वन्तं राधया सह कुत्रचित् ॥  
राधिकाकबरीभारं कुर्वन्तं कुत्रचिद्वने ॥ ८७ ॥  
कुत्रचिद्राधिकापादे दत्तवन्तमलक्तकम्॥  
सदा चर्वितताम्बूलं गृह्णन्तं कुत्रचिन्मुदा ॥८८॥  
पश्यन्तं कुत्रचिद्राधां पश्यन्तीं वक्रचक्षुषा॥  
दत्तवन्तं च राधायै कृत्वा मालां च कुत्रचित् ॥ ८९ ॥  
कुत्रचिद्राधया सार्धं गच्छन्तं रासमण्डलम् ॥  
राधादत्तां गले मालां धृतवन्तं च कुत्रचित् ॥ 4.21.१९० ॥  
सार्धं गोपालिकाभिश्च विहरन्तं च कुत्रचित् ॥  
राधां गृहीत्वा गच्छन्तं विहाय तां च कुत्रचित् ॥ ९१ ॥  
विप्रपत्नीदत्तमन्नं भुक्तवन्तं च कुत्रचित्॥  
भुक्तवन्तं तालफलं बालकैः सह कुत्रचित् ॥९२॥  
वस्त्रं गोपालिकानां च हरन्तं कुत्रचिन्मुदा ॥  
गवां गणं व्याहरन्तं कुत्रचिद्बालकैः सह ॥ ९३ ॥  
कालीयमूर्ध्नि पादाब्जं दत्तवन्तं च कुत्रचित् ॥  
विनोदमुरलीशब्दं कुर्वन्तं कुत्रचिन्मुदा ॥ ९४ ॥  
गायन्तं रम्यसङ्गीतं कुत्रचिद्बालकैः सह॥  
स्तुत्वा शक्रः स्तवेन्द्रेण प्रणनाम हरिं भिया ॥९५॥  
पुरा दत्तेन गुरुणा रणे वृत्रासुरेण च॥  
कृष्णेन दत्तं कृपया ब्रह्मणे च तपस्यते ॥९६॥  
एकादशाक्षरो मन्त्रः कवचं सर्वलक्षणम् ॥  
दत्तमेतत्कुमाराय पुष्करे ब्रह्मणा पुरा ॥९७॥  
कुमारोऽङ्गिरसे दत्तं गुरवेऽङ्गिरसा मुने ॥  
इदमिन्द्रकृतं स्तोत्रं नित्यं भक्त्या च यः पठेत् ॥ ९८ ॥  
स हि प्राप्य दृढां भक्तिमन्ते दास्यं लभेद्ध्रुवम्॥  
जन्ममृत्युजराव्याधिशोकेभ्यो मुच्यते नरः ॥  
न हि पश्यति स्वप्नेऽपि यमदूतं यमालयम्॥९९॥  
नारायण उवाच ॥  
इन्द्रस्य वचनं श्रुत्वा प्रसन्नः श्रीनिकेतनः॥4.21.२००॥  
प्रीत्या तस्मै वरं दत्त्वा स्थापयामास पर्वतम् ॥  
प्रणम्य च हरिं शक्रः प्रययौ स्वगणैः सह ॥१॥  
गह्वरस्था जनाः सर्वे प्रजग्मुर्गह्वराद्गृहम् ॥  
ते सर्वे मेनिरे कृष्णं परिपूर्णतमं विभुम् ॥ २ ॥  
पुरस्कृत्य व्रजस्थांश्च प्रययौ स्वालयं हरिः ॥  
तुष्टाव नन्दः पुत्रं तं पूर्णब्रह्म सनातनम् ॥  
पुलकाञ्चितसर्वाङ्गो भक्तिपूर्णाश्रुलोचनः ॥ ३ ॥  
नन्द उवाच ॥  
नमो ब्रह्मण्यदेवाय गोब्राह्मणहिताय च ॥४॥  
जगद्धिताय कृष्णाय गोविन्दाय नमोनमः ॥  
नमो ब्रह्मण्यदेवाय ब्रह्मणे परमात्मने ॥ ५ ॥  
अनन्तकोटिब्रह्माण्डधामधाम्ने नमोऽस्तु ते ॥  
नमो मत्स्यादिरूपाणां जीवरूपायसाक्षिणे ॥६॥  
निर्लिप्ताय निर्गुणाय निराकाराय ते नमः॥  
अतिसूक्ष्मस्वरूपाय स्थूलात्स्थूलतमाय च ॥७॥  
सर्वेश्वराय सर्वाय तेजोरूप नमोऽस्तु ते॥  
अतिप्रत्यक्षरूपाय ध्यानासाध्याय योगिनाम् ॥८॥  
ब्रह्मविष्णुमहेशानां वन्द्याय नित्यरूपिणे ॥  
धाम्ने चतुर्ण्णां वर्णानां युगेष्वेव चतुर्षु च ॥९॥  
शुक्लरक्तपीतश्यामाभिधानगुणशालिने ॥  
योगिने योगरूपाय गुरवे योगिनामपि ॥4.21.२१०॥  
सिद्धेश्वराय सिद्धाय सिद्धानां गुरवे नमः ॥  
यं स्तोतुमक्षमो ब्रह्मा विष्णुर्यं स्तोतुमक्षमः ॥११॥  
यं स्तोतुमक्षमो रुद्रः शेषो यं स्तोतुमक्षमः ॥  
यं स्तोतुमक्षमो धर्मो यं स्तोतुमक्षमो रविः ॥१२॥  
यं स्तोतुमक्षमो लम्बोदरश्चापि षडाननः ॥  
यं स्तोतुमक्षमाः सर्वे मुनयः सनकादयः ॥१३॥  
कपिलो न क्षमः स्तोतुं सिद्धेन्द्राणां गुरोर्गुरुः॥  
न शक्तौ स्तवनं कर्तुं नरनारायणावृषी ॥१४॥  
अन्ये जडधियः के वा स्तोतुं शक्ताः परात्परम्॥  
वेदा न शक्ता नो वाणी न च लक्ष्मीः सरस्वती ॥१५॥  
न राधा स्तवने शक्ता किं स्तुवन्ति विपश्चितः ॥  
क्षमस्व निखिलं ब्रह्मन्नपराधं क्षणेक्षणे ॥ १६ ॥  
रक्ष मां करुणा सिन्धो दीनबन्धो भवार्णवे ॥  
पुरा तीर्थे तपस्तप्त्वा पुत्रः प्राप्तः सनातनः ॥ १७ ॥  
स्वकीयचरणाम्भोजे भक्तिं दास्यं च देहि मे ॥  
ब्रह्मत्वममरत्वं वा सालोक्यादिकमेव वा ॥१८॥  
त्वत्पदाम्भोजदास्यस्य कलां नार्हन्ति षोडशीम् ॥  
इन्द्रत्वं वा सुरत्वं वा सम्प्राप्तिं सिद्धिस्वर्गयोः ॥१९॥  
राजत्वं चिरजीवित्वं सुधियो गणयन्ति किम् ॥  
एतद्यत्कथितं सर्वं ब्रह्मत्वादिकमीश्वर ॥ 4.21.२२० ॥  
भक्तसङ्गक्षणार्द्धस्य नोपमा ते किमर्हति ॥  
त्वद्भक्तो यस्त्वत्सदृशः कस्त्वां तर्कितुमीश्वरः ॥२१॥  
क्षणार्द्धालापमात्रेण पारं कर्तुं स चेश्वरः ॥  
भक्तसङ्गाद्भवत्येव भक्तिं कर्तुमनेकधा ॥ २२ ॥  
त्वद्भक्तजलदालापजलसेकेन वर्द्धते ॥  
अभक्तालापतापात्तु शुष्कतां याति तत्क्षणम् ॥ ॥ २३ ॥  
त्वद्गुणस्मृतिसेकाच्च वर्द्धते तत्क्षणे स्फुटम् ॥  
त्वद्भक्त्यङ्कुरमुद्भूतं स्फीतं मानसजं परम् ॥ २४ ॥  
न नश्यं वर्द्धनीयं च नित्यन्नित्यं क्षणेक्षणे ॥  
ततः सम्प्राप्य ब्रह्मत्वं भक्तस्य जीवनाय च ॥ २५ ॥  
ददात्येव फलं तस्मै हरिदास्यमनुत्तमम् ॥  
सम्प्राप्य दुर्लभं दास्यं यदि दासो बभूव ह ॥ २६ ॥  
सुनिश्चयेन तेनैव जितं सर्वं भयादिकम् ॥  
इत्येवमुक्त्वा भक्त्या च नन्दस्तस्थौ हरेः पुरः ॥ २७ ॥  
प्रसन्नवदनः कृष्णो ददौ तस्मै तदीप्सितम् ॥  
एवं नन्दकृतं स्तोत्रं नित्यं भक्त्या च यः पठेत् ॥२८॥  
सुदृढां भक्तिमाप्नोति सद्यो दास्यं लभेद्धरेः ॥  
तपस्तप्त्वा यदा द्रोणस्तीर्थे च धरया सह ॥२९॥  
स्तोत्रं तस्मै पुरा दत्तं ब्रह्मणा तत्सुदुर्लभम् ॥  
हरेः षडक्षरो मन्त्रः कवचं सर्वरक्षणम् ॥4.21.२३०॥  
इह सौभरिणा दत्तं तस्मै तुष्टेन पुष्करे ॥  
तदेव कवचं स्तोत्रं स च मन्त्रः सुदुर्लभः॥ ॥ ३१ ॥  
ब्रह्मणोंऽशेन मुनिना नन्दाय च तपस्यते ॥  
मन्त्रः स्तोत्रं च कवचमिष्टदेवो गुरुस्तथा ॥ ३२ ॥  
या यस्य विद्या प्राचीना न तां त्यजति निश्चितम् ॥  
इत्येवं कथितं स्तोत्रं श्रीकृष्णाख्यानमद्भुतम् ॥  
सुखदं मोक्षदं सारं भवबन्धविमोचनम् ॥ २३३ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे इन्द्रयागभञ्जनो नामैकविंशतितमोऽध्यायः ॥२१॥