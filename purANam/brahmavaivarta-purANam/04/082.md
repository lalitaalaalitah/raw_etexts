---
title: ०८२

---
अथ द्व्यशीतितमोऽध्यायः  
नन्द उवाच  
श्रुतं सर्वं महाभाग दुःस्वप्नं कथय प्रभो ।  
उवाच तं वै भगवाञ्छ्रूयतामिति तद्वचः ॥ १ ॥  
  
श्रीभगवानुवाच  
स्वप्ने हसति यो हर्षाद्विवाहं यदि पश्यति ।  
नर्तनं गीतमिष्टं च विपत्तिस्तस्य निश्चितम् ॥ २ ॥  
  
दन्ता यस्य विबीड्यन्ते विचरन्तं च पश्यति ।  
धनहानिर्भवेत्तस्य पीडा चापि शरीरजा ॥ ३ ॥  
  
अम्यङ्गितस्तु तैलेन यो गच्छेद्दक्षिणां दिशम् ।  
खरोष्ट्रमहिषारूढो मृत्युस्तस्य न संशयः ॥ ४ ॥  
  
स्वपने कर्णे जपापुष्पमशोकं करवीरकम् ।  
विपत्तिस्तस्य तैलं च लवणं यदि पश्यति ॥ ५ ॥  
  
नग्नां कृष्णां छिन्ननासां शूद्रस्य विधवां तथा ।  
कपर्दकं तालफलं दृष्ट्वा शोकमवाप्नुयात् ॥ ६ ॥  
  
स्वप्ने रुष्टं ब्राह्मणं च ब्राह्मणीं कोपसंयुताम् ।  
विपत्तिश्च भवेत्तस्य लक्ष्मीर्याति गृहाद्ध्रुवम् ॥ ७ ॥  
  
वनपुष्पं रक्तपुष्पं पलाशं च सुपुष्पितम् ।  
कार्पासं शुक्लवस्त्रं च दृष्ट्वा दुःखमवाप्नुयात् ॥ ८ ॥  
  
गायन्तीं च हसन्तीं च कृष्णाम्बरधरां स्त्रियम् ।  
दृष्ट्वा कृष्णां च विधवां नरो मृत्युमवाप्नुयात् ॥ ९ ॥  
  
देवता यत्र नृत्यन्ति गायन्ति च हसन्ति च ।  
आस्फोटयन्ति धावन्ति तस्य देहो मरिष्यति ॥ १० ॥  
  
वान्तं मूत्रं पुरीषं च वैद्यं रौप्यं सुवर्णकम् ।  
प्रत्यक्षमथवा स्वप्ने जीवितं दशमावधि ॥ ११ ॥  
  
कृष्णाम्बरधरां नारीं कृष्णमाल्यानुलेपनाम् ।  
उपगूहति यः स्वप्ने तस्य मृत्युर्भविष्यति ॥ १२ ॥  
  
मृतवत्सं च मुण्डं च मृगस्य च नरस्य च ।  
यः प्राप्तोत्यस्थिमालां च विपत्तिस्तस्य निश्चितम् ॥ १३ ॥  
  
रथं खरोष्ट्रसंयुक्तमेकाकी योऽधिरोहयेत् ।  
तत्रस्थोऽपि च जागर्ति मृत्युरेव न संशयः ॥ १४ ॥  
  
अम्यङ्गिस्तु हविषा क्षीरेण मधुनाऽपि च ।  
तक्रेणापि गुडेनैव पीडा तस्य विनिश्चितम् ॥ १५ ॥  
  
रक्ताम्बरधरां नारीं रक्तमाल्यानुलेपराम् ।  
उपगूहति यः स्वप्ने तस्य व्याधिर्विनिश्चितम् ॥ १६ ॥  
  
पतितान्नखरेशांश्च निर्वाणाङ्गारमेव च ।  
भस्मबूर्णां चितां दृष्ट्वा लभते मृत्युमेव च ॥ १७ ॥  
  
श्मशानं शुष्ककाष्ठं च तृणानि लोहमेव च ।  
शमीं च किं चित्कृष्णाश्वं दृष्ट्वा दुःखं लभेद्ध्रुवम् ॥ १८ ॥  
  
पादुकां फलकं रक्तं पुष्पमाल्यं भयानकम् ।  
माषं मसूरं मुद्गं वा दृष्ट्वा सद्यो व्रणं लभेत् ॥ १९ ॥  
  
कटकं सरठं काकं भल्लूकं वानरं गवम् ।  
पूयं गात्रमलं स्वप्ने केवलं व्याधिकारणम् ॥ २० ॥  
  
भग्नभाण्डं क्षतं शूद्रं गलत्कुष्ठं च रोगिणम् ।  
रक्ताम्बरं च जटिलं सूकरं महिषं खरम् ॥ २१ ॥  
  
अन्धकारं महाघोरं मृतजीवं भयङ्करम् ।  
दृष्ट्वा स्वप्ने योनिलिङ्ग विपत्तिं लभतेध्रुवम् ॥ २२ ॥  
  
कुवेषरुपं मलेच्छं च यमदूतं भयङ्करम् ।  
पाशहस्तं पाशशस्त्रं दृष्ट्वा मृत्युं लभेन्नरः ॥ २३ ॥  
  
ब्रह्मणो ब्राह्मणी बाला बालको वा सुतः सुता ।  
विलापं कुरुते कोपाद्दृष्ट्वा दुःखमवाप्नुयात् ॥ २४ ॥  
  
कृष्णं पुष्पं च तन्माल्यं सस्यं शस्त्रास्त्रधारिणम् ।  
म्लेच्छां च विकृताकारं दृष्ट्वा मृत्युंलभेद्ध्रुवम् ॥ २५ ॥  
  
त्यक्तप्राणं मृतं दृष्ट्वा मृत्युं च लभते ध्रुवम् ।  
मत्स्यादि धारयेद्यो हि तद्भ्रातुर्मरणं ध्रुवम् ॥ २६ ॥  
  
वाद्यं च नर्तनं गीतं गायनं रक्तवाससम् ।  
मृदङ्गवाद्यमानं तं दृष्ट्वा दुःखं लभेद्ध्रुवम् ॥ २७ ॥  
  
छिन्नं वाऽपि कबन्धं वा विकृतं मुक्तकेशिनम् ।  
क्षिपं नृत्यं च कुर्वन्तं दृष्ट्वा मृत्युं लभेन्नरः ॥ २८ ॥  
  
मृतो वाऽपि मृता वाऽपि कृष्णा म्लेच्छा भयानका ।  
उपगूहति यं स्वप्ने तस्य मृत्युर्विनिश्चितम् ॥ २९ ॥  
  
येषां दन्ताश्च भग्नाश्च केशाश्चापि पतन्ति हि ।  
धनहानिर्भवेत्तस्य पीडा वा तच्छरीरजा ॥ ३० ॥  
  
उपद्रवन्ति यं स्वप्ने श्रृङ्गिणो दंष्ट्रिणोऽपि वा ।  
बालका मानवाश्चैव तस्य राजकुलाद्भयम् ॥ ३१ ॥  
  
छिन्नवृङं पतन्तं च शिलावृष्टिं तुषङ्क्षुरम् ।  
रक्ताङ्गारं भस्मवृष्टिं दृष्ट्वा दुःखमावाप्नुयात् ॥ ३२ ॥  
  
गृहं पतन्तं शैलं वा धूमकेतुं भयानकम् ।  
भग्नस्कन्धं तरोर्वाऽपि दृष्ट्वा दुःखमवाप्नुयात् ॥ ३३ ॥  
  
रथगेहशैलवृक्षगोहस्तितुरगाम्बरात् ।  
भूमौ पतति यः स्वप्ने विपत्तिस्तस्य निश्चितम् ॥ ३४ ॥  
  
उच्चैः पतन्ति गर्तेषु भस्माङ्गारयुतेषु च ।  
क्षारकुण्डेषु चूर्णेषु मृत्युस्तेषां न संशयः ॥ ३५ ॥  
  
बलाद्गृह्णाति दुष्टश्चच्छत्रं च यस्य मस्तकात् ।  
पितुर्नाशो भवेत्तस्य गुरोर्वाऽपि नृपस्य वा ॥ ३६ ॥  
  
सुरभिर्यस्य गेहाच्च याति त्रस्ता सवत्मिका ।  
प्रयाति पापिनस्तस्य लक्ष्मीरपि वसुन्धरा ॥ ३७ ॥  
  
पाशेन कृत्वा बद्वं च यं गृहीत्वा प्रयान्ति च ।  
यमदूताश्च ये म्लेच्छास्तस्य मृत्युर्विनिश्चितम् ॥ ३८ ॥  
  
गणको ब्राह्मणो वाऽपि ब्राह्मणी वा गुरुस्तथा ।  
परिरुष्टः शपति यं विपत्तिस्तस्य निश्चितम् ॥ ३९ ॥  
  
विरोधिनश्य काकाश्च कुक्कुटा भल्लुकास्तथा ।  
पतन्त्यागत्य यद्गात्रे तस्य मृत्युर्न संशयः ॥ ४० ॥  
  
महिषा भल्लुका उष्ट्रा सूकरा गर्दभास्तथा ।  
रुष्टा धावन्ति यं स्वप्ने स रोगी निश्चितं भवेत् ॥ ४१ ॥  
  
रक्तचन्दनकाष्ठानि घृताक्तानि जुहोति यः ।  
गायत्र्याश्च महस्रेण तेन शान्तिर्विधीयते ॥ ४२ ॥  
  
सहस्रधा चपेद्यो हि भक्त्यैनं मधुसूदनम् ।  
निष्पाणो हि भवेत्सोऽपि दुःस्वप्नः सुस्वप्नो भवेत् ॥ ४३ ॥  
  
अच्युतं केशवं विष्णुं हरिं सत्यं जनार्दनम् ।  
हंसं नारायणं चैव ह्येतन्नामाष्टकं शुभम् ॥ ४४ ॥  
  
शुचिः पूर्वमुखः प्राज्ञो दशकृत्वश्च यो जपेत् ।  
निष्पापोऽपि भवेत्सोऽपि दुःस्वप्नः शुभवान्भवेत् ॥ ४५ ॥  
  
विष्णुं नारायणं कृष्णं माधवं मधुमूदनम् ।  
हरिं नरहरिं रामं गोविन्दं दधिवामनम् ॥ ४६ ॥  
  
भक्त्या चेमानि नामानि दश भद्राणियो जपेत् ।  
शतकृत्यो भक्तियुक्तो जप्त्वा नीरोगतां व्रजेत् ॥ ४७ ॥  
  
लक्षधा हि जपेद्यो हि बन्धनान्मुच्यते ध्रुवम् ।  
जप्त्वा च दशलक्षं च महावन्ध्या प्रसूयते ॥ ४८ ॥  
  
हविष्याशी यतः शुद्धो दरिद्रो धनवान्भवेत् ।  
शतलक्षं च जप्त्वा च जीवन्मुक्तो भवेन्नरः ॥ ४९ ॥  
  
ओं नमः शिवं दुर्गां गणपतिं कार्तिकेयं दिनेश्वनम् ।  
धर्मं गङ्गां च तुलसीं राधां लक्ष्मीं सरस्वतीम् ॥ ५० ॥  
  
नामान्येतानि भद्राणि जले स्नात्वा च यो जपेत् ।  
वाञ्छितं च लभेत्सोऽपि दुःस्वप्नः शुभवान्भवेत् ॥ ५१ ॥  
  
ओं ह्रीं क्लीं पूर्वदूर्गतिनाशिन्यै महामायायै स्वाहा ।  
कल्पवृक्षो हि लोकानां सन्त्रः सप्तदशाक्षरः ॥ ५२ ॥  
  
शुचिश्च दशधा जप्त्वा दुःस्वप्नः सुखवान्भवेत् ।  
शतलक्षजपेनैव मन्त्रसिद्धिर्भवेन्नृणाम् ॥ ५३ ॥  
  
सिद्धमन्त्रस्तु लभते सर्वसिद्धिं च वाञ्छितम् ।  
ओं नमो मृत्युञ्जयायेति स्वाहान्तं लक्षधा जपेत् ॥ ५४ ॥  
  
दृष्ट्वा च मरणं स्वप्ने शतायुश्च भवेन्नरः ।  
पूर्वोत्तरमुखो भूत्वा स्वप्नं प्राज्ञे प्रकाशयेत् ॥ ५५ ॥  
  
काश्यपे दुर्गते नीचे देवब्राह्मणनिन्दके ।  
मूर्खे चैवानभिज्ञे च न च स्वप्नं प्रकाशयेत् ॥ ५६ ॥  
  
अश्वत्थे गणके विप्रे पितृदेवासनेषु च ।  
आर्ये च वैष्णवे मित्रे दिवा स्वप्नं प्रकाशयेत् ॥ ५७ ॥  
  
इति ते पुण्यमाख्यातं कथितं पापनाशनम् ।  
धन्यं यशस्यमायुष्यं किं भूयः श्रोतुमिच्छसि ॥ ५८ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo भगवन्नन्दसंo  
द्व्यशीतितमोऽध्यायः ॥ ८२ ॥