---
title: १२६

---
अथ षड्विंशत्यधिकशततमोऽध्यायः  
नारायण उवाच  
गणेशपूजनं कृत्वा माधवो यादवैः सह ।  
देवैर्मुनिभिरन्यैश्च देवीभिः सह नारद ॥ १ ॥  
  
अंशेन देवो देवीभी रुक्मिण्याद्याभिरेव च ।  
प्रययौ द्वारकां रम्यां तस्थौ सिद्धाश्रमे स्वयम् ॥ २ ॥  
  
कृत्वा सुप्रीतिसम्भाषां सार्धगोलोकवासिभिः ।  
गोपैः सुहृद्भिर्नन्देन मात्रा गोप्या यशोदया ॥ ३ ॥  
  
उवाच मातरं तातं सुनीतं च चथोचितम् ।  
गोपांश्च गोकुलस्थांश्च बन्धुवर्गाश्च साम्प्रतम् ॥ ४ ॥  
  
श्रीभगवानुवाच  
गच्छ नन्दव्रजं नन्द हे तात प्राणवल्ल्भ ।  
मातर्यशोदे त्वमपि परमार्थे यशस्विनि ॥ ५ ॥  
  
भुक्त्वा कालावशेषं च गच्छ गोलोकमुत्तमम् ।  
सालोक्यमुक्तिं दास्यामि सार्थ गोकुलवासिभिः ॥ ६ ॥  
  
इत्युक्त्वा भगवान्कृष्णः पित्रोरनुमतेन च ।  
जगाम राधिकास्थानं नन्दश्च गोकुलं तथा ॥ ७ ॥  
  
ददर्श राधा रुचिरां मुक्ताहारां च सस्मिताम् ।  
यथा द्वादशवर्षीयां शश्वत्सुस्थिरयौवनाम् ॥ ८ ॥  
  
रत्नोच्चैरासनस्था च गोपीत्रिशतकोटिभिः ।  
आवृता वेत्रहस्ताभिः सस्मिताभिश्च साम्प्रतम् ॥ ९ ॥  
  
दृष्ट्वा च दूरतो राधा श्रीकृष्णं प्राणवल्लभम् ।  
शिशुवेषं सुवेषं च सुन्दरेशं च सस्मितम् ॥ १० ॥  
  
नवीन्नजलदश्यामं पीन्तकौशेयवाससम् ।  
चन्दनोक्षितसर्वाङ्गं रत्नभूषणभूषितम् ॥ ११ ॥  
  
मयूरपिच्छचूडं च मालतीमाल्यशोभितम् ।  
ईषद्धास्यप्रसन्नास्यं भक्तानुप्रहविग्रहम् ॥ १२ ॥  
  
क्रीडाकमलमम्लानं धृतवन्तं मनोहरम् ।  
मुरलीहस्तविन्यस्तं सुप्रशस्तं च दर्पणम् ॥ १३ ॥  
  
जवेन च समुत्थाय गोपीभिः सह सादरम् ।  
प्रणम्य परया भक्त्या तुष्टाव परमेश्वरम् ॥ १४ ॥  
  
राधिकोवाच  
अद्य मे सफलं जन्मजीवितं च सुजीवितम् ।  
यद्दृष्ट्वा मुखचन्द्रं ते सुस्निग्धं लोचनं मनः ॥ १५ ॥  
  
पञ्च प्राणाश्च स्निग्धाश्च परमात्मा च सुप्रियः ।  
उभयोर्हर्षबीजं च दुर्लभं बन्धुदर्शनम् ॥ १६ ॥  
  
शोकार्णवे निमग्नाऽहं प्रदग्धा विरहानलैः ।  
त्वद्दृष्ट्याऽमृतवृष्ट्या च सुसिक्ताऽद्य सुशीतला ॥ १७ ॥  
  
शिवा शिवप्रदाऽहं च शिवबीजा त्वया सह ।  
शि (श) व स्वरूपा निश्चेष्टाऽप्यदृश्या च त्वया विना ॥ १८ ॥  
  
त्वयि तिष्ठति देहे च देही श्रीमाञ्छुचिः स्वयम् ।  
सर्वशक्तिस्वरूपा च शिवरूपा गते त्वयि ॥ १९ ॥  
  
स्त्रीपुंसो विंरहो नाथसामान्यश्च सुदारुणः ।  
यान्त्येव शक्तिभिः प्राणा विच्छेदात्परमात्मनः ॥ २० ॥  
  
इत्युक्त्वा राधिका वेवी परमात्मानमीश्वरम् ।  
स्वासने वासयासास कृत्वा पादार्चनं मुदा ॥ २१ ॥  
  
रत्नसिंहासने श्रीमानुवास राधया सह ।  
गोपीभिः सप्तभिः शश्वत्सेवितः श्वेतचामरैः ॥ २२ ॥  
  
चन्दना सा ददौ गात्रे सुगन्धि चन्दनं हरेः ।  
सस्मिता रत्नमाला सा रत्नमालां गले ददौ ॥ २३ ॥  
  
पद्मैः पद्मार्चिते पादपद्मे पद्मावती सती ।  
अर्ध्या ददौ सा सजलं दूर्वा पुष्पं च चन्दनम् ॥ २४ ॥  
  
मालतो मालतीमाल्यं चूडायां च हरेर्ददौ ।  
चम्पापुष्पस्य पुटकं ददौ चम्पावती सती ॥ २५ ॥  
  
पारिजाता च हरये पारिजातं ददौ मुदा ।  
सकर्पूरं च ताम्बूलं वासितं शीतलं जलम् ॥ २६ ॥  
  
ददौ कदम्बमाला सा कदम्बमालिकां शुभाम् ।  
क्रीडाकमलमम्लानममूल्यं र्तनदर्पणम् ॥ २७ ॥  
  
ददौ हस्ते हरेरेव कमला सा सुकोमला ।  
वरुणेन पुरा दत्तं वस्त्रयुग्मं च सुन्दरम् ॥ २८ ॥  
  
साक्षाद्गोरोचनाभं च सुन्दरी हरये ददौ ।  
मधुपात्रं मधुस्तस्मै मधुरं मधुपूर्णकम् ॥ २९ ॥  
  
सुधापूर्गं सुधापात्रं ददौ भक्त्या सुधामुखी ।  
चकार पुष्पशय्यां च गोपी चन्दनचर्चिताम् ॥ ३० ॥  
  
अम्लानमालतीपुष्पमालाजालविभूषिताम् ।  
रत्नेन्द्रसारनिर्माणमन्दिरे सुमनोहरे ॥ ३१ ॥  
  
मणीन्द्रमुक्तामाणिक्यहीरहारविभूषिते ।  
कस्तूरीकुङ्कुमाक्तेन वायुना सुरभीकृते ॥ ३२ ॥  
  
रत्नप्रदीपशतकैर्ज्वलद्भिश्च सुदीपिते ।  
धूपिते सततं धूपैर्नानावस्तुसमन्वितैः ॥ ३३ ॥  
  
कृत्वा शय्यां रतिकरीं ययुर्गोप्यश्च सस्मिताः ।  
दृष्ट्वा रहसि तल्पं च सुरम्यं सुमनोहरम् ॥ ३४ ॥  
  
माधवो राघया सार्ध विवेश रतिमन्दिरम् ।  
नानाप्रकारहास्यं च परिहासं स्मरोचितम् ॥ ३५ ॥  
  
द्वयोर्बभूव तल्पे च मदनातुरयोस्तथा ।  
माल्यं ददौ च कृष्णाय ताम्बूलं च सुवासितम् ॥ ३६ ॥  
  
कस्तूरीकुङ्कुमाक्तं च चन्दनं श्यामवक्षसि ।  
चारुचम्पकपुष्पं च चूडायां प्रददौ सती ॥ ३७ ॥  
  
सहस्रदलससङ्क्तक्रीडापद्मं करे ददौ ।  
प्रक्षिप्य मुरलीं हस्तात्प्रददौ रत्नदर्पणम् ॥ ३८ ॥  
  
पारिजातस्य कुसुममम्लानं पुरतो ददौ ।  
उवाच मधुरं राधा रहस्ये मधुरं वचः  
सस्मिता सस्मितं शान्तं कान्तं कान्ता मनोहरम् ॥ ३९ ॥  
  
राधिकोवाच  
निष्फलं मङ्गलप्रश्तं मङ्गले मङ्गलालये ।  
सर्वमङ्गलबीजे च माङ्गल्ये मङ्गलप्रदे ॥ ४० ॥  
  
तथाऽपि कुशलप्रश्ने साम्प्रतं समयोचितम् ।  
लौकिको व्यवहारोऽपि वेदेभ्यो बलवांस्तथा ॥ ४१ ॥  
  
कुशलं रुक्मिणीकान्त सत्यभामेश साम्प्रतम् ।  
महन्द्रेण समं युद्धं लीलया च यदाज्ञया ॥ ४२ ॥  
  
पारिजाततरुं स्वर्गादुत्पाट्य चामरावतीम् ।  
गत्वा विजित्य देवांश्च तस्यै दसमिति श्रुतम् ॥ ४३ ॥  
  
पुण्यकं च कृतं तेन पारिजातेन सुव्रतम् ।  
त्वामेव साध्यं कान्तं च सम्पूर्णे दक्षिणां ददौ ॥ ४४ ॥  
  
ब्रह्मेशशेषासाध्यस्त्वं तया साध्यः कृतः कथम् ।  
सर्वभ्यः कामिनीभ्यश्च सत्यभामां बिभेषि च ॥ ४५ ॥  
  
रुक्मिण्यां प्रेमसौभाग्यमतिरिक्तं च गौरवम् ।  
भयं माल्यं च धन्यायां सत्यायां सततं श्रुतम् ॥ ४६ ॥  
  
सत्यं जाम्बवतीकान्त वद मां च सुनिश्चितम् ।  
तासु सर्वासु कान्तासु कस्यास्ते प्रेम चाधिकम् ॥ ४७ ॥  
  
शृङ्गारे सर्वभावे वा तासु का रसिका परा ।  
त्वयि स्निग्धा विदग्धा का तामु धन्याऽतिसुव्रता ॥ ४८ ॥  
  
सा स्त्री भावानुरक्ता या भार्यां पाति पतिश्च सः ।  
प्रेमातिरिक्तं स्त्रीपुंसोस्त्रैलोक्येषु सुदुर्लभम् ॥ ४९ ॥  
  
रसिका स्त्री विजानाति सती गुणवती पतिम् ।  
गुणज्ञं रसिकं शूरं सुशीलं सुरतौ सदा ॥ ५० ॥  
  
दूराद्धावति पद्मार्थ मधुलोभान्मध्रुव्रतः ।  
भेकस्तन्न हि जानाति तन्मूर्ध्नि पादमुत्सृजेत् ॥ ५१ ॥  
  
यन्त्री जानाति सङ्गीतरसं यन्त्रं च नैव च ।  
दुग्धास्वादं विदग्धश्च न दर्वी नैव भाजनम् ॥ ५२ ॥  
  
परिपक्वफलास्वादं जानन्ति भोगिनः सुखम् ।  
एकत्रावस्थिताः शश्वन्नकिञ्चित्फलिनो यथा ॥ ५३ ॥  
  
सुशीलजलास्वादं विजानन्ति तृषाल्वः ।  
न च वापी न घटश्चैकत्रावस्थितो यथा ॥ ५४ ॥  
  
भोकिनो हि विजानन्ति शालिस्वादुरसं परम् ।  
एकत्रावस्थितं चेतु न क्षेत्रं भाजनं यथा ॥ ५५ ॥  
  
बुबुधे चन्दनाघ्रणं चन्दनार्थी च भोगवित् ।  
न गर्दभो भारवाही न तस्य पात्रिका यथा ॥ ५६ ॥  
  
यं न यानन्ति वेदाश्च ब्रह्मेशानादयस्तथा ।  
योगिनो मुनयः सिद्धास्तं किं जानन्ति योषितः ॥ ५७ ॥  
  
सौभाग्यं गौरवं प्रेम दुर्लभं नित्यनूतम् ।  
यौषितां च परं नैव चूर्णीभूतं क्षणेन च ॥ ५८ ॥  
  
अत्युच्छ्रितो निपतनं प्राप्नोत्येव ध्रुवं प्रभो ।  
आराद्विपत्तिबीजं च वैष्णवानां विहिंसनम् ॥ ५९ ॥  
  
श्रीदामा च मया शप्तस्त्वद्भक्तो भक्तवत्सलः ।  
एतादृशी विपत्तिर्मे पुत्रश्रीदामशापतः ॥ ६० ॥  
  
ईश्वरः कस्य वा बन्धुः प्रियो वा विप्रियस्तथा ।  
सततं भक्तिसाध्यश्च यो भक्तश्च तदीश्वरः ॥ ६१ ॥  
  
वेदाश्च वैदिकाः सन्तः पुराणानि वदन्ति च ।  
राधाया माधवः साध्यो भगवानिति निष्फलम् ॥ ६२ ॥  
  
जित्वा च सगणं शम्भुं बाणस्य भुजकृन्तनम् ।  
कृत्वा च रुक्मिणीपौत्रः समानीतः सभार्यकः ॥ ६३ ॥  
  
अहो त्वयि समायाते रुक्मिणी किमुवाच ह ।  
प्रेम स्थितं समानं ते किं विवृद्धं च गौरवम् ॥ ६४ ॥  
  
कुरुपाण्डवयुद्धेन कुरवो निहतास्त्वया ।  
पाण्डवार्थे तथा भूपाः क्व साम्यं परमात्मनः ॥ ६५ ॥  
  
साक्षान्महेन्द्रजातस्य कौन्तेयस्यार्जुनस्य च ।  
राजमण्डलम्ध्यस्थो भवानेव हि सारथिः ॥ ६६ ॥  
  
तेन भक्तेन शुद्धेन भीष्मेण च महात्मना ।  
लज्जितेन किमुक्तं ते महतीषु मभासु च ॥ ६७ ॥  
  
देवैरपि कथं दृष्टो ब्रह्मेशशेसंषज्ञकैः ।  
भक्तसिहैर्भृत्तैः सर्वैर्न चोक्तं किञ्चिदेव सः ॥ ६८ ॥  
  
यश्चानिर्वचनीयश्च वेदेषु च चतुर्षु च ।  
पुराणेष्वितिहासेषु प्रकृतेः पर ईश्वरः ॥ ६९ ॥  
  
निर्गुणच नीरीहश्च निर्लिप्तः सर्वकर्मणाम् ।  
कर्मणां साक्षिरूपश्च भक्तानुग्रहविग्रहः ॥ ७० ॥  
  
परं ब्रह्म परं ज्योतिः परमेशः परात्परः ।  
परमात्मा च सर्वेषां सूतो नररथस्थितः ॥ ७१ ॥  
  
त्वया कुब्जा च सम्भुक्ता वृद्धा क्षत्रियकामिनी ।  
अपुत्रिणी चाधिकाङ्गी यूनाऽस्पृश्या च ॥  
प्रक्तनात् ॥ ७२ ॥  
  
त्वया च निहतः कंसो मातुलः केन हेतुना ।  
आयास्यतीति कृत्वा च गत्तं न पुनरागतम् ॥ ७३ ॥  
  
निहत्य यादवान्सर्वान्विभज्य द्वारकां पुरीम् ।  
त्वां निबध्य समानेतुमीश्वरी वारिता जनैः ॥ ७४ ॥  
  
इत्युक्त्वा राधिका देवी भृशमुच्चै रुरोद सा ।  
मूर्च्छां सम्प्राप सहसा निनिःश्वासा बभूव ह ॥ ७५ ॥  
  
गोप्यो गवाक्षजालस्थाः शुश्रुवुर्ददृशुस्तथा ।  
दृष्ट्वा तमाययुः सर्वा ऊचू राधा मृतेति च ॥ ७६ ॥  
  
उच्चैस्ता रुरुदुः सर्वाः क्रोडे कृत्वा च राधिकाम् ।  
ऊचुस्ता रक्षरक्षेति हरे नरहरे प्रभो ॥ ७७ ॥  
  
गोप्य ऊचुः  
किं कृतं किं कृतं कृष्ण त्वया राधा मृता च नः ।  
राधां जीवय भद्रं ते यास्यामः काननं वयम् ॥ ७८ ॥  
  
अन्यथा स्त्रीवधं तुभ्यं दास्यामः सर्वयोषितः ।  
गोपीनां वचनं श्रुत्वा राधिकायाश्च माधवः ॥ ७९ ॥  
  
उवाच जीवयामास मुधादृष्ट्या च नारद ।  
उत्तस्थौ राधिका देवी रुदती मानिनी सती ॥ ८० ॥  
  
गोप्यस्तां बोधयामासुःक्रोडे कृत्वा पुनः पुनः ॥ ८१ ॥  
  
श्रीकृष्ण उवाच  
श्रृणु राधे प्रवक्ष्यामि ज्ञानमाध्यात्मिकं परम् ।  
यच्छ्रुत्वा हालिको मूर्खः सद्यो भवति पण्डितः ॥ ८२ ॥  
  
जात्याऽहं चगतां स्वामी किं रुक्मिण्यादियोषिताम् ।  
कार्यकारणरूपोऽहं व्यक्तो राधे पृथक् पृथक् ॥ ८३ ॥  
  
एकात्माऽहं च विश्वेषां जात्या ज्योतिर्मयः स्वयम् ।  
सर्वप्राणिषु व्यक्त्या चाप्याब्रह्मादितृणादिषु ॥ ८४ ॥  
  
एकस्मिंश्च भुक्तवति न तुष्टोऽन्यो जनस्तथा ।  
मय्यात्मनि गतेऽप्येको मृतोऽप्यन्यः सुजीवति ॥ ८५ ॥  
  
जात्याऽहं कृष्णरूपश्च परिपूर्णतमः स्वयम् ।  
गोलोके गोकुले पुण्ये क्षेत्रे वृन्दावने वने ॥ ८६ ॥  
  
द्विभुजो गोपवेषश्च स्वयं राधापतिः शिशुः ।  
गोपालैर्गोपिकाभिश्च सहितः कामधेनुभिः ॥ ८७ ॥  
  
चतुर्भुजोऽहं वैकुण्ठे द्विधारूपः सनातनः ।  
लक्ष्मीसरस्वतीकान्तः सततं शान्तविग्रहः ॥ ८८ ॥  
  
यन्मानसी सिन्धुकन्या मर्त्यलक्ष्मीपतिर्भुवि ।  
श्वेतद्वीपे च श्रीरीदे तत्रापि च चतुर्भुजः ॥ ८९ ॥  
  
अहं नारायणर्षिश्च नरो धर्मः सनातनः ।  
धर्मवक्ता च धर्मिष्ठो धर्मवर्त्मप्रवर्तकः ॥ ९० ॥  
  
शान्तिर्लक्ष्मीस्वरूपा च धर्मिष्ठा च पतिव्रता ।  
अत्र तस्याः पतिरहं पुण्यक्षेत्रे च भारते ॥ ९१ ॥  
  
सिद्धेशः सिद्धिदः साक्षात्कपिलोऽहं सतीपतिः ।  
नानारूपधरोऽहं च व्यक्तिभेदेन सुन्दरि ॥ ९२ ॥  
  
अहं चतुर्भुजः शश्वद्द्वार्वत्यां रुक्मिणीवतिः ।  
अहं क्षीरोदशायी च सत्यभामागृहे शुभे ॥ ९३ ॥  
  
अन्यासां मन्दिरेऽहं च कायव्यूहात्पृथक्पृथक् ।  
अहं नारायणर्षिश्च फाल्गुनस्यास्य सारथिः ॥ ९४ ॥  
  
स नरर्षिर्धर्मपुत्रो मदंशो बलवान्भुवि ।  
तपसाऽऽराधितस्तेन सारथ्येऽहं च पुष्करे ॥ ९५ ॥  
  
यथा त्वं राधिका देवी गोलेके गोकुले तथा ।  
वैकुण्ठे च महालक्ष्मीर्भवती च सरस्वती ॥ ९६ ॥  
  
भवती मर्त्यलक्ष्मीश्च क्षीरोदशायिनः प्रिया ।  
धर्मपुत्रवधूस्त्वं च शान्तिर्लक्ष्मीस्वरूपिणी ॥ ९७ ॥  
  
कपिलस्य प्रिया कान्ताभारते भवती सती ।  
त्वं सीता मिथिलायां च त्वच्छाया द्रौपदी सती ॥ ९८ ॥  
  
द्वारवत्यां महाल्क्ष्मीर्भवती रुक्मिणी सती ।  
पञ्चानां पाण्डवानां च भवती कलया प्रिया ॥ ९९ ॥  
  
रावणेन हृता त्वं च स्वं च रामस्य कामिनी ।  
नानारूपा यथा त्वं च च्छायया कलया सती ॥ १०० ॥  
  
नानारूपस्तथाऽहं च श्वांशेन कलया तथा ।  
परिपूर्णतमोऽहं च परमात्मा परात्परः ॥ १०१ ॥  
  
इति ते कथितं सर्वमाध्यात्मिकमिदं सति ।  
राधे कर्वापराधं मे क्षमस्व परमेश्वरी ॥ १०२ ॥  
  
श्रीकृष्णवचनं श्रुत्वा परितुष्टा च राधिका ।  
परितुष्टाश्च गोप्यश्च प्रणेमुः परमेश्वरम् ॥ १०३ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo  
षड्विंशत्यधिकशततमोध्यायः ॥ १२६ ॥