---
title: ०९१

---
अथैकनवतितमोऽध्यायः  
श्रीभगवानुवाच  
निषेकेन परिष्वङ्गो विभेदस्तेन वा भवेत् ।  
क्षणेन दर्शनं तेन निषेकः केन वार्यते ॥ १ ॥  
  
गमनागमनार्थ चाप्युद्धवः कथयिष्यति ।  
प्रस्थापयामि तं शीघ्रं विज्ञास्यसि ततः पितः ॥ २ ॥  
  
यशोदां रोहिणीं चैव गोपिकां गोपबालकान् ।  
प्राणाधिकां राधिकां तां गत्वा सम्बोधयिष्यति ॥ ३ ॥  
  
एतस्मिन्नन्तरे तत्र वसुदेवश्च देवकी ।  
बलदेवश्चोद्धवश्च तथाऽक्रूरश्च सत्वरम् ॥ ४ ॥  
  
वसुदेव उवाच  
नन्द त्वं बलवाञ्ज्ञानी सद्बन्धुश्च सखा मम ।  
त्यज मोहं गृहं गच्छ वत्सस्तेऽयं यथा मम ॥ ५ ॥  
  
दूरीभूता गोकुलाच्च मथुरा नास्ति बान्धव ।  
महोत्सवे सदानन्दे नन्द द्रक्ष्यसि पुत्रकम् ॥ ६ ॥  
  
देवक्युवाच  
यथाऽयमावयोः पुत्रस्तथैव भवतो ध्रुवम् ।  
सालसः केन हे नन्द शुचा देहो हि लक्ष्यते ॥ ७ ॥  
  
एकादशाब्दं सबलः स्थित्वा ते मन्दिरे सुखम् ।  
कथं स्वल्पदिनेनैव शोकग्रस्तो भविष्यसि ॥ ८ ॥  
  
तिष्ठ पुत्रेण सार्धं च मथुरायां कियद्दिनम् ।  
पूर्णचन्द्राननं पश्य जन्म त्वं सफलं कुरु ॥ ९ ॥  
  
श्रीभगवानुवाच  
घच्छोद्धव सुखं भद्रं भविष्यति तव प्रियम् ।  
प्रहर्ष गोकुलं गत्वा यशोदां रोहिणीं प्रसूम् ॥ १० ॥  
गोपवालसमूहं च राधिकां गोपिकागणम् ।  
प्रबोधयाऽऽध्यात्मिकेन मद्दत्तेन शुचश्छिदा ॥ ११ ॥  
  
नन्दस्तिष्ठतु सानन्दं मन्मातुराज्ञया शुचा ।  
नन्दस्थितिं सद्विनयं यशोदां कथयिष्यसि ॥ १२ ॥  
  
इत्येवमुक्त्वा श्रीकृष्णः पित्रा मात्रा बलेन च ।  
अक्रूरेण समं तूर्ण ययावभ्यन्तरं गृहम् ॥ १३ ॥  
  
उद्धवो रजनीं स्थित्वा मथुरायां च नारद ।  
प्रभाते प्रययौ शीघ्रं रम्यं वृन्दावनं वनम् ॥ १४ ॥  
  
इति श्रीब्रह्मo महाo श्रीकृष्णजन्मखo उत्तo नारदानाo एकनव-  
तितमोऽध्यायः ॥ ९१ ॥