---
title: ०२०

---
4.20  
श्रीनारायण उवाच ॥  
एकदा बालकैः सार्द्धं बलेन सह माधवः॥  
भुक्त्वा पीत्वाऽनुलिप्तश्च वृन्दारण्यं जगाम ह ॥१॥  
क्रीडां चकार भगवान्कौतुकेन च तैः सह ॥  
क्रीडानि मग्नचित्तानां दूरं तद्गोकुलं ययौ ॥ २ ॥  
तस्य प्रभावं विज्ञातुं विधाता जगतां पतिः ॥  
चकार निह्नुतिं गाश्च वत्सांश्च बालकानपि ॥ ३ ॥  
विज्ञाय तदभिप्रायं सर्वज्ञः सर्वकारकः ॥  
पुनश्चकार तत्सर्वं योगीन्द्रो योगमायया ॥ ४ ॥  
जगाम श्रीहरिर्गेहं कालयित्वा च गोकुलम् ॥  
बलेन बालकैः सार्धं क्रीडाकौतुकमानसः ॥ ५ ॥  
एवं चकार भगवान्वर्षमेकं च प्रत्यहम् ॥  
यमुनागमनं गोभिर्बलेन सह बालकैः ॥ ६ ॥  
ब्रह्मा प्रभावं विज्ञाय लज्जानम्रात्मकन्धरः ॥  
आजगाम हरेःस्थानं भाण्डीरवटमूलके ॥ ७ ॥  
ददर्श कृष्णं तत्रैव गोपालगणवेष्टितम् ॥  
यथा पार्वणचन्द्रं च विभान्तं स्वगणैः सह ॥८॥  
रत्नसिंहासनस्थं च हसन्तं सस्मितं मुदा॥  
पीतवस्त्रपरीधानं ज्वलन्तं ब्रह्मतेजसा ॥९॥  
रत्नकेयूरवलयरत्नमञ्जीररञ्जितम्॥  
रत्नकुण्डलयुग्माभ्यां स्वकपोलस्थलोज्ज्वलम् ॥ 4.20.१० ॥  
कोटिकन्दर्पलावण्यं लीलाधाममनोहरम् ॥  
चन्दनागुरुकस्तूरीकुङ्कुमार्चितविग्रहम् ॥ ११ ॥  
पारिजातप्रसूनानां मालाजालैर्विभूषितम् ॥  
नवीननीरदश्यामं प्रोद्भिन्ननवयौवनम् ॥१२॥  
मालतीमाल्यसंयुक्तं मयूरपिच्छचूडकम् ॥  
स्वाङ्गसौन्दर्यदीप्त्या च कृतभूषणभूषितम् ॥ १३ ॥  
शरत्पार्वणचन्द्रस्य प्रभामुष्टास्यसुन्दरम् ॥  
पक्वबिम्बाधरौष्ठं च खगेन्द्रचञ्चुनासिकम् ॥ १४ ॥  
शरन्मध्याह्नपद्मानां प्रभामोचनलोचनम्॥  
मुक्तापङ्क्तिविनिन्द्यैकदन्तपङ्क्तिमनोहरम् ॥१५॥  
कौस्तुभेन मणीन्द्रेण वक्षःस्थलसमुज्ज्वलम्॥  
शान्तं च राधिकाकान्तं परिपूर्णतमं परम्॥१६॥  
एवम्भूतं प्रभुं दृष्ट्वा प्रणनामातिविस्मितः॥  
दर्शन्दर्शमीश्वरं तं प्रणनाम पुनःपुनः॥१७॥  
यद्दृष्टं हृदयाम्भोजे तद्रूपं बहिरेव च ॥  
या मूर्तिः पुरतो दृष्टा सा पश्चात्परितस्ततः ॥१८॥  
तत्र वृन्दावने सर्वं दृष्ट्वा कृष्णसमं मुने ॥  
ध्यायन्ध्यायं च तद्रूपं तत्र तस्थौ जगद्गुरुः ॥१९॥  
गावो वत्साश्च बालाश्च लतागुल्माश्च वीरुधः ॥  
सर्वं वृन्दावनं ब्रह्मा श्यामरूपं ददर्श ह ॥4.20.२०॥  
दृष्ट्वैवं परमाश्चर्यं पुनर्ध्यानं चकार ह ॥  
ददर्श त्रिजगद्ब्रह्मा नान्यत्कृष्णं विना मुने॥२१॥  
क्व च वृक्षः क्व वा शैलः क्व मही क्व च सागराः ॥  
क्व देवाः क्व च गन्धर्वा मुनीन्द्राः क्व च मानवाः ॥२२॥  
क्व चात्मा क्व जगद्बीजं क्व स्वर्गः क्वायमेव च॥  
सर्वं च स्वदृशा ब्रह्मा ददर्श मायया हरेः ॥२३॥  
क्व कृष्णो जगतां नाथः क्व वा मायाविभूतयः ॥  
सर्वं कृष्णमयं दृष्ट्वा किञ्चिन्निर्वक्तुमक्षमः ॥ २४ ॥  
किं स्तौमि किं करोमीति मनसैवं प्रगृह्य च ॥  
तत्र स्थित्वा जगद्धाता जपं कर्तुं समुद्यतः ॥ २५ ॥  
सुखं योगासनं कृत्वा बभूव सम्पुटाञ्जलिः ॥  
पुलकाङ्कितसर्वाङ्गः साश्रुनेत्रोऽतिदीनवत् ॥ २६ ॥  
इडां सुषुम्नां मध्यां च पिङ्गलां नलिनीं धुराम् ॥  
नाडीषट्कं च योगेन निबद्ध्य च प्रयत्नतः ॥ २७ ॥  
मूलाधारं स्वाधिष्ठानं मणिपूरं मनोहरम् ॥  
विशुद्धं परमाज्ञाख्यं षट्चक्रं च निबद्ध्य च ॥ २८ ॥  
लङ्घनं कारयित्वा च तत्षट्चक्रं क्रमाद्विधिः॥  
ब्रह्मरन्ध्रं समानीय वायुबन्धं चकार ह॥२९॥  
निबध्य वायुं मध्यां तामानीय हृदयाम्बुजम्॥  
तं वायुं भ्रामयित्वा च योजयामास मध्यया ॥ 4.20.३० ॥  
एवं कृत्वा तु निष्पन्दो यो दत्तो हरिणा पुरा ॥  
जजाप परमं मन्त्रं तस्यैव च दशाक्षरम् ॥३१॥  
मुहूर्तं च जपं कृत्वा ध्यायन्ध्यायं पदाम्बुजम् ॥  
ददर्श हृदयाम्भोजे सर्वतेजोमयं मुने ॥३२॥  
तत्तेजसोऽन्तरे रूपमतीव सुमनोहरम् ॥  
द्विभुजं मुरलीहस्तं भूषितं पीतवाससा ॥ ३३ ॥  
श्रुतिमूलस्थलन्यस्तज्वलन्मकरकुण्डलम् ॥  
ईषद्धास्यप्रसन्नास्यं भक्तानुग्रहकातरम् ॥ ३४ ॥  
यद्दृष्टं ब्रह्मरन्ध्रे च हृदि तद्बहिरेव च ॥  
दृष्ट्वा च परमाश्चर्यं तुष्टाव परमेश्वरम् ॥३५॥  
यत्स्तोत्रं च पुरा दत्तं हरिणैकार्णवे मुने ॥  
तमीशं तेन विधिना भक्तिनम्रात्मकन्धरः ॥ ३६ ॥  
ब्रह्मोवाच ॥  
सर्वस्वरूपं सर्वेशं सर्वकारणकारणम् ॥  
सर्वानिर्वचनीयं तं नमामि शिवरूपिणम् ॥ ३७ ॥  
नवीनजलदाकारं श्यामसुन्दरविग्रहम् ॥  
स्थितं जन्तुषु सर्वेषु निर्लिप्तं साक्षिरूपिणम् ॥ ३८ ॥  
स्वात्मारामं पूर्णकामं जगद्व्यापिजगत्परम् ॥  
सर्वस्वरूपं सर्वेषां बीजरूपं सनातनम् ॥ ३९ ॥  
सर्वाधारं सर्ववरं सर्वशक्तिसमन्वितम् ॥  
सर्वाराध्यं सर्वगुरुं सर्वमङ्गलकारणम् ॥ 4.20.४० ॥  
सर्वमन्त्रस्वरूपं च सर्वसम्पत्करं वरम् ॥  
शक्तियुक्तमयुक्तं च स्तौमि स्वेच्छामयं विभुम् ॥ ४१ ॥  
शक्तीशं शक्तिबीजं च शक्तिरूपधरं वरम् ॥  
संसारसागरे घोरे शक्तिनौकासमन्वितम् ॥ ४२ ॥  
कृपालुं कर्णधारं च नमामि भक्तवत्सलम् ॥  
आत्मस्वरूपमेकान्तं लिप्तं निर्लिप्तमेव च ॥४३॥  
सगुणं निर्गुणं ब्रह्म स्तौमि स्वेच्छास्वरूपिणम्॥  
सर्वेन्द्रियादिदेवं तमिन्द्रियालयमेव च ॥४४॥  
सर्वेन्द्रियस्वरूपं च विराड्रूपं नमाम्यहम् ॥  
वेदं च वेदजनकं सर्ववेदाङ्गरूपिणम्॥४५॥  
सर्वमन्तस्वरूपं च नमामि परमेश्वरम् ॥  
सारात्सारतरं द्रव्यमपूर्वमनिरूपिणम् ॥ ४६ ॥  
स्वतन्त्रमस्वतन्त्रं च यशोदानन्दनं भजे ॥  
सन्तं सर्वशरीरेषु तमदृष्टमनूहकम् ॥४७॥  
ध्यानासाध्यं विद्यमानं योगीन्द्राणां गुरुं भजे ॥  
रासमण्डलमध्यस्थं रासोल्लाससमुत्सुकम् ॥४८॥  
गोपीभिः सेव्यमानं च तं धरेशं नमाम्यहम् ॥  
सतां सदैव सन्तं तमसन्तमसतामपि॥४९॥  
योगीशं योगसाध्यं च नमामि शिवसेवितम्॥  
मन्त्रबीजं मन्त्रराजं मन्त्रदं फलदं फलम् ॥ ॥4.20.५०॥  
मन्त्रसिद्धिस्वरूपं तं नमामि च परात्परम् ॥  
सुखं दुःखं च सुखदं दुःखदं पुण्यमेव च ॥५१॥  
पुण्यप्रदं च शुभदं शुभबीजं नमाम्यहम् ॥  
इत्येवं स्तवनं कृत्वा दत्त्वा गाश्च स बालकान् ॥ ९२ ॥  
निपत्य दण्डवद्भूमौ रुरोद प्रणनाम च ॥  
ददर्श चक्षुरुन्मील्य विधाता जगतां मुने ॥ ५३ ॥  
ब्रह्मणा च कृतं स्तोत्रं नित्यं भक्त्या च यः पठेत् ॥  
इह लोके सुखं भुक्त्वा यात्यन्ते श्रीहरेः पदम् ॥ ५४ ॥  
लभते दास्यमतुलं स्थानमीश्वरसन्निधौ ॥  
लब्ध्वा च कृष्णसान्निध्यं पार्षदप्रवरो भवेत् ॥ ५५ ॥  
श्रीनारायण उवाच ॥  
गते जगत्कारणे च ब्रह्मलोकं च ब्रह्मणि ॥  
श्रीकृष्णो बालकैः सार्धं जगाम स्वालयं विभुः ॥ ५६ ॥  
गावो वत्साश्च बालाश्च जग्मुर्वर्षान्तरे गृहम् ॥  
श्रीकृष्णमायया सर्वे मेनिरे ते दिनान्तरम् ॥ ५७ ॥  
गोपा गोपालिका किञ्चित्तत्कर्तुं न क्षमास्तदा ॥  
योगिनः कृत्रिमं सर्वं किं नूत्नं वा पुरातनम् ॥ ५८ ॥  
इत्येवं कथितं सर्वं श्रीकृष्णचरितं शुभम् ॥  
सुखदं मोक्षदं पुण्यं सर्वकालसुखावहम् ॥ ५९ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे गोवत्सबालकहरणप्रस्तावो नाम विंशोऽध्यायः ॥ २० ॥