---
title: ०९६

---
अथ षण्णवतितमोऽध्यायः  
नारायण उवाच  
श्रीकृष्णस्मरणं कृत्वा गमनोन्मुखमुद्धवम् ।  
नतं राधापदाम्भोजे शिरसा पुलकाञ्चितम् ॥ १ ॥  
  
उवाच माधवी गोपी रुदती प्रेमविह्वला ।  
भक्तं रुदन्तमुच्छैश्च राधाविच्छेदकातरम् ॥ २ ॥  
  
माधव्युवाच  
उद्धव शृणु वक्ष्यामि क्षणं तिष्ठ यथोचितम् ।  
निगूढं परमं ज्ञानं यत्ते मनसि वाञ्छितम् ॥ ३ ॥  
  
सुदुर्लभं पुराणेषु वेदेषु गोपनीयकम् ।  
प्रश्नं कुरु महाभाग राधिकां त्रिजगत्प्रसूम् ॥ ४ ॥  
  
इत्युक्त्वा सा च गोपीशा समुवास मुसंसदि ।  
उवाच मधुरं शान्तामुद्धवश्चापि राधिकाम् ॥ ५ ॥  
  
उद्धवउवाच  
एकाकी भवमायाति यात्येकाकी पुनः पुनः ।  
प्राणी कर्मानुरोधेन स्वकर्मफलभुक्पुमान् ॥ ६ ॥  
  
कर्मणा जायते जन्तुः कर्मणौव प्रलीयते ।  
सुखं दुःखं भयं शोकं कर्मणैवाभिपद्यते ॥ ७ ॥  
  
जन्तुर्भोगावशेषेण भोगं भुङ्क्ते भवेषु च ।  
पुनश्च कर्मणो भोगात्समायाति च याति च ॥ ८ ॥  
  
रत्नादिकं च यत्किचिन्मह्यं दत्तं त्वया सति ।  
मया सार्ध न यात्येव तेन मे किं प्रयोजनम् ॥ ९ ॥  
  
भवाब्थितारणे देवि भवती तरणिर्वरा ।  
कर्णधारः स्वयं कृष्णः सर्वेषां पारकारकः ॥ १० ॥  
किञ्चिद्यानं देहि मह्यं भवाब्धिपारकारणम् ।  
प्राप्य प्रसातं यास्यामि मथुरां कृष्ममूलकम् ॥ ११ ॥  
  
यां यां कालगतिं मातः सुराणां च नृणामपि ।  
पितॄणां ब्रह्मलोकस्य तदूर्ध्वस्य च तां वद ॥ १२ ॥  
  
तामेव दुस्तरां घोरां तीर्त्वा यामि हरेः पदम् ।  
एवम्भूतमुपायं च देहि मे कमलालये ॥ १३ ॥  
  
दूरतो यत्पदाम्भोजं ध्यायन्ते च दिवानिशम् ।  
देवा ब्रह्मेशशेषाद्यास्त्वं तद्वक्षः स्थलस्थिता ॥ १४ ॥  
  
उद्धवस्य वचः श्रुत्वा जहास कमलालया ।  
वाससा नेत्रनीरं च सम्भार्ज्य तमुवाच सा ॥ १५ ॥  
  
राधोवाच  
माधवीवचनेनैव करोषि प्रश्नमुद्धव ।  
स्त्रीजातिरबला लोके किं वा ज्ञानं ददामि ते ॥ १६ ॥  
  
शुद्धां कालगतिं वत्स जानाति भगवान्हरिः ।  
ब्रह्म महेशः शेषश्च वेदाश्चत्वार एव च ॥ १७ ॥  
  
किञ्चिद्वेदानुसारेण सन्तो जानन्ति पुत्रक ।  
श्रूयतां कुष्णवक्त्रेण गोलोके रासमण्डले ॥ १८ ॥  
  
गोलोके चापि वैकुण्ठे ब्रह्मलोके च साम्प्रतम् ।  
या च दृष्टा कालगतिस्तामेव कथयामि ते ॥ १९ ॥  
  
नृणां पितॄणां देवानां ब्रह्मलोकादिकस्य च ।  
बहिल्रोकस्य ब्रह्माण्डात्पातालानां च निश्चितम् ॥ २० ॥  
दुरत्ययां कालगतिं येनोपायेन पण्डिताः ।  
निस्तरन्ति बुधश्रेष्ठ कथयामि निशामय ॥ २१ ॥  
  
भजन्ति जगतां नाथं कालकालं जगद्गुरुम् ।  
निर्गुणं च निरीहं च परमात्मानमीश्वरम् ॥ २२ ॥  
  
सद्यः पतति देहोऽयं विना येन सदात्मना ।  
तं निषेव्य कालगतिं तलत्येव हि केवलम् ॥ २३ ॥  
  
आयुर्हरति सर्वेषां प्राणिनां रविरेव च ।  
श्रीहरेः शुद्धभक्तानां सतां पुण्यवतां विना ॥ २४ ॥  
  
विधेर्मानसिकान्पुत्रांश्चतुरः पश्य पुत्रक ।  
सनकादीन्भागवतान्येषां च सुस्थिरं वमः ॥ २५ ॥  
  
रुद्राद्यान्वयसा नित्याञ्ज्ञातिनां च गुरोर्गुरून् ।  
बालाननुपनीतांश्च पञ्चवर्षशिशून्यथा ॥ २६ ॥  
  
अम्यन्तरे महास्फीतान्सस्मितांश्च दिगम्बरान् ।  
श्रीकृष्णध्यानपूताश्च तीर्थपूतांश्च वैष्णवान् ॥ २७ ॥  
  
वेदवेदाङ्गशास्त्राणां चिन्ताहीनान्प्रफुल्लितान् ।  
भक्त्या दिवानिशं शश्वद्धरिभावेन तत्परान् ॥ २८ ॥  
  
बाह्यपूजाविहीनांश्च पूतान्मानसिकांस्तथा ।  
मृत्युञ्जयान्महाभागान्कालव्यालजितस्तथा ॥ २९ ॥  
  
सनकं च सनन्दं च तृतीयं च सनातनम् ।  
परं सनत्कुमारं च ये स्मरन्ति च सर्वशः ॥ ३० ॥  
तीर्थस्नानफलं लब्ध्वा मुच्यते कृतपातकात् ।  
हरिभक्तिर्भवेत्तेषां हरिदास्यं लभन्ति च ॥ ३१ ॥  
  
मृकण्डुबालकं पश्य कर्मणा च द्विजोत्तमम् ।  
दशवर्षायुषं तीव्रं ज्वलन्तं ब्रह्मतेजसा ॥ ३२ ॥  
  
हरिसेवनतः पश्चात्सप्तकल्पान्तजीविनम् ।  
वोढुं पञ्चशिखं पश्य लोमशं चाऽऽसुरिं तथा ॥ ३३ ॥  
  
सर्वकर्मविहीनं च हरिसेवनतत्परम् ।  
शतकल्पायुषं चैव ध्यायमानं हरेः पदम् ॥ ३४ ॥  
  
जमदग्नेः सुतं पश्य रामं तं चिरजीविनम् ।  
हनुमन्तं बलिं व्यासमश्वत्थामानमेव च ॥ ३५ ॥  
  
विभीषणं कृपं विप्रं जाम्बवन्तं च भल्लुकम् ।  
हरिभावनया चैते शुद्धाः सुचिरजीविनः ॥ ३६ ॥  
  
सिद्धेन्द्रेषु मुनीन्द्रेषु नरेष्वन्येषु चोद्धव ।  
हरिभावनशुद्धाश्च सर्वे ते चिरजीविनः ॥ ३७ ॥  
  
प्रह्लादं पश्य दैत्येषु हिरण्यकशिपोः सुतम् ।  
हरिद्विषो दुरन्तस्य हरिभावनतत्परम् ॥ ३८ ॥  
  
चिरायुषं कालजितं पश्यान्यं चाप्यसङ्ख्यकम् ।  
अनेकजन्मतपसा लब्ध्वा जन्म च भारते ॥ ३९ ॥  
  
ये हरिं तं न सेवन्ते ते मूढाः कृतपापिनः ।  
वासुदेवं परित्यज्य विषये निरतो जनः ॥ ४० ॥  
त्यक्त्वाऽमृतं महामूढो विषं भुङ्क्ते निजेच्छया ।  
कस्य स्त्री कस्य वा पुत्रः कस्य वा बान्धवास्तथा ॥ ४१ ॥  
  
कः कस्य बन्धुर्विपदि श्रीकृष्णेन विना भुवि ।  
तस्मात्सन्तः सदा कृष्णं भजन्त्येव दिवानिशम् ॥ ४२ ॥  
  
जन्ममृत्युजराव्याधिहरं सर्वहरं परम् ।  
कालस्य तरणोपायं भजनं परमात्मनः ॥ ४३ ॥  
  
आनन्दनन्दनस्यैव परिपूर्णतमस्य च ।  
शृणु कालगतिं वत्स मदीयज्ञानगोचराम् ॥ ४४ ॥  
  
नराणां च पितॄणां च सुराणां चापि ब्रह्मणः ।  
नागानां राक्षसादीनां तत्परेषां च पुत्रक ॥ ४५ ॥  
  
कथयामि निगूढार्थं सावधानं निशामय ।  
सर्वस्माच्च परं स्थानं सर्वाधारो महान्विराट् ॥ ४६ ॥  
  
यस्य लोमसु विश्वानि चासङ्ख्यानि च तानि च ।  
सर्वस्माच्च परं सूक्ष्मं परमाणुं निशामय ॥ ४७ ॥  
  
कालारम्भात्मकं सर्वमनूरं परमीप्सितम् ।  
चरमः सद्विशेषाणामनेकोऽसंयुतः सदा ॥ ४८ ॥  
  
परमाणुः स विज्ञेयो नृपामैक्यभ्रमो यतः ।  
परमाणुद्वयेनाणुस्त्रसरेणुस्तु ते त्रयः ॥ ४९ ॥  
  
त्रसरेणुत्रिकेणापि त्रुटिरुक्ता मनीषिभिः ।  
वेधस्त्रुटिशतेनैव त्रिवेधेन लवस्तथा ॥ ५० ॥  
त्रिलवेन निमेषश्च त्रि निमेषेण च क्षणः ।  
काष्ठा पञ्चक्षणेनैव लघुश्च दशकाष्ठया ॥ ५१ ॥  
  
लघुपञ्चदशं दण्डस्तत्प्रमाणं निशामय ।  
द्वादशार्धपलोन्मानं चतुर्भिश्चतुरङ्गुलैः ॥ ५२ ॥  
  
स्वर्णमाषैः कृतच्छिद्रं यावत्प्रस्थजलप्लुतम् ।  
दण्डद्वये मुहूर्तः स्यात्वष्टिदण्डात्मिका तिथिः ॥ ५३ ॥  
  
तदष्टभागः प्रहरः प्रमाणं च निरूपणम् ।  
चतुर्भिः प्रहरै रात्रिश्चतुर्भिर्दिनमुच्यते ॥ ५४ ॥  
  
तिथिपञ्चदशेनैव पक्षमानं प्रकीर्तितम् ।  
पक्षद्वयेन मासः स्याच्छुक्लकृष्णाभिधेन च ॥ ५५ ॥  
  
ऋतुर्मासद्वयेनैव तत्षट्केनैव वत्सरः ।  
वसन्तग्रीष्मवर्षाश्च शरद्धेमन्तशीतकाः ॥ ५६ ॥  
  
वर्षाः पञ्चविधा ज्ञेयाः कालविद्भिर्निरूपिताः ।  
संवत्सरः प्रवत्सर इलावत्सर एव च ॥ ५७ ॥  
  
अनुवत्सरो वत्सरोऽयमिति कालविदो विदुः ।  
अब्दो द्विषट्कमासैश्च तन्नाम शुणु चोद्धव ॥ ५८ ॥  
  
वैशाखो ज्येष्ठ आषाढः श्रावणो भाद्र एव च ।  
आश्विनः कार्तिको मार्गः पौषो माघस्तु फाल्गुनः ॥ ५९ ॥  
  
सैत्रस्तु चरमो ज्ञेयो वर्षशेषी निरूपितः ।  
वसन्तश्चैत्रवैशाखमासयुग्मेन कीर्तितः ॥ ६० ॥  
ज्येष्ठावाढद्वयेनैव ग्रीष्मस्तु परिकीर्तितः ।  
वर्षा श्रावणभद्रे च ह्याश्विने कार्तिके शरत् ॥ ६१ ॥  
  
मार्गे पौषे च हेमन्तः शिशिरो माघफाल्गुने ।  
अब्दस्तु चायनै द्वे वै चोत्तरे दक्षिणायने ॥ ६२ ॥  
  
माघादिषड्विनिर्मितमुत्तरायणमीप्सितम् ।  
श्रावणादिमासषट्कं दक्षिणायनमेव च ॥ ६३ ॥  
  
माघादाषाढपर्यन्तं दिनं वृद्धं क्रमेण वै ।  
नक्तं वृद्धं श्रावणश्च पौषपर्यन्तमेव च ॥ ६४ ॥  
  
प्रतिपत्पूर्णिमान्तश्च शुक्लपक्षः प्रकीर्तितः ।  
पूर्णिमायाः प्रतिपदश्चामावास्यान्त एव च ॥ ६५ ॥  
  
कृष्णपक्षस्तु विज्ञेयो वेदविद्भिर्निरूपितः ।  
द्वितीया च तृतीया च चतुर्थी पञ्चमी तथा ॥ ६६ ॥  
  
षष्ठी च सप्तमी चैव ह्यष्टमी नवमी तथा ।  
दशम्येकादशी चापि द्वादशी च त्रयोदशी ॥ ६७ ॥  
  
चतुर्दशी कुहूर्यावद्दिनं तु गणनं स्मृतम् ।  
अस्विनी भरणी चापि कृत्तिका रोहिणी तथा ॥ ६८ ॥  
  
मृगशिरस्त्थाऽऽर्द्रा च नक्षत्रे द्वे पुनर्वसू ।  
पुष्याश्लेषे मघा चैव पूर्वा चोत्तरफाल्गुनी ॥ ६९ ॥  
  
हस्तचित्रे तथा स्वाती विशाखा चानुराधिका ।  
ज्येष्ठा मूलं तथा ज्ञेया पूर्वाषाढोत्तरा तथा ॥ ७० ॥  
श्रवणाभिजिती चैव धनिष्ठा च प्रकीर्तिता ।  
ततः शतभिषा ज्ञेय पूर्वाभाद्रपदा तथा ॥ ७१ ॥  
  
तथोत्तरा तु विज्ञेया रेवती चरमा स्मृता ।  
अष्टाविंशति नक्षत्रं कलत्रं शशिनस्तथा ॥ ७२ ॥  
  
क्रमेण ताभिः सार्ध च चन्द्रस्तिष्ठति नित्यशः ।  
सप्तविंशति नक्षत्रं कलत्रं च श्रुतौ श्रुतम् ॥ ७३ ॥  
  
अभिजिच्छूवणच्छाया तेनाष्टाविंशतिः स्मृता ।  
एकदा च मधौ चन्द्रो रोहिण्या वामया सह ॥ ७४ ॥  
  
रेमे दिवानिशं नित्यं श्रवणा च चुकोप सा ।  
छायां च दत्त्वा चन्द्राय ययौ तातान्तिकं भिया ॥ ७५ ॥  
  
ततः पितरमादाय सा चक्रे च विभागकम् ।  
बभूव तेन नक्षत्रमभिजिन्नामकं पुरा ॥ ७६ ॥  
  
एतच्छ्रुत्वा कृष्णमुखाच्छतश्रृङ्गे च पर्वते ।  
नक्षत्रं कथितं वत्स तिथ्या भ्रमति नित्यशः ॥ ७७ ॥  
  
योगं च करणं चैव मद्वक्त्रेण निशामय ।  
विष्कम्भः प्रीतिरायुष्मान्सौभाग्यः शोभनस्तथा ॥ ७८ ॥  
  
अतिगण्डः सुकर्मा च घृतिः शूलस्तथैव च ।  
गण्डो वृद्धिर्ध्रुवश्चैव व्याघातो हर्षणास्तथा ॥ ७९ ॥  
  
वज्रं सिद्धिर्व्यतीपातो वरीयान्परिघः शिवः ।  
सिद्धिः साध्यः शुभः शुक्लो ब्रह्मेन्द्रो वैधृतिस्तथा ॥ ८० ॥  
कीर्तितस्ते योगगणः करणं श्रूयतामिति ।  
बवश्च बालवश्चैव कौलवस्तैतिलस्तथा ॥ ८१ ॥  
  
गरश्च वणिजश्चापि विष्टिश्च शकुनिस्तथा ।  
चतुष्पाच्चापि नागश्च किंस्तुघ्न इति कीर्तितम् ॥ ८२ ॥  
  
नराणां चापि मासेन पितॄणां च दिवानिशम् ।  
शुक्ले चापि दिनं तेषां कृष्णे नक्तं प्रकीर्तितम् ॥ ८३ ॥  
  
वत्सरेण नाराणां च सुराणां च दिवानिशम् ।  
दिनं तेषामुत्तरे च नक्तं च दक्षिणायने ॥ ८४ ॥  
  
मन्वन्तरं तु दिव्यानां युगानामेकसप्ततिः ।  
मनोरायुः परिमितं शक्रस्याऽऽयुः प्रकीर्तितम् ॥ ८५ ॥  
  
पञ्चविंशत्सहस्रं च तथा पञ्चशतं परम् ।  
तत्र सूर्यगतिर्नास्ति शक्रपातानुसारतः ॥ ८६ ॥  
  
दिवानिशं च जानन्ति ब्रह्मलोकनिवासिनः ।  
दण्डद्वयं नरपलं शक्रपातेन तत्पलम् ॥ ८७ ॥  
  
एवं त्रिशद्दिनेनैव धातुर्मासः प्रकीर्तितः ।  
अब्दो द्वादशभिर्मासैरेवं तस्य शतायुषः ॥ ८८ ॥  
  
ब्रह्मणः पतनेनैव निमेषाच्छ्रीहरेरपि ।  
धातुः पातानुसारेण वैकुण्ठे न दिवानिशम् ॥ ८९ ॥  
  
तत्र सूर्यगतिर्नास्ति चैवं गोलोकतः स्मृतम् ।  
वैकुण्ठवासिनः सर्वे न वै जानन्त्यहर्निशम् ॥ ९० ॥  
चन्द्रस्यापि ग्रहाणां च गतिर्नास्ति च तत्र वै ।  
चक्रं नैव भ्रमत्येव राशीनामिच्छया हरेः ॥ ९१ ॥  
  
दिनं च तेजसा दीप्तं कृष्णस्य परमात्मनः ।  
नक्तं तेजोविहीनं च हरौ च मन्दिरं गते ॥ ९२ ॥  
  
एवं कालगतिस्तत्र विष्णुलोकेऽस्ति सन्ततम् ।  
कालस्वरूपो भगवान्परमात्मा निराकृतिः ॥ ९३ ॥  
  
चन्द्रसूर्यगतिर्नास्चि पातालेषु च सप्तषु ।  
,द्वासिनश्च जानन्ति शङ्कन्ते न दिवानिशम् ॥ ९४ ॥  
  
दिने च मूर्ध्निनागानां मणिर्ज्वलति नित्यशः ।  
सन्ध्यायां दीप्तमग्निश्च रात्रिश्च तमसाऽऽवृता ॥ ९५ ॥  
  
कालं ताम्रीप्रमाणेन जानन्ति तन्निवासिनः ।  
यथा भुवि तथा तत्र परिमाणं प्रकीर्तितम् ॥ ९६ ॥  
  
कृतं त्रेता द्वापरं च कलिश्चेति चतुर्युगम् ।  
दिव्यैर्द्वादशसाहस्रैर्वत्सरैश्चापि तन्मितम् ॥ ९७ ॥  
  
अष्टौ शतान्यप्यधिकं सहस्राणां चतुष्टयम् ।  
दिव्यैर्वर्षैः कृतयुगं कालविद्भिर्निरूपितम् ॥ ९८ ॥  
  
अष्टाविंशत्सहस्राण्यप्यधिकं परिमाणकम् ।  
लक्षाणां च सप्तदशं नृमानं परिकीन्तितम् ॥ ९९ ॥  
  
अधिकं षट्शतान्येव सहस्राणां त्रयं तथा ।  
दिव्यैर्वर्षैश्च त्रेतेति वत्स कालविदो विदुः ॥ १०० ॥  
षण्णवतिसहस्राणि लक्षैर्द्वादशभिः सह ।  
नृणां वर्षैश्च त्रेतेति कालविद्भिः प्रकीर्तितः ॥ १०१ ॥  
  
चतुष्टयं शतानां चाप्यधिकं द्विसहस्रकम् ।  
वर्ष दिव्यं द्वापरं च कालज्ञैः परिकीर्तितम् ॥ १०२ ॥  
  
चतुःषष्टिसहस्राणि लक्षैरष्टभिरेव च ।  
नृणां वर्षैर्द्वापरं च कालज्ञैः परिकीर्तितम् ॥ १०३ ॥  
  
अधिकं द्विशतं चैव दिव्यं वर्षसहस्रकम् ।  
एवम्मितं कलियुगं वत्स प्राज्ञैर्निरूपितम् ॥ १०४ ॥  
  
द्वात्रिंशच्च सहस्रं च चतुर्लक्षं नृमानकम् ।  
वर्ष चेति कलियुगे चकार कालकोविदः ॥ १०५ ॥  
  
लक्षैर्द्विचत्वारिंशद्भिः सह विंशत्सहस्रकैः ।  
नृमानवर्षैः कालज्ञैर्व्यक्तमेव चतुर्युगम् ॥ १०६ ॥  
  
इति ते कथितं वत्स कालसङ्ख्यानिरूपणम् ।  
यथाश्रुतं यथाज्ञानं गच्छ वत्स हरेः पुरम् ॥ १०७ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo राधोद्ववसंo  
कालनिरूपणं नाम षण्ण्वतितमोऽध्यायः ॥ ९६ ॥