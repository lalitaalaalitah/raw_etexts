---
title: ०९८

---
अथाष्टनवतितमोऽध्यायः  
नारायण उवाच  
अथोद्धवो यशोदां च प्रणम्य त्वरया मुदा ।  
खर्जूरकाननं वामे कृत्वा च यमुनां ययौ ॥ १ ॥  
  
स्नात्वा भुक्त्वा च तत्रैव जगाम् मथुरां पुनः ।ददर्श वटमूले च गोविन्दं रहसि स्थितम् ॥ २ ॥  
  
प्रफुल्लोऽप्युद्धवं दृष्टवा सस्मितं तमुवाच सः ।  
रुदन्तं शोकदग्धं च साश्रुनेत्रं च कातरम् ॥ ३ ॥  
  
श्रीभगवानुवाच  
आगच्छोद्धव कल्याणं राधा जीवति जीवति ।  
कल्याणयुक्ता गोप्यश्च जीवन्ति विरहज्वरात् ॥ ४ ॥  
  
शुभं गोपशिशूनां च वत्सानां च गवामपि ।  
माता मे पुत्रविरहाद्यशोदा कीदृशी च सा ॥ ५ ॥  
  
वद बन्धो यथार्थं तत्त्वां दृष्ट्वा किमुवाच सा ।  
त्वयोक्ता जननी किं वा पुनः सा किमुवाच माम् ॥ ६ ॥  
  
दृष्टं तद्यमुनाकूलं पुण्यं वृन्दावनं वनम् ।  
निर्जनोपवनोघैश्च सुरम्यं रासमण्डलम् ॥ ७ ॥  
  
रम्यं कुञ्जकुटीरौधै रम्यं क्रीडासरोवरम् ।  
पुष्पोद्यानं विकसितं सङ्कुलं च मधुव्रतैः ॥ ८ ॥  
  
भाण्डीरे च वटो दृष्टः सुस्निग्धो बालकान्वितः ।  
दृष्टो गोष्ठो गवां दृष्टं गोकुलं गोकुलव्रजम् ॥ ९ ॥  
  
यदि जीवति राधा सा दृष्ट्वा त्वां किमुवाच माम् ।  
तत्सर्वं वद हे बन्धी चाऽऽन्दोलयति मे मनः ॥ १० ॥  
किमूचुर्गोपिकाः सर्वाः किमुचुर्गोपबालकाः ।  
गोपाश्च वृद्धाः किंवोचुर्वयस्या जनकस्य मे ॥ ११ ॥  
  
बलवेवस्य जननी किमूचे रोहिणी सती ।  
किमुचूरपरास्तात बन्धुवल्लभवल्लवाः ॥ १२ ॥  
  
किं भुक्तं किमपूर्वं वा दत्तं मात्रा च राधया ।  
कीदृग्वाक्यं सुमधुरं सम्भाषा कीदृशीति च ॥ १३ ॥  
  
गोपानां गोपिकानां च शिशूनां मातुरेव च ।  
राधायाश्चापि कीदृग्वा मयि प्रेमोद्धवाधिकम् ॥ १४ ॥  
  
मां च स्मरति माता मे मां च स्मरति रोहिणी।  
मां च स्मरति सा राधा मत्प्रेमविरहाकुला ॥ १५ ॥  
  
मां च स्मरन्ति गोप्यश्च गोपाश्च गोपबालकाः ।  
भाण्डीरे वटमूले च बालाः क्रीडन्ति मां विना ॥ १६ ॥  
  
दत्तमन्नं ब्राह्मणीभिर्यत्र भुक्तं सुधोपमम् ।  
प्रमदाबालकैः सार्धं तद्दृष्टं पदमीप्सितम् ॥ १७ ॥  
  
इन्द्रयागस्थलं दृष्टं दृष्टो गोवर्धनो वरः ।  
ब्रह्मणा च हृता गावो यत्र तद्दृष्टमुत्तमम् ॥ १८ ॥  
  
श्रीकृष्णस्य वचः श्रुत्वा शोकोक्तं मधुरान्वितम् ।  
उद्धवः समुवाचेदं भगवन्तं सनातनम् ॥ १९ ॥  
  
उद्धव उवाच  
यद्यदुकतं त्वया नाथ सर्वं दृष्टं यथेप्सितम् ।  
सफलं जीवनं जन्म कृतमत्रैव भारते ॥ २० ॥  
दृष्टं भारतसारं च पुण्यं वृन्दावनं वनम् ।  
तत्सारं व्रजभूमौ च सुरम्यं रासमण्डलम् ॥ २१ ॥  
  
तत्सारभूता गोलोकवासिन्यो गोपिकाः वराः ।  
दृष्टा तत्मारभूता च राधा रासेश्वरी परा ॥ २२ ॥  
  
कदलीवनमध्ये च निर्जने सुहृदस्थले ।  
पङ्कस्थे पङ्कजदले सजले चन्दनार्चिते ॥ २३ ॥  
  
शयनेऽतिविषण्णा सा रत्नभूषणवर्जिता ।  
अतीव मलिना क्षीणाऽऽच्छादिता शुक्लवाससा ॥ २४ ॥  
  
सेविता सखिभिस्तत्र सततं श्वेतचामरैः ।  
कृशोदरी निराहारा क्षणं श्वसिति च क्षणम् ॥ २५ ॥  
  
क्षणं जीवति किं वा सा विरहज्वरपीडिता ।  
किं वा जलं स्थलं किं दा नक्तं किं वा दिनं हरे ॥ २६॥नरं पशुं न जानाति किं परं किमु बान्धवम् ।  
बाह्यज्ञानविरहिता ध्यायमाना पदं तव ॥ २७ ॥  
  
त्रेलोक्ये यशसा भाति तन्मृत्युर्यशसम्भवः ।  
स्त्रीहत्यां नैव वाञ्छन्ति ज्ञानहीनाश्च दस्यवः ॥ २८ ॥  
  
गच्छ शीघ्रं जगन्नाथ कदलीवनमीप्सितम् ।  
बहिर्भूता न जगतां सा राधा त्वत्परायणा ॥ २९ ॥  
  
अतीव भक्ता न त्याज्या प्रभुणा रक्षिता सदा ।  
न हि राधापरा भक्ता न भूता न भविष्यति ॥ ३० ॥  
मन्मथः शङ्कराद्भीतो भवांश्च तत्पुरःसुरः ।  
भवद्विधं पतिं प्राप्य कामदग्धा च राधिका ॥ ३१ ॥  
  
तस्मात्सर्वपरं कर्म तन्न केनापि वार्यते ।  
मधुर्दहति चन्द्रश्च सततं किरणेन च ॥ ३२ ॥  
  
शश्वत्सुगन्धिवायुश्चाप्यनाथा सर्वबीडिता ।  
तप्तकाञ्चनवर्णभा साऽधुना कज्जलोपमा ॥ ३३ ॥  
  
सुवर्णवर्णकेशी च वासोवेषविवर्चिता ।  
स्वयं विधाता त्वद्भक्तः सुराणां प्रवरो विभुः ॥ ३४ ॥  
  
त्वद्भक्तः शङ्करो देवो योगीन्द्राणां गुरोर्गुरुः ।  
सनत्कुमारस्त्व द्भक्तो गणेशो ज्ञानितां वरः ॥ ३५ ॥  
  
मुनीन्द्राश्च कतिविधास्त्वद्भक्ता धरणीतले ।  
त्वद्भक्ता यादृशी राधा न भक्तादृशोऽपरः ॥ ३६ ॥  
  
ध्यायते यादृशी राधा स्वयं लक्ष्मीर्न तादृशी ।  
हरिरायाति चेत्येवं राधाग्रे स्वीकृतं मया ॥ ३७ ॥  
शीघ्रं गच्छ महाभाग तदेव सार्थकं कुरु ।  
अद्धवस्य वचःश्रुत्वा जहासोवाच माधवः  
वेदोक्तं कथयामास सहितं सत्यसुव्रतम् ॥ ३८ ॥  
  
श्रीभगवानुवाच  
स्त्रीषु धर्मविवाहेषु वृत्त्यर्थे प्राणसङ्कटे ।  
गवामर्थे ब्राह्मणार्थे नानृतं स्याज्जुगुप्सितम् ॥ ३९ ॥  
  
तत्स्वीकारविहीनेन कुतस्त्वं नरकः कुतः ।  
गोलोकं याति मद्भक्तो नरकं न हि पश्यति ॥ ४० ॥  
त्वदङ्गीकारसाफल्यं करिष्यामि तथाऽपि च ।  
यास्यामि स्वप्ने च गोकुलं विरहाकुलम् ॥ ४१ ॥  
  
इत्याकणर्य ययौ गेहमुद्धवश्च महायशाः ।  
हरिर्जगाम स्वप्ने च गोकुलं विर्हाकुलम् ॥ ४२ ॥  
  
स्वप्ने राधां समाश्वास्य दत्त्वा ज्ञानं सुदुर्लभम् ।  
सन्तोष्य क्रीडया तां च गोपिकाश्च यथोचितम् ॥ ४३ ॥  
  
बोधयित्वा यशोदां च स्तनं पीत्वा च निद्रिताम् ।  
गोपान्गोपशिशूंश्चैव बोधयित्वा ययौ पुनः ॥ ४४ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo  
अष्टनवतितमोऽध्यायः ॥ ९८ ॥