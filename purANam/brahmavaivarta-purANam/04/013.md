---
title: ०१३

---
॥ श्रीनारायण उवाच ॥ ॥  
अपरं कृष्णमाहात्म्यं शृणु किञ्चिन्महामुने ॥  
विघ्ननिघ्नं पापहरं महापुण्यकरं परम् ॥ १ ॥  
एकदा नन्दपत्नी च कृत्वा कृष्णं स्ववक्षसि ॥  
स्वर्णसिंहासनस्था च क्षुधितं तं स्तनं ददौ ॥ २ ॥  
एतस्मिन्नन्तरे तत्र विप्रेन्द्रैकः समागतः ॥  
वृतः शिष्यसमूहैश्च प्रज्वलन्ब्रह्मतेजसा ॥ ३ ॥  
प्रजपन्परमं ब्रह्म शुद्धस्फटिकमालया ॥  
दण्डी छत्री शुक्लवासा दन्तपङ्क्तिविराजितः ॥ ४ ॥  
ज्योतिर्ग्रन्थो मूर्तिमांश्च वेदवेदाङ्गपारगः ॥  
परिबिभ्रज्जटाजालं तप्तकाञ्चनसन्निभम् ॥ ५ ॥  
शरत्पार्वणचन्द्रास्यो गौराङ्गः पद्मलोचनः ॥  
योगीन्द्रो धूर्जटेः शिष्यः शुद्धभक्तो गदाभृतः ॥ ६ ॥  
व्याख्यामुद्राकरः श्रीमाञ्छिष्यानध्यापयन्मुदा ॥  
वेदव्याख्यां कतिविधां प्रकुर्वन्निव लीलया ॥ ७ ॥  
एकीभूय चतुर्वेदास्तेजसा मूर्तिमानिव॥  
साक्षात्सरस्वतीकण्ठः सिद्धान्तैकविशारदः ॥ ८ ॥  
ध्यानैकनिष्ठः श्रीकृष्णपादाम्भोजे दिवानिशम् ॥  
जीवन्मुक्तो हि सिद्धेशः सर्वज्ञः सर्वदर्शनः ॥ ९ ॥  
तं दृष्ट्वा सा समुत्तस्थौ यशोदा प्रणनाम च ॥  
पाद्यं गां मधुपर्कं च स्वर्णसिंहासनं ददौ ॥ 4.13.१० ॥  
बालकं वन्दयामास मुनीन्द्रं सस्मितं मुदा ॥  
मुनिश्च मनसा चक्रे प्रणामशतकं हरिम् ॥ ११ ॥  
आशिषं प्रददौ प्रीत्या वेदमन्त्रोपयोगिकम् ॥  
प्रणनाम च शिष्यांश्च ते तां युयुजुराशिषम् ॥१२॥  
शिष्यान्पाद्यादिकं भक्त्या प्रददौ च पृथक्पृथक् ॥  
साशिष्याङ्घ्री च प्रक्षाल्य समुवास सुखासने॥१३॥  
समुद्यता सा प्रष्टुं च पुटाञ्जलियुता सती ॥  
स्वक्रोडे बालकं कृत्वा भक्तिनम्रात्मकन्धरा ॥ १४ ॥  
स्वात्मारामं मङ्गलं च प्रष्टुं यद्यपि न क्षमा ॥  
तथाऽपि भवतो नाम शिवं पृच्छामि साम्प्रतम् ॥ १५ ॥  
अबला बुद्धिहीनाया दोषं क्षन्तुं सदाऽर्हसि ॥  
मूढस्य सततं दोषं क्षमां कुर्वन्ति साधवः ॥१६॥  
अङ्गिरा वाऽथ वाऽत्रिर्वा मरीचिर्गौतमोऽथ वा ॥  
क्रतुः किं वा प्रचेता वा पुलस्त्यः पुलहोऽथवा ॥१७॥  
दुर्वासाः कर्दमस्त्वं वा वशिष्ठो गर्ग एव वा ॥  
जैगीषव्यो देवलो वा कपिलो वा स्वयं विभुः ॥ १८ ॥  
सनत्कुमारः सनकः सनन्दो वा सनातनः ॥  
वोढुः पञ्चशिखो वा त्वमासुरिः सौभरिः किमु ॥१९॥  
विश्वामित्रोऽथ वाल्माको वामदेवोऽथ कश्यपः॥  
संवर्तः किमुतथ्यो वा किं कचो वा बृहस्पतिः ॥ 4.13.२० ॥  
भृगुः शुक्रश्च च्यवनो नरनारायणोऽथवा ॥  
सक्थिनः पराशरो व्यासः शुकदेवोऽथ जैमिनिः ॥ २१ ॥  
मार्कण्डेयो लोमशश्च कण्वः कात्यायनस्तथा ॥  
आस्तीको वा जरत्कारुर्ऋष्यशृङ्गो विभाण्डकः ॥ २२ ॥  
पौलस्त्यस्त्वमगस्त्यो वा शरद्वान्गिरिरेव च ॥  
शमीकोऽरिष्टनेमिश्च माण्डव्यः पैल एव च ॥ २३ ॥  
पाणिनिर्वा कणादो वा शाकल्यः शाकटायनः ॥  
अष्टावक्रो भागुरिर्वा सुमन्तुर्वत्स एव वा ॥ २४ ॥  
जाबालो याज्ञवल्क्यश्च वैशम्पायन एव च ॥  
यतिर्हंसी पिप्पलादो मैत्रेयः करुषस्तथा ॥ २५ ॥  
उपमन्युर्गौरमुखोऽरुणिरौर्वोऽथ कक्षिवान् ॥  
भरद्वाजो वेदशिरा शङ्कुकर्णोऽथ शौनकः ॥ २६ ॥  
एतेषां पुण्यश्लोकानां को भवान्वद मे प्रभो ॥  
प्रत्युत्तरार्हा नाहं चेत्तथाऽपि वक्तुमर्हसि ॥ २७ ॥  
किङ्करः किङ्करी वाऽपि समर्था प्रभुमीश्वरम् ॥  
यो यस्य सेवानियतः स कं पृच्छति तं विना ॥ २८ ॥  
धन्याऽहं कृतकृत्याहं सफलं जीवितं मम ॥  
त्वत्पादाब्जरजःस्पर्शाज्जन्मकोट्यंहसा क्षयः ॥ २९ ॥  
त्वत्पादोदकसंस्पर्शात्सद्यः पूता वसुन्धरा ॥  
तवागमनमात्रेण तीर्थीभूतो ममाश्रमः 4.13.३० ॥  
येये श्रुताः श्रुतौ ब्रह्मञ्च्छ्रुतिसारा महाजनाः ॥  
तेषामेको मया दृष्टः पूर्वपुण्यफलोदयात् ॥ ३१ ॥  
शिष्या वेदा मूर्तिमन्तो ग्रीष्म मध्याह्नभास्कराः ॥  
गोकुलं मत्कुलं सद्यः पुनन्ति पादरेणुना ॥ ३२ ॥  
आशिषं कर्तुमर्हन्ति प्रसन्नमनसा शिशुम् ॥  
पूर्णस्वस्त्ययनं सद्यो विप्राशीर्वचनं ध्रुवम् ॥ ३३ ॥  
इत्येवमुक्त्वा नन्दस्त्री भक्त्या तस्थौ मुनेः पुरः ॥  
नरं प्रस्थापयामास नन्दमानयितुं सती ॥ ३४ ॥  
यशोदावचनं श्रुत्वा जहास मुनिपुङ्गवः ॥  
जहसुः शिष्यसङ्घाश्च भासयन्तो दिशो दश ॥ ३५ ॥  
हितं तथ्यं नीतियुक्तं महत्पुण्यकरं परम् ॥  
तामुवाच मुदा युक्तः शुद्धबुद्धिर्महामुनिः ॥ ३६ ॥  
श्रीगर्ग उवाच ॥ ॥  
सुधामयं ते वचनं लौकिकं च कुलोचितम् ॥  
यस्य यत्र कुले जन्म स एव तादृशो भवेत् ॥ ३७ ॥  
सर्वेषां गोपपद्मानां गिरिभानुश्च भास्करः ॥  
पत्नी पद्मासमा तस्य नाम्ना पद्मावती सती ॥३८॥  
तस्याः कन्या यशोदा त्वं यशोवर्द्धनकारिणी ॥  
बल्लवानां च प्रवरो लब्धो नन्दश्च वल्लभः ॥३९॥  
नन्दो यस्त्वं च या भद्रे बालो यो येन वा गतः॥  
जानामि निर्जने सर्वं वक्ष्यामि नन्दसन्निधिम् ॥4.13.४०॥  
गर्गोऽहं यदुवंशानां चिरकालं पुरोहितः ॥  
प्रस्थापितोऽहं वसुना नान्यसाध्ये च कर्मणि ॥ ४१ ॥  
एतस्मिन्नन्तरे नन्दः श्रुतमात्रं जगाम ह ॥  
ननाम दण्डवद्भूमौ मूर्ध्ना तं मुनिपुङ्गवम् ॥ ४२ ॥  
शिष्यान्ननाम मूर्ध्ना च ते तं युयुजुराशिषम्॥  
समुत्थायासनात्तूर्ण यशोदानन्द एव च ॥४३॥  
गृहीत्वाऽभ्यन्तरं रम्यं जगाम विदुषां वरः ॥  
गर्गो नन्दो यशोदा च सपुत्रा सा मुदाऽन्विता ॥  
वाक्यं गर्गस्तदोवाच निगूढं निर्जने मुने ॥ ४४ ॥  
श्रीगर्ग उवाच ॥  
अयि नन्द प्रवक्ष्यामि वचनं ते सुखावहम् ॥  
प्रस्थापितोऽहं वसुना येन तच्छ्रूयतामिति ॥४५॥  
वसुना सूतिकागारे शिशुः प्रत्यर्पणं कृतः ॥  
पुत्रोऽयं वसुदेवस्य ज्येष्ठश्च तस्य च ध्रुवम् ॥ ४६ ॥  
कन्या ते तेन या नीता मथुरां कंसभीरुणा ॥  
अस्यान्नप्राशनायाहं नामानुकरणाय च ॥  
गूढेन प्रेषितस्तेन तस्योद्योगं कुरु द्विज॥४७॥  
पूर्णब्रह्मस्वरूपोऽयं शिशुस्ते मायया महीम् ॥  
आगत्य भारहरणं कर्ता धात्रा च सेवितः ॥  
गोलोकनाथो भगवाञ्छ्रीकृष्णो राधिकापतिः ॥ ४८ ॥  
नारायणो यो वैकुण्ठे कमलाकान्त एव च ॥  
श्वेतद्वीपनिवासी यः पिता विष्णुश्च सोऽप्यजः ॥ ४९ ॥  
कपिलोऽन्ये तदंशाश्च नरनारायणावृषी ॥  
सर्वेषां तेजसां राशिर्मूर्तिमानागतः किमु ॥ 4.13.५० ॥  
तं वसुं दर्शयित्वा च शिशुरूपो बभूव ह ॥  
साम्प्रतं सूतिकागारादाजगाम तवालयम् ॥ ५१ ॥  
अयोनिसम्भवश्चायमाविर्भूतो महीतले ॥  
वायुपूर्णं मातृगर्भे कृत्वा च मायया हरिः ॥ ५२ ॥  
आविर्भूय वसुं मूर्तिं दर्शयित्वा जगाम ह ॥  
युगेयुगे वर्णभेदो नामभेदोऽस्य बल्लव ॥९३ ॥  
शुक्लः पीतस्तथा रक्त इदानीं कृष्णतां गतः ॥  
शुक्लवर्णः सत्ययुगे सुतीव्रतेजसा वृतः ॥ ५४ ॥  
त्रेतायां रक्तवर्णोऽयं पीतोऽयं द्वापरे विभुः ॥  
कृष्णवर्णः कलौ श्रीमांस्तेजसां राशिरेव च ॥५५॥  
परिपूर्णतमं ब्रह्म तेन कृष्ण इति स्मृतः ॥  
ब्रह्मणो वाचकः कोऽयमृकारोऽनन्तवाचकः ॥ ५६ ॥  
शिवस्य वाचकः षश्च नकारो धर्मवाचकः ॥  
अकारो विष्णुवचनः श्वेतद्वीपनिवासिनः ॥ ५७ ॥  
नरनारायणार्थस्य विसर्गो वाचकः स्मृतः ॥  
सर्वेषां तेजसां राशिः सर्वमूर्तिस्वरूपकः ॥ ५८ ॥  
सर्वाधारः सर्वबीजस्तेन कृष्ण इति स्मृतः ॥  
कर्मनिर्मूलवचनः कृषिर्नो दास्यवाचकः ॥ ५९ ॥  
अकारो दातृवचनस्तेन कृष्ण इति स्मृतः ॥  
कृषिर्निश्चेष्टवचनो नकारो भक्तिवाचकः ॥ 4.13.६० ॥  
अकारः प्राप्तिवचनस्तेन कृष्ण इति स्मृतः ॥  
कृषिर्निर्वाणवचनो नकारो मोक्षवाचकः ॥ ॥ ६१ ॥  
अकारो दातृवचनस्तेन कृष्ण इति स्मृतः ॥  
नाम्नां भगवतो नन्द कोटीनां स्मरणेन यत् ॥ ६२ ॥  
तत्फलं लभते नूनं कृष्णेति स्मरणे नरः ॥  
यद्विधं स्मरणात्पुण्यं वचनाच्छ्रवणात्तथा ॥ ६३ ॥  
कोटिजन्मांहसो नाशो भवेद्यत्स्मरणादिकात् ॥  
विष्णोर्नाम्नां च सर्वेषां सारात्सारं परात्परम् ॥ ६४ ॥  
कृष्णेति सुन्दरं नाम मङ्गलं भक्तिदायकम् ॥  
ककारोच्चारणाद्भक्तः कैवल्यं मृत्युजन्महम् ॥ ६९॥  
ऋकाराद्दास्यमतुलं षकाराद्भक्तिमीप्सिताम् ॥  
नकारात्सहवासं च तत्समं कालमेव च ॥ ६६ ॥  
तत्सारूप्यं विसर्गाच्च लभते नात्र संशयः ॥  
ककारोच्चारणादेव वेपन्ते यमकिङ्कराः ॥६७॥  
ऋकारोक्तेर्न तिष्ठन्ति षकारात्पातकानि च ॥  
नकारोच्चारणाद्रोगा अकारान्मृत्युरेव च ॥ ६८ ॥  
ध्रुवं सर्वे पलायन्ते नामोच्चारणभीरवः ॥  
स्मृत्युक्तिश्रवणोद्योगात्कृष्णनाम्नो व्रजेश्वर ॥ ६९ ॥  
रथं गृहीत्वा धावन्ति गोलोकात्कृष्णकिङ्कराः ॥  
पृथिव्या रजसः सङ्ख्यां कर्तुं शक्ता विपश्चितः ॥ 4.13.७० ॥  
नाम्नः प्रभावसङ्ख्यानं सन्तो वक्तुं न च क्षमाः ॥  
पुरा शङ्करवक्त्रेण नाम्नोऽस्य महिमा श्रुतः ॥७१ ॥  
गुणान्नामप्रभावं च किञ्चिज्जानाति मद्गुरुः ॥  
ब्रह्माऽनन्तश्च धर्मश्च सुरर्षिमनुमानवाः ॥ ७२ ॥  
वेदाः सन्तो न जानन्ति महिम्नः षोडशीं कलाम् ॥  
इत्येवं कथितो नन्द महिमा च सुतस्य च ॥७३॥  
यथामति यथाज्ञानं गुरुवक्त्राद्यथा श्रुतम् ॥  
कृष्णः पीताम्बरः कंसध्वंसी च विष्टरश्रवाः ॥ ७४ ॥  
देवकीनन्दनः श्रीशो यशोदानन्दनो हरिः ॥  
सनातनोऽच्युतोऽनन्तः सर्वेशः सर्वरूपधृक् ॥ ७५ ॥  
सर्वाधारः सर्वगतिः सर्वकारणकारणम् ॥  
राधाबन्धू राधिकात्मा राधिकाजीवनं स्वयम् ॥ ७६ ॥  
राधाप्राणो राधिकेशो राधिकारमणः स्वयम् ॥  
राधिकासहचारी च राधामानसपूरणः ॥ ७७ ॥।  
राधाधनो राधिकाङ्गो राधिकासक्तमानसः ॥  
राधिकाचित्तचोरश्च राधाप्राणाधिकः प्रभुः ॥ ७८ ॥  
परिपूर्णतमं ब्रह्म गोविन्दो गरुडध्वजः ॥  
नामान्येतानि कृष्णस्य श्रुतानि मन्मुखाद्धृदि ॥ ७९ ॥  
जन्ममृत्युहराण्येव रक्ष नन्द शुभेक्षण ॥  
कृतं निरूपणं नाम्नां कनिष्ठस्य यथा श्रुतम् ॥ 4.13.८० ॥  
ज्येष्ठस्य हलिनो नाम्नः सङ्केतं शृणु मन्मुखात् ॥  
गर्भसङ्कर्षणादेव नाम्ना सङ्कर्षणः स्मृतः ॥ ८१ ॥  
नास्त्यन्तोऽस्यैव वेदेषु तेनानन्त इति स्मृतः ॥  
बलदेवो बलोद्रेकाद्धली च हलधारणात्॥८२ ॥  
शितिवासा नीलवासान्मुसली मुसलायुधात् ॥  
रेवत्या सह सम्भोगाद्रेवतीरमणः स्वयम् ॥८३॥  
रोहिणीगर्भवासात्तु रौहिणेयो महामतिः ॥  
इत्येवं ज्येष्ठपुत्रस्य श्रुतं नाम निवेदितम् ॥८४॥  
यास्याम्यहं गृहं नन्द सुखं तिष्ठ स्वमन्दिरे ॥  
ब्राह्मणस्य वचः श्रुत्वा नन्दः स्तब्धो बभूव ह ॥ ८५ ॥  
निश्चेष्टा नन्दपत्नी च जहास बालकः स्वयम् ॥  
प्रणम्योवाच नन्दस्तं वाक्यं विनयपूर्वकम् ॥ ८६ ॥  
पुटाञ्जलियुतो भूत्वा भक्तिनम्रात्मकन्धरः ॥  
नन्द उवाच ॥  
गतश्चेत्त्वं तदा कर्म करिष्यत्येव को महान् ॥८७॥  
स्वयं शुभेक्षणं कृत्वा कुरु नाम्नाऽन्नप्राशनम् ॥  
यन्नामौघश्च कथितो राधाप्राणादिको दश ॥ ॥ ८८ ॥  
तस्यापि का वा राधेति कन्यका कस्य च ध्रुवम्॥  
नन्दस्य वचनं श्रुत्वा जहास मुनिपुङ्गवः॥  
निगूढं परमं तत्त्वं रहस्यं कथयामि ते ॥ ८९ ॥  
॥ श्रीगर्ग उवाच ॥ ॥  
शृणु नन्द प्रवक्ष्यामि इतिहासं पुरातनम् ॥ 4.13.९० ॥  
पुरा गोलोकवृत्तान्तं श्रुतं शङ्करवक्त्रतः॥  
श्रीदाम्नो राधया सार्द्धं बभूव कलहो महान् ॥ ९१ ॥  
श्रीदामशापाद्दैवेन गोपी राधा च गोकुले ॥  
वृषभानुसुता सा च माता तस्याः कलावती ॥ ९२ ॥  
कृष्णस्यार्द्धाङ्गसम्भूता नाथस्य सदृशी सती ॥  
गोलोकवासिनी सेयमत्र कृष्णाज्ञयाऽधुना ॥ ९३ ॥  
अयोनिसम्भवा देवी मूलप्रकृतिरीश्वरी ॥  
मातुर्गर्भं वायुपूर्णं कृत्वा च मायया सती ॥ ९४ ॥  
वायुनिःसरणे काले धृत्वा च शिशुविग्रहम् ॥  
आविर्बभूव मायेयं पृथ्व्यां कृष्णोपदेशतः ॥ ९५ ॥  
वर्धते सा व्रजे राधा शुक्ले चन्द्रकला यथा ॥  
श्रीकृष्णतेजसोऽर्द्धेन सा च मृर्तिमती सती ॥ ९६ ॥  
एका मूर्तिर्द्विधाभूता भेदो वेदे निरूपितः ॥  
इयं स्त्री सा पुमान् किंवा सा वा कान्ता पुमानयम् ॥९७॥  
द्वे रूपे तेजसा तुल्ये रूपेण च गुणेन च ॥  
पराक्रमेण बुद्ध्या वा ज्ञानेन सम्पदाऽपि च ॥ ९८ ॥  
पुरतो गमनेनैव किन्तु सावयसाधिका ॥  
ध्यायते तामयं शश्वदिमं सा स्मरति प्रियम् ॥ ९९ ॥  
रचिता साऽस्य प्राणैश्च तत्प्राणैर्मूर्तिमानयम् ॥  
अस्य राधानुसारेण गोकुलागमनं परम् ॥ 4.13.१०० ॥  
स्वीकारं सार्थकं कर्तुं गोकुले यत्कृतं पुरा ॥  
कंसभीतिच्छलेनैव गोकुलागमनं हरेः॥१०१॥  
प्रतिज्ञापालनार्थाय भयेशस्य भयं कुतः ॥  
राधाशब्दस्य व्युत्पत्तिः सामवेदे निरूपिता॥ १०२ ॥  
नारायणस्तामुवाच ब्रह्माणं नाभिपङ्कजे ॥  
ब्रह्मा तां कथयामास ब्रह्मलोके च शङ्करम् ॥ १०३ ॥  
पुरा कैलासशिखरे मामुवाच महेश्वरः ॥  
देवानां दुर्लभां नन्द निशामय वदामि ते ॥ १०४ ॥  
सुरासुरमुनीन्द्राणां वाञ्छितां मुक्तिदां पराम् ॥  
रेफो हि कोटिजन्माघं कर्मभोगं शुभाशुभम् ॥१०५॥  
आकारो गर्भवासं च मृत्युं च रोगमुत्सृजेत् ॥  
धकार आयुषो हानिमाकारो भवबन्धनम् ॥ १०६ ॥  
श्रवणस्मरणोक्तिभ्यः प्रणश्यति न संशयः ॥  
रेफो हि निश्चलां भक्तिं दास्यं कृष्णपदाम्बुजे ॥ १०७ ॥  
सर्वेप्सितं सदानन्दं सर्वसिद्धौघमीश्वरम् ॥  
धकारः सहवासं च तत्तुल्यकालमेव च ॥ १०८ ॥  
ददाति सार्ष्टिसारूप्यं तत्त्वज्ञानं हरेः समम्॥  
आकारस्तेजसां राशिं दानशक्तिं हरौ यथा ॥१०९॥  
योगशक्तिं योगमतिं सर्वकालं हरिस्मृतिम् ॥  
श्रुत्युक्तिस्मरणाद्योगान्मोहजालं च किल्बिषम् ॥ 4.13.११० ॥  
रोगशोकमृत्युयमा वेपन्ते नात्र संशयः ॥  
राधामाधवयोः किञ्चिद्व्याख्यानं च यतः श्रुतम् ॥ १११ ॥  
तदुक्तं च यथाज्ञानं साकल्यं वक्तुमक्षमः॥  
आराद् वृन्दावने नन्द विवाहो भविताऽनयोः ॥ ११२ ॥  
पुरोहितो जगद्धाता कृत्वाऽग्निं साक्षिणं मुदा ॥  
कुबेरपुत्रमोक्षं च गव्यस्याहृत्य भक्षणम् ॥ ॥ ११३ ॥  
हिंसनं धेनुकस्यैव कानने तालभोजनम् ॥  
बककेशिप्रलम्बानां हिंसनं चाथ लीलया ॥ ११४ ॥  
मोक्षणं द्विजपत्नीनां मिष्टान्नपानभोजनम् ॥  
भञ्जनं शक्रयागस्य शक्राद्गोकुलरक्षणम् ॥ ११५॥  
गोपीनां वस्त्रहरणं व्रतसम्पादनं तथा ॥  
ताभ्यः पुनर्वस्त्रदानं वरदानं यथेप्सितम् ॥ ११६ ॥  
चेतसां हरणं तासामयं वश्याः करिष्यति ॥  
रासोत्सवं महारम्यं सर्वेषां हर्षवर्द्धनम् ॥ ११७ ॥  
पूर्णचन्द्रोदये नक्तं वसन्ते रासमण्डले ॥  
गोपीनां नवसम्भोगात्कृत्वा पूर्णं मनोरथम् ॥ ११८ ॥  
ताभिः सह जलक्रीडां करिष्यति कुतूहलात् ॥  
विच्छेदोऽस्य वर्षशतं श्रीदामशापहेतुकम् ॥ ११९ ॥  
गोपालैर्गोपिकाभिश्च भविता राधया सह ॥  
मथुरागमनं तत्र गोपीनां शोकवर्द्धनम् ॥4.13.१२०॥  
पुनः प्रबोधनं तासां दानमाध्यात्मिकस्य च ॥  
स्यन्दनाक्रूरयो रक्षां सद्यस्ताभ्यां करिष्यति ॥१२१॥  
रथमारोहणं कृत्वा मथुरागमनं पुनः ॥  
पितृभ्रातृव्रजैः सार्द्धं विलङ्घ्य यमुनां व्रजे ॥ १२२ ॥  
अक्रूराय ज्ञानदानं दर्शयित्वा स्वकं जले ॥  
कौतुकेन च सायाह्ने नगरात्सर्वदर्शनम् ॥ १२३ ॥  
मालाकारतन्तुवायकुब्जानां बन्धमोक्षणम् ॥  
धनुर्भङ्गं शङ्करस्य यागस्थान प्रदर्शनम् ॥ १२४ ॥  
हिंसनं गजमल्लानां दर्शनं नृपतेः पुरः॥  
कंसस्य हिंसनं सद्यः पित्रोर्निगडमोक्षणम् ॥ १२५ ॥  
प्रबोधनं च युष्माकमुग्रसेनाभिषेचनम् ॥  
तस्यतस्य वधूनां च ज्ञानाच्छोकापनोदनम् ॥ १२६ ॥  
भ्रातुः स्वस्योपनयनं विद्यादानं गुरोर्मुखात् ॥  
गुरुपुत्रप्रदानं च पुनरागमनं गृहे ॥ १२७ ॥  
छलनं नृपसैन्यानां यवनस्य दुरात्मनः ॥  
निर्माणं द्वारकायाश्च मुचुकुन्दस्य मोक्षणम् ॥ ॥ १२८ ॥  
द्वारकागमनं चैव यादवैः सह कौतुकात् ॥  
स्त्रीसङ्घानां विहरणं ताभिः सार्द्धं च क्रीडनम् ॥ १२९ ॥  
सौभाग्यवर्धनं तासां पुत्रपौत्रादिकस्य च ॥  
मणिसम्बन्धिनो मिथ्याकलङ्कस्य च मोक्षणम् ॥ 4.13.१३० ॥  
साहाय्यं पाण्डवानां च भारावतरणादिकम् ॥  
निष्पन्नं राजसूयस्य धर्मपुत्रस्य लीलया ॥१३१॥  
पारिजातस्य हरणं शक्राहङ्कारमर्दनम् ॥  
व्रतपूर्णं च सत्याया बाणस्य भुजकृन्तनम् ॥ १३२ ॥  
मर्दनं शिवसैन्यानां हरस्य जृम्भणं परम्॥  
हरणं बाणपुत्र्याश्चैवानिरुद्धस्य मोक्षणम् ॥ १३३ ॥  
वाराणस्याश्च दहनं विप्रदारिद्र्यभञ्जनम् ॥  
विप्रपुत्रप्रदानं च दुष्टानां दमनादिकम् ॥ १३४ ॥  
तीर्थयात्राप्रसङ्गेन युष्माभिः सह दर्शनम् ॥  
कृत्वा च राधया सार्धं व्रजमागमिता पुनः ॥ १३५ ॥  
प्रस्थापयित्वा द्वारां च परं नारायणांशकम् ॥  
सर्वं निष्पादनं कृत्वा गोलोकं राधया सह ॥ १३६॥  
गमिष्यत्येव गोलोकं नाथोऽयं जगतां पतिः॥  
नारायणश्च वैकुण्ठं गमिता स्म त्वया सह ॥ १३७ ॥  
धर्मगेहमृषी द्वौ च विष्णुः क्षीरोदमेव च ॥  
इत्येवं कथितं नन्द भविष्यं वेदनिर्णयम् ॥ १३८ ॥  
श्रूयतां साम्प्रतं कर्म यदर्थं गमनं मम ॥  
माघशुक्लचतुर्दश्यां कुरु कर्म शुभे क्षणे ॥ १३९ ॥  
गुरुवारे च रेवत्यां विशुद्धे चन्द्रतारके ॥  
चन्द्रस्थे मीनलग्ने च लग्नेशपूर्णदर्शने ॥ 4.13.१४० ॥  
वणिजे करणोत्कृष्टे शुभयोगे मनोहरे ॥  
सुदुर्लभे दिने तत्र सर्वोत्कृष्टोपयोगिके ॥ १४१ ॥  
आलोच्य पण्डितैः सार्द्धं कुरु कर्म मुदाऽन्वितः ॥  
इत्युक्त्वा बहिरागत्य स उवाच मुनीश्वरः ॥ १४२ ॥  
हृष्टो नन्दो यशोदा च कर्मोद्योगं चकार ह ॥  
एतस्मिन्नन्तरे द्रष्टुं गर्गं गोपाश्च गोपिकाः ॥ १४३ ॥  
बालका बालिकाश्चैव आजग्मुर्नन्दमन्दिरम् ॥  
ददृशुस्ते मुनिश्रेष्ठं ग्रीष्ममध्याह्नभास्करम् ॥ १४४ ॥  
शिष्यसङ्घैः परिवृतं ज्वलन्तं ब्रह्मतेजसा ॥  
गूढयोगं प्रवोचन्तं सिद्धाय पृच्छते मुदा ॥ ॥ १४५ ॥  
पश्यन्तं सस्मितं नन्दभवनानां परिच्छदम् ॥  
स्वर्णसिंहासनस्थं च योगमुद्राधरं वरम् ॥ १४६ ॥  
भूतं भव्यं भविष्यं च पश्यन्तं ज्ञानचक्षुषा ॥  
हृदीश्वरं प्रपश्यन्तं सिद्धं मन्त्रप्रभावतः ॥ १४७ ॥  
बहिर्यशोदाक्रोडस्थं तादृशं सस्मितं शिशुम् ॥  
महेशदत्तध्यानेन यद्रूपं च निरूपितम् ॥ १४८ ॥  
तं दृष्ट्वा परमप्रीत्या पूर्णभूतमनोरथम् ॥  
साश्रुनेत्रं पुलकितं निमग्नं भक्तिसागरे ॥ १४९ ॥  
हृदि पूजां प्रणामं च कुर्वन्तं योगचर्यया ॥  
मूर्ध्ना प्रणेमुस्ते तं च स च तानाशिषं ददौ ॥ 4.13.१५० ॥  
आसनस्थो मुनिस्तस्थौ ते जग्मुः स्वालयं मुदा ॥  
नन्दः स्वानन्दयुक्तश्च बन्धून्मङ्गलपत्रिकाः ॥ १५१ ॥  
प्रस्थापयामास शीघ्रमाराद्दूरस्थितान्मुदा ॥  
दधिकुल्यां दुग्धकुल्यां घृतकुल्यां प्रपूरिताम् ॥ १५२ ॥  
गुडकुल्यां तैलकुल्यां मधुकुल्यां च विस्तृताम् ॥  
नवनीतकुल्यां पूर्णां च तक्रकुल्यां यदृच्छया ॥ १५३ ॥  
शर्करोदककुल्यां च परिपूर्णां च लीलया ॥  
तण्डुलानां च शालीनामुच्चैश्च शतपर्वतान् ॥ १९४ ॥  
पृथुकानां शैलशतं लवणानां च सप्त च ॥  
सप्तशैलाच्छर्कराणां लड्डुकानां च सप्त च ॥ १५५ ॥  
परिपक्वफलानां च तत्र षोडशपर्वतान् ॥  
यवगोधूमचूर्णानां पक्वलड्डुकपिण्डकान् ॥ १५६ ॥  
मोदकानां च शैलं च स्वस्तिकानां च पर्वतान् ॥  
कपर्दकानामत्युच्चैः शैलान्सप्त च नारद ॥ १९७ ॥  
कर्पूरादिकयुक्तानां ताम्बूलानां च मन्दिरम् ॥  
विस्तृतं द्वारहीनं च वासितोदकसंयुतम् ॥ १५८ ॥  
चन्दनागुरुकस्तूरीकङ्कुमेन समन्वितम् ॥  
नानाविधानि रत्नानि स्वर्णानि विविधानि च ॥ १५९ ॥  
मुक्ताफलानि रम्याणि प्रवालानि मुदाऽन्वितः ॥  
नानाविधानि चारूणि वासांसि भूषणानि च ॥ 4.13.१६० ॥  
पुत्रान्नप्राशने नन्दः कारयामास कौतुकात् ॥  
संस्कारयुक्तं रुचिरं चन्दनद्रवचर्चितम् ॥ १६१ ॥  
प्राङ्गणं कदलीस्तम्भै रसालनवपल्लवैः ॥  
ग्रथितैः सूक्ष्मवस्त्रेण वेष्टयामास कौतुकात् ॥ १६२ ॥  
युक्तं मङ्गलकुम्भैश्च फलपल्लवसंयुतैः ॥  
चन्दनाऽगुरुकस्तूरीपुष्पमालाविराजितैः ॥ १६३ ॥  
माल्यानां वरवस्त्राणां राशिभिश्च विराजितम् ॥  
गवां च मधुपर्काणामासनानां च नारद ॥ १६४ ॥  
फलानां जलकुम्भानां समूहैश्च समन्वितम् ॥  
नानाप्रकारैर्वाद्यैश्च दुर्लभैः सुमनोहरैः ॥ १६५ ॥  
ढक्कानां दुन्दुभीनां च पटहानां तथैव च ॥  
मृदङ्गमुरजादीनामानकानां समूहकैः ॥ १६६ ॥  
वंशीसन्नहनीकांस्यशरयन्त्रैश्च शब्दितम् ॥  
विद्याधरीणां नृत्येन भृङ्गिमाभ्रमणेन च ॥ १६७ ॥  
गन्धर्वनायकानां च सङ्गीतैर्मूर्च्छनायुतैः ॥  
स्वर्णसिंहासनानां च रथानां निःस्वनैर्युतम् ॥ १६८ ॥  
एतस्मिन्नन्तरे नन्दमुवाच वाचको मुदा ॥  
आजग्मुर्बल्लवेन्द्राश्च बान्धवा बल्लवास्तथा ॥ १६९ ॥  
अश्वस्थाश्च गजस्थाश्च रथस्थाश्चेति सत्वरम् ॥  
आजग्मू राजपुत्राश्च रत्नालङ्कारभूषिताः ॥ 4.13.१७० ॥  
आगतो गिरिभानुश्च सस्त्रीकश्च सकिङ्करः ॥  
रथानां च चतुर्लक्षं गजानां च तथैव च ॥ १७१ ॥  
तुरङ्गमाणां कोटिश्च शिबिकानां तथैव च ॥  
ऋषीन्द्राणां मुनीन्द्राणां विप्राणां च विपश्चिताम् ॥ १७२ ॥  
बन्दिनां भिक्षुकाणां च समूहैश्च समीपतः ॥  
गोपानां गोपिकानां च सङ्ख्या कर्तुं च कः क्षमः ॥ १७३ ॥  
पश्यागत्य बहिर्भूयेत्युवाच प्राङ्गणे स्थितः ॥  
श्रुत्वैवं तानुपव्रज्य समानीय व्रजेश्वरः ॥ १७४ ॥  
प्राङ्गणे वासयामास पूजयामास सत्वरम् ॥  
ऋष्यादिकसमूहं च प्रणम्य शिरसा भुवि ॥  
पाद्यादिकं च तेभ्यश्च प्रददौ सुसमाहितः ॥ १७५ ॥  
वस्तुभिर्बन्धुभिः पूर्णं बभूव नन्दगोकुलम् ॥  
न कोऽपि कस्य शब्दं च श्रोतुं शक्तश्च तत्र वै ॥१७६॥  
त्रिमुहूर्तं कुबेरश्च श्रीकृष्णप्रीतये मुदा ॥  
चकार स्वर्णवृष्ट्या च परिपूर्णं च गोकुलम् ॥ १७७ ॥  
कौतुकापह्नवं चक्रुर्बन्धुवर्गाश्च क्रीडया ॥  
आनम्रकन्धराः सर्वे दृष्ट्वा नन्दस्य सम्पदम्॥१७८॥  
नन्दः कृताह्निकः पूतो धृत्वा धौते च वाससी॥  
चन्दनागुरुकस्तूरी कुङ्कुमेनैव भूषितः॥१७९॥  
उवास पादौ प्रक्षाल्य स्वर्णपीठे मनोहरे ॥  
गर्गस्य च मुनीन्द्राणां गृहीत्वाऽऽज्ञां व्रजेश्वरः ॥4.13.१८०॥  
संस्मृत्य विष्णुमाचान्तः स्वस्तिवाचनपूर्वकम् ॥  
कृत्वा कर्म च वेदोक्तं भोजयामास बालकम् ॥ १६१ ॥  
गर्गवाक्यानुसारेण बालकस्य मुदाऽन्वितः ॥  
कृष्णेति मङ्गलं नाम ररक्ष च शुभे क्षणे ॥ १८२ ॥  
सघृतं भोजयित्वा च कृत्वा नाम जगत्पतेः ॥  
वाद्यानि वादयामास कारयामास मङ्गलम् ॥ १८३ ॥  
नानाविधानि स्वर्णानि धनानि विविधानि च ॥  
भक्ष्यद्रव्याणि वासांसि ब्राह्मणेभ्यो ददौ मुदा ॥ १८४ ॥  
बन्दिभ्यो भिक्षुकेभ्यश्च सुवर्णं विपुलं ददौ ॥  
भाराक्रान्ताश्च ते सर्वे न शक्ता गन्तुमेव च ॥ १८५ ॥  
ब्राह्मणान्बन्धुवर्गांश्च भिक्षुकांश्च विशेषतः ॥  
मिष्टान्नं भोजयामास परिपूर्णं मनोहरम् ॥ १८६ ॥  
दीयतां दीयतां चैव खाद्यतां खाद्यतामिति ॥  
बभूव शब्दोऽत्युच्चैश्च सततं नन्दगोकुले ॥ १८७ ॥  
रत्नानि परिपूर्णानि वासांसि भूषणानि च ॥  
प्रवालानि सुवर्णानि मणिसाराणि यानि च ॥ १८८ ॥  
चारूणि स्वर्णपात्राणि कृतानि विश्वकर्मणा ॥  
गत्वा गर्गाय विनयं चकार व्रजपुङ्गवः ॥ १८९ ॥  
शिष्येभ्यः स्वर्णभाराणि प्रददौ विनयान्वितः ॥  
द्विजेभ्योऽप्यवशिष्टेभ्यः परिपूर्णानि नारद॥4.13.१९० ॥ ॥  
॥ श्रीनारायण उवाच ॥  
गृहीत्वा श्रीहरिं गर्गो जगाम निभृतं मुदा ॥  
तुष्टाव परया भक्त्या प्रणम्य च तमीश्वरम् ॥ १९१ ॥  
साश्रुनेत्रः सपुलको भक्तिनम्रात्मकन्धरः ॥  
पुटाञ्जलियुतो भूत्वोवाच कृष्णपदाम्बुजे ॥ १९२ ॥  
गर्ग उवाच ॥  
हे कृष्ण जगतां नाथ भक्तानां भयभञ्जन ॥  
प्रसन्नो भव मामीश देहि दास्यं पदाम्बुजे ॥१९३॥  
त्वत्पित्रा मे धनं दत्तं तेन मे किं प्रयोजनम् ॥  
देहि मे निश्चलां भक्तिं भक्तानामभयप्रद ॥ १९४ ॥  
अणिमादिकसिद्धिषु योगेषु मुक्तिषु प्रभो ॥  
ज्ञानतत्त्वेऽमरत्वे वा किञ्चिन्नास्ति स्पृहा मम ॥ १९५ ॥  
इन्द्रत्वे वा मनुत्वे वा स्वर्गलोकफले चिरम् ॥  
नास्ति मे मनसो वाञ्छा त्वत्पादसेवनं विना ॥ १९६ ॥  
सालोक्यं सार्ष्टिसारूप्ये सामीप्यैकत्वमीप्सितम् ॥  
नाहं गृह्णामि ते ब्रह्मंस्त्वत्पादसेवनं विना ॥१९७॥  
गोलोके वापि पाताले वासे नास्ति मनोरथः ॥  
किन्तु ते चरणाम्भोजे सन्ततं स्मृतिरस्तु मे ॥१९८॥  
त्वन्मन्त्रं शङ्करात्प्राप्य कतिजन्मफलोदयात् ॥  
सर्वज्ञोऽहं सर्वदर्शी सर्वत्र गतिरस्तु मे ॥ १९९ ॥  
कृपां कुरु कृपासिन्धो दीनबन्धो पदाम्बुजे ॥  
रक्ष मामभयं दत्त्वा मृत्युर्मे किं करिष्यति ॥ ॥ 4.13.२०० ॥  
सर्वेषामीश्वरः सर्वस्त्वत्पादाम्भोजसेवया ॥  
मृत्युञ्जयोऽन्तकालश्च बभूव योगिनां गुरुः ॥२०१॥  
ब्रह्मा विधाता जगतां त्वत्पादाम्भोजसेवया ॥  
यस्यैकदिवसे ब्रह्मन्पतन्तीन्द्राश्चतुर्दश ॥२०२॥  
त्वत्पादसेवया धर्मः साक्षी च सर्वकर्मणाम्॥  
पाता च फलदाता च जित्वा कालं सुदुर्जयम् ॥२०३॥  
सहस्रवदनः शेषो यत्पादाम्बुजसेवया ॥  
धत्ते सिद्धार्थवद्विश्वं शिवः कण्ठे विषं यथा ॥ ॥ २०४ ॥  
सर्वसम्पद्विधात्री या देवीनां च परात्परा॥  
करोति सततं लक्ष्मीः केशैस्त्वत्पादमार्जनम् ॥२०५॥  
प्रकृतिर्बीजरूपा सा सर्वेषां शक्तिरूपिणी ॥  
स्मारंस्मारं त्वत्पदाब्जं बभूव तत्परावरा ॥ २०६ ॥  
पार्वती सर्वरूपा सा सर्वेषां बुद्धिरूपिणी॥  
त्वत्पादसेवया कान्तं ललाभ शिवमीश्वरम् ॥ २०७ ॥  
विद्याधिष्ठात्री देवी या ज्ञानमाता सरस्वती ॥  
पूज्या बभूव सर्वेषां सम्पूज्य त्वत्पदाम्बुजम्॥२०८॥  
सावित्री वेदजननी पुनाति भुवनत्रयम् ॥  
ब्रह्मणो ब्राह्मणानां च गतिस्त्वत्पादसेवया ॥ २०९ ॥  
क्षमा जगद्विभर्तुं च रत्नगर्भा वसुन्धरा ॥  
प्रसूतिः सर्वसस्यानां त्वत्पादपद्मसेवया ॥4.13.२१०॥  
राधा ममांशसम्भूता तव तुल्या च तेजसा ॥  
स्थित्वा वक्षसि ते पादं सेवतेऽन्यस्य का कथा ॥ २११ ॥  
यथा शर्वादयो देवा देव्यः पद्मादयो यथा ॥  
सनाथं कुरु मामीश ईश्वरस्य समा कृपा ॥२१२॥  
न यास्यामि गृहं नाथ न गृह्णामि धनं तव ॥  
कृत्वा मां रक्ष पादाब्जसेवायां सेवकं रतम् ॥ २१३ ॥  
इति स्तुत्वा साश्रुनेत्रः पपात चरणे हरेः ॥  
रुरोद च भृशं भक्त्या पुलकाञ्चितविग्रहः ॥ २१४ ॥  
गर्गस्य वचनं श्रुत्वा जहास भक्तवत्सलः ॥  
उवाच तं स्वयं कृष्णो मयि ते भक्तिरस्त्विति ॥ २१५ ॥  
इदं गर्गकृतं स्तोत्रं त्रिसन्ध्यं यः पठेन्नरः ॥  
दृढां भक्तिं हरेर्दास्यं स्मृतिं च लभते ध्रुवम् ॥ ॥ २१६ ॥  
जन्ममृत्युजरारोगशोकमोहादिसङ्कटात् ॥  
तीर्णो भवति श्रीकृष्णदाससेवनतत्परः ॥ २१७ ॥  
कृष्णस्य सहकालं च कृष्णसार्द्धं च मोदते ॥  
कदाचिन्न भवेत्तस्य विच्छेदो हरिणा सह ॥ २१८ ॥  
श्रीनारायण उवाच ॥ ॥  
हरिं मुनिः स्तवं कृत्वा ददौ नन्दाय तं मुदा ॥  
उवाच तं गृहं यामि कुर्वाज्ञामिति बल्लव ॥२१९ ॥  
अहो विचित्रं संसारो मोहजालेन वेष्टितः ॥  
सम्मीलनं च विरहो नराणां सिन्धुफेनवत् ॥ 4.13.२२०॥  
गर्गस्य वचनं श्रुत्वा रुरोद नन्द एव च ॥  
सद्विच्छेदो हि साधूनां मरणादतिरिच्यते॥२२१॥  
सर्वशिष्यैः परिवृतं मुनीन्द्रं गन्तुमुद्यतम् ॥  
सर्वे नन्दादयो गोपा रुदन्तौ गोपिकास्तदा ॥ २२२ ॥  
प्रणेमुः परमप्रीत्या चक्रुस्तं विनयं मुने ॥  
दत्त्वाऽऽशिषं मुनिश्रेष्ठो जगाम मथुरां मुदा ॥ २२३ ॥  
ऋषयो मुनयश्चैव बन्धुवर्गाश्च बल्लवाः ॥  
सर्वे जग्मुर्धनैः पूर्णाः स्वालयं हृष्टमानसाः ॥ २२४ ॥  
प्रजग्मुर्बन्दिनः सर्वे परिपूर्णमनोरथाः ॥  
मिष्टद्रव्यांशुकोत्कृष्टतुरगस्वर्णभूषणैः ॥ २२५ ॥  
आकण्ठपूर्णा भुक्त्या च भिक्षुका गन्तुमक्षमा॥  
स्वर्णवस्त्रभरोद्रेकपरिश्रान्ता मुदाऽन्विताः॥२२६॥  
सुमन्दगामिनः केचित्केचिद्भूमौ च शेरते॥  
केचिद्वर्त्मनि तिष्ठन्तश्चोत्तिष्ठन्तश्च केचन ॥ २२७ ॥  
केचिदूषुः प्रमुदिता हसन्तस्तत्र केचन ॥  
कपर्दकानां वस्तूनां शेषांश्चोर्वरितान्बहून्। २२८॥  
केचित्तानाददुः स्थित्वा दर्शयन्तश्च केचन ॥  
केचिन्नृत्यं प्रकुर्वन्तो गायन्तस्तत्र केचन॥२२९॥  
केचिद्बहुविधा गाथाः कथयन्तः पुरातनाः ॥  
मरुत्तश्वेतसगरमान्धातॄणां च भूभृताम् ॥ 4.13.२३० ॥  
उत्तानपादनहुषनलादीनां च याः कथाः ॥  
श्रीरामस्याश्वमेधस्य रन्तिदेवस्य कर्मणाम् ॥२३१॥  
येषांयेषां नृपाणां च श्रुता वृद्धमुखात्कथाः॥  
कथयन्तश्च ताः केचिच्छ्रुतवन्तश्च केचन॥२३२ ॥  
स्थायंस्थायं गताः केचित्स्वापंस्वापं च केचन ॥  
एवं सर्वे प्रमुदिताः प्रजग्मुः स्वालयं मुदा ॥ २३३ ॥  
हृष्टो नन्दो यशोदा च बालं कृत्वा च वक्षसि ॥  
तस्थौ स्वमन्दिरे रम्ये कुबेरभवनोपमे॥ २३४॥  
एवं प्रवर्द्धितौ बालौ शुक्लचन्द्रकलोपमौ ॥  
गवां पुच्छं च भित्तिं च धृत्वा चोत्तस्थतुर्मुदा॥२३५॥  
शब्दार्द्धं वा तदर्द्धं वा क्षमौ वक्तुं दिनेदिने॥  
पित्रोर्हर्षं च वर्द्धन्तौ गच्छन्तौ प्राङ्गणे मुने॥२३६॥  
बालो द्विपादं पादं वा गन्तुं शक्तो बभूव ह॥  
गन्तुं शक्तो हि जानुभ्यां प्राङ्गणे वा गृहे हरिः ॥२३७॥  
वर्षाधिको हि वयसा कृष्णात्सङ्कर्षणः स्वयम् ॥  
ततो मुदं वर्द्धयन्तौ वर्द्धितौ च दिनेदिने॥२३८॥  
व्रजन्तौ गोकुले बालौ प्रहृष्टगमने क्षमौ ॥  
उक्तवन्तौ स्फुटं वाक्यं माया बालकविग्रहौ ॥ २३९ ॥  
गर्गो जगाम मथुरां वसुदेवाश्रमं मुने ॥  
स तं ननाम पप्रच्छ पुत्रयोः कुशलं तयोः ॥ 4.13.२४० ॥  
मुनिस्तं कथयामास कुशलं सुमहोत्सवम् ॥  
आनन्दाश्रुनिमग्नश्च श्रुतमात्राद्बभूव ह ॥ २४१ ॥  
देवकी परमप्रीत्या पप्रच्छ च पुनःपुनः ॥  
आनन्दाश्रुनिमग्ना सा रुरोद च मुहुर्मुहुः ॥ २४२ ॥  
गर्गस्तावाशिषं दत्त्वा जगाम स्वालयं मुदा ॥  
स्वगृहे तस्थतुस्तौ च कुबेरभवनोपमे ॥ २४३ ॥  
श्रीनारायण उवाच ॥  
यत्र कल्पे कथा चेयं तत्र त्वमुपबर्हणः ॥  
पञ्चाशत्कामिनीनां च पतिर्गन्धर्वपुङ्गवः ॥ २४४ ॥  
तासां प्राणाधिकस्त्वं च शृङ्गारनिपुणो युवा ॥  
ततोऽभूद्ब्रह्मणः शापाद्दासीपुत्रो द्विजस्य च ॥ २४५ ॥  
ततोऽधुना ब्रह्मपुत्रो वैष्णवोच्छिष्टभोजनात् ॥  
सर्वदर्शी च सर्वज्ञः स्मारको हरिसेवया ॥ २४६ ॥  
कथितं कृष्णचरितं नामान्नप्राशनादिकम् ॥  
जन्ममृत्युजरातिघ्नमपरं कथायामि ते ॥२४७॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे कृष्णान्नप्राशन वर्णननामकरणप्रस्तावो नाम त्रयोदशोऽध्यायः ॥ १३ ॥