---
title: ०५३

---
॥ नारद उवाच ॥  
समतीते पूर्णरासे किं चकार जगत्पतिः ॥  
रहस्यं किं बभूवाथ तद्भवान्वक्तुमर्हति ॥ १ ॥  
श्रीनारायण उवाच ॥  
रासं निवर्त्य रासे च रासेश्वर्या समन्वितः ॥  
स्वयं रासेश्वरस्तस्माद्यमुनापुलिनं ययौ ॥ २ ॥  
तत्र स्नात्वा जलं पीत्वा निर्मलं निर्मले जले ॥  
सार्द्धं गोपाङ्गनाभिश्च जलक्रीडां चकार सः ॥ ३ ॥  
ततो जगाम भगवान्भाण्डीरं राधया सह ॥  
गोपाङ्गनाश्च स्वगृहान्प्रययुर्विरहातुराः ॥ ४ ॥  
क्रीडां चकार रहसि भाण्डीरे मालतीवने ॥  
मालतीपुष्पशय्यायां रम्यायां रमणोत्सुकः ॥ ५ ॥  
कृत्वा क्रीडां च तत्रैव वासन्तीकाननं ययौ ॥  
रेमे तत्रैव रासेशो वसन्ते सुमनोहरे ॥ ६ ॥  
तत्रैव रमणं कृत्वा ययौ चन्दनकाननम् ॥  
चन्दनोक्षितसर्वाङ्गो गृहीत्वा चन्दनोक्षितम्॥ १७ ॥  
रम्ये चन्दनतल्पे च स्निग्धे चन्दनपल्लवे ॥  
पूर्णचन्द्रे समुदिते विजहार तया सह ॥ ८ ॥  
कृत्वा विहारं तत्रैव ययौ चम्पककाननम् ॥  
रम्ये चम्पकतल्पे च चकार रतिमीश्वरी॥ ९ ॥  
रतिं निर्वर्त्य तत्रैव ययौ पद्मवनं प्रभुः ॥  
पद्मपत्रसमाकीर्णे तल्पेऽतिसुमनोहरे ॥ 4.53.१०॥  
सार्धं तत्र पद्ममुख्या शीतेन पद्मवायुना॥  
चकार सुखसम्भोगं ययौ निद्रां तया सह ॥ ११ ॥  
विहाय निद्रां निद्रेशो ददर्श निद्रितां प्रियाम् ॥  
शयानां पद्मतल्पे च सुखसम्भोगमात्रतः ॥ १२ ॥  
दृष्ट्वा मुखं च घर्माक्तं शरच्चन्द्रविनिन्दितम् ॥  
अतिसंलुप्तसिन्दूरं लुप्तं कज्जलमुल्बणम् ॥ १३ ॥  
संलुप्ताधररागं च संलुप्तगण्डपत्रकम् ॥  
विस्रस्तकबरीभारं नेत्रोत्पलविमुद्रितम् ॥ १४ ॥  
रत्नकुण्डलयुग्मेनामूल्येन परिशोभितम् ॥  
राजितं मौक्तिकेनैव गजराजोद्भवेन च ॥ १५ ॥  
प्रेम्णा स्वसूक्ष्मवस्त्रेण वह्निशुद्धेन माधवः ॥  
चकार मार्जनं भक्त्या तद्वक्त्रं भक्तवत्सलः ॥ १६ ॥  
केशसम्मार्जनं कृत्वा निर्माय कबरीं हरिः ॥  
माधवीमालतीमालाजालेन परिशोभिताम् ॥ १७ ॥  
रत्नपट्टसूत्रबद्धां वामवक्त्रां मनोहराम् ॥  
अतीव वर्तुलाकारां कुन्दपुष्पसुशोभिताम् ॥ १८ ॥  
ददौ सिन्दूरतिलकमधश्चन्दनमुज्ज्वलम् ॥  
कस्तूरीबिन्दुना सार्द्धं परितः परिशोभिताम् ॥ १९ ॥  
चकार पत्रकं गण्डयुग्मे चित्रविचित्रितम् ॥  
प्रददौ कज्जलं भक्त्या नेत्रोत्पलसमुज्ज्वलम् ॥ ॥ 4.53.२० ॥  
चकाराधररागं च राधायाश्चानुरागतः ॥  
कर्णभूषणयुग्मं च चकारातीव निर्मलम् ॥ २१ ॥  
अमूल्यरत्नहारं च स्तनभार युगोज्ज्वलम् ॥  
ददौ कण्ठे च वैकुण्ठो मणिराजिविराजितम् ॥ २२ ॥  
वह्निशुद्धांशुकं दिव्यममूल्यं विश्वरत्नतः ॥  
वासयामास वसनं कस्तूरीकुङ्कुमाक्तकम् ॥ २३ ॥  
प्रददौ पादयुगले रत्नमञ्जीररञ्जितम् ॥  
चकारालक्तकं भक्त्या पादुङ्गुलिनखेषु च ॥२४॥  
चकार सेवां सेव्यायाः सेव्यस्त्रिजगतां सताम् ॥  
अहो सेवकसम्भक्त्या श्वेतेन चामरेण च ॥ २५ ॥  
सर्वभावविदां श्रेष्ठो बोधज्ञः कामशास्त्रवित् ॥  
कामिनीं बोधयामास वासयामास वक्षसि ॥ २६ ॥  
प्रेम्णा च प्रददौ तस्यै सद्रत्नदर्पणं शुभम् ॥  
सुवेषदर्शनार्थं च मुखचन्द्रं च मार्जितुम् ॥ २७॥  
नानापुष्पैर्विरचितामम्लानां चन्दनोक्षिताम् ॥  
गण्डे सौभाग्ययुक्तायाः सौभाग्येन ददौ हरिः ॥ २८ ॥  
कस्तूरीकुङ्कमाक्तं च सुगन्धिचन्दनं ततः ॥  
ददौ प्रियायाः सर्वाङ्गे प्रियः प्रेमभरेण च ॥ २९ ॥  
पारिजातस्य कुसुमं दत्तं रहसि ब्रह्मणा ॥  
प्रददौ तत्कबर्यां च ललितायां च नारद ॥ 4.53.३० ॥  
कमलं निर्मलं दिव्यं सहस्रदलमुज्ज्वलम् ॥  
शिवेन दत्तं रहसि ददौ तद्दक्षिणे करे ॥ ३१ ॥  
अतिसारं मणीन्द्राणां मणिरत्नं च कौस्तुभम् ॥  
दत्तं रहसि धर्मेण तस्यै सुप्रीतये ददौ ॥ ३२॥  
आसवं रत्नपात्रस्थं दस्रदत्तं च निर्जने ॥  
पानार्थं प्रददौ तस्यै कामोन्मादकरं परम्॥३३॥  
मालतीमाधवीकुन्दमन्दारचम्पकादिकम्॥  
पुष्पं सद्रत्नपात्रस्थं तस्यै सुप्रीतये ददौ ॥ ३४ ॥  
सुदुर्लभं च ताम्बूलं कर्पूरादिसुसंस्कृतम् ॥  
भक्षणं कारयामास समयज्ञश्च तां प्रियाम् ॥ ३५ ॥  
सुदुर्लभं च विश्वेषु वाक्पतेः परिनिर्मितम् ॥  
अनुत्तमममूल्यं च वरुणेन रहःस्थले ॥ ३६ ॥  
अतिसूक्ष्ममनुपमं दत्तं भक्त्या विराजितम् ॥  
वासयामास वसनं कृत्वा नग्नां च कौतुकात् ॥ ३७ ॥  
देवराजेन दत्तं च गजराजेन्द्रमौक्तिकम् ॥  
नासिकाभूषणं चारु तस्यै सुप्रीतये ददौ ॥ ३८ ॥  
एतस्मिन्नन्तरे तत्र सुशीलाद्याश्च गोपिकाः ॥  
षष्टिः सत्सहचर्यश्च राधायाः सुप्रतिष्ठिताः ॥ ३९ ॥  
षष्टिसत्कोटिगोपीभिः सार्धं संहृष्टमानसाः ॥  
आययुः पादचिह्नेन प्रियस्य वहतः प्रियाम् ॥ 4.53.४० ॥  
काश्चिच्चन्दनहस्ताश्च काश्चिच्चामरवाहिकाः ॥  
काश्चित्कस्तूरिहस्ताश्च मालाहस्ताश्च काश्चन ॥ ४१ ॥  
काश्चित्सिन्दूरहस्ताश्च काश्चित्कङ्कतिकाकराः ॥  
काश्चिदलक्तककरा वस्त्रहस्ताश्च काश्चन ॥ ४२ ॥  
काश्चिद्दर्पणहस्ताश्च पुष्पपात्रधरा वराः ॥  
काश्चित्क्रीडापद्महस्ता मालाहस्ताश्च काश्चन ॥ ४३ ॥  
काश्चिदासवहस्ताश्च काश्चिद्भूषणवाहिकाः ॥  
करतालकराः काश्चिन्मृदङ्गवाहिकाः पराः ॥ ४४ ॥  
स्वरयन्त्रकराः काश्चिद्वीणाहस्ताश्च काश्चन ॥  
षट्त्रिंशद्रागरागिण्यो गोपिकारूपधारिकाः ॥ ४५ ॥  
गोलोकादागतायाश्च भारतं राधया सह ॥  
काश्चिज्जगुश्च ननृतुस्तत्रागत्य च काश्चन ॥ ४६ ॥  
काश्चिच्चक्रुश्च सेवां च राधायाः श्वेतचामरैः ॥  
काश्चिच्चक्रुश्च देव्याश्च पादसंवाहनं मुदा ॥४७॥  
काचिद्ददौ च ताम्बूलं भक्षणार्थे महामुने ॥  
एवं कौतुकयुक्तश्च पुण्ये वृन्दावने वने ॥ ॥ ४८ ॥  
प्रतस्थौ गोपिकासार्द्धं राधावक्षःस्थलस्थितः ॥  
क्षणं पपौ च माध्वीकं प्रियया सह माधवः ॥ ४९ ॥  
क्षणं चखाद ताम्बूलं क्षणं निद्रां ययौ मुदा ॥  
क्षणं चकार शृङ्गारं रत्ननिर्मितमन्दिरे ॥ 4.53.५० ॥  
क्षणं जलविहारं च चकार यमुनाजले ॥  
इत्येवं कथिता वत्स रासक्रीडा हरेरहो ॥५१॥  
स्वेच्छामयस्यात्मनश्च परिपूर्णतमस्य च ॥  
निर्गुणस्य स्वतन्त्रस्य परस्य प्रकृतेः प्रभोः ॥५२॥  
ब्रह्मविष्णुशिवादीनामीश्वरस्य परस्य च ॥  
कृष्णजन्मरहस्यं च बालक्रीडनमीप्सितम्॥५३॥  
उक्तं किशोरचरितं किं भूयः श्रोतुमिच्छसि ॥ ५४ ॥  
इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे श्रीकृष्णरासक्रीडावर्णनं नाम त्रिपञ्चाशत्तमोऽध्यायः ॥ ५३ ॥