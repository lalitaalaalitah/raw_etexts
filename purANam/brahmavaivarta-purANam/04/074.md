---
title: ०७४

---
अथ चतुःसप्ततितमोऽध्यायः  
नारायण उवाच  
श्रीकृष्णः परमानन्दः परिपूर्णतमः प्रभुः ।  
परमात्मा च परमो भक्तानुग्रहकारकः ॥ १ ॥  
  
भुवो भारावतरणो निर्गुणः प्रकृतेः परः ।  
परात्पनस्तु भगवान्ब्रह्मेशशेषवन्दितः ॥ २ ॥  
  
तुष्टो नन्दस्तवं श्रुत्वा तमुवाच जगत्पतिः ।  
आगच्छन्तं गोकुलाच्च विरहज्वरकातरम् ॥ ३ ॥  
  
श्रीभगवानुवाच  
गच्छ नन्दव्रजं नन्द त्यज शोकं भ्रमं भुवि ।  
शृणु सत्यं परं ज्ञानं शोकग्रन्थिनिकृन्तनम् ॥ ४ ॥  
  
वायुश्च भूमिराकाशो जलं तेजश्च पञ्चमम् ।  
उक्तः श्रुतिगणैरेतैः पञ्चभूतैश्च नित्यशः ॥ ५ ॥  
  
सर्वैषां देहिनां तात देहश्च पाञ्चभौतिकः ।  
मिथ्याभ्रमः कृत्रिमश्च स्वप्नवन्माययाऽन्वितः ॥ ६ ॥  
  
देहं गृह्णन्ति सर्वैषां पञ्चभूतानि नित्यशः ।  
मायासङ्केतरूपं तदभिज्ञानं भ्रमात्मकम् ॥ ७ ॥  
  
को वा कस्य सुनस्तात का स्त्री कस्य पतिस्तु वा ।  
कर्मणा भ्रमणं शश्वत्सर्वेषां भूरिजन्मनि ॥ ८ ॥  
  
कर्मणा जायन्ते जन्तुः कर्मणैव प्रलीयते ।  
सुखं दुःखं भयं शोकं कर्मणा च प्रपद्यते ॥ ९ ॥  
  
केषां वा जन्म स्वर्गेषु केषां वा ब्रह्मणो गृहे ।  
केषां विप्रेषु क्षत्रेषु केषां वा बैश्यशूद्रयोः ॥ १० ॥  
  
अतिनीचेषु केषां वा केषां कृमिषु विट्सु च ।  
पशुपक्षिषु केषां वा केषां वा क्षुद्रजन्तुषु ॥ ११ ॥  
  
पुनः पुनर्भ्रमन्त्येव सर्वे तात स्वकर्मणा ।  
करोति कर्म निर्मूलं मद्भक्तो मत्पियः सदा ॥ १२ ॥  
  
सत्यं त्रेता द्वापरश्च कलिश्चेति चतुर्युगम् ।  
पञ्चविंशत्सहस्राणां युगान्ते निधनं मनोः ॥ १३ ॥  
  
मनोः समं महेन्द्रस्य परमायुर्विनिर्मितम् ।  
चतुर्दशेन्द्रविच्छित्तौ ब्रह्मणो दिनमुच्यते ॥ १४ ॥  
  
एवं परिमिता रात्रिः कालविद्भर्विनिर्मिता ।  
एवं परिमिता मासा वर्षं च परिनिश्चितम् ॥ १५ ॥  
  
ब्रह्मणश्च वर्षशतं परमायुर्विनिर्मितम् ।  
निमेषमात्रं कालोऽयं ब्रह्मणो निधने मम ॥ १६ ॥  
  
ब्रह्मादितृणपर्यन्तं सर्वं विश्वे विनिर्मितम् ।  
सत्योऽहं परमात्मा च भक्तानुग्रहविग्रहः ॥ १७ ॥  
  
मन्मन्त्रोपासकः सत्यो देहं त्यक्त्वा धरासु च ।  
यास्यत्येव हि गोलोकं छित्वा कर्म पुरातनम् ॥ १८ ॥  
  
असङ्ख्यब्रह्मणां पाते न भवेत्तस्य पातनम् ।  
गृह्णति नित्यं स्वं देहं जन्ममृत्युजरापहम् ॥ १९ ॥  
  
न नन्द मम भक्तानामशुभं विद्यते क्वचित् ।  
नित्यं सुदर्शनं तं च परिरक्षति मर्वतः ॥ २० ॥  
  
मत्तो हि बलवान्भक्तश्चिन्तितोऽहं न चिन्तितः ।  
अहं स्वामी च तस्यैव न मे स्वामी पिता प्रसूः ॥ २१ ॥  
  
पुत्रबुद्धिं परित्यज्य भज मां ब्रह्मरूपिणम् ।  
छित्तवा च ब्रह्मनिगडं गोलोकं तद्व्रज स्वयम् ॥ २२ ॥  
  
कथयस्व यशोदां च गोपीं गोपगणां व्रज ।  
तैश्च सर्वैर्जनैः शोकं त्यज स्वमन्दिरं व्रज ॥ २३ ॥  
  
इत्येवमुक्त्वा भगवान्विरराम च संसदि ।  
पप्रच्छ पुनरेवं तं नन्दश्चाऽऽनन्दसम्प्लुतः ॥ २४ ॥  
  
नन्द उवाच  
वद सांसारिकं ज्ञानं येन यास्यामि त्वत्पदम् ।  
मूढोऽहं परमानन्द श्रुतीनां जनको भवान् ॥ २५ ॥  
  
नन्दस्य वचनं श्रुत्वा सर्वज्ञो भगवान्स्वयम् ।  
आह्निकं कथयायास श्रुतिभिर्न श्रुतं हि यत् ॥ २६ ॥  
  
इतिo श्रीब्रह्मo महाo श्रीकृष्णजन्मखo उत्तo नारादनाo भगवन्नन्दसंवादे  
चतुः सप्ततितमोऽध्यायः ॥ ७४ ॥