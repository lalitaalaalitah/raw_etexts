---
title: ०४७

---
नारद उवाच ॥  
अथ क्रीडान्तरे राधा किं पप्रच्छ हरिं विभुम् ॥  
कां कथां कथयामास कथ्यतां करुणानिधे ॥ १ ॥  
॥ श्रीनारायण उवाच ॥ ॥  
उत्थाय सुखसम्भोगाद्राधां कृत्वा पुरो हरिः ॥  
उवास मलयद्रोणीं वटमूले मनोहरे ॥ २ ॥  
राधा तं परिपप्रच्छ सस्मितं सुमनोहरम् ॥  
दर्पभङ्गः वज्रभृतो निगूढं श्रुतिसुन्दरम् ॥ ३ ॥  
॥ श्रीराधिकोवाच ॥  
श्रुतं यशः शूलभृतो दर्पभङ्गश्च दैवतः ॥  
पार्वत्या दर्पभङ्गश्च विवाहश्च तयोरहो ॥४॥  
अधुना श्रोतुमिच्छामि दर्पभङ्गं हरेर्हरे ॥  
शेषाणां च क्रमेणैव वद व्यस्य जगद्गुरो ॥ ५ ॥  
श्रीकृष्ण उवाच ॥  
दर्पभङ्गं सुरपतेस्त्रिषु लोकेषु विश्रुतम् ॥  
कर्णपीयूषमतुलं सुन्दरं शृणु सुन्दरि ॥ ६ ॥  
पुरा शतमखो दर्पात्कृत्वा शतमखान्मुदा ॥  
बभूव सर्वदेवानामध्यक्षः सम्पदा युतः ॥ ७ ॥  
दिनेदिने तदैश्वर्यं वर्द्धते तपसां फलात् ॥  
दीक्षां तं कारयामास सिद्धमन्नं बृहस्पतिः ॥८॥  
स जजाप महामन्त्रं पुष्करे शतवत्सरम् ॥  
बभूव मन्त्रसिद्धश्च परिपूर्णमनोरथः ॥ ९ ॥  
ब्रह्मस्वरूपां प्रकृतिं सम्पन्मूढो न मन्यते ॥  
सा तं शशाप स्वगुरोः शापं लेभेऽतिकोपतः॥॥4.47.१०॥  
एकदा प्रकृतेः शापाद्धतबुद्धिः स्वसंसदि॥  
गुरुं दृष्ट्वा समुत्थाय न ननाम मुदाऽन्वितः ॥ ११ ॥  
बृहस्पतिस्ततः कोपान्नोवास गृहमाययौ ॥  
न तस्थौ तारकाभ्याशे तपसे काननं ययौ ॥ १२ ॥  
उवाच मनसा दीनो यातु सम्पद्धरेरिति ॥  
अथ शक्रो मतिं प्राप्य क्व गतोऽतो मदीश्वरः ॥१३॥  
इत्युक्त्वा वेगतः पीठाज्जगाम तारकान्तिकम्॥  
प्रणम्य मातरं भक्त्या नतस्कन्धः पुटाञ्जलिः ॥॥ १४ ॥  
सर्वं निवेदनं कृत्वा रुरोदोच्चैर्मुहुर्मुहुः ॥  
पुत्रस्य रोदनं दृष्ट्वा रुरोद तारका भृशम् ॥ १५ ॥  
वत्स गच्छ गृहं नैव गुरुं द्रक्ष्यसि साम्प्रतम् ॥  
दुर्दिनान्ते गुरुं प्राप्य पुनर्लक्ष्मीमवाप्स्यसि ॥ १६॥  
अधुना कर्मणां भोगं भुङ्क्ष्व मूढ दुराशय॥  
दुर्दिने स्वगुरौ दोषः सुदिने परितोषणम् ॥१७॥  
सुदिनं दुर्दिनं शक्र कारणं सुखदुःखयोः ॥  
इत्युक्त्वा तारका देवी विरराम पतिव्रता ॥ १८ ॥  
जगाम शक्रः स्नानार्थं स्वर्णदीं सुमनोहराम् ॥  
ददर्श तत्र रुचिरां मार्जन्तीं च नितम्बिनीम् ॥१९॥  
सस्मितां सकटाक्षां तामहल्यां गौतमप्रियाम् ॥  
दृष्ट्वा च विपुलश्रोणीं स्तनयुग्मं मनोहरम् ॥4.47.२०॥  
स तस्याः शक्रः सम्पश्यन्मुमोह काममोहितः ॥  
पुनः स चेतनां प्राप्य विहाय स्नानमीश्वरि ॥ २१ ॥  
मूर्तिं विधाय तद्भर्तुस्तत्समीपं जगाम ह ॥  
गत्वा तु स्निग्धवस्त्रां तां समाकृष्य स्मरातुरः ॥ २२॥  
चकार विविधं तत्र शृङ्गारं सुमनोहरम् ॥  
मूर्च्छां सम्प्राप कामेन तन्द्रां च मुनिकामिनी ॥२३॥  
निश्चेष्टा सुखसम्भोगान्निश्चेष्टस्त्रिदशाधिपः ॥  
एतस्मिन्नन्तरे तप्त्वा समागत्य मुनीश्वरः ॥ २४ ॥  
ददर्श गेहे मिथुनं मैथुने च रतिप्रिये ॥  
दृष्ट्वा चुकोप स मुनिर्ज्वलन्निव हुताशनः ॥ २५ ॥  
विज्ञानेनातिरोषेण बभञ्ज सुरतिक्षणम् ॥  
शक्रः स चेतनां प्राप्य दृष्ट्वा च मुनिपुङ्गवम् ॥ २६ ॥  
कालस्वरूपं त्रासेन दधार चरणाम्बुजम् ॥  
कोपरक्तास्यनयनो देवं पादानतं भिया ॥  
उवाच नीतिवचनं गौतमः शरणागतम् ॥ २७ ॥  
गौतम उवाच ॥  
धिक् त्वामिन्द्र सुरश्रेष्ठ कश्यपात्मज पण्डित ॥ २८ ॥  
प्रपौत्र जगतां स्रष्टुर्बुद्धिस्ते कथमीदृशी ॥  
मातामहः स्वयं दक्षोऽदितिर्माता पतिव्रता ॥ २९ ॥  
कर्मसाध्यः स्वभावश्च कुलधर्मं प्रबाधते ॥  
वेदं विज्ञाय ज्ञानी त्वं योनिलुब्धोऽसि कर्मणा ॥ 4.47.३० ॥  
योनीनां च सहस्रं च तव गात्रे भवत्विह ॥  
पूर्णवर्षं च सततं योनिगन्धं त्वमाप्नुहि ॥ ३१ ॥  
ततः सूर्यं समाराध्य योनिश्चक्षुर्भविष्यति ॥  
मम प्राणेश्वरी दुष्टा येन मूढ त्वया कृता ॥ ३२ ॥  
मच्छापेन गुरोः कोपाद्भ्रष्टश्रीर्भव साम्प्रतम् ॥  
गुरोरपेक्षया मूढ प्राणा नापहृतास्तव ॥ ३३ ॥  
तेजस्विनोऽतिबन्धोर्मे बन्धुभेदभिया सुर ॥  
उत्तिष्ठोत्तिष्ठ देवेन्द्र गच्छ वत्स स्वमन्दिरम् ॥ ३४॥  
क्षुभाशुभं च यत्किञ्चित्सर्वं कर्मोद्भवं भवेत् ॥  
महामुनीन्द्रवचनाद्गतः शक्रश्च पुष्करम् ॥।२७॥  
चकाराराधनं भक्त्या नैष्कृत्यं च चकार ह ॥  
पादानतामहल्यां तामुवाच मुनिपुङ्गवः ॥ ३६ ॥  
वनं गत्वा चिरं तिष्ठ विधाय मूर्तिमश्मनः ॥ ॥  
अकामां चकमे शक्रः सर्वं जानाम्यहं प्रिये ॥ ३७ ॥  
तथा च परभोग्या मे न भोग्या व्रजाधमे ॥  
परवीर्यं यदुदरे कामतोऽकामतोऽपि वा ॥३८॥  
अहल्ये याति दैवेन तदुपायं निशामय ॥  
अकामतो न च दुष्टा सा प्रायश्चित्तेन शुद्ध्यति ॥३९॥  
कामभोगेन त्याज्या सा कर्मभोगेन शुद्ध्यति ॥  
पितृपाके दैवपाके पूजायां नाधिकारिणी ॥4.47.४० ॥  
षष्टिवर्षसहस्राणि कालसूत्रं प्रयाति सा॥  
षष्टिवर्षसहस्राणि क्षयं कृत्वा स्वकर्मणः ॥ ४१ ॥  
स्वामिनो वचनात्सा तु प्रणम्य स्वामिनं भिया ॥  
नाथ नाथेति कुर्वन्ती रुदन्ती वनमाप सा ॥ ४२ ॥  
षष्टिवर्षसहस्राणि भुक्त्वा भोगं मुनिप्रिया ॥  
श्रीरामचरणस्पर्शात्सद्यः शुद्धा बभूव ह ॥४३॥  
त्रैलोक्यमोहनं रूपं विधाय मुनिकामिनी ॥  
जगाम गौतमाभ्याशं मुनिः सम्प्राप्य सुन्दरीम् ॥ ४४ ॥  
अथ शक्रस्य वृत्तान्तं परमं शृणु सुन्दरि ॥  
पापघ्नं पुण्यबीजं तत्संव्यस्य कथयामि ते ॥ ४५ ॥  
एकदा च गुरोः कोपात्प्रकृतेरवहेलनात् ॥  
ब्रह्महत्या वज्रभृतो बभूव हतचेतसः ॥ ४६ ॥  
शक्रस्त्यक्तगुरुर्दैवग्रस्तो दैत्यनिपीडितः ॥  
जगाम शरणं भीतो ब्रह्माणं जगतां गुरुम् ॥॥ ४७ ॥  
तदाज्ञया विश्वरूपं चकार च पुरोहितम् ॥  
बभूव तत्र विश्वस्तो दैवाद्बुद्धिहतो हरिः ॥ ४८ ॥  
दैत्यदौहित्रस्य भावं विज्ञाय च विचक्षणः ॥  
प्रचिच्छेद शिरस्तस्य तीक्ष्णबाणेन लीलया ॥ ४९ ॥  
विश्वरूपपिता त्वष्टा श्रुत्वा सद्यश्चुकोप ह ॥  
इन्द्रशत्रो विवर्द्धस्वेत्युक्त्वा यज्ञं चकार ह ॥ 4.47.५० ॥  
यज्ञकुण्डात्समुत्तस्थौ वृत्रो नाम महासुरः ॥  
चकार निग्रहं कोपाद्देवानामवलीलया॥ ५१ ॥  
शक्रो महामुनेरस्थ्नां वज्रं कृत्वा सुदारुणम् ॥  
जघान वृत्रं देवानां कण्टकं दैत्यमर्दनः ॥ ५२ ॥  
ब्रह्महत्या शुनासीरं दुद्राव हतचेतनम् ॥  
रक्तवस्त्रपरीधाना वृत्रस्त्रीवेषधारिणी ॥ ५३ ॥  
सप्ततालप्रमाणा सा शुष्ककण्ठोष्ठतालुका ॥  
ईषाप्रमाणदशना महाभीतं चकार तम् ॥ ९४ ॥  
धावन्तं परिधावन्ती बलिष्ठा हतचेतनम् ॥  
खड्गहस्ता दयाहीना वेगेन परिधावति ॥ ५५ ॥  
इन्द्रो दृष्ट्वा च तां घोरां स्मारंस्मारं गुरोः पदम् ॥  
विवेश मानससरो मृणालसूक्ष्मसूत्रतः ॥ ५६॥  
तत्र गन्तुं न शक्ता सा ब्रह्मणः शापकारणात् ॥  
सा तस्थौ वटशाखायां सरसस्तटसन्निधौ ॥ ५७ ॥  
अथात्र नहुषो भूपस्त्रिलोकेशो बभूव ह ॥  
स ययाचे शचीं देवान्बलिष्ठो दुर्बलानपि ॥ ५८ ॥  
शची श्रुत्वा महाभीता तारकां शरणं ययौ ॥  
तारा निर्भर्त्स्य स्वपतिं भृत्यपत्नीं ररक्ष च ॥ ५९ ॥  
शचीमाश्वास्य स्वगुरुर्जगाम तत्सरो मुदा ॥  
आजुहाव शुनासीरं कातरं हतचेतनम् ॥ 4.47.६० ॥  
बृहस्पतिरुवाच ॥  
उत्तिष्ठोत्तिष्ठ हे वत्स भयं किं ते मयि स्थिते ॥  
त्वदीश्वरं स्वरेणैव निशामय भयं त्यज ॥  
स्वरं बृहस्पतेर्ज्ञात्वा सर्वसिद्धीश्वरो हरिः ॥ ६१ ॥  
सूक्ष्मरूपं परित्यज्य स्वरूपं च दधार सः ॥  
उत्थाय सद्यः सम्भ्रातो गुरुं तं सूर्यवर्चसम् ॥६२॥  
दृष्ट्वा ननाम सम्प्रीत्या सम्प्रीतं त्यक्तकोपकम् ॥  
पदाम्बुजे निपतितं रुदन्तं भयविह्वलम् ॥ ६३ ॥  
निधाय वक्षसि प्रेम्णा रुरोद प्रेमविह्वलः ॥  
रुदन्तं वाक्पतिं तुष्टं तुष्टाव त्रिदशेश्वरः ॥  
पुटाञ्जलिः पुलकितो भक्तिनम्रात्मकन्धरः ॥ ६४ ॥  
इन्द्र उवाच ॥  
क्षमस्व भगवन्दोषं कृपां कुरु कृपानिधे ॥ ६५ ॥  
भृत्यापराधं सततं न गृह्णाति सदीश्वरः ॥  
स्वभार्यासु स्वशिष्येषु स्वभृत्येषु सुतेषु च ॥ ६६ ॥  
दुर्बलः सबलो वाऽपि को दण्डं कर्तुमक्षमः ॥  
त्रिषु कोटिषु देवेषु देवकोऽहमपण्डितः ॥६७॥  
त्वत्प्रसादात्सुरश्रेष्ठ कृपया वर्द्धितस्त्वया ॥  
संहर्तुमीशस्त्वं सर्वमहं को वापि कीटवत् ॥ ६८ ॥  
स्वयं विधातुः पौत्रश्च पुनः स्रष्टुं स्वयं क्षमः ॥  
इति तस्य स्तवं श्रुत्वा परितुष्टो गुरुः स्वयम् ॥  
उवाच वचनं प्रीत्या प्रसन्नवदनेक्षणः ॥ ६९ ॥  
गुरुरुवाच ॥  
स्थिरो भव महाभाग निश्चलां कमलां लभ ॥ 4.47.७० ॥  
सम्प्राप्य परमैश्वर्यं पूर्वस्माच्च चतुर्गुणम् ॥  
गच्छामरावतीं वत्स राज्यं कुरु पुरन्दर ॥ ७१ ॥  
हतशत्रुर्मत्प्रसादाद्गत्वा पश्य शचीं सतीम् ॥  
इत्येवमुक्त्वा स गुरुः सशिष्यो गन्तुमुद्यतः ॥ ७२ ॥  
ददर्श पुरतो घोरां ब्रह्महत्यां सुदुःसहाम् ॥  
दृष्ट्वा शक्रो महाभीतस्तं गुरुं शरणं ययौ ॥ ७३ ॥  
बृहस्पतिर्महाभीतः सस्मार मधुसूदनम् ॥  
एतस्मिन्नन्तरे तत्र वाग्बभूवाशरीरिणी ॥ ७४ ॥  
स्वल्पाक्षरा च बह्वर्था तां शुश्राव बृहस्पतिः ॥  
संसारविजयं नाम सर्वाशुभविनाशनम् ॥ ७५ ॥  
राधिके वचनं श्रुत्वा शिष्यं रक्षाधुनेति च॥  
तदा त्वत्कवचं दत्त्वा शिष्याय शिष्यवत्सलः ॥७६॥  
चकार भस्मसात्तां च हुङ्कारेणैव लीलया ॥  
तदा शिष्यं गृहीत्वा च गत्वा ताममरावतीम् ॥७७॥  
ददर्श च्छिन्नभग्नां च शत्रुणा वचनाद्गुरोः ॥  
भर्तुरागमनं श्रुत्वा शची संहृष्टमानसा ॥७८॥  
प्रणम्य च गुरुं भक्त्या स्वकान्तं प्रणनाम सा ॥  
श्रुत्वाऽऽगमनमिन्द्रस्य समाजग्मुः सुराः प्रिये ॥  
ऋषयो मुनयश्चैव हर्षगद्गदमानसाः ॥७९ ॥  
योजयामास सत्कारं निर्मातुममरावतीम् ॥  
पूर्णमब्दशतं शिल्पी निर्ममे त्वमरावतीम्॥ 4.47.८० ॥  
नानारत्नविचित्राढ्यां मणिरत्नेन्द्रनिर्मिताम् ॥  
मनोहरां निरुपमां न हि तुष्टो यया हरिः ॥८१॥  
विश्वकर्मा गृहं गन्तुं न शशाक विनाऽऽज्ञया॥  
परमोद्विग्नचित्तश्च ब्रह्माणं शरणं ययौ ॥ ८२ ॥  
विज्ञाय तदभिप्रायं तमुवाच विधिः स्वयम् ॥  
तव कर्मक्षयादेव तावच्छ्वो भवितेति च ॥८३॥  
श्रुत्वा तद्वचनं कारुः शीघ्रं प्रापामरावतीम् ॥  
ब्रह्मा जगाम वैकुण्ठे प्रणम्योवाच मातरम् ॥८४॥  
हरिर्ब्रह्माणमाश्वास्य प्रस्थाप्य स्वगृहं च तम् ॥  
विप्ररूपं समास्थाय चाजगामामरावतीम् ॥ ८५ ॥  
दण्डी छत्त्री शुक्लवासा बिभ्रत्तिलकमुज्ज्वलम् ॥  
अतिखर्वः शुक्लदन्तः सस्मितः सुमनोहरः ॥ ८६ ॥  
वयसाऽतिशिशुर्बुद्ध्या ज्ञानवृद्ध्या विचक्षणः ॥  
स्वयं विधातुर्धाता च दाता च सर्वसम्पदाम् ॥ ८७ ॥  
इन्द्रद्वारे समुत्तिष्ठन्द्वारपालमुवाच ह ॥  
ब्रूहीदं ब्रह्मणो द्वारे शीघ्रं त्वां द्रष्टुमागतः ॥ ८८ ॥  
इत्येवं वचनं श्रुत्वा द्वारि ज्ञानं चकार तम् ॥  
स च शीघ्रं समागम्य ददर्श ब्राह्मणार्भकम् ॥ ८९ ॥  
बालकानां बालिकानां समूहैः परिवेष्टितम् ॥  
हसद्भिश्च महोत्साहात्सस्मितं तेजसाऽन्वितम् ॥ 4.47.९० ॥  
प्रणनाम हरिर्भक्त्या तं हरिं शिशुरूपिणम् ॥  
आशिषं युयुजे प्रीत्या तं हरिर्भक्तवत्सलः ॥ ९१ ॥  
मधुपर्कादिकं दत्त्वा शक्रः पूजां चकार तम् ॥  
पप्रच्छागमनं कस्माद्वदेति विप्रबालकम् ॥ ९२ ॥  
इन्द्रस्य वचनं श्रुत्वा तमुवाच द्विजार्भकः ॥  
मेघ गम्भीरया वाचा बृहस्पतिगुरोर्गुरुः ॥ ९३ ॥  
ब्राह्मण उवाच ॥  
समागतोऽहं त्वां द्रष्टुं प्रष्टुं वचनमीप्सितम् ॥  
चित्रं नगरनिर्माणं समाकर्ण्याद्भुतं हरे ॥ ९४ ॥  
कतिवर्षं च निर्माणे भवान्सङ्कल्पितो यथा ॥  
कतिचित्तां विश्वकर्मा निर्माणं वा करिष्यति ॥॥ ९५ ॥  
एवम्भूतं च निर्माणं न केनैन्द्रेण निर्मितम् ॥  
नैवंविधं सुनिर्माणे विश्वकर्मा परः क्षमः ॥९६॥  
बालकस्य वचः श्रुत्वा जहास स सुरेश्वरः ॥  
सम्पन्मदातिमत्तश्च पुनः पप्रच्छ बालकम् ॥ ९७ ॥  
कतीन्द्राणां समूहश्च त्वया दृष्टः श्रुतोऽथवा ॥  
विश्वकर्मा कतिविधस्तं मे ब्रूहि शिशोऽधुना ॥ ९८ ॥  
शक्रस्य वचनं श्रुत्वा प्रहस्य विप्रबालकः ॥  
तमुवाच श्रुतिसुखं पीयूषसदृशं वचः ॥ ९९ ॥  
॥ ब्राह्मण उवाच ॥  
जानामि कश्यपं तात तव तातं प्रजापतिम् ॥  
मुनिं मरीचिनामानं तत्रालं च तपोनिधिम् ॥ 4.47.१०० ॥  
नाभिपद्मोद्भवं विष्णोः स्तुत्वा तं विधिमीश्वरम् ॥  
रक्षितारं च तं विष्णुं परं सत्त्वगुणान्वितम् ॥ १ ॥  
एकार्णवं च प्रलयं सत्त्वशून्यं भयानकम् ॥  
सृष्टिं कतिविधां शक्र कल्पं कतिविधं ध्रुवम् ॥ २ ॥  
ब्रह्माण्डं च कतिविधं ब्रह्मविष्णुमहेश्वरान् ॥  
ब्रह्माण्डेषु कतिविधानिन्द्रान्को गन्तुमीश्वरः ॥३॥  
यदि सङ्ख्याऽस्ति रेणूनां धरायां च सुराधिप ॥  
तथापि सङ्ख्या शक्राणां नास्त्येवेति विदुर्बुधाः ॥४॥  
शक्रस्यायुश्चाधिकारो युगानामेकसप्ततिः ॥  
अष्टाविंशतिशक्राणां पतनेऽहर्निशं विधेः ॥ ५ ॥  
विधेरष्टोत्तरशतमायुरेव प्रमाणतः॥  
सुरेन्द्राणां च का सङ्ख्या नास्ति सङ्ख्या विधेरपि ॥ ६ ॥  
ब्रह्माण्डसङ्ख्या यत्र क्व ब्रह्मविष्णुमहेश्वराः ॥  
महाविष्णोर्लोमकूपोद्भवे तोये सुनिर्मले ॥ ७॥  
ब्रह्माण्डेऽस्ति यथा नौका भवतोये च कृत्रिमा ॥  
एवं लोम्नः प्रमाणेन ब्रह्माण्डाः सन्त्यसङ्ख्यकाः ॥ ८ ॥  
ब्रह्माण्डे च कतिविधाः सुराः सन्त्येव त्वत्समाः ॥  
एतस्मिन्नन्तरे तत्र ददर्श पुरुषोत्तमः ॥ ९ ॥  
पिपीलिकासमूहं च व्यायतं धनुषां शतम् ॥  
क्रमशस्तान्सन्निरीक्ष्य जहासोच्चैर्द्विजार्भकः ॥4.47.११०॥  
नोवाच किञ्चिन्मौनी च गम्भीरः सगणो यथा॥  
दृष्ट्वा हास्यं विप्रवटोर्गाथां श्रुत्वाऽतिविस्मितः ॥  
पप्रच्छ च पुनर्विप्रं शुष्ककण्ठोष्ठतालुकः ॥ ११ ॥  
इन्द्र उवाच ॥  
कथं हससि विप्रेन्द्रं मां शीघ्रं कारणं वद ॥  
त्वं वा को मायया च्छन्नः शिशुरूपी गुणार्णवः ॥ १२॥  
इन्द्रस्य वचनं श्रुत्वा तमुवाच द्विजार्भकः ॥  
आध्यात्मिकं नीतिसारं ज्ञानबीजं परं वरम् ॥ १३ ॥  
ब्राह्मण उवाच ॥  
दृष्टः पिपीलिकासङ्घो हेतुरस्य निगूढकः ॥ १४ ॥  
मा मां पृच्छ शोकबीजं तवान्यज्ञानकारणम् ॥  
सांसारिकाणां संसारवृक्षमूलनिकृन्तनम् ॥१५॥  
अज्ञानतमसिच्छन्नं ज्ञानदीपमनुत्तमम् ॥  
निगूढं सर्ववेदेषु सिद्धानामपि दुर्लभम् ॥ १६ ॥  
योगिनां प्राणतुल्यं च मूढाहङ्कारभञ्जनम् ॥  
इत्युक्त्वा तत्र सन्तस्थौ सस्मितो द्विजपुङ्गवः ॥  
पुनः पप्रच्छ शक्रस्तं शुष्ककण्ठोष्ठतालुकः ॥ १७ ॥  
शक्र उवाच ॥  
ब्रूहि विप्रबटो शीघ्रं ज्ञानदीपं पुरातनम् ॥  
न जानामि शिशुः कस्त्वं ज्ञानराशिः स्वमूर्तिमान् ॥ १८ ॥  
इन्द्रस्य वचनं श्रुत्वा विप्ररूपी जनार्दनः ॥  
ज्ञानं भाषितुमारेभे योगीन्द्राणां सुदुर्लभम् ॥ १९ ॥  
ब्राह्मण उवाच ॥  
सृष्टः पिपीलिकासङ्घ एकैकः क्रमशो मया ॥ 4.47.१२० ॥  
सर्वे स्वकर्मणा शक्र शक्रीभूताः सुरालये ॥  
अधुना कर्मणा सर्वे क्रमशो भूतजन्मनाम् ॥ २१ ॥  
अतीतकाले सम्प्राप्ता भूतजातिं पिपीलिकाम् ॥  
कर्मणा जीविनो यान्ति वैकुण्ठं च निरामयम् ॥ २२ ॥  
कर्मणा ब्रह्मलोकं च शिवलोकं च कर्मणा ॥  
स्वर्गं स्वर्गसमास्थानं पातालं च स्वकर्मणा ॥ २३ ॥  
कर्मणा नरकं घोरं स्वात्मदुःखैककारणम् ॥  
कर्मणा सूकरीगर्भं कर्मणा क्षुद्रजीवनम् ॥ २४ ॥  
कर्मणा पशुपत्नीनां कर्मणा पक्षियोषिताम् ॥  
कर्मणा कीटयोनिं च वृक्षत्वं च स्वकर्मणा ॥२५॥  
स्वकर्मणा सुखी दुःखी सेव्यः सेवक एव च ॥  
कर्मणा ब्राह्मणत्वं च दैवं चापि स्वकर्मणा ॥ २६ ॥  
स्वकर्मणा च प्रेतत्वं ब्रह्मत्वं च स्वकर्मणा ॥  
कर्मणा व्याधियुक्तश्च कर्मणेवातिसुन्दरः ॥ २७ ॥  
कर्मणा स्वाङ्गहीनश्च स्वाङ्गवृद्धश्च कर्मणा ॥  
विधाता कर्मसूत्रेण फलदाता च जीविनाम् ॥ २८ ॥  
कर्म स्वभावसाध्यं च स्वभावोऽभ्यासजीवकः ॥  
इत्येवं कथितं सर्वमाध्यात्मिकपरं वचः ॥ २९ ॥  
सुखदं पुण्यदं सारं नरकार्णवतारकम् ॥  
संसारः स्वप्नवत्सर्वं देवेन्द्र सचराचरम्॥4.47.१३०॥  
मृत्युश्च मस्तकस्थायी सर्वेषां कालयोगतः ॥  
जलबुद्बुदवत्सर्वं जीविनां च शुभाशुभम् ॥ ३१ ॥  
शक्र शश्वद्भ्रमत्येव नाविष्टस्तत्र पण्डितः ॥  
इत्येवमुक्त्वा विप्रश्च तत्र तस्थौ च सस्मितः ॥ ३२ ॥  
विस्मितास्त्रैदशाध्यक्षो नात्मानं बहु मन्यते ॥  
एतस्मिन्नन्तरे शीघ्रमाजगाम मुनीश्वरः ॥ ३३ ॥  
अतिवृद्धो महायोगी ज्ञानेन वयसा महान् ॥  
कृष्णाजिनी जटाधारी बिभ्रत्तिलकमुज्ज्वलम् ॥॥ ३४ ॥  
वक्षःस्थले रोमचक्रं बिभर्ति मस्तके कटम् ॥  
स्थितं सर्वं मध्यदेशे किञ्चिदुत्पाटितं स्फुटम् ॥ ३५ ॥  
समागत्य द्वयोर्मध्ये तस्थौ स्थाणुवदेव सः ॥  
महेन्द्रो ब्राह्मणं दृष्ट्वा प्रणनाम मुदाऽन्वितः ॥ ३६ ॥  
मधुपर्कादिकं दत्त्वा पूजयामास भक्तितः ॥  
पप्रच्छ कुशलं विप्रं चकार विनयं पुनः ॥ ३७ ॥  
तुष्टावातिथिभावेन मुदा सादरपूर्वकम् ॥  
विप्रार्भकस्तेन सार्द्धं सम्भाषां च चकार सः ॥  
स्ववाञ्छितं परं प्राह सर्वं विनयपूर्वकम् ॥ ३८ ॥  
बालक उवाच ॥  
कुतस्त्वमागतो विप्र किन्नाम तव वा वद ॥  
को वाऽत्रागमने हेतुर्निवासः केन हेतुना ॥ ३९ ॥  
कटं कथं मस्तके ते लोमचक्रं च वक्षसि ॥  
अत्युन्नतं मध्यदेशे किञ्चिदुत्पाटितं मुने ॥॥ 4.47.१४० ॥  
मां चेत्कृपाऽस्ति ते विप्र सर्वं संव्यस्य कथ्यताम् ॥  
अत्यद्भुतमिदं सर्वं श्रोतुं कौतूहलं मम ॥ ४१ ॥  
स शिशोर्वचनं श्रुत्वा तमुवाच महामुनिः ॥  
सर्वं स्वकीयवृत्तान्तं शक्रस्य पुरतो मुदा ॥४२॥  
मुनिरुवाच ॥ अल्पायुषा मया विप्र कुत्रापि न कृता गृहाः ॥  
न विवाहश्चोपजीव्यं भिक्षोपजीविनाऽधुना ॥ ४३ ॥  
लोमशेति च मन्नाम हेतुर्विप्रस्य दर्शनम् ॥  
वर्षणातपशान्त्यर्थं मस्तकस्थं कटं मम ॥ ४४ ॥  
वक्षस्थलस्थितं रोमचक्रं तत्कारणं शृणु ॥  
सांसारिकाणां भयदं विवेकजननं परम् ॥ ४५ ॥  
आयुःसङ्ख्याप्रमाणं मे लोमचक्रं च वक्षसि ॥  
शक्रैकपतनं विप्र लोमैकोत्पाटनं मम ॥ ४६॥  
उत्पादितानि लोमानि तेन मध्ये स्थितानि च ॥  
ब्रह्मणो द्विपरार्धे च मम मृत्युर्निरूपितः ॥ ४७ ॥  
असङ्ख्यविधयो ब्रह्मन्मरिष्यन्ति मृता अपि ॥  
कलत्रेण च पुत्रेण गृहेण किं प्रयोजनम् ॥ ४८ ॥  
ब्रह्मणः पतने चक्षुर्निमेषश्च हरेर्भवेत् ॥  
तत्पादपद्ममतुलं चिन्तयामि निरन्तरम् ॥ ४९ ॥  
दुर्लभं श्रीहरेर्दास्यं भक्तिर्मुक्तिर्गरीयसी ॥  
स्वप्नवत्सर्वमैश्वर्यं तद्भक्तिव्यवधायकम् ॥ 4.47.१५० ॥  
इदं मद्गुरुणा दत्तं शम्भुना ज्ञानमुत्तमम् ॥  
विना भक्तिं न गृह्णामि सालोक्यादिचतुष्टयम् ॥ ५१ ॥  
इत्येवमुक्त्वा स मुनिर्जगाम शिवसन्निधिम् ॥  
शिशुरूपी हरिस्तत्रैवान्तर्धानं चकार ह ॥ ५२ ॥  
इन्द्रस्तु स्वप्नवद्दृष्ट्वा बभूव तत्र विस्मितः ॥  
तृष्णामात्रं च सम्पत्तौ नास्त्येव परमेश्वरे ॥ ५३ ॥  
विश्वकर्माणमानीय प्रियमुक्त्वा शतक्रतुः ॥  
दत्त्वा रत्नानि सम्पूज्य तं प्रस्थापितवान्गृहम् ॥ ५४ ॥  
सर्वं विन्यस्य पुत्रे च शरणं गन्तुमुद्यतः ॥  
शचीं राज्यश्रियं त्यक्त्वा विवेकी क्षयकामुकः ॥ ५५ ॥  
दृष्ट्वा विवेकिनं कान्तं हृदयेन विदूयता ॥  
शची जगाम शोकार्ता सन्त्रस्ता शरणं गुरोः ॥ ५५ ॥  
सर्वं निवेदनं कृत्वा समानीय बृहस्पतिम् ॥  
बोधयामास शक्रं तं नीतिसारेण कामिनी॥५७॥  
गुरोः शास्त्रविशेषं च दम्पतीरससंयुतम्॥  
विधाय च स्वयं प्रीत्या पाठयामास तं मुदा ॥ ५८ ॥  
मुनिः शास्त्रविशेषं च बोधयामास वाक्पतिः ॥  
स चकार तदा राज्यं वृन्दावन विनोदिनि ॥ ५९ ॥  
इत्येवं कथितं सर्वं शक्रदर्पविमोचनम् ॥  
साक्षाद्दृष्टो दर्पभङ्गो नन्दयज्ञे सुरेश्वरि ॥ 4.47.१६० ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधासंवादे सप्तचत्वारिंशोऽध्यायः ॥ ४७ ॥