---
title: ०१८

---
॥ शौनक उवाच ॥  
अहो किमद्भुतं सूत रहस्यं सुमनोहरम् ॥  
श्रुतं कृष्णस्य चरितं सुखदं मोक्षदं परम् ॥ १ ॥  
सूत उवाच ॥  
श्रुत्वा नगरनिर्माणं नारदो मुनिसत्तमः ॥  
पप्रच्छ कृष्णचरितमपरं सुमनोहरम् ॥ २ ॥  
नारद उवाच ॥  
श्रीकृष्णाख्यानचरितं पीयूषमृषिसत्तम ॥  
ज्ञानसिन्धो निगद मां शिष्यं च शरणागतम् ॥ ३ ॥  
नारदस्य वचः श्रुत्वा मुदा नारायणः स्वयम् ॥  
उवाच परमीशस्य चरितं परमाद्भुतम् ॥ ४ ॥  
श्रीनारायण उवाच ॥  
एकदा बालकैः सार्धं बलेन सह माधवः ॥  
जगाम श्रीमधुवनं यमुनातीरनीरजम् ॥ ५ ॥  
विचेरुर्गोसहस्रैश्च चिक्रीडुर्बालकास्तदा ॥  
विश्रान्तास्तृट्परीताश्च क्षुधा च परिपीडिताः ॥ ६ ॥  
तमूचुर्गोपशिशवः श्रीकृष्णं परया मुदा ॥  
क्षुदस्मान्बाधते कृष्ण किं कुर्मो ब्रूहि किङ्करान्॥७॥  
शिशूनां वचनं श्रुत्वा तानुवाच दयानिधिः ॥  
हितं तथ्यं च वचनं प्रसन्नवदनेक्षणः ॥८॥  
श्रीकृष्ण उवाच ॥  
बाला गच्छत विप्राणां यज्ञस्थानं सुखावहम् ॥  
अन्नं याचत ताञ्छीघ्रं ब्राह्मणांश्च क्रतून्मुखान् ॥ ९ ॥  
विप्रा आङ्गिरसाः सर्वे स्वाश्रमे श्रीवनान्तिके ॥  
यज्ञं कुर्वन्ति विप्राश्च श्रुतिस्मृतिविशारदाः ॥4.18.१०॥  
निःस्पृहा वैष्णवाः सर्वे मां यजन्ति मुमुक्षवः।  
मायया मां न जानन्ति मायामानुषरूपिणम् ॥ ११ ॥  
न चेद्ददति युष्मभ्यमन्नं विप्राः क्रतून्मुखाः ॥  
तत्कान्ता याचत क्षिप्रं दयायुक्ताः शिशून्प्रति ॥ १२ ॥  
श्रीकृष्णवचनं श्रुत्वा ययुर्बालकपुङ्गवाः ॥  
पुरतो ब्राह्मणानां च तस्थुरानम्रकन्धराः ॥ १३ ॥  
इत्यूचुर्बालकाः शीघ्रमन्नं दत्त द्विजोत्तमाः ॥  
न शुश्रुवुर्द्विजाः केचित्केचिच्छ्रुत्वा स्थिताः स्थिताः॥१४॥  
ते ययू रन्धनागारं ब्राह्मण्यो यत्र पाचिकाः ॥  
गत्वा बाला विप्रभार्याः प्रणेमुर्नतकन्धराः ॥ १९ ॥  
नत्वोचुर्बालकाः सर्वे विप्रभार्याः पतिव्रताः ॥  
अन्नं दत्त मातरोऽस्मान्क्षुधार्तान्बालकानपि ॥ १६ ॥  
बालानां वचनं श्रुत्वा दृष्ट्वा तांश्च मनोहरान् ॥  
पप्रच्छुः सादरं साध्व्यः स्मेराननसरोरुहाः ॥१७॥  
विप्रपत्न्य ऊचुः ॥  
के यूयं प्रेषिताः केन कानि नामानि कोविदाः ॥  
दास्यामोऽन्नं बहुविधं व्यञ्जनैः सहितं वरम् ॥ १८ ॥  
ब्राह्मणीनां वचः श्रुत्वा ता ऊचुस्ते मुदाऽन्विताः ॥  
स्निग्धा हसन्तः स्फीताश्च सर्वे गोपालबालकाः ॥ १९ ॥  
बाला ऊचुः ॥  
प्रेषिता रामकृष्णाभ्यां वयं क्षुत्पीडिता भृशम् ॥  
दत्तान्नं मातरोऽस्मभ्यं क्षिप्रं यामस्तदन्तिकम् ॥ 4.18.२० ॥  
इतो विदूरे भाण्डीरे वनाभ्यन्तरमेव च ॥  
वटमूले मधुवने वसन्तौ रामकेशवौ ॥ २१ ॥  
विश्रान्तौ क्षुधितौ तौ च याचेतेऽन्नं च मातरः ॥  
किमु देयमदेयं वा शीघ्रं वदत नोऽधुना ॥ २२ ॥  
गोपानां वचनं श्रुत्वा हृष्टानन्दाश्रुलोचनाः ॥  
पुलकाङ्कितसर्वाङ्गास्तत्पादाब्जमनोरथाः ॥ २३ ॥  
नानाव्यञ्जनसंयुक्तं शाल्यन्नं सुमनोहरम्॥  
पायसं पिष्टकं स्वादु दधि क्षीरं घृतं मधु ॥ २४ ॥  
रौप्ये कांस्ये राजते च पात्रे कृत्वा मुदाऽन्विताः ॥  
ताः सर्वा विप्रपत्न्यश्च प्रययुः कृष्णसन्निधिम् ॥ २५ ॥  
नानामनोरथं कृत्वा मनसा गमनोत्सुकाः ॥  
पतिव्रतास्ता धन्याश्च श्रीकृष्णदर्शनोत्सुकाः ॥ २६ ॥  
श्रीकृष्णं ददृशुर्गत्वा रामं च सह बालकम् ॥  
वटमूले वसन्तं तमुडुमध्ये यथोडुपम् ॥ २७ ॥  
श्यामं किशोरवयसं पीतकौशेयवाससम् ॥  
सुन्दरं सस्मितं शान्तं राधाकान्तं मनोहरम् ॥२८॥  
शरत्पार्वणचन्द्रास्यं रत्नालङ्कारभूषितम् ॥  
रत्नकुण्डलयुग्माभ्यां गण्डस्थलविराजितम् ॥ २९ ॥  
रत्नकेयूरवलयरत्ननूपुरभूषितम् ॥  
आजानुलम्बितां शुभ्रां बिभ्रतं रत्नमालिकाम् ॥ 4.18.३० ॥  
मालतीमालया कण्ठवक्षःस्थलविराजितम्॥  
चन्दनागुरुकस्तूरीकुङ्कुमाञ्चितविग्रहम् ॥३१ ॥  
सुनखं सुकपोलं च पक्व बिम्बाधरं वरम् ॥  
पक्वदाडिमबीजाभं बिभ्रतं दन्तमुत्तमम् ॥ ३२ ॥  
शिखिपिच्छसमायुक्तं बद्धचूडं परात्परम्॥  
कदम्बपुष्पयुग्माभ्यां कर्णमूले विराजितम् ॥ ३३ ॥  
ध्यानासाध्यं योगिनां च भक्तानुग्रहकातरम्॥  
ब्रह्मेशधर्मशेषेन्द्रैः स्तूयमानं मुनीश्वरैः ॥ ३४ ॥  
दृष्ट्वैवमीश्वरं भक्त्या प्रणेमुर्द्विजयोषितः ॥  
स्वानां ज्ञानानुरूपं च तुष्टुवुर्मधुसूदनम् ॥ ३५ ॥  
विप्रपत्न्य ऊचुः ॥  
त्वं ब्रह्म परमं धाम निरीहो निरहङ्कृतिः ॥  
निर्गुणश्च निराकारः साकारः सगुणः स्वयम् ॥३६॥  
साक्षिरूपश्च निर्लिप्तः परमात्मा निराकृतिः ॥  
प्रकृतिः पुरुषस्त्वं च कारणं च तयोः परम्॥ ३७॥  
सृष्टिस्थित्यन्तविषये ये च देवास्त्रयः स्मृताः ॥  
ते त्वदंशाः सर्वबीजा ब्रह्मविष्णुमहेश्वराः ॥ ॥ ३८ ॥  
यस्य लोम्नां च विवरे चाखिलं विश्वमीश्वर॥  
महाविराण्महाविष्णुस्त्वं तस्य जनको विभो ॥ ३९ ॥  
तेजस्त्वं चापि तेजस्वी ज्ञानं ज्ञानी च तत्परः ॥  
वेदेऽनिर्वचनीयस्त्वं कस्त्वां स्तोतुमिहेश्वरः ॥ 4.18.४० ॥  
महदादिसृष्टिसूत्रं पञ्चतन्मात्रमेव च ॥  
बीजं त्वं सर्वशक्तीनां सर्वशक्तिस्वरूपकः ॥ ४१ ॥  
सर्वशक्तीश्वरः सर्वः सर्वशक्त्याश्रयः सदा ॥  
त्वमनीहः स्वयञ्ज्योतिः सर्वानन्दः सनातनः ॥ ४२ ॥  
अहोऽप्याकारहीनस्त्वं सर्वविग्रहवानपि॥  
सर्वेन्द्रियाणां विषयं जानासि नेन्द्रियी भवान् ॥ ४३ ॥  
सरस्वती जडीभूता यत्स्तोत्रे यन्निरूपणे॥  
जडीभूतो महेशश्च शेषो धर्मो विधिः स्वयम्॥ ४४ ॥  
पार्वती कमला राधा सावित्री वेदसूरपि ॥  
वेदश्च जडतां याति के वा शक्ता विपश्चितः ॥ ४९ ॥  
वयं किं स्तवनं कुर्मः स्त्रियः प्राणेश्वरेश्वर ॥  
प्रसन्नो भव नो देव दीनबन्धो कृपां कुरु॥ ॥ ४६ ॥  
इति पेतुश्च ता विप्रपत्न्यस्तच्चरणाम्बुजे ॥  
अभयं प्रददौ ताभ्यः प्रसन्नवदनेक्षणः ॥४७॥  
विप्रपत्नीकृतं स्तोत्रं पूजाकाले च यः पठेत् ॥  
स गतिं विप्रपत्नीनां लभते नात्र संशयः ॥ ४८ ॥  
नारायण उवाच ॥  
ताः पदाम्भोजपतिता दृष्ट्वा श्रीमधुसूदनः ॥  
वरं वृणुत कल्याणं भविता चेत्युवाच ह ॥ ४९ ॥  
श्रीकृष्णस्य वचः श्रुत्वा विप्रपन्त्यो मुदाऽन्विताः॥  
तमूचुर्वचनं भक्त्या भक्तिनम्रात्मकन्धराः ॥4.18.५०॥  
द्विजपत्न्य ऊचुः ॥  
वरं कृष्ण न गृह्णीमो नः स्पृहा त्वत्पदाम्बुजे ॥  
देहि स्वं दास्यमस्मभ्यं दृढां भक्तिं सुदुर्लभाम् ॥ ५१ ॥  
पश्यामोऽनुक्षणं वक्त्रसरोजं तव केशव ॥  
अनुग्रहं कुरु विभो न यास्यामो गृहं पुनः ॥ ५२ ॥  
द्विजपत्नीवचः श्रुत्वा श्रीकृष्णः करुणानिधिः ॥  
ओमित्युक्त्वा त्रिलोकेशस्तस्थौ बालकसंसदि॥ ५३ ॥  
प्रदत्तं विप्रपत्नीभिर्मिष्टमन्नं सुधोपमम् ॥  
बालकान्भोजयित्वा तु स्वयं च बुभुजे विभुः॥५४॥  
एतस्मिन्नन्तरे तत्र शातकुम्भं रथं परम् ॥  
ददृशुर्विप्रपत्न्यश्च पतन्तं गगनादहो ॥५५॥  
रत्नदर्पणसंयुक्तं रत्नसारपरिच्छदम् ॥  
रत्नस्तम्भैर्निबद्धं च सद्रत्नकलशोज्ज्वलम् ॥५६॥  
श्वेतचामरसंयुक्तं वह्निशुद्धांशुकान्वितम् ॥  
पारिजातप्रसूनानां मालाजालैर्विराजितम्॥५७॥  
शतचक्रसमायुक्तं मनोयायि मनोहरम्॥  
वेष्टितं पार्षदैर्दिव्यैर्वनमालाविभूषितैः॥।९८ ॥  
पीतवस्त्रपरीधानै रत्नालङ्कारभूषितैः ॥  
नवयौवनसम्पन्नैः श्यामलैः सुमनोहरैः ॥ ५९ ॥  
द्विभुजैर्मुरलीहस्तैर्गोपवेषधरैर्वरैः ॥  
शिखिपिच्छगुञ्जमालाबद्धवक्रिमचूडकैः ॥ 4.18.६० ॥  
अवरुह्य रथात्तूर्णं ते प्रणम्य हरेः पदम् ॥  
रथमारोहणं कर्तुमूचुर्ब्राह्मणकामिनीः ॥ ६१ ॥  
विप्रभार्या हरिं नत्वा जग्मुर्गोलोकमीप्सितम् ॥  
बभूवुर्गोपिकाः सद्यस्त्यक्त्वा मानुषविग्रहान् ॥ ६२॥  
हरिश्छायां विनिर्माय तासां च विष्णुमायया ॥  
प्रस्थापयामास गृहान्ब्राह्मणानां स्वयं विभुः ॥ ६३ ॥  
विप्राश्च भार्या उद्दिश्य परमोद्विग्नमानसाः ॥  
अन्वेषणं प्रकुर्वन्तो ददृशुः पथि कामिनीः ॥ ६४ ॥  
दृष्ट्वोचुर्ब्राह्मणाः सर्वे तास्ते च विनयान्विताः ॥  
पुलकाङ्कितसर्वाङ्गाः प्रसन्नवदनेक्षणाः ॥ ॥ ६५ ॥  
ब्राह्मणा ऊचुः ॥  
अहोऽतिधन्या यूयं च दृष्टो युष्माभिरीश्वरः ॥  
अस्माकं जीवनं व्यर्थं वेदपाठोऽप्यनर्थकः ॥ ६६ ॥  
वेदे पुराणे सर्वत्र विद्वद्भिः परिकीर्तिताः ॥  
हरेर्विभूतयः सर्वाः सर्वेषां जनको हरिः ॥ ६७ ॥  
तपो जपो व्रतं ज्ञानं वेदा ध्ययनमर्चनम् ॥  
तीर्थस्नानमनशनं सर्वेषां फलदो हरिः ॥ ६८ ॥  
श्रीकृष्णः सेवितो येन किं तस्य तपसां फलैः ॥  
प्राप्तः कल्पतरुर्येन किं तस्यान्येन शाखिना ॥ ६९ ॥  
श्रीकृष्णो हृदये यस्य तस्य किं कर्मभिः कृतैः ॥  
किं वा न सागरस्यैव पौरुषं कूपलङ्घने॥ ॥4.18.७०॥  
इत्येवमुक्त्वा विप्राश्च गृहीत्वा कामिनीवराः ॥  
आजग्मुः स्वगृहं हृष्टास्ताभिः सार्धं च रेमिरे ॥७१॥  
तासां ततोऽधिकं प्रेम क्रीडासु सर्वकर्मसु ॥  
दाक्षिण्यं मायया शक्त्या ब्राह्मणानामतर्कितम् ॥७२॥  
अथ नारायणः सोऽयं बलेन शिशुभिः सह ॥  
जगाम स्वालयं तूर्णं पूर्णब्रह्म सनातनः ॥७३॥  
इत्येवं कथितं सर्वं हरेर्माहात्म्यमुत्तमम् ॥  
पुरा श्रुतं धर्मवक्त्रात्किं भूयः श्रोतुमिच्छसि ॥ ॥ ७४ ॥  
नारद उवाच ॥  
ऋषीन्द्र केन पुण्येन बभूव विप्रयोषिताम् ॥  
मुनीन्द्रयोगसिद्धानां दुर्लभा गतिरीश्वरी ॥ ७५ ॥  
इमाः का वा पुण्यवत्यः पुरा तस्थुर्महीतलम् ॥  
आजग्मुः केन दोषेण वद सन्देहभञ्जनम् ॥ ७६ ॥  
॥ श्रीनारायण उवाच॥  
सप्तर्षीणां रमण्यश्च रूपेणाप्रतिमाः पराः ॥  
गुणवत्यः सुशीलाश्च धर्मिष्ठाश्च पतिव्रताः ॥ ७७ ॥  
नवीनयौवनाः सर्वाः पीनश्रोणि पयोधराः ॥  
दिव्यवस्त्रपरीधाना रत्नालङ्कारभूषिताः ॥ ७८ ॥  
तप्तकाञ्चनवर्णाभाः स्मेराननसरोरुहाः ॥  
मुनीनां मोहितुं शक्ता मानसं वक्रचक्षुषा ॥ ७९ ॥  
दृष्ट्वा तासां स्तनश्रोणिमुखानि सुन्दराणि च ॥  
अनलश्चकमे ताश्च मदनानलपीडितः ॥ 4.18.८० ॥  
अग्निस्थानस्थितानां च शिखया सुरतोन्मुखः ॥  
स्पृष्ट्वा चाङ्गानि तासां च बभूव हृतचेतनः ॥ ८१ ॥  
पतिव्रता न जानन्ति पतिपादाब्जमानसाः ॥  
अग्निरङ्गानि तासां च दर्शन्दर्शं मुमोह च ॥ ८२ ॥  
वह्नेश्च मानसं ज्ञात्वा भगवानङ्गिरा मुनिः ॥  
शशाप तं चेत्युवाच सर्वभक्षो भवेति ह ॥ ८३ ॥  
वह्निः सचेतनो भूत्वा तुष्टाव मुनिपुङ्गवम् ॥  
व्रीडया नम्रवदनश्चकम्पे ब्रह्मतेजसा ॥८४ ॥  
क्रुद्धो मुनिवरः स्पृष्टाः कामिन्यश्च शशाप ह ॥  
यात यूयं पापयुक्ता मानुषीं योनिमेव च ॥ ८५ ॥  
भारते ब्राह्मणानां च गृहे लभत जन्म वै ॥  
करिष्यन्ति विवाहं च युष्माकं कुलजा द्विजाः ॥ ८६ ॥  
श्रुत्वा वाक्यं मुनेस्ताश्च रुरुदुः प्रेमविह्वलाः ॥  
पुटाञ्जलियुताः सर्वा ऊचुस्तं विदुषां वरम् ॥ ८७ ॥  
मुनिपत्न्य ऊचुः ॥  
न त्यजास्मान्मुनिश्रेष्ठ निष्पापाश्च पतिव्रताः ॥  
अजानन्त्यः परस्पृष्टा न च नस्त्यक्तुमर्हसि ॥ ८८॥  
भक्तानां किङ्करीणां च न दण्डं कर्तुमर्हसि॥  
युष्माकं चरणाम्भोजं कदा द्रक्ष्यामहे वयम्॥ ॥ ८९ ॥  
खड्गच्छेदाद्वज्रपातात्सर्वप्रहरणान्मुने ॥  
दारुणः कान्तविच्छेदः साध्वीनां दुःसहः सदा ॥ 4.18.९० ॥  
ब्रह्मिष्ठानां गुणवतां परान्कान्तान्महामुनीन् ॥  
एवम्भूतान्कथं त्यक्त्वा यास्यामः पृथिवीतलम्॥९१॥  
यास्यामो यदि विप्रेश कदाऽत्रागमनं वद ॥  
अज्ञानस्पर्शदोषश्च न स्यान्नो विधिबोधितः॥ ९२॥  
अहल्यया पुनः प्राप्तः स्वामीन्द्रस्य प्रधर्षणात् ॥  
सा सम्भोगात्पुनः शुद्धा स्पर्शनाद्वर्जिता वयम् ॥९३॥  
विचारं कुरु धर्मिष्ठ वेदवेदाङ्गपारग॥  
विश्वकर्तुश्च पुत्रस्त्वं सर्ववेदविदां वर॥९४ ॥  
अन्येषां च भयात्कान्ता व्रजन्ति शरणं पतिम्॥  
स्वकान्तभयसंविग्नाः शरणं कं व्रजन्ति ताः ॥९५॥  
अभयं देहि धर्मिष्ठ भययुक्ताभ्य एव च॥  
पुत्रे शिष्ये कलत्रे च को दण्डं कर्तुमक्षमः ॥ ९६ ॥  
दुर्बलः सबलो वापि स्ववस्तूनामपीश्वरः ॥  
स्वद्रव्यविक्रयं कर्तुं न चान्यो रक्षितुं क्षमः ॥९७ ॥  
कामिनीनां वचः श्रुत्वा दयालुर्मुनिपुङ्गवः ॥  
प्रेम्णा रुरोद तासां च निरीक्ष्य मुखपङ्कजम् ॥९८॥  
वेदवेदाङ्गपारज्ञो ज्ञानिनां योगिनां वरः ॥  
पत्नीविच्छेदविषये मूर्च्छां प्राप तथापि सः ॥९९॥  
सर्वे बभूवुः शोकार्ता विरहोद्विग्नमानसाः॥  
निरीक्ष्य तासां वक्त्राणि तस्थुः पुत्तलिका यथा॥ ॥ 4.18.१०० ॥  
कृत्वा विलापं सुचिरं सर्ववेदविदां वरः ॥  
भ्रातृभिश्च सहालोच्य ता उवाच शुचाऽऽतुरः ॥१०१॥  
अङ्गिरा उवाच ॥  
यूयं शृणुत वक्ष्यामि वचनं सत्यमेव च ॥  
स्वकर्मभोगिनां भोगमाकर्माच्च श्रुतौ श्रुतम् ॥ १०२ ॥  
गतो भोगश्च युष्माकमस्माभिः सह निश्चितम् ॥  
गते भोगे पुनर्भोगो न हि वेदे निरूपितः ॥ १०३ ॥  
शुभाशुभं च यत्कर्म भारते कृतिभिः सह ॥  
नाभुक्तं क्षीयते कर्म जन्मकोटिशतैरपि ॥ १०४ ॥  
परभुक्तां च कान्तां च यो भुङ्क्ते स नराधमः ॥  
स पच्यते कालसूत्रे यावच्चन्द्रदिवाकरौ ॥ १०९ ॥  
न सा दैवे न सा पैत्र्ये पाकार्हा पापसंयुता ॥  
तस्या आलिङ्गने भर्ता भ्रष्टश्रीस्तेजसा हतः ॥ १०६ ॥  
देवताः पितरस्तस्य हव्यदाने च तर्पणे ॥  
सुखिनो न भवन्त्येवमित्याह कमलोद्भवः ॥ १०७ ॥  
तस्माद्यत्नेन भार्याया रक्षणं कुरुते सुधीः ॥  
अन्यथा पापभाग्भर्ता निश्चितं नरकं व्रजेत् ॥ १०८॥  
पदेपदे सावधानः कान्तां रक्षति पण्डितः ॥  
न व्रती न स्थली योषा दोषाणां च करण्डिका ॥ १०९ ॥  
कलत्रं पाकपात्रं च सदा रक्षितुमर्हति ॥  
परस्पर्शादशुद्धां च शुद्धां स्वस्पर्शने सदा ॥ 4.18.११० ॥  
स्वकान्तं च परित्यज्य परं गच्छति याऽधमा ॥  
कुम्भीपाकं सा प्रयाति यावच्चन्द्रदिवाकरौ ॥ १११ ॥  
तामेव यमदूताश्च संस्थाप्य नरकान्तरे ॥  
उत्तिष्ठति विदूराच्चेत्कुर्वन्ति दण्डताडनाम् ॥ ११२ ॥  
सर्पप्रमाणाः कीटाश्च तीक्ष्णदंष्ट्राः सुदारुणाः ॥  
दशन्ति पुंश्चलीं तत्र सततं च दिवानिशम् ॥ ११३ ॥  
विकृताकारशब्दं च करोति शाश्वतं भिया ॥  
न ममार प्रहारेण सूक्ष्मदेहविधारिणी ॥ ११४ ॥  
मुहूर्तार्धं सुखं भुक्त्वा लोकेऽत्र यशसा हता ॥  
पतिता परलोके च गतिमेतादृशीं लभेत् ॥ ११५ ॥  
परस्पृष्टा च वै नारी या स्पृहां कुरुते परम् ॥  
साऽपि दुष्टा परित्याज्या चेत्याह कमलोद्भवः ॥ ११६ ॥  
तस्मान्नारी परैर्यत्नाददृष्टा कृतिभिः कृता ॥  
असूर्यम्पश्या या दाराः शुद्धास्ताश्च पतिव्रताः ॥ ११७ ॥  
स्वच्छन्दगामिनी या च स्वतन्त्रा सूकरीसमा ॥  
अन्तर्दुष्टा सदा सैव निश्चितं परगामिनी ॥ ११८ ॥  
स्वामिसाध्या च या नारी कुलधर्मभिया स्थिता ॥  
कान्तेन सार्द्धं सा कान्ता वैकुण्ठं याति निश्चितम् ॥ ११९ ॥  
यात यूयं च पृथिवीं मानुषीं योनिमीप्सिताम् ॥  
कृष्णदर्शनमात्रेण गोलोकं यास्यथ ध्रुवम् ॥4.18.१२०॥  
हरिणा निर्मिताश्छाया युष्माकं योगमायया ॥  
ता विप्रमन्दिरे स्थित्वा चागमिष्यन्ति नो ध्रुवम् ॥१२१॥  
पुनरंशेन नः पत्न्यो भविष्यथ न संशयः ॥  
युष्माकं मम शापश्च बभूव च वराधिकः ॥ १२२ ॥  
इत्येवमुक्त्वा स मुनिर्विरराम शुचाऽन्वितः ॥  
ता आगत्य महीं शापाद्बभूवुर्विप्रयोषितः ॥ १२३ ॥  
दत्त्वाऽन्नं हरये भक्त्या प्रजग्मुर्हरिमन्दिरम् ॥  
बभूव निश्चितं तासां शापश्च सम्पदोऽधिकः ॥ १२४ ॥  
निन्द्या नीचा च सम्पत्तिर्विपत्तिर्महतो वरा ॥  
अहो सद्यः सतां कोपश्चोपकाराय कल्पते ॥ १२५ ॥  
विना विपत्तेर्महिमा कुतः कस्य भवेद्भुवि ॥  
भूताः कान्तपरित्यागान्मुक्ता ब्राह्मणयोषितः ॥ १२६ ॥  
इत्येवं कथितं सर्वं हरेश्चरितमुत्तमम् ॥  
अहो पुण्यवतीनां च मोक्षाख्यानं मनोहरम् ॥ १२७ ॥  
श्रीकृष्णाख्यानं विप्रेन्द्र नूत्नं नूत्नं पदेपदे ॥  
न हि तृप्तिः श्रुतवतां केन श्रेयसि तृप्यते ॥ १२८ ॥  
यावद्रम्यं तत्कथितं यच्छ्रुतं गुरुवक्त्रतः ॥  
वद मां वाञ्छितं यत्ते किं भूयः श्रोतुमिच्छसि ॥ १२९ ॥  
नारद उवाच ॥  
यद्यच्छ्रुतं त्वया पूर्वं गुरुवक्त्रात्कृपानिधे ॥  
मङ्गलं कृष्णचरितं तन्मे ब्रूहि जगद्गुरो ॥ 4.18.१३० ॥  
सूत उवाच ॥  
श्रुत्वा देवर्षिवचनमृषिर्नारायणः स्वयम् ॥  
अपरं कृष्णमाहात्म्यं प्रवक्तुमुपचक्रमे॥ १३१ ॥  
इति श्रीब्रह्मवैवर्ते महापुराण्रे श्रीकृष्णजन्मखण्डे विप्रपत्नीमोक्ष णप्रस्तावोनामाष्टादशोऽध्यायः ॥ ॥ १८ ॥