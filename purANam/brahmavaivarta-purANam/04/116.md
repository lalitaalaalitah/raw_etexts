---
title: ११६

---
अथ षोडशाधिकशततमोऽध्यायः  
बाण उवाच  
अनिरुद्ध बुधोऽसि त्वं त्वयोक्तं सत्यमेव च ।  
शम्भुना चैवमुक्तं च सर्वं बुद्धं स्वचेतसा ॥ १ ॥  
  
त्वयोक्तं शङ्करवरात्पञ्चानां स्वामिनां प्रिया ।  
द्रौपदी च महाभागा तन्मे व्याख्यातुमर्हसि ॥ २ ॥  
  
शम्बरेण हृता पूर्व तव माता कथं रतिः ।  
देवैरपि कथं दत्ता देवास्तेन जिता कथम् ॥ ३ ॥  
  
अनिरुद्ध उवाच  
एकदा रघुनाथश्च सीतया लक्ष्मणो च ।  
स्नातः सरसि तत्रस्थो रम्ये पञ्चवटीतटे ॥ ४ ॥  
  
उवाच सीता हेमन्ते जलं सुस्वादु निर्मलम् ।  
तथाऽन्नं व्यञ्जनं रम्यं सर्वं वस्तु सुशीतलम् ॥ ५ ॥  
  
फलावबचयनं चक्रे सीतायै प्रददौ मुदा ।  
ततो ददौ लक्ष्मणाय पश्चाद्भङ्क्ते स्वयं प्रभुः ॥ ६ ॥  
  
लक्ष्मणस्तद्गृहीत्वा च नैव भुङ्क्ते फलं जलम् ।  
मेघनादवधार्थं च सीतोद्धारणकारणात् ॥ ७ ॥  
  
निद्रां न याति नो भुङ्क्ते वर्षाणां च चतुर्दश ।  
य एवं पुरुषो योगी तद्वध्यो रावणत्मजः ॥ ८ ॥  
  
एतस्मिन्नन्तरे रामं द्रष्टुं कमललोचनम् ।  
वहनिस्तत्र समायातो द्विजरूपी कृपानिधिः  
भविष्यत्कथयामाम श्रुतिकौटपरं वचः ॥ ९ ॥  
  
वह्निरुवाच  
शृणु राम महाभाग सीतासङ्गोपनं कुरु ।  
सप्ताहाभ्यन्तरे चैव रावणो दुष्टराक्षसः ॥ १० ॥  
  
दुर्निवार्यः प्राक्तनेन जानकीं च हरिष्यति ।  
विधात्रा लिखितं कर्म प्राक्तन्नं केन वार्यते ॥ ११ ॥  
  
वेदैश्चतुर्भिः कथितं न च दैवात्परं वरम् ॥ १२ ॥  
  
राम उवाच  
सीतां गृहीत्वा त्वं गच्छ च्छायाऽत्रैव तु तिष्ठतु ।  
कलत्रवर्जनं कर्म सर्वेषां च जुगुप्सितम् ॥ १३ ॥  
  
सीतां गृहीत्वा प्रययौ रुदतीं च हुताशनः ।  
सीतया सदृशी छाया तस्थौ श्रीरामसन्निधौ ॥ १४ ॥  
  
सा च च्छाया हृता पूर्व रावणेनावलीलया ।  
समुद्दधार तां रामो निहत्य तं सबान्धवम् ॥ १५ ॥  
  
वह्नौ परीक्षाकाले च च्छाया वह्नौ विवेश सा ।  
अग्निश्छायां च संरक्ष्य ददौ रामाय जानकीम् ॥ १६ ॥  
  
रामस्तां च गृहीत्वा च प्रययौ स्वाश्रमं मुदा ।  
छाया तस्थौ वह्निपार्श्वे हृदयेन विदूयता ॥ १७ ॥  
  
सा च च्छाया तपश्चक्रे नारायणसरोवरे ।  
तपश्चकार दिव्यं च शातवर्षं च शूलिनः ॥ १८ ॥  
  
वरं वृणुष्व भद्रे त्वमुवाच शङ्करश्च ताम् ।  
उवाच शिवं व्यग्रा भर्तुर्दुःखेन दुःखिता ॥ १९ ॥  
  
पतिं देहि पञ्चधा सा वरं वव्रे त्रिलोचनम् ।  
सर्वसम्पत्प्रदस्तुष्टस्तस्यै शर्वो वरं ददौ ॥ २० ॥  
  
महादेव उवाच  
साध्वि त्वं पञ्चधा ब्रूहि पतिं देहीति व्याकुला ।  
पञ्चेन्द्राश्च हरेरंशा भविष्यन्ति प्रियास्तव ॥ २१ ॥  
  
ते च सर्वे च पञ्चेन्द्राश्चाधुना पञ्च पाण्डवाः ।  
सा च च्छाया द्रौपदी च यज्ञकुण्डसमुद्भवा ॥ २२ ॥  
  
कृतयुगे वेदवती त्रेतायां जनकात्मजा ।  
द्वापरे द्रौपदी छाया तेन कृष्णा त्रिहायणी ॥ २३ ॥  
  
वैष्णपी कृष्णभक्ता च तेन कृष्णा प्रकीर्तिता ।  
स्वर्गलक्ष्मीर्महेन्द्राणां सा च पश्चाद्भविष्यति ॥ २४ ॥  
  
राजा ददौ फाल्गुनाय कन्यायाश्च स्वयंवरे ।  
पप्रच्छ मातरं वीरो वस्तु प्राप्तं मयाऽधुना ॥ २५ ॥  
  
तमुवाच स्वयं माता गृहाण भ्रातृभिः सह ।  
शम्भोर्वरेण पूर्व च परत्र मातुराज्ञया ॥ २६ ॥  
  
द्रौपद्याः स्वामिनस्तेन हेतुना पञ्च पाण्डवाः ।  
चतुर्दशानामिन्द्राणां पञ्चेन्द्राः पञ्च पाण्डवाः ॥ २७ ॥  
  
शङ्करेणाभिसंशप्ता सा मात्रा भर्त्सितेन च ।  
भर्ताते भस्मसाद्भूतो हरकोपानलेन च ॥ २८ ॥  
  
हे रति त्वं मया शप्ता दैत्यग्रस्ता भवाधुना ।  
विजित्यदेवान्सेन्द्राश्च शम्बरस्त्वा हरिष्यति ॥ २९ ॥  
  
पुनरुवतं वरं प्रादात्सतीत्वां ते न यास्यति ।  
छायां दत्त्वा तिष्ठ गेहे यावज्जीवति ते पतिः ॥ ३० ॥  
  
इति ते कथितं सर्वमितिहासं पुरातनम् ।  
देवानां गुप्तचरितं श्रृणु दैत्येन्द्र साम्प्रतम् ॥ ३१ ॥  
  
एतस्मिन्नन्तरे तत्र सुभद्रश्च महाबलः ।  
कुम्भाण्डभ्राता बलवान्बाणसेनापतीश्वरः ॥ ३२ ॥  
  
निर्भत्सर्य बाणं समरे शस्त्रपाणिर्महारथः ।  
श्रीकृष्णपौत्रं शूलं च चिक्षेप प्रलयाग्निवत् ॥ ३३ ॥  
  
अर्धयन्द्रेण तच्छूलं चिच्छेद कामपुत्रकः ।  
शक्तिं चिक्षेप भद्रश्च शतसूर्यसमप्रभाम् ॥ ३४ ॥  
  
वैष्णवास्त्रेण चिच्छेद तां शक्तिं कामपुत्रकः ।  
नारायणास्त्रं चिक्षेप सुभद्रो रणमूर्धनि ॥ ३५ ॥  
  
प्रणम्य शेते निर्भीतो मदनस्य सुतो बली ।  
ऊर्ध्वमस्त्रं च बभ्राम शतसूर्यसमप्रभम् ॥ ३६ ॥  
  
प्रलीनमस्त्रमाकाशे विश्वसंहारकारणम् ।  
अस्त्रे गते सोऽनिरुद्धो गृहीत्वा च महानसिम् ॥ ३७ ॥  
  
प्रबभञ्जभद्ररथं जघानाश्वांश्च सारथिम् ।  
जघान तं सुभद्रं च लीलया रणमूर्धनि ॥ ३८ ॥  
  
हते सुभद्रे बाणश्च महाबलपराक्रमः ।  
वाणानां शतकं चापि चक्षेप रणमूर्धनि ॥ ३९ ॥  
  
कामात्मजोऽग्निबाणेन बाणोधं प्रददाह सः ।  
बाणश्चिक्षेप ब्रह्मास्त्रं सृष्टिसंहारकारणम् ॥ ४० ॥  
  
दृष्ट्वा कामात्मजः शीघ्रं सबीजं मन्त्रपूर्वकम् ।  
ब्रह्मस्त्रेणैव सहसा सञ्जहारावलीलया ॥ ४१ ॥  
  
बाणः पाशुपतं क्षेप्तुं समारेभे च कोपतः ।  
निषिद्धश्च गणेशेन स्कन्देन शम्भुना तथा ॥ ४२ ॥  
  
तद्दृष्ट्वा सोऽनिरुद्धस्तं धनुर्बाणौघ संयुतम् ।  
मुमोच जृम्भणे युद्धे शीघ्रं तं च महारथम् ॥ ४३ ॥  
  
जडो बभूव बाणश्च निश्चेष्टो रणमूर्धनि ।  
पुनश्चिक्षेप निद्रास्यं निद्रितं तं चकार सः ॥ ४४ ॥  
  
बाणं तं निद्रितं दृष्ट्वा गृहीत्वा खड्गमुत्तमम् ।  
बाणं हन्तुं समुद्यन्तं वारयामास कार्तिकः ॥ ४५ ॥  
  
स्कन्दश्च शतबाणौश्च वारयामास लीलया ।  
अनिरुद्धं महाभागं बलवान्तं धनुर्धरम् ॥ ४६ ॥  
  
अनिरुद्धश्च सहसा तथा शक्त्या दुरत्यया ।  
बभञ्ज कार्तिकरथं रत्नेन्द्रसारनिर्मितम् ॥ ४७ ॥  
  
गदया कार्तिकः क्रुद्धोऽप्यनिरुद्धरयं मुदा ।  
बभञ्ज लीलया तत्र क्षणेन रणमूर्धनि ॥ ४८ ॥  
  
अनिरुद्धोऽर्धचन्द्रेण क्षुरधारेण लीलया ।  
चिच्छेद कार्तिकधनुर्भल्लास्त्रेण नियोजितम् ॥ ४९ ॥  
  
जधान कार्तिकस्तं च गदया च दुरन्तया ।  
गदां जग्राह तद्धस्ताज्जवेन मदनात्मजः ॥ ५० ॥  
  
शूलं गृहीत्वा स्कन्दं च तमेव हन्तुमु द्यतम् ।  
अनिरुद्धश्च कोपेन प्रेरयामास दूरतः ॥ ५१ ॥  
  
कार्तिकः पुनरागत्य गृहीत्वा कामपुत्रकम् ।  
गृहीत्वा च करेणैव पातयामास भूतले ॥ ५२ ॥  
  
अनिरुद्धो गृहीत्वाऽसिं प्रभुस्तस्थौ महाबलः ।  
तयोर्विरोधं दूरं च प्रचकार गणेश्वरः ॥ ५३ ॥  
  
कार्तिकः प्रययौ गेहमूषागेहं स्मरात्मजः ।  
सर्व निवेदितुं शम्भुं प्रययौ स गणेश्वरः ॥ ५४ ॥  
  
इति श्रीब्रह्मo महाo श्रीकृष्णजन्मखo उत्तo नारादनाo बाणयुo  
षोडशाधिकशततमोऽध्यायः ॥ ११६ ॥