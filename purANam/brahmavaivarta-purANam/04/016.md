---
title: ०१६

---
श्रीनारायण उवाच ॥  
माधवो बालकैः सार्द्धमेकदा हलिना सह ॥  
भुक्त्वा पीत्वा च क्रीडार्थं जगाम श्रीवनं मुने ॥१॥  
तत्र नानाविधां क्रीडां चकार मधुसूदनः ॥  
कृत्वा तां शिशुभिः सार्द्धं चालयामास गोधनम् ॥ २ ॥  
ययौ मधुवनं तस्माच्छ्रीकृष्णो गोधनैः सह ॥  
तत्र स्वादु जलं पीत्वा वने च स महाबलः ॥ ॥ ३ ॥  
तत्रैकदैत्यो बलवाञ्छ्वेतवर्णो भयङ्करः ॥  
विकृताकारवदनो बकाकारश्च शैलवत् ॥ ४ ॥  
दृष्ट्वा च गोकुलं गोष्ठे शिशुभिर्बलकेशवौ ॥  
यथा ह्यगस्त्यो वातापिं सर्वं जग्रास लीलया ॥ ५ ॥  
बकग्रस्तं हरिं दृष्ट्वा सर्वे देवा भयान्विताः ॥  
चक्रुर्हाहेति सन्त्रस्ता धावन्तः शस्त्रपाणयः ॥ ६ ॥  
शक्रश्चिक्षेप वज्रं च मुनेरस्थिविनिर्मितम् ॥  
न ममार बकस्तस्मात्पक्षमेकं ददाह च ॥ ७ ॥  
नीहारास्त्रं शशधरः शीतार्तस्तेन दानवः ॥  
यमदण्डं सूयर्पुत्रस्तेन कुण्ठो बभूव ह ॥ ८ ॥  
वायव्यास्त्रं च वायुश्च तेन स्थानान्तरं ययौ ॥  
वरुणश्च शिलावृष्टिं चकार तेन पीडितः ॥ ९ ॥  
हुताशनश्च वाह्नेन पक्षांश्चैव ददाह सः ॥  
कुबेरस्यार्धचन्द्रेण छिन्नपादो बभूव ह ॥ 4.16.१० ॥  
ईशानस्य च शूलेन बभूव मूर्च्छितोऽसुरः ॥  
ऋषयो मुनयश्चैव कृष्णं चकुर्भियाऽऽशिषम् ॥ ११ ॥  
एतस्मिन्नन्तरे कृष्णः प्रज्वलन्ब्रह्मतेजसा ॥  
ददाह दैत्यसर्वाङ्गं बाह्याभ्यन्तरमीश्वरः ॥ १२ ॥  
तत्सर्वं वमनं कृत्वा प्राणांस्तत्याज दानवः ॥  
बकं निहत्य बलवाञ्छिशुभिर्गोधनैः सह ॥ १३ ॥  
ययौ केलिकदम्बानां काननं सुमनोहरम् ॥  
एतस्मिन्नन्तरे तत्र वृषरूपधरोऽसुरः ॥ १४ ॥  
नाम्ना प्रलम्बो बलवान्महाधूर्तश्च शैलवत् ॥  
शृङ्गाभ्यां च हरिं धृत्वा भ्रामयामास तत्र वै ॥ १५ ॥  
दुद्रुवुर्बालकाः सर्वे रुरुदुश्च भयातुराः ॥  
बलो जहास बलवाञ्ज्ञात्वा भ्रातरमीश्वरम् ॥ १६ ॥  
बालकान्बोधयामास भयं किमित्युवाच ह ॥  
तद्विषाणं गृहीत्वा च स्वयं श्रीमधुसूदनः ॥१७॥  
भ्रामयित्वा च गगने पातयामास भूतले ॥  
प्राणांस्तत्याज दैत्येन्द्रो निपत्य च महीतलम् ॥ १८ ॥  
जहसुर्बालकाः सर्वे ननृतुश्च जगुर्मुदा ॥  
हत्वा प्रलम्बं श्रीकृष्णो बलेन सह सत्वरम् ॥ १९ ॥  
गोधनं चारयामास ययौ भाण्डीरमीश्वरः ॥  
गच्छन्तं माधवं दृष्ट्वा केशी दैत्येश्वरो बली ॥ 4.16.२० ॥  
वेष्टयामास तं शीघ्रं खुरेण विलिखन्महीम् ॥  
मूर्ध्नि कृत्वा हरिं तुष्टो गगनं शतयोजनम् ॥ २१ ॥  
उत्पात्य भ्रामयामास पपात च महीतले ॥  
जग्राह स हरिं पापी चर्वयामास कोपतः ॥ २२ ॥  
स भग्नदन्तो दैत्यश्च वज्राङ्गचर्वणादहो ॥  
श्रीकृष्णतेजसा दग्धः प्राणांस्तत्याज भूतले ॥२३॥  
स्वर्गे दुन्दुभयो नेदुः पुष्पवृष्टिर्बभूव ह ॥  
एतस्मिन्नन्तरे तत्र पार्षदा दिव्यरूपिणः ॥ २४ ॥  
तत्राजग्मुः स्यन्दनस्था द्विभुजाः पीतवाससः ॥  
किरीटिनः कुण्डलिनो वनमालाविभूषिताः ॥ ॥ २५ ॥  
विनोदमुरलीहस्ताः क्वणन्मञ्जीररञ्जिताः ॥  
चन्दनोक्षितसर्वाङ्गा गोपवेषधरा वराः ॥ २६ ॥  
ईषद्धास्यप्रसन्नास्या भक्तानुग्रह कातराः ॥  
प्रदीप्तं रथमास्थाय रत्नसारविनिर्मितम् ॥ २७ ॥  
भाण्डीरवनमाजग्मुर्यत्र सन्निहितो हरिः ॥  
दिव्यवस्त्रपरीधाना रत्नालङ्कारभूषिताः ॥ २८ ॥  
प्रणमय्य हरिं स्तुत्वा जग्मुर्गोलोकमुत्तमम् ॥  
मुक्त्वा देहं परित्यज्य वैष्णवाः पुरुषास्त्रयः ॥  
सम्प्राप्य दानवीं योनिं बभूबुः कृष्णपार्षदाः ॥ २९ ॥  
नारद उवाच ॥  
के ते च दिव्यपुरुषा वैष्णवा दैत्यरूपिणः ॥  
कथयस्व महाभाग कृतं किं परमाद्भुतम् ॥ 4.16.३० ॥  
नारायण उवाच ॥  
शृणु बह्मन्प्रवक्ष्येऽहमितिहासं पुरातनम् ॥ ३१ ॥  
श्रुतं महेशवदनात्सूर्यपर्वणि पुष्करे॥  
हरेर्गुणप्रसङ्गेन कथयामास शङ्करः । ३२॥  
सम्पृष्टो मुनिसङ्घैश्च मया धर्मेण ब्रह्मणा ॥  
ब्रह्मपुत्र महाभाग कथां भुवनपावनीम् ॥३३॥  
कथयामास विस्तार्य सावधानं निशामय ॥  
गन्धर्वेशो गन्धवाहः पर्वते गन्धमादने ॥ ३४ ॥  
महांस्तपस्विप्रवरो हरिसेवनतत्परः ॥  
पुत्रा बभूवुश्चत्वारो गन्धर्वप्रवरा मुने ॥ ३५ ॥  
सस्मरुः कृष्णपादाब्जं स्वप्ने ज्ञाने दिवानिशम्॥  
ते च दुर्वाससः शिष्याः श्रीकृष्णार्चनतत्पराः ॥ ३६ ॥  
नित्यं दत्त्वा च कमलं सम्पूज्य तं पपुर्जलम् ॥  
वसुदेवः सुहोत्रश्च सुदर्शनसुपार्श्वकौ ॥ ३७ ॥  
चत्वारो वैष्णवश्रेष्ठास्तेपुस्ते पुष्करे तपः ॥  
चिरकालं तपस्तप्त्वा बभूवुः सिद्धमन्त्रिणः ॥ ३८ ॥  
ज्येष्ठो दुर्वाससो योगं सम्प्राप्य योगिनां वरः॥  
सिद्धश्चाकृतदारश्च प्रज्वलन्ब्रह्मतेजसा ॥ ३९ ॥  
सद्यो देहं परित्यज्य बभूव कृष्णपार्षदः ॥  
एकदा भ्रातरस्ते च जग्मुश्चित्रसरोवरम्॥ ॥ 4.16.४० ॥  
पद्मानि कृष्णपूजार्थमाहर्तुमुदये रवेः ॥  
पद्मानां चयनं कृत्वा गच्छतो वैष्णवान्मुने ॥ ४१ ॥  
दृष्ट्वा निबध्य सञ्जग्मुः सर्वे शङ्करकिङ्कराः ॥  
बलिष्ठा दुर्बलान्धृत्वा जग्मुः शङ्करसन्निधिम् ॥ ४२ ॥  
ते सर्वे शङ्करं दृष्ट्वा प्रणेमुः शिरसा भुवि ॥  
तानुवाच शिवः शीघ्रं प्रयुज्याशिषमुत्तमाम् ॥  
ईषद्धास्यप्रसन्नास्यो भक्तानुग्रहकातरः ॥ ४३ ॥  
शिव उवाच ॥  
के यूयं पद्महर्तारः पार्वत्याश्च सरोवरे ॥ ४४ ॥  
लक्षयक्षै रक्षणीयं पार्वतीव्रतहेतवे ॥  
नित्यं सहस्रकमलं ददाति हरये सती ॥ ४५ ॥  
व्रते त्रैमासिके भक्त्या पतिसौभाग्यवर्द्धने ॥  
शिवस्य वचनं श्रुत्वा तमूचुर्वैष्णवा भिया ॥  
पुटाञ्जलियुताः सर्वे भक्तिनम्रात्मकन्धराः ॥ ४६ ॥  
गन्धर्वा ऊचुः ॥ ॥  
वयं गन्धर्वप्रवरा गन्धवाहसुता विभो ॥ ४७ ॥  
हरये कमलं दत्त्वा पिबामो जलमीश्वर ॥  
वयं न विद्मो हे नाथ पार्वत्या रक्षितं सरः ॥ ४८ ॥  
गृहाण कमलं सर्वं युष्माकं च फलं कुरु ॥  
न दास्यामोऽद्य कमलं पास्यामोऽद्य जलं हर ॥ ४९ ॥  
किं वा कथं न पास्यामस्तुभ्यं दत्तानि तानि च ॥  
नित्यं ध्यात्वा यत्पदाब्जं पद्मेन पूजयामहे ॥ 4.16.५० ॥  
साक्षात्तस्मै प्रदत्त्वा च पद्मं पूता वयं प्रभो ॥  
एकं ब्रह्म ह्यद्वितीयं क्व देहः क्व च रूपवान् ॥ ५१ ॥  
भक्तानुग्रहतो देहो रूपभेदश्च मायया ॥  
किं तु गृहाण पद्मानि त्वमेव मत्प्रभुः प्रभो ॥ ५२ ॥  
यतो नो मानसं पूर्णं तद्रूपं दर्शयाच्युत ॥  
द्विभुजं कमनीयं च किशोरं श्यामसुन्दरम्॥ ॥ ५३ ॥  
विनोदमुरलीहस्तं पीताम्बरधरं परम् ॥  
एकवक्त्रं द्विनयनं चन्दनागुरुचर्चितम् ॥ ५४ ॥  
ईषद्धास्यप्रसन्नास्यं रत्नालङ्कारभूषितम् ॥  
कौस्तुभेन मणीन्द्रेण वक्षःस्थलसमुज्ज्वलम्॥ ५५ ॥  
मयूरपिच्छचूडं च मालतीमाल्यभूषितम् ॥  
पारिजातप्रसूनानां मालाराजिविभूषितम् ॥ ५६ ॥ कोटिकन्दर्पलावण्यलीलाधाममनोहरम् ॥  
गोपीसङ्घैर्दृश्यमानं सस्मितैर्वक्रलोचनैः ॥ ९७ ॥  
नवयौवनसम्पन्नं राधावक्षस्थलस्थितम् ॥  
ब्रह्मादिभिः स्तूयमानं वन्द्यं ध्येयमभीप्सितम् ॥ ५८ ॥  
स्वात्मारामं पूर्णकामं भक्तानुग्रहकातरम् ॥  
इत्युक्त्वा पुरतः शम्भोस्तस्थुर्गन्धर्वपुङ्गवाः ॥ ५९॥ श्रीकृष्णरूपश्रवणात्पुलकाङ्कितविग्रहः ॥  
गन्धर्वाणां वचः श्रुत्वा शिवस्तानित्युवाच ह ॥ 4.16.६० ॥ श्रीकृष्णरूपश्रवणात्साश्रुपूर्णविलोचनः ॥  
मयैव यूयं विज्ञाता वैष्णवप्रवरा महीम् ॥६१॥  
पूतां कर्तुं च भ्रमथ चरणाम्भोजरेणुना ॥  
अहं वाञ्छां करोम्येव श्रीकृष्णभक्तदर्शने ॥ ६२ ॥  
समागमो हि साधूनां त्रिषु लोकेषु दुर्लभः ॥  
पार्वत्याश्च सुराणां च सदा यूयं मम प्रियाः ॥ ६३ ॥  
आत्मनश्चात्मभक्तेभ्यो वैष्णवाश्च प्रियाश्च नः ॥  
किन्तु मोघं च न भवेन्मया यत्स्वीकृतं पुरा ॥ ६४ ॥  
तच्छ्रूयतां महाभागाः पार्वतीव्रतकर्मणि॥  
सरसश्चैव पद्मानि यैर्हृतानि व्रतान्तरे॥ ६५ ॥  
ते तूर्णमासुरीं योनिं गमिष्यन्ति न संशयः ॥  
न हि श्रीकृष्णभक्तानामशुभं विद्यते क्वचित् ॥ ६६ ॥  
सम्प्राप्य मानवीं योनिं गोलोकं यास्यथ ध्रुवम् ॥  
यूयं श्रीकृष्णरूपं च प्रत्यक्षं द्रष्टुमुत्सुकाः ॥ ६७ ॥  
ध्रुवं द्रक्ष्यथ भो वत्सा वृन्दारण्ये च भारते ॥  
दृष्ट्वा कृष्णं ततो मृत्युं सम्प्राप्य वैष्णवोत्तमाः ॥ ६८ ॥  
दिव्यं स्यन्दनमारुह्य गमिष्यथ हरेर्गृहम्॥  
अधुना वाञ्छनीयं च रूपं द्रष्टुमिहोत्सुकाः ॥ ६९ ॥  
तत्सर्वं पश्यतेत्युक्त्वा दर्शयामास तच्छिवः ॥  
रूपं दृष्ट्वा साश्रुनेत्राः प्रणम्य सर्वरूपिणम् ॥ 4.16.७० ॥  
आजग्मुर्दानवीं योनिमिति ते दानवेश्वराः ॥  
वसुदेवः पुरा मुक्तः सुहोत्रश्च बकासुरः ॥ ७१ ॥  
सुदर्शनः प्रलम्बोऽयं स्वयं केशी सुपार्श्वकः ॥  
हरस्य वरदानेन दृष्ट्वा रूपमनुत्तमम् ॥ ७२ ॥  
मृत्युं सम्प्राप्य श्रीकृष्णाज्जग्मुस्ते कृष्णमन्दिरम् ॥  
इत्येवं कथितं विप्र हरेश्चरितमद्भुतम् ॥  
बककेशिप्रलम्बानां मोक्षणं मोक्षकारकम् ॥ ७३ ॥  
नारद उवाच ॥  
श्रुतं सर्वं महाभाग त्वत्प्रसादाद्यदद्भुतम् ॥ ७४ ॥  
अधुना श्रोतुमिच्छामि पार्वत्या किं कृतं व्रतम् ॥  
को वाऽऽराध्यो व्रतस्यास्य किं फलं नियमश्च कः ॥७२॥  
कानि द्रव्याणि भगवन्व्रतोपयोगिकनि च ॥  
कतिकालं व्रतं किं वा प्रतिष्ठायां निरूपणम् ॥ ७६ ॥  
सुविचार्य वद विभो श्रोतुं कौतूहलं मम ॥  
श्रीनारायण उवाच ॥  
व्रतं त्रैमासिकं नाम पतिसौभाग्यवर्धनम् ॥ ७७ ॥  
आराध्यो भगवान्कृष्णो राधिकासहितो मुने ॥  
विषुवे च समारम्भः समाप्तिर्दक्षिणायने ॥ ७८ ॥  
संयम्य पूर्वदिवसे कृत्वाऽवश्यं हविष्यकम्॥  
स्नात्वा वैशाखसङ्क्रान्त्यां सङ्कल्प्य जाह्नवीतटे॥७९॥  
घटे मणौ शालग्रामे जले वा पूजयेद्व्रती॥  
ध्यायेद्भक्त्या च राधेशं सम्पूज्य पञ्च देवताः ॥ 4.16.८० ॥  
ध्यानं च सामवेदोक्तं निबोध कथयामि ते ॥  
नवीननीरदश्यामं पीतकौशेय वाससम् ॥८१॥  
शरत्पार्वणचन्द्रास्यमीषद्धास्यसमन्वितम् ॥  
शरत्प्रफुल्लपद्माक्षं मञ्जुलाञ्छनरञ्जितम् ॥८२॥  
मानसं गोपिकानां च मोहयन्तं मुहुर्मुहुः ॥  
राधया दृश्यमानं च राधावक्षःस्थलस्थितम्॥८३॥  
ब्रह्मानन्तेशधर्माद्यैः स्तूयमानमहं भजे ॥  
ध्यात्वा कृष्णं च ध्यानेन तमावाह्य व्रती मुदा॥८४॥  
ध्यायेत्तदा राधिकां च ध्यानं मध्यन्दिनेरितम् ॥  
राधां रासेश्वरीं रम्यां रासोल्लासरसोत्सुकाम् ॥ ॥८५॥  
रासमण्डलमध्यस्थां रासाधिष्ठातृदेवताम् ॥  
रासेश्वरोरःस्थलस्थां रसिकां रसिकप्रियाम्॥८६ ॥  
रसिकप्रवरां रम्यां रमां च रमणोत्सुकाम् ॥  
शरद्राजीवराजीनां प्रभामोचनलोचनाम् ॥ ८७ ॥  
वक्रभ्रूभङ्गसंयुक्तां मञ्जीरेणैव रञ्जिताम् ॥  
शरत्पार्वणचन्द्रास्यामीषद्धास्यमनोहराम् ॥ ८८ ॥  
चारुचम्पकवर्णाभां चन्दनेन विभूषिताम् ॥  
कस्तूरीबिन्दुना सार्धं सिन्दूरबिन्दुना युताम् ॥८९॥  
चारुपत्रावलीयुक्तां वह्निशुद्धांशुकोज्ज्वलाम् ॥  
सद्रत्नकुण्डलाभ्यां च सुकपोलस्थलोज्ज्वलाम् ॥ 4.16.९० ॥  
रत्नेन्द्रसारहारेण वक्षःस्थलविराजिताम् ॥  
रत्नकङ्कणकेयूरकिङ्किणीरत्नरञ्जिताम् ॥९१॥ सद्रत्नसाररचितक्वणन्मञ्जीररञ्जिताम् ॥  
ब्रह्मादिभिश्च सेव्येन श्रीकृष्णेनैव सेविताम् ॥ ९२ ॥  
सर्वेशेन स्तूयमानां सर्वबीजां भजाम्यहम् ॥  
इति ध्यात्वा च कृष्णेन सहितां तां च पूजयेत् ॥ ९३ ॥  
भक्त्या दत्त्वा प्रतिदिनमुपचारांश्च षोडश ॥  
प्रत्येकं च पृथक्कृत्वा सर्वं दद्याद्व्रती मुदा ॥ ९४ ॥  
सहस्रकमलं दिव्यं शतमष्टोत्तरं मुने ॥  
होमं कुर्याद्व्रती नित्यमष्टोत्तरशताहुतीः ॥ ९५ ॥  
दद्याद्भक्त्या च कृष्णाय स्वाहेत्युच्चार्य यत्नतः ॥  
रसालस्य कदल्याश्च ह्यामं वा पक्वमेव च ॥ ९६ ॥  
नित्यमष्टोत्तरशतं दद्याद्भक्त्याऽक्षतैः फलम् ॥  
नित्यं च भोजयेद्भक्त्या ब्राह्मणानां शतं मुने ॥ ९७ ॥  
होमं कुर्याद्व्रती नित्यमष्टोत्तरशताहुतीः ॥  
दद्याद्भक्त्या च कृष्णाय राधिकासहिताय च ॥ ९८ ॥  
तिलेन हवनं कुर्यादाज्यमिश्रेण नारद ॥  
वाद्यं च वादयेन्नित्यं कारयेद्धरिकीर्तनम् ॥ ९९ ॥  
एवं मासत्रयं कृत्वा प्रतिष्ठां तदनन्तरम् ॥  
प्रतिष्ठादिवसे तत्र विधानं शृणु नारद॥ ॥ 4.16.१०० ॥  
कमलानां च नवतिसहस्राण्यक्षतानि च ॥  
ब्राह्मणानां सहस्राणि नव विप्रेन्द्र यत्नतः ॥ १०१ ॥  
भोजयेत्परमान्नानि स्वादूनि मिष्टकानि च ॥  
फलं विंशाधिकं सप्तशतं नवसहस्रकम् ॥ १०२ ॥  
दद्यान्नानाविधं द्रव्यं नैवेद्यं सुमनोहरम् ॥  
संस्कृताग्निं च संस्थाप्य होमं कुर्याद्विचक्षणः ॥ १०३ ॥  
नवतिं च सहस्राणि हुत्वाऽऽज्येन तिलेन च ॥  
सवस्त्रं च सभोज्यं च यज्ञसूत्रफलान्वितम् ॥ १०४ ॥  
गन्धपुष्पार्चितान्भक्त्या दद्यान्नवतिलड्डुकान् ॥  
दद्यान्नवतिकुम्भांश्च शीततोयप्रपूरितान् ॥ १०९ ॥  
एवंविधं व्रतं कृत्वा दद्याद्विप्राय दक्षिणाम् ॥  
दक्षिणायाः परिमितं वेदेषु यन्निरूपितम् ॥ १०६॥  
वृषेन्द्राणां सहस्रं च स्वर्णशृङ्गसमन्वितम् ॥  
इत्येवं कथितं विप्र कृतं त्रैमासिकव्रतम् ॥ १०७ ॥  
विशिष्टसन्ततिकरं पतिसौभाग्यवर्द्धनम् ॥  
व्रतस्यास्य प्रभावेण सौभाग्यं शतजन्मनि ॥ १०८ ॥  
सत्पुत्रजननी सा च भवेज्जन्मशतं ध्रुवम् ॥  
कदाऽपि न भवेत्तस्या भेदश्च पतिपुत्रयोः ॥ १०९ ॥  
दासतुल्यो भवेत्पुत्रो भर्ता च स्ववचस्करः ॥  
अनुक्षणं भवेद्राधाकृष्णभक्तियुता सती ॥ 4.16.११० ॥  
भवेद्व्रतप्रभावेण प्राप्तज्ञानहरिस्स्मृतिः ॥  
व्रतं च सामवेदोक्तं कृतं पूर्वमथावयोः ॥ १११ ॥  
सर्वेषां च व्रतानां च श्रेष्ठं शृणु वदामि ते ॥  
स्वायम्भुवस्य च मनोः शतरूपाभिधा सती ॥ ११२ ॥  
तया कृतं प्रथमतः कृत्वाऽगस्त्यं पुरोहितम् ॥  
तदा कृतं देवहूत्या चाकूत्या च कृतं तदा ॥ ११३ ॥  
पुरोहितं पुलस्त्यं च कृत्वा श्रुत्युक्त्या मुने ॥  
चकार रोहिणी तत्तु क्रतुं कृत्वा पुरोहितम् ॥ ११४ ॥  
रतिश्चकार तद्भक्त्या गौतमस्तत्पुरोहितः ॥  
अकारि तद्व्रतं भक्त्या तारया गुरुकान्तया ॥ ११५ ॥  
महासम्भृतसम्भारा वसिष्ठस्तत्पुरोहितः ॥  
तद्दृष्ट्वा गुरुपत्न्याश्च शक्रशच्या कृतं व्रतम् ॥ ११६ ॥  
महासम्भृतसम्भारस्तत्पुरोधा बृहस्पतिः ॥  
व्रतं चकार स्वाहा च सर्वतोऽपि विलक्षणम् ॥११७॥  
अतिसम्भृतसम्भारो मरीचिस्तत्पुरोहितः ॥  
तद्दृष्ट्वा पार्वती ब्रह्मन्नुवाच शङ्करं मुदा ॥  
पुटाञ्जलियुता देवी भक्तिनम्रात्मकन्धरा ॥११८॥  
पार्वत्युवाच ॥  
आज्ञां कुरु जगन्नाथ करोमि व्रतमुत्तमम् ॥ ११९ ॥  
आवयोरिष्टदेवस्य व्रतानां च परं व्रतम् ॥  
हरेराराधनं नाथ सर्वमङ्गलकारणम् ॥ 4.16.१२० ॥  
इष्टं दत्तं श्रुतेः पाठं तीर्थं पृथ्व्याः प्रदक्षिणम् ॥  
हरेराराधनस्यापि कलां नार्हति षोडशीम् ॥ १२१ ॥  
बहिरभ्यन्तरे यस्य हरिस्मृतिरनुक्षणम् ॥  
जीवन्मुक्तस्य तस्यैव मुक्तिर्भवति दर्शनात् ॥ ॥ १२२ ॥  
तस्य पादाब्जरजसा सद्यः पूता वसुन्धरा ॥  
तस्य दर्शनमात्रेण पुनाति भुवनत्रयम् ॥ १२३ ॥  
ब्रह्मा विष्णुश्च धर्मश्च शेषस्त्वं च गणेश्वरः ॥  
ध्यायन्ध्यायं यत्पदाब्जं तेजसा तत्समो महान् ॥ १२४ ॥  
यश्च यं सन्ततं ध्यायेत्स तमाप्नोति निश्चितम् ॥  
गुणेन तेजसा बुद्ध्या ज्ञानेन तत्समो भवेत् ॥ १२५ ॥  
कृष्णस्य स्मरणाद्ध्यानात्तपसा तस्य सेवया ॥  
मया प्राप्तो हि भगवान्स्वामी वा पुत्र एव च ॥१२६॥  
प्रलब्धं लीलया सर्वं पूर्णं मन्मानसं तदा ॥  
स्वामी मे त्वादृशः पुत्रौ कार्त्तिकेयगणेश्वरौ ॥१२७॥  
पिता हिमाद्रिः कृष्णांशो मम किं दुर्लभं प्रभो ॥  
पार्वतीवचनं श्रुत्वा सुप्रीतः शङ्करः स्वयम् ॥  
प्रहस्योवाच मधुरं पुलकाङ्कितविग्रहः॥१२८॥ ॥  
श्रीमहादेव उवाच ॥ ॥  
महालक्ष्मीस्वरूपासि किमसाध्यं तवेश्वरि ॥ १२९ ॥  
सर्वसम्पत्स्वरूपा त्वमनन्तशक्ति रूपिणी ॥  
त्वं च यस्य गृहे देवि स चैश्वर्यस्य भाजनम् ॥4.16.१३०॥  
न लक्ष्मीर्यद्गृहे तस्य जीवनान्मरणं वरम् ॥  
अहं ब्रह्मा च विष्णुश्च त्वयि भक्त्या शुभप्रदे ॥ १३१ ॥  
संहारे सृष्टिकाले च त्वत्प्रसादाद्वयं क्षमाः ॥  
को वा हिमालयः कोऽहं कौ कार्त्तिकगणेश्वरौ ॥ ॥१३२॥  
त्वद्विहीना अशक्ताश्च त्वया च वयमीश्वराः ॥  
युक्ताः पतिव्रतायाश्च याः पुराज्ञाः श्रुतौ श्रुताः ॥१३३॥  
गृहीत्वाऽऽज्ञामीश्वरस्य व्रतं कुरु पतिव्रते ॥  
व्रतमेतत्कृतं याभिस्ताभ्यः कुरु विलक्षणम् ॥ १३४ ॥  
सनत्कुमारो भगवान्व्रते तेऽस्तु पुरोहितः ॥  
कमलानां ब्राह्मणानां द्रव्याणां दायकोऽप्यहम्॥ १३५ ॥  
कुबेरं द्रव्यकोशे च रक्षकं कुरु सुन्दरि ॥  
व्रते च दानाध्यक्षोऽहं धनदात्री च श्रीः स्वयम् ॥ १३६ ॥  
पाठको वह्निदेवश्च वरुणो जलदायकः ॥  
वस्तूनां वाहका यक्षास्तदध्यक्षः षडाननः ॥ १३७ ॥  
स्थानसंस्कार कर्ता च व्रतेऽत्र पवनः स्वयम् ॥  
परिवेष्टा स्वयं शक्रश्चन्द्रोऽधिष्ठापको व्रते ॥ १३८ ॥  
सूर्यश्च दाननिर्वक्ता योग्यायोग्यं यथोचितम् ॥  
व्रतोपयुक्तं यद्द्रव्यं दत्त्वा नियमितं प्रिये ॥ १३९ ॥  
ततोऽधिकं फलं पुष्पं हरये देहि सुन्दरि ॥  
व्रते नियमितान्विप्रान्भोजयित्वा ततोऽधिकाम्॥ 4.16.१४० ॥  
असङ्ख्यान्ब्राह्मणान्देवि भक्त्या कुरु निमन्त्रणम् ॥  
समाप्तिदिवसे स्वर्णं रत्नं मुक्तां प्रवालकम्॥१४१॥  
व्रतोक्तां दक्षिणां दत्त्वा सर्वं देहि द्विजातये ॥  
इत्युक्त्वा शङ्करस्तां च कारयामास तद्व्रतम् ॥ १४२ ॥  
व्रतं चकार सा दुर्गा सर्वाभ्यश्च विलक्षणम् ॥  
इत्येवं कथितं विप्र पार्वत्या यद्व्रतं कृतम् ॥ १४३ ॥  
रत्नं वोढुमशक्ताश्च ब्राह्मणाः पार्वतीव्रते ॥  
इतिहासः श्रुतः सर्वः प्रकृतं शृणु नारद ॥ १४४ ॥  
श्रीकृष्णबालचरितं नूत्नं नूत्नं पदे पदे ॥  
हत्वा तान्दानवेन्द्रांश्च शिशुभिः सह गोकुले ॥१४५॥  
जगाम स्वगृहं कृष्णः कुबेरभवनोपमम् ॥  
सर्वेभ्यो वनवार्ता च प्रोक्ता च शिशुभिर्मुदा ॥ १४६ ॥  
श्रुत्वैवं विस्मिताः सर्वे नन्दो भयमवाप ह ॥  
आनीय वृद्धान्गोपांश्च गोपिकाः स्थविरास्तथा ॥ १४७ ॥  
युक्तिं चकार तैः सार्द्धमालोच्य समयोचिताम् ॥  
कृत्वा युक्तिं च गोपेशस्तत्स्थानं त्यक्तुमुद्यतः॥१४८॥  
गन्तुं वृन्दावनं सर्वानुवाच तत्क्षणं मुने॥  
नन्दाज्ञां च समाकर्ण्य ते सर्वे गन्तुमुद्यताः॥१४९॥  
गोपाश्च गोपिकाश्चैव बालका बालिकास्तथा ॥  
कृष्णेन हलिना सार्धं प्रययुर्बालका मुदा ॥ 4.16.१५० ॥  
सङ्गीतं च प्रगायन्तो नानावेष समन्विताः ॥  
वेणुप्रवादकाः केचित्केचिच्छृङ्गप्रवादकाः ॥ १५१ ॥  
करतालकराः केचिद्वीणाहस्ताश्च केचन॥  
शरयन्त्रकराः केचिच्छृङ्गहस्ताश्च केचन ॥ १५२ ॥  
नवपल्लवकर्णाश्च केचिद्गोपालबालकाः ॥  
केचिन्मुकुलकर्णाश्च पुष्पकर्णाश्च केचन ॥ १५३ ॥  
नवमाल्यकराः केचित्केचिदाजानुमालिनः ॥  
केचित्पल्लवचूडाश्च पुष्पचूडाश्च केचन ॥ १५४ ॥  
गोपालबालकाः सर्वे विप्रेन्द्र नवकोटयः ॥  
जग्मुर्गोप्यो वयस्याश्च कोटिशः कोटिशो मुदा ॥ १५५ ॥  
वृद्धाश्च कोटिशस्तत्र बृहच्छ्रोण्यश्चलत्कुचाः ॥  
राधिकासहचारिण्यो बाला गोपालिका मुने ॥ १९६ ॥  
ताः सुशीलादयो भव्या नानालङ्कारभूषिताः ॥  
दिव्यवस्त्रपरीधानाः सस्मितास्ता ययुर्मुदा ॥१५७॥  
काश्चिदारुह्य शिबिकां रथमारुह्य काश्चन ॥  
राधा स्यन्दनमारुह्य शातकौम्भपरिच्छदम् ॥ १५८ ॥  
ताभिर्युक्ता ययौ देवी रत्नालङ्कार भूषिता ॥  
यशोदा रोहिणी चैव रत्नालङ्कारभूषिता ॥ १५९ ॥  
ययौ स्यन्दनमारुह्य शातकौम्भपरिच्छदम् ॥  
नन्दः सुनन्दः श्रीदामा गिरिभानुर्विभाकरः ॥ 4.16.१६० ॥  
वीरभानुश्चन्द्रभानुर्गजस्थाः प्रययुर्मुदा ॥  
श्रीकृष्णबलदेवौ तौ रत्नालङ्कारभूषितौ ॥ १६१ ॥  
स्वर्ण स्यन्दनमास्थाय जग्मतुः परया मुदा ॥  
कोटिशः कोटिशो गोपा वृद्धाश्च यौवनान्विताः ॥ १६२ ॥  
अश्वस्थाश्च गजस्थाश्च रथस्थाश्चैव केचन ॥  
गोपा ययुर्मुदा युक्ताश्चोद्धता नन्दकिङ्कराः ॥१६३॥  
वृषस्था गर्दभस्थाश्च सङ्गीततानतत्पराः ॥  
अपरा राधिकादास्यस्त्रिसप्तशतकोटयः ॥ १६४ ॥  
मुदान्विताः सस्मिताश्च स्वर्णालङ्कारभूषिताः ॥  
काश्चित्सिन्दूरहस्ताश्च काश्चित्कज्जलवाहिकाः ॥ ॥१६५॥  
काश्चित्कन्दुकहस्ताश्च काश्चित्पुत्तलिकाकराः ॥  
भोगद्रव्यकराः काश्चित्क्रीडाद्रव्यकरा वराः ॥ १६६ ॥  
वेषद्रव्यकराः काश्चित्काश्चिन्मालाकरा वराः ॥  
काश्चिद्वाद्यकहस्ताश्च प्रययुर्गोपिका मुदा ॥१६७॥  
वह्निशुद्धांशुकानां च वाहिकाश्चैव काश्चन ॥  
चन्दनागुरुकस्तूरीकुङ्कुमद्रववाहिकाः॥१६८॥  
काश्चित्सङ्गीतनिरताः काश्चिच्चित्रकथारताः॥  
कोटिशः कोटिशो रम्याः प्रययुः शिबिकान्विताः॥ ॥१६९॥  
कोटिशः कोटिशश्चाश्वाः कोटिशः कोटिशो रथाः ॥  
कोटिशः कोटिशश्चैव शकटा द्रव्यपूरिताः ॥4.16.१७०॥  
कोटिशः कोटिशश्चैव वृषेन्द्रा द्रव्यवाहकाः ॥  
कोटिशः कोटिशश्चैव दशलक्षाणि हस्तिनाम् ॥१७१॥  
हस्तिपाङ्कुशयुक्तानि ययुर्वृन्दावनं वनम् ॥  
सर्वे वृन्दावनं गत्वा दृष्ट्वा शून्यगृहं मुने ॥१७२॥  
वृक्षमूले यथास्थानं तस्थुः सर्वे यथोचितम् ॥  
उवाच गोपाञ्छ्रीकृष्णो गृहांश्चेष्टतमान्व्रजाः ॥१७३॥  
अद्य सन्तिष्ठतेत्येवं श्रुत्वा श्रीकृष्णभाषितम् ॥  
कुत्र सन्ति गृहाः कृष्णेत्येवमूचुस्तु गोपकाः ॥  
इति तेषां वचः श्रुत्वा श्रीकृष्णो वाक्यमब्रवीत् ॥ १७४ ॥  
श्रीकृष्ण उवाच ॥  
अत्र स्थाने गृहाः सन्ति प्रसन्ना देवनिर्मिताः ॥ १७५ ॥  
देवप्रीतिं विना शक्ता नहि द्रष्टुं च केचन ॥  
अद्य तिष्ठत गोपालाः सम्पूज्य वनदेवताः ॥ १७६ ॥  
प्रातर्यूयं गृहान्रम्यान्द्रक्ष्यथाद्य ध्रुवं मुदा ॥  
धूपदीपादिनैवेद्यैर्बलिभिः पुष्पचन्दनैः ॥१७७॥  
देवीं च वटमूलस्थां पूजां कुरुत चण्डिकाम् ॥  
कृष्णस्य वचनं श्रुत्वा गोपाः सम्पूज्य देवताम् ॥  
भुक्त्वा भोगान्दिने रात्रौ तत्रैव सुषुपुर्मुदा ॥१७८॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे बकप्रलम्बकेशिवधपूर्वकवृन्दावनगमनं नाम षोडशोऽध्यायः ॥ १६ ॥