---
title: ००९

---
नारद उवाच ॥  
संस्थाप्य गोकुले कृष्णं यशोदामन्दिरं वसुः ॥  
जगाम स्वगृहं नन्दः किं चकार महां प्रभुः ॥ १ ॥  
किञ्चकार हरिस्तत्र कतिवर्षस्थितिः प्रभोः ॥  
बालक्रीडनकं तस्य वर्णय क्रमशो मुने ॥ २ ॥  
पुरा कृता या प्रतिज्ञा गोलोके राधया सह ॥  
तत्कृतं केन विधिना प्रतिज्ञापालनं हरेः ॥ ३ ॥  
कीदृग्वृन्दावनं नाम मण्डलं किंविधं वद ॥  
रासक्रीडां जलक्रीडां संव्यस्य वर्णय प्रभो ॥ ४ ॥  
नन्दस्तपः किञ्चकार यशोदा चाथ रोहिणी ॥  
हरेः पूर्वं च हलिनः कुत्र जन्म बभूव ह ॥ ॥ ५ ॥  
पीयूषखण्डमाख्यानमपूर्वं श्रीहरेः स्मृतम् ॥  
विशेषतः कविमुखान्नव्यं नूनं पदे पदे ॥ ६ ॥  
स्वरासमण्डलक्रीडां वर्णय स्वयमेव च ॥  
परोक्षवर्णनात्काव्यं प्रशस्तं नव्यवर्णनम् ॥७॥  
श्रीकृष्णांशो भवान्साक्षाद्योगीन्द्राणां गुरोर्गुरुः ॥  
यो यस्यांशः स च जनस्तस्यैव सुखतः सुखी ॥ ८ ॥  
त्वयैव वर्णितौ पादौ विलीनौ तु युवां हरेः ॥  
साक्षाद्गोलोकनाथांशस्त्वमेव तत्समो महान् ॥ ९ ॥  
॥ नारायण उवाच ॥ ॥  
ब्रह्मेशशेषविघ्नेशाः कूर्मो धर्मोऽहमेव च ॥  
नरश्च कार्त्तिकेयश्च श्रीकृष्णांशा वयं नव ॥4.9.१०॥  
अहो गोलोकनाथस्य महिमा केन वर्ण्यते ॥  
यं स्वयं नो विजानीमो न वेदाः किं विपश्चितः ॥ ११ ॥  
सूकरो वामनः कल्किर्बौद्धः कपिलमीनकौ ॥  
एते चांशाः कलाश्चान्ये सन्त्येव कतिधा मुने ॥ १२ ॥  
कूर्मो नृसिंहो रामश्च श्वेतद्वीपविराड्विभुः ॥  
परिपूर्णतमः कृष्णो वैकुण्ठे गोकुले स्वयम् ॥ ॥ १३ ॥  
वैकुण्ठे कमलाकान्तो रूपभेदाच्चतुर्भुजः ॥  
गोलोके गोकुले राधाकान्तोऽयं द्विभुजः स्वयम् ॥ १४ ॥  
अस्यैव तेजो नित्यं च चित्ते कुर्वन्ति योगिनः ॥  
भक्ताः पादाम्बुजं तेजः कुतस्तेजस्विनं विना ॥ १५ ॥  
शृणु विप्र वर्णयामि यशोदानन्दयोस्तपः ॥  
रोहिण्याश्च यतो हेतोर्ददृशुस्ते हरेर्मुखम् ॥ १६ ॥  
वसूनां प्रवरो नन्दो नाम्ना द्रोणस्तपोधनः ॥  
तस्य पत्नी धरा साध्वी यशोदा सा तपस्विनी ॥१७॥  
रोहिणी सर्पमाता च कद्रूश्च सर्पकारिणी ॥  
एतेषां जन्मचरितं निबोध कथयामि ते॥ १८ ॥  
एकदा च धरा द्रोणौ पर्वते गन्धमादने ॥  
पुण्यदे भारते वर्षे गौतमाश्रमसन्निधौ ॥ १९ ॥  
चक्रतुश्च तपस्तत्र वर्षाणामयुतं मुने ॥  
श्रीकृष्णदर्शनार्थं च निर्जने सुप्रभातटे ॥ 4.9.२० ॥  
न ददर्श हरिं द्रोणो धरा चैव तपस्विनी ॥  
कृत्वाग्निकुण्डं वैराग्यात्प्रवेष्टुं समुपस्थितौ॥२१॥  
तौ मर्तुकामौ दृष्ट्वा च वाग्बभूवाशरीरिणी ॥  
द्रक्ष्यथः श्रीहरिं पृथ्व्यां गोकुले पुत्ररूपिणम् ॥ २२ ॥  
जन्मान्तरे वसुश्रेष्ठ दुर्दर्शं योगिनां विभुम्॥  
ध्यानासाध्यं च विदुषां ब्रह्मादीनां च वन्दितम् ॥ २३ ॥  
श्रुत्वैवं तद्धराद्रोणौ जग्मतुः स्वालयं सुखात् ॥  
लब्ध्वा तु भारते जन्म दृष्टं ताभ्यां हरेर्मुखम् ॥ २४ ॥  
यशोदानन्दयोरेवं कथितं चरितं तव ॥  
सुगोप्यं त्रिदशानां च रोहिणीचरितं शृणु ॥ २५ ॥  
एकदा देवमाता च पुष्पोत्सवदिने सती ॥  
विज्ञापनं चरद्वारा चकार कश्यपं मुने ॥ २६ ॥  
सुस्नाता सुन्दरी देवी रत्नालङ्कार भूषिता ॥  
चकार वेषं विविधं ददर्श दर्पणे मुखम् ॥ २७ ॥  
कस्तूरीबिन्दुना सार्द्धं सिन्दूरबिन्दुसंयुतम् ॥  
रत्नकुण्डलशोभाढ्यं पत्राभरणभूषितम् ॥ २८ ॥  
गजमौक्तिकसंयुक्तं नासाग्रं सुमनोहरम् ॥  
शरत्पार्वणचन्द्रास्यं शरत्पङ्कजलोचनम् ॥ २९ ॥  
वक्रभ्रूभङ्गिना युक्तं विचित्रकज्जलोज्ज्वलम् ॥  
पक्वदाडिमबीजाभदन्तपङ्क्तिविराजितम् ॥ 4.9.३० ॥  
पक्वबिम्बाधरौष्ठं च सस्मितं सुन्दरं सदा ॥  
अतीव कमनीयं च मुनीन्द्रचित्तमोहनम् ॥ ३१ ॥  
एवम्भूतं मुखं दृष्ट्वा सुन्दरी स्वगृहे स्थिता ॥  
पश्यन्ती पतिमार्गं च कामबाणप्रपीडिता ॥ ३२ ॥  
शुश्राव वार्तामदितिः कश्यपं कद्रुसंयुतम् ॥  
रत्नसारसमारम्भे तस्या वक्षस्थले स्थितम् ॥ ३३ ॥  
श्रुत्वा चुकोप साध्वी सा हताशा रतिकातरा ॥  
न शशाप पतिं प्रेम्णा शशाप सर्पमातरम् ॥ ३४ ॥  
न देवालययोग्या सा धर्मिष्ठा धर्मनाशिनी ॥  
दूरं गच्छतु स्वर्लोकादात्मयोनिं च मानवीम् ॥ ३५ ॥  
श्रुत्वैवं सा चरद्वारा शशाप देवमातरम् ॥  
सा चैवं मानवीं योनिं यातु मर्त्ये जरायुताम् ॥ ३६ ॥  
कश्यपो बोधयामास कद्रुं च सर्पमातरम् ॥  
काले यास्यसि मर्त्यं च मया सह शुचिस्मिते ॥ ३७ ॥  
त्यज भीतिं लभ सुखं द्रक्ष्यसि श्रीहरेर्मुखम्॥  
एवमुक्त्वा कश्यपश्च जगाम चादितेर्गृहम् ॥३८॥  
वाञ्छां पूर्णां च तस्याश्च चकार भगवान्विभुः ॥  
ऋतौ तत्र महेन्द्रश्च बभूव च सुरर्षभः ॥३९॥  
अदितिर्देवकी चैव सर्पमाता च रोहिणी ॥  
कश्यपो वसुदेवश्च श्रीकृष्णजनको महान् ॥ 4.9.४० ॥  
रहस्यं गोपनीयं च सर्वं निगदितं मुने ॥  
अधुना बलदेवस्य जन्माख्यानं मुने शृणु ॥ ४१ ॥  
अनन्तस्याप्रमेयस्य सहस्रशिरसः प्रभोः ॥  
रोहिणी वसुदेवस्य भार्यारत्नं च प्रेयसी ॥ ४२ ॥  
जगाम गोकुलं साध्वी वसुदेवाज्ञया मुने ॥  
सङ्कर्षणस्य रक्षार्थं कंसभीता पलायिता ॥ ४३ ॥  
देवक्याः सप्तमं गर्भं माया कृष्णाज्ञया तदा ॥  
रोहिण्या जठरे तत्र स्थापयामास गोकुले ॥ ४४ ॥  
संस्थाप्य च तदा गर्भं कैलासं सा जगाम ह ॥  
दिनान्तरे कतिपये रोहिणी नन्दमन्दिरे ॥ ४५ ॥  
सुषाव पुत्रं कृष्णांशं तप्तरौप्याभमीश्वरम् ॥  
ईषद्धास्यं प्रसन्नास्यं ज्वलन्तं ब्रह्मतेजसा ॥ ४६ ॥  
तस्यैव जन्ममात्रेण देवा मुमुदिरे तदा ॥  
स्वर्गे दुन्दुभयो नेदुरानका मुरजादयः ॥ ४७ ॥  
जयशब्दं शङ्खशब्दं चक्रुर्देवा मुदान्विताः ॥  
नन्दो हृष्टो ब्राह्मणेभ्यो धनं बहुविधं ददौ ॥ ४८ ॥  
चिच्छेद नाडीं धात्री च स्नापयामास बालकम् ॥  
जयशब्दं जगुर्गोप्यः सर्वाभ रणभूषिताः ॥ ४९ ॥  
परपुत्रोत्सवं नन्दश्चकार परमादरात् ॥  
तदा यशोदा गोपीभ्यो ब्राह्मणेभ्यो ददौ मुदा ॥ 4.9.५० ॥  
धनानि नानावस्तूनि तैलं सिन्दूरमेव च ॥  
इत्येवं कथितं वत्स यशोदानन्दयोस्तपः ॥ ५१ ॥  
जन्माख्यानं च हलिनो रोहिणीचरितं तथा ॥  
अधुना ते वाञ्छनीयं नन्दपुत्रोत्सवं शृणु ॥ ५२ ॥  
सुखदं मोक्षदं सारं जन्ममृत्युजरापहम् ॥  
मङ्गलं कृष्णचरितं वैष्णवानां च जीवनम् ॥ ५३ ॥  
सर्वाशुभविनाशं च भक्तिदास्यप्रदं हरेः ॥  
श्रीकृष्णं वसुदेवश्च संस्थाप्य नन्दमन्दिरे ॥ ५४ ॥  
गृहीत्वा बालिकां हृष्टो जगाम निजमन्दिरम् ॥  
कथितं चरितं तस्याः श्रुतं सम्मुखतो मुने ॥ ५५ ॥  
अधुना गोकुले कृष्णचरितं शृणु मङ्गलम् ॥  
वसुदेवे गृहं याते यशोदा नन्द एव च ॥ ५६ ॥  
मङ्गले सूतिकागारे जयागारे जयान्विते ॥  
ददर्श पुत्रं भूमिस्थं नवीननीरदप्रभम् ॥५७॥  
अतीव सुन्दरं नग्नं पश्यन्तं गृहशेखरम् ॥  
शरत्पार्वणचन्द्रास्यं नीलेन्दीवरलोचनम् ॥ ५८ ॥  
रुदन्तं च हसन्तं च् वेणुसंसक्तविग्रहम् ॥  
हस्तद्वयं सुविन्यस्तं प्रेमवन्तं पदाम्बुजम् ॥ ५९ ॥  
दृष्ट्वा नन्दः स्त्रिया सार्द्धं हरिं हृष्टो बभूव ह ॥  
धात्री तं स्नापयामास शीततोयेन बालकम् ॥ 4.9.६० ॥  
चिच्छेद नाडीं बालस्य हर्षाद्गोप्यो जयं ददुः ॥  
आजग्मुर्गोपिकाः सर्वा बृहच्छ्रोण्यश्चलत्कुचाः ॥ ६१ ॥  
बालिकाश्च वयस्यश्च विप्रपत्न्याश्च सूतिकाम् ॥  
आशिषं युयुजुः सर्वा ददृशुर्बालकं मुदा ॥ ६२ ॥  
क्रोडे चक्रुः प्रशंसन्त्य ऊषुस्तत्र च काश्चन ॥  
नन्दः सचैलः स्नातश्च धृत्वा धौते च वाससी ॥ ६३ ॥  
पारम्पर्यविधिं तत्र चकार हृष्टमानसः ॥  
ब्राह्मणान्भोजयामास कारयामास मङ्गलम् ॥ ६४ ॥  
वाद्यानि वादयामास बन्दिभ्यश्च ददौ धनम् ॥  
ततो नन्दश्च सानन्दं ब्राह्मणेभ्यो ददौ धनम् ॥ ६५ ॥  
सद्रत्नानि प्रवालानि हीरकाणि च सादरम् ॥  
तिलानां पर्वतान्सप्त सुवर्णशतकं मुने ॥ ६६ ॥  
रौप्यं धान्याचलं वस्त्रं गोसहस्रं मनोहरम् ॥  
दधि दुग्धं शर्करां च नवनीतं घृतं मधु ॥ ६७ ॥  
मिष्टान्नं सल्लड्डुकौघं स्वादूनि मोदकानि च ॥  
भूमिं च सर्वसस्याढ्यां वायुवेगांस्तुरङ्गमान् ॥ ६८ ॥  
ताम्बूलानि च तैलानि दत्त्वा हृष्टो बभूव ह ॥  
रक्षितुं सूतिकागारं योजयामास ब्राह्मणान् ॥ ६९ ॥  
तत्र मन्त्रज्ञमनुजान्स्थविरान्गोपिकागणान् ॥  
वेदांश्च पाठयामास हरेर्नामैकमङ्गलम् ॥ 4.9.७० ॥  
भक्त्या च ब्राह्मणद्वारा पूजयामास देवताः ॥  
गोपालिकाश्च वृद्धाश्च रत्नालङ्कारभूषिताः ॥ ७१ ॥  
सस्मिता शीघ्रगामिन्य आजग्मुर्नन्दमन्दिरम् ॥  
नानाविधाश्च गणका ज्योतिःशास्त्रविशारदाः॥ ७२ ॥  
वाक्सिद्धाः पुस्तककरा आजग्मुर्नन्दमन्दिरम् ॥  
सस्मिता विप्रपत्न्यश्च वयस्याः स्थविरा वराः ॥ ७३ ॥  
बालिका बालकयुता आजग्मुर्नन्दमन्दिरम् ॥  
तेभ्योऽपि प्रददौ रत्नं धनानि विविधानि च॥ ७४ ॥  
वरवस्त्राणि रौप्याणि गोसहस्राणि सादरम् ॥  
नन्दस्तेभ्यो नमस्कृत्य चकार विनयं मुदा ॥ ७५ ॥  
आशिषं युयुजुः सर्वे ददृशुर्बालकं परम् ॥  
एवं सम्भृतसम्भारो बभूव व्रजपुङ्गवः ॥७६॥  
गणकैः कारयामास यद्भविष्यं शुभाशुभम् ॥  
एवं ववर्ध बालश्च शुक्लपक्षे यथा शशी ॥ ७७ ॥  
नन्दालये हली चैव भुक्त मातुः पयोधरम् ॥  
तदा च रोहिणी हृष्टा तत्र पुत्रोत्सवे मुदा ॥७८॥  
तैलसिन्दूरताम्बूलं धनं ताभ्यो ददौ मुने ॥  
दत्त्वाशिषश्च शिरसि ताश्च ते स्वालयं ययुः ॥ ७९ ॥  
यशोदारोहिणीनन्दास्तस्थुर्गेहे मुदान्विताः ॥ 4.9.८० ॥  
इति श्रीब्रह्मवैवर्ते महापुराणे श्रीकृ ष्णजन्मखण्डे नारायणनारदसंवादे नन्दपुत्रोत्सवो नाम नवमोऽध्यायः ॥ ९ ॥