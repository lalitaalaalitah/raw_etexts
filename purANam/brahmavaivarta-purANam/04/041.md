---
title: ०४१

---
श्रीकृष्ण उवाच ॥  
तदा देवाः समालोच्य जग्मुस्ते ब्रह्मणोऽन्तिकम् ॥  
सर्वे निवेदनं चक्रुर्ब्रह्माणं जगतां पतिम् ॥ १ ॥  
देवा ऊचुः ॥ ॥  
तव सृष्टौ जगत्स्रष्टा रत्नाधारो हिमालयः ॥  
स चेत्प्राप्स्यति मोक्षं च रत्नगर्भा कुतो मही ॥ २ ॥  
सुतां शूलभृते दत्त्वा भक्त्या शैलेश्वरः स्वयम् ॥  
नारायणस्य सारूप्यं सम्प्राप्स्यति न संशयः ॥ ३ ॥  
त्वं तस्य निन्दनं कृत्वा विमतिं प्रतिपादय ॥  
त्वया विना क्षमो नान्यो गच्छ शैलगृहे प्रभो ॥ ४ ॥  
देवानां वचनं श्रुत्वा तानुवाच विधिः स्वयम् ॥  
वचनं नीतिसारं च कर्णपीयूषमुत्तमम् ॥ ५ ॥ ॥  
॥ ब्रह्मोवाच ॥  
नाहं कर्तुं क्षमो वत्साः शिवनिन्दां सुदुष्कराम् ॥  
सम्पद्विनाशरूपां च विपदो बीजरूपिणीम् ॥ ६ ॥  
भूतेशं प्रस्थापयत स्वात्मनिन्दां करोति सः ॥  
परनिन्दा विनाशाय स्वनिन्दा यशसे परम् ॥७॥  
ब्रह्मणो वचनं श्रुत्वा तं प्रणम्य सुराः प्रिये॥  
शीघ्रं ययुस्ते कैलासं गत्वा च तुष्टुवुः शिवम् ॥ ८ ॥  
सर्वे निवेदनं चक्रुः शङ्करं करुणालयम् ॥  
स ययौ शैलमूलं च तानाश्वास्य प्रहस्य च ॥ ९ ॥  
देवा मुमुदिरे सर्वे शीघ्रं गत्वा स्वमन्दिरम् ॥  
इष्टसिद्धिर्मुदे शश्वदसिद्धिर्दुःखवर्धिनी ॥ 4.41.१० ॥  
अथ शैलः सभामध्ये समुवास मुदाऽन्वितः ॥  
बन्धुवर्गैः परिवृतः पार्वतीसहितः स्वयम् ॥११॥  
एतस्मिन्नन्तरे तत्र विप्ररूपी शिवः स्वयम् ॥  
समाजगाम सहसा प्रसन्नवदनेक्षणः ॥ १२ ॥  
दण्डी छत्री दीर्घवासा बिभ्रत्तिलकमुत्तमम् ॥  
करे स्फटिकमालां च शालग्रामं गले दधत् ॥ १३ ॥  
तं च दृष्ट्वा समुत्तस्थौ सगणश्च हिमालयः ॥  
ननाम दण्डवद्भूमौ भक्त्याऽतिथिमपूर्वकम् ॥१४॥  
ननाम पार्वती भक्त्या प्राणेशं विप्ररूपिणम् ॥  
आशिषं युयुजे विप्रः सर्वेषां प्रीतिपूर्वकम् ॥ १५ ॥  
शैलदत्तासने शीघ्रमुवास ब्राह्मणः स्वयम् ॥  
मधुपर्कादिकं सर्वं जग्राह प्रीतिपूर्वकम् ॥ १६ ॥  
पप्रच्छ कुशलं शैलो ब्राह्मणं को भवानिति ॥  
उवाच सर्वं विप्रेन्द्रो गिरीन्द्रं सादरेण च ॥ १७ ॥  
॥ ब्राह्मण उवाच ॥  
घाटिकां वृत्तिमाश्रित्य भ्रमामि धरणीतले ॥  
मनोयायी सर्वगामी सर्वज्ञोऽहं गुरोर्वरात् ॥ १८ ॥  
मया ज्ञातं शङ्कराय सुतां दातुं त्वमिच्छसि ॥  
इमां पद्मासमां दिव्यामज्ञातकुलशीलिने ॥ १९ ॥  
निराश्रयायासङ्गयारूपाय निर्गुणाय च॥  
श्मशानगामिने सर्वभूतनाथाय योगिने ॥ 4.41.२० ॥  
दिग्वाससेऽहिगात्राय विभूतिभूषणाय च ॥  
व्यालग्राहिस्वरूपाय कालव्यापादनाय च॥२१॥  
अज्ञातमृत्यवेऽज्ञायानाथायाबन्धवे भवे॥  
तप्तस्वर्णजटाभारधारिणे निर्धनाय च ॥ २२ ॥  
अज्ञातवयसेऽतीव वृद्धाय चाविकारिणे॥  
सर्वाश्रयाय भ्रमिणे नागहाराय भिक्षवे ॥ २३ ॥  
निबोध ज्ञानिनां श्रेष्ठं नारायणं कुलोद्भवम् ॥  
स ते पात्रानुरूपश्च पार्वतीदातृकर्मणि ॥ २४ ॥  
महाजनः स्मेरमुखः श्रुतिमात्राद्भविष्यति ॥  
लक्षशैलाधिपस्त्वं च न तस्यैकोऽस्ति बान्धवः ॥ २५ ॥  
बान्धवान्मेनकां प्रश्नं कुरु शीघ्रं प्रयत्नतः॥  
सर्वान्पृच्छ च यत्नेन हे बन्धो पार्वतीं विना ॥ २६ ॥  
रोगिणे नौषधं शश्वत्कुपथ्यं रोचते सदा ॥  
इत्युक्त्वा ब्राह्मणः शीघ्रं स्नात्वा भुक्त्वा मुदाऽन्वितः ॥२७ ॥  
जगाम स्वालयं शान्तो वृन्दावनविनोदिनि ॥  
ब्राह्मणस्य वचः श्रुत्वा मेनोवाच हिमालयम् ॥  
शोकेन साश्रुनयना हृदयेन विदूयता ॥ २८ ॥  
मेनकोवाच ॥  
शृणु शैलेन्द्र मद्वाक्यं परिणामसुखावहम् ॥ २९ ॥  
पृच्छ शैलवरानस्मै न दास्यामि सुतामहम् ॥  
त्यक्ष्यामि सर्वान्विषयान्भक्ष्यामि विषमेव च ॥ 4.41.३० ॥  
गले बद्ध्वाऽम्बिकां पश्य यास्यामि घोरकाननम् ॥  
गृहीत्वा पार्वतीं मेना गत्वा कोपालयं रुषा ॥३१॥  
त्यक्त्वाऽऽहारं रुदन्ती च चकार शयनं भुवि॥  
एतस्मिन्नन्तरे तत्र वसिष्ठो भ्रातृभिः सह ॥ ३२ ॥  
आजगाम पुनस्तैश्च युक्ता पश्चादरुन्धती ॥  
प्रणम्य शैलस्तान्सर्वान्स्वर्णसिंहासनं ददौ ॥ ३३ ॥  
दत्त्वा षोडशोपचारान्पूजयामास भक्तितः ॥  
ऋषयश्च सभामध्ये सुखमूषुः सुखासने ॥ ३४ ॥  
जगामारुन्धती तूर्णं यत्र मेना च पार्वती॥  
गत्वा ददर्श मेनां च शयानां शोकमूर्च्छिताम् ॥ ३५ ॥  
उवाच मधुरं साध्वी सावधानां हितं वचः ॥  
अरुन्धत्युवाच ॥  
उत्तिष्ठ मेनके साध्वि त्वद्गृहेऽहमरुन्धती ॥ ३६ ॥  
पितॄणां मानसी कन्या मां जानीहि विधेर्वधूम् ॥  
अरुन्धत्याः स्वरं श्रुत्वा शीघ्रमुत्थाय मेनका ॥  
उवाच शिरसा नत्वा तां पद्मामिव तेजसा ॥ ३७ ॥  
मेनकोवाच ॥  
अहोऽद्य किमिदं पुण्यमस्माकं पुण्यजन्मनाम् ॥ ३८ ॥  
वधूर्जगद्विधेः पत्नी वसिष्ठस्य ममालये ॥  
सम्भ्रमेणेदमेवोक्ते गृहं तेऽहं च किङ्करी ॥ ॥ ३९ ॥  
ईश्वरी जगतां स्रष्टुरागता बहुपुण्यतः ॥  
पाद्यं दत्त्वा स्वर्णपीठे वासयामास तां सतीम् ॥ 4.41.४० ॥  
भोजयामास मिष्टान्नं बुभुजे कन्यया सह ॥  
शिवस्य हेतोर्नीतिं च बोधयामास मेनकाम् ॥ ४१ ॥  
अरुन्धती प्रसङ्गेन सम्बन्धयोजनानि च ॥  
अथ शैलमृषीन्द्राश्च नीतिसारं परं वचः ॥  
बोधयामासुः सम्बन्धयोजनानि प्रसङ्गतः ॥ ४२ ॥  
ऋषय ऊचुः ॥  
शैलेन्द्र श्रूयतां वाक्यमस्माकं शुभकारकम् ॥ ४३ ॥  
शिवाय पार्वतीं देहि संहर्तुः श्वशुरो भव ॥  
अयाचितारं देवेशं बोधयाशु प्रयत्नतः ॥ ४४ ॥  
तव शङ्काविनाशाय ब्रह्मसम्बन्धकर्मणि ॥  
नेच्छको दारसंयोगे शङ्करो योगिनां वरः ॥ ४५ ॥  
विधेः प्रार्थनया देव तव कन्यां ग्रहीष्यति॥  
दुहितुस्ते तपस्यान्ते प्रतिज्ञानं चकार सः ॥ ४६ ॥  
हेतुद्वयेन योगीन्द्रो विवाहं च करिष्यति ॥  
ऋषीणां वचनं श्रुत्वा प्रहस्य च हिमालयः ॥  
उवाच किञ्चिद्भीतश्च परं विनयपूर्वकम् ॥ ४७ ॥  
हिमालय उवाच ॥  
शिवस्य राजसामग्रीं न हि पश्यामि काञ्चन ॥  
किञ्चिदाश्रममैश्वर्यं किं वा स्वजनबान्धवम् ॥ ४८ ॥  
न कन्यामतिनिर्लिप्तयोगिने दातुमर्हति ॥  
यूयं विधातुः पुत्राश्च सत्यं वदत निश्चितम् ॥ ४९ ॥  
नानुरूपाय पुत्राय पिता कन्या ददाति चेत् ॥  
कालाल्लोभाद्भयान्मोहाच्छताब्दं नरकं व्रजेत् ॥ 4.41.५० ॥  
न हि दास्याम्यहं कन्यामिच्छया शूलपाणिने ॥  
यद्विधानं भवेद्योग्यमृषयस्तद्विधीयताम् ॥ ५१ ॥  
हिमालयवचः श्रुत्वा वसिष्ठो विधिनन्दनः ॥  
वेदवेदाङ्गविज्ञाता वेदोक्तं वक्तुमुद्यतः ॥ ५२ ॥  
वसिष्ठ उवाच ॥  
वचनं विविधं शैल लौकिके वैदिके तथा ॥  
सर्वं जानाति शास्त्रज्ञो निर्मलज्ञानचक्षुषा ॥ ५३ ॥  
असत्यमहितं पश्चात्साम्प्रतं श्रुतिसुन्दरम् ॥  
सुबुद्धं शत्रुर्वदति न हितं च कदाचन ॥ ५४ ॥  
आपातप्रीतिजनकं परिणामसुखावहम् ॥  
दयालुर्धर्मशीलश्च बोधयत्येव बान्धवम् ॥ ॥ ५५ ॥  
श्रुतिमात्रात्सुधातुल्यं सर्वकाले सुखावहम् ॥  
सत्यसारं हितकरं वचसां श्रेष्ठमीप्सितम् ॥ ५६ ॥  
एवं च त्रिविधं शैल नीतिशास्त्रनिरूपितम् ॥  
कथ्यतां त्रिषु मध्ये किं वदामि वाक्यमीप्सितम् ॥५७॥  
बाह्यसम्पद्विहीनश्च शङ्करस्त्रिदशेश्वरः ॥  
तत्त्वज्ञानसमुद्रेषु सन्निमग्नैकमानसः ॥५८ ॥  
आपातभ्रमसम्पत्तिर्विद्युच्छ्रीरिव नाशिनी ॥  
सदानन्दस्येश्वरस्य स्वात्मारामस्य का स्पृहा ॥ ५९ ॥  
गृही ददाति स्वसुतां राज्यसम्पत्तिशालिने ॥  
कन्यां विद्वेषिणे दत्त्वा कन्याघाती भवेत्पिता ॥ 4.41.६० ॥  
को वदेच्छङ्करो दुःखी कुबेरो यस्य किङ्करः॥  
भ्रूभङ्गलीलया सृष्टिं स्रष्टुं नष्टुं क्षमो हि यः॥६१॥  
निर्गुणः परमात्मा च य ईशः प्रकृतेः परः ॥  
सर्वेशः स च निर्लिप्तो लिप्तश्च सर्वजन्तुषु ॥ ६२ ॥  
स एकः सृष्टिसंहारे स सर्वः सृष्टिकर्मणि ॥  
निराकारश्च साकारो विभुः स्वेच्छामयः स्वयम् ॥ ६३ ॥  
य ईशस्त्रिविधां मूर्तिं विधत्ते सृष्टिकर्मणि ॥  
सृष्टिस्थित्यन्तजननीं ब्रह्मविष्णुशिवाभिधाम्॥६४॥  
ब्रह्मा च ब्रह्मलोकस्थो विष्णुः क्षीरोदवासकृत् ॥  
शिवः कैलासवासी च सर्वाः कृष्णविभूतयः ॥ ६५ ॥  
श्रीकृष्णश्च द्विधाभूतो द्विभुजश्च चतुर्भुजः ॥  
चतुर्भुजश्च वैकुण्ठे गोलोके द्विभुजः स्वयम् ॥६६ ॥  
तस्य देवस्य तेंऽशाश्च ब्रह्मविष्णुमहेश्वराः ॥  
केचिद्देवाः कलास्तस्य कलांशाश्चैव केचन ॥ ६७ ॥  
कृष्णः सृष्ट्युन्मुखश्चापि प्रकृतिं तत्र निर्ममे ॥  
निर्माय तां च तद्योनौ वीर्याधानं चकार ह ॥६८॥  
ततो डिम्भः समुद्भूतस्तन्मध्ये च महाविराट् ॥  
महाविष्णुः स विज्ञेयो श्रीकृष्णषोडशांशकः ॥ ६९ ॥  
नाभिपद्मोद्भवो ब्रह्मा तस्यैव जलशायिनः ॥  
भालोद्भवस्तस्य स्रष्टुः शङ्करश्चन्द्रशेखरः ॥ 4.41.७० ॥  
महाविष्णुर्वामपार्श्वात्सम्भूतो विष्णुरेव च ॥  
सर्वे प्राकृतिकाः शैल ब्रह्मविष्णुशिवादयः ॥ ७१ ॥  
धत्ते चतुर्विधां मूर्तिं प्रकृतिः कृष्णसम्भवा ॥  
अंशेन लीलया सृष्ट्यै कलया बहुधा तया ॥७२॥  
कृष्णवामाङ्गसम्भूता राधा रासेश्वरी स्वयम् ॥  
मुखोद्भवा स्वयं वाणी रागाधिष्ठातृदेवता ॥ ७३ ॥  
वक्षःस्थलोद्भवा लक्ष्मीः सर्वसम्पत्स्वरूपिणी ॥  
शिवा तेजःसु देवानामाविर्भावं चकार सा ॥ ७४ ॥  
निहत्य दानवान्सर्वान्देवेभ्यश्च श्रियं ददौ ॥  
प्राप्य कल्पान्तरे जन्म जठरे दक्षयोषितः ॥ ७९ ॥  
नाम्ना सती शिवं प्राप दक्षस्तस्मै ददौ च ताम् ॥  
योगेन देहं तत्याज श्रुत्वा सा भर्तृनिन्दनम्॥७६॥  
पितॄणां मानसी कन्या मेनका तव गेहिनी ॥  
ललाभ तस्या जठरे जन्म सा जगदम्बिका ॥ ७७ ॥  
शिवा शिवस्य पत्नीयं शैल जन्मनिजन्मनि ॥  
कल्पे कल्पे बुद्धिरूपा ज्ञानिनां जननी परा ॥७८॥।  
जतिस्मरा च सर्वज्ञा सिद्धिदा सिद्धिरूपिणी ॥  
अस्या अस्थिचिताभस्म भक्त्या धत्ते शिवः स्वयम॥७९॥  
देहि त्वं स्वेच्छया कन्यां देहि भद्र शिवाय च ॥  
अथवा सा स्वयं कान्तस्थानं यास्यति द्रक्ष्यति ॥4.41.८०॥  
प्राक्तनाद्यस्य या कान्ता सा तं प्राप्नोति वल्लभम् ॥  
प्रजापतेर्निबन्धं च न कोऽपि खण्डितुं क्षमः ॥८१॥  
विवाहे नोत्सुकः शम्भुः स्वात्मारामश्च तत्त्ववित् ॥  
तुष्टुवुस्तं सुराः सर्वे तारकाख्येन पीडिताः ॥ ८२ ॥  
देवानां पीडनं दृष्ट्वा ब्रह्मणा प्रार्थितो विभुः ॥  
कृपया स्वीचकाराशु कृपालुर्देवसंसदि ॥ ८३ ॥  
कृत्वा प्रतिज्ञां योगीन्द्रो दृष्ट्वा क्लेशमसङ्ख्यकम् ॥  
दुहितुस्ते तपःस्थानमाजगाम द्विजात्मकः ॥ ८४ ॥  
तामाश्वास्य वरं दत्त्वा जगाम निजमन्दिरम् ॥  
तच्छ्रुत्वैवाययुः सर्वे सुराः शक्रादयो मुदा ॥ ८५ ॥  
नारायणश्च भगवान्ब्रह्मा धर्मश्च साम्प्रतम् ॥  
ऋषयो मुनयः सर्वे गन्धर्वा यक्षराक्षसाः ॥ ८६ ॥  
तत्र सर्वे मुदा युक्तैः समालोचनकर्तृभिः ॥  
प्रस्थापिता वयं शीघ्रमनृणा सा अरुन्धती॥ ८७ ॥  
तव प्रबोधने प्रीतिर्वर्द्धते महती सदा ॥  
सम्प्राप्तं शुभकार्यं च सर्वकालसुखावहम् ॥ ८८ ॥  
शिवां शिवाय शैलेन्द्र स्वेच्छया चेन्न दास्यसि ॥ ।  
भविता वा विवाहश्च भवितव्यबलेन च ॥ ८९ ॥  
आगमिष्यति देवो यो नारायणसहायवान् ॥  
रत्नसाररथे कृत्वा देवानां प्रवरं वरम् ॥ 4.41.९० ॥  
योगीन्द्राणां वरेण्यं तं ज्ञानिनां च गुरोर्गुरुम् ॥  
आदिमध्यान्तरहितमविकारमजं परम् ॥ ९१ ॥  
वरं ददौ शिवायै स शिवश्च तपसः स्थले ॥  
न हीश्वरप्रतिज्ञातं दुर्लभं विफलं भवेत् ॥ ९२ ॥  
ब्रह्मादिस्तम्बपर्यतं सर्वं नश्वरमस्थिरम् ॥  
अहो प्रतिज्ञा दुर्लङ्घ्या साधूनामविनाशिनी ॥ ९३ ॥  
एको महेन्द्रः शैलानां पक्षांश्चिच्छेद लीलया ॥  
पवनो लीलया मेरोः शृङ्गभङ्गं चकार ह ॥ ॥ ९४ ॥  
के वा शैलेषु योद्धारः सुरैः सह हिमालय ॥  
पतिष्यन्ति समुद्रेषु पवनैः प्रेरिताः क्षणात् ॥ ९५ ॥  
एकार्थे यदि शैलेन्द्र सर्वसम्पद्विनश्यति ॥  
सर्वान्रक्षति तद्दत्त्वा विना च शरणागतम् ॥ ९६ ॥  
शरणागतरक्षार्थं प्राणांश्च दातुमर्हति ॥  
पुत्रदारधनं सर्वानिति नीतिविदो विदुः ॥ ९७ ॥  
दत्त्वा विप्राय स्वसुतामनरण्यो नृपेश्वर ॥  
ब्रह्मशापाद्विमुक्तश्च ररक्ष सर्वसम्पदम् ॥ ९८ ॥  
तमाशु बोधयामासुर्नीतिशास्त्रविदो जनाः ॥  
ब्रह्मशापनिमग्नं च ब्रह्मण्यमतिकातरम् ॥ ९९ ॥  
त्वमेव शैलराजेन्द्र सुतां दत्त्वा शिवाय च ॥  
रक्ष सर्वान्बन्धुवर्गान्वशे कुरु सुरानपि ॥ 4.41.१०० ॥  
वसिष्ठस्य वचः श्रुत्वा प्रहस्य पर्वतेश्वरः ॥  
पप्रच्छ नृपवृत्तान्तं हृदयेन विदूयता ॥ १०१ ॥  
हिमालय उवाच ॥  
कस्य वंशोद्भवो ब्रह्मन्ननरण्यो नृपेश्वरः ॥  
सुतां दत्त्वा स च कथमरक्षत्सर्वसम्पदम् ॥ १०२ ॥  
वसिष्ठ उवाच ॥  
मनुवंशोद्भवो राजा सोऽनरण्यो नृपेश्वरः ॥  
चिंरजीवी धर्मशीलो वैष्णवो विजितेन्द्रियः ॥ १०३ ॥  
स्वायम्भुवो मनुः पूर्वं ब्रह्मपुत्रोऽतिधार्मिकः ॥  
राज्यं चकार धर्मेण युगानामेकसप्ततिम् ॥ १०४ ॥  
ततो जगाम वैकुण्ठं सहितः शतरूपया ॥  
सम्प्राप्य दास्यं सान्निध्यं हरेर्दासो बभूव ह ॥ १०५ ॥  
मनुर्बभूव तत्पश्चात्स्वयं स्वारोचिषो महान् ॥  
स्वारोचिषे गते शैल बभूव मनुरुत्तमः ॥ ६ ॥  
उत्तमे निर्गते धर्मी तामसो मनुरेव च ॥  
ततो मनुर्बभूवात्र रैवतो ज्ञानिनां वरः ॥ ७ ॥  
चाक्षुषश्च ततो ज्ञेयः श्राद्धदेवश्च सप्तमः ॥  
सावर्णिरष्टमो ज्ञेयः श्रीसूर्यतनयो महान् ॥ ८ ॥  
चैत्रवंशोद्भवो राजा पुराऽऽसीत्सुरथो भुवि ॥  
नवमो दक्षसावर्णिर्ब्रह्मसावर्णिको दश ॥ ९ ॥  
एकादशो मनुश्रेष्ठो धर्मसावर्णिरुच्यते ॥  
ततश्च रुद्रसावर्णिर्विष्णुभक्तो जितेन्द्रियः ॥ 4.41.११० ॥  
तत्परो देवसावर्णिरिन्द्रसावर्णिकस्ततः ॥  
इत्येवं कथिता बन्धो मनवश्च चतुर्दश ॥ ११ ॥  
एतेषु समतीतेषु बभूव ब्रह्मणो दिनम्॥  
इन्द्रसावर्णिवृत्तातं सर्वं मत्तो निशामय ॥ १२ ॥  
मनूनां प्रवरो धर्मी शुद्धभक्तो गदाभृतः ॥  
चकार राज्यं धर्मेण युगानामेकसप्ततिम् ॥ १३ ॥  
राज्यं दत्त्वा सुरेन्द्राय जगाम तपसे वनम्॥  
सुरद्रेंस्य सुतः श्रीमाञ्छ्रीनिकेतुर्महाबलः ॥१४॥  
तस्य पुत्रो महायोगी पुरीषतरुरेव च ॥  
तस्य पुत्रोऽतितेजस्वी गोकामुख इति स्मृतः ॥ १५ ॥  
वृद्धश्रवाः सुतस्तस्य तत्पुत्रो भानुरेव च ॥  
पुण्डरीकः सुतस्तस्य तत्पुत्रो जिह्वलस्तथा ॥ ॥ १६ ॥  
जिह्वलस्य सुतः शृङ्गी तत्पुत्रो भीम एव च ॥  
तत्पुत्रोऽपि यशश्चन्द्रो यशसा च शशी जितः ॥ १७ ॥  
तत्कीर्तिं निर्मलां सन्तो गायन्ति सन्ततं सुराः ॥  
तस्य पुत्रो वरेण्यश्च पुरारण्यश्च तत्सुतः ॥१८॥  
तत्पुत्रो धार्मिकः श्रीमान्धरारण्यश्च एव च ॥  
तत्पुत्रो मङ्गलारण्यस्तपस्वी ज्ञानिनां वरः ॥ १९ ॥  
अपुत्रको नृपश्रेष्ठस्तपसे पुष्करं गतः ॥  
सुचिरं च तपस्तप्त्वा वरं लब्ध्वा महेश्वरात् ॥ ॥ 4.41.१२० ॥  
सम्प्राप्य वैष्णवं पुत्रमनरण्यं जितेन्द्रियम् ॥  
दत्त्वा तस्मै च राज्यं च जगाम तपसे वनम् ॥ २१ ॥  
अनरण्यो नृपश्रेष्ठः सप्तद्वीपमहीपतिः ॥  
चकार यज्ञशतकं भृगुणा च पुरोधसा॥२२॥  
तुच्छं मत्वाशु शक्रत्वं न लेभे नश्वरं सुधीः ॥  
लीलया च जितः शक्रो लीलया च जितो बलिः ॥२३॥  
जिताश्च दानवेन्द्रा वै ज्वलता स्वेन तेजसा ॥  
बभूवुः शतपुत्राश्च राज्ञस्तस्य हिमालय ॥२४॥  
कन्यैका सुन्दरी रम्या पद्मा पद्मालयासमा॥  
सा कन्या यौवनस्था च बभूव पितृमन्दिरे॥२५॥  
चारं प्रस्थापयमास वराय नृपतीश्वरः ॥  
एकदा पिप्पलादश्च गन्तुं स्वाश्रममुत्सुकः॥२६॥  
तपःस्थाने निर्जने च गन्धर्वं स ददर्श ह ॥  
स्त्रीषु निर्मग्नचित्तं च शृङ्गाररससागरे ॥२७॥  
कामादतीव मत्तं च न जानन्तं दिवानिशम्॥  
दृष्ट्वा तं मुनिशार्दूलः सकामश्च बभूव ह॥२८॥  
ततः सुभग्नचित्तः सञ्चिन्तयन्दारसङ्ग्रहम् ॥  
एकदा पुष्पभद्रायां स्नातुं गच्छन्मुनीश्वरः ॥२९॥  
ददर्श पद्मां युवती पद्मामिव मनोरमाम् ॥  
केयं कस्येति पप्रच्छ समीपस्थाञ्जनान्मुनिः ॥ 4.41.१३० ॥  
जना निवेदनं चक्रुः पद्माऽनरण्यकन्यका ॥  
मुनिः स्नात्वाऽभीष्टदेवं सम्पूज्य राधिकेश्वरम् ॥ ३१ ॥  
जगाम कामी भिक्षार्थमनरण्यसभाजिरे ॥  
राजा शीघ्रं मुनिं दृष्ट्वा प्रणनाम भयाकुलः ॥ ३२ ॥  
मधुपर्कादिकं दत्त्वा पूजयामास भक्तितः ॥  
कामात्सर्वं गृहीत्वा च ययाचे कन्यकां मुनिः ॥ ३३ ॥  
मौनी बभूव नृपतिः किञ्चिन्निर्वक्तुमक्षमः ॥  
मुनिः पुनर्ययाचे तं कन्या देहीति मे नृप ॥ ३४ ॥  
अथवा भस्मसात्सर्वं करिष्यामि क्षणेन च ॥  
सर्वे बभूवुराच्छन्ना गणाश्च तेजसा मुनेः ॥ ३५॥  
रुरोद राजा सगणो दृष्ट्वा वृद्धं जरातुरम् ॥  
महिष्यो रुरुदुः सर्वा इति कर्त्तव्यमक्षमाः ॥३६॥  
मूर्च्छां प्राप महाराज्ञी कन्यामाता शुचाकुला ॥  
पण्डितो नीतिशास्त्रज्ञो बोधयामास भूमिपम् ॥ ३७ ॥  
महिषीं च नृपसुतान्कन्यकानीतिमुत्तमाम् ॥  
अद्य वापि दिनान्ते वा दातव्या कन्यका नृप ॥ ३८ ॥  
पराय विप्रादन्यस्मै कस्मै वा दातुमर्हसि ॥  
सत्पात्रं ब्राह्मणादन्यं न पश्यामि जगत्त्रये ॥ ३९ ॥  
सुतां दत्त्वा च मुनये रक्षस्व सर्वसम्पदम् ॥  
राजकन्यानिमित्तेन सर्वसम्पत्प्रणश्यति ॥ 4.41.१४० ॥  
सर्वं रक्षति तत्त्यक्त्वा विना तं शरणागतम् ॥  
राजा प्राज्ञवचः श्रुत्वा विलप्य च मुहुर्मुहुः ॥४१॥  
कन्यां सालङ्कृतां कृत्वा मुनीन्द्राय ददौ किल ॥  
कान्तां गृहीत्वा स मुनिर्मुदितः स्वालयं ययौ ॥४२॥  
राजा सर्वान्परित्यज्य जगाम तपसे शुचा ॥  
भर्तुश्च दुहितुः शोकात्प्राणांस्तत्याज सुन्दरी॥४३॥  
पुत्राः पौत्राश्च भृत्याश्च मूर्च्छां प्रापुर्नृपं विना ॥  
अनरण्यस्तपस्तप्त्वा चिन्तयन्राधिकेश्वरम्॥४४॥  
गोलोकनाथं संसेव्य गोलोकं च जगाम ह ॥  
बभूव कीर्तिमान्राजा ज्येष्ठपुत्रो नृपस्य च ॥  
पुत्रवत्पालयामास प्रजाः सर्वा महीतले ॥१४५॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णसंवादे एकचत्वारिंशोऽध्यायः ॥ ४१ ॥