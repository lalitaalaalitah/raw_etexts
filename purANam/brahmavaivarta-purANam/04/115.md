---
title: ११५

---
अथ पञ्चदशाधिकशततमोऽध्यायः  
नारायण उवाच  
अथ भीता रक्षकास्ते समूतुर्बाणमीश्वरम् ।  
स्कन्दं गणेशं दुर्गां च दण्डवत्प्रणिपत्य च ॥ १ ॥  
  
रक्षका ऊचुः  
अहो दुष्टश्च कालोऽयमतीव दुरतिक्रमः ।  
स्वतन्त्रा बालिका प्रौढा पतिमिच्छति साम्प्रतम् ॥ २ ॥  
  
असङ्गसङ्गमं नाथ साधूनां दुःखकारणम् ।  
संसर्गजा गुणा दोषा भवन्ति सततं नृणाम् ॥ ३ ॥  
चित्रलेखा स्वयं दूती समानीय परं वरम् ।  
रणशूरं महावीरं नृपेन्द्रं च महारथम् ॥ ४ ॥  
  
युवानं व्याधिहीनं च कन्दर्पादपि सुन्दरम् ।  
सम्भोगं कारयामास बुबुधे न दिवानिशम् ॥ ५ ॥  
  
साम्प्रतं तव कन्या साऽप्यूषागर्भवती सती ।  
कुलजा कुलयोश्चैव तप्ताङ्गारस्वरूपिणी ॥ ६ ॥  
  
दौहित्रो वाऽपि दौहित्री बभुव साम्प्रतं तव।  
कन्यां पश्य महाप्रौढां नगरीं नागरान्विताम् ॥ ७ ॥  
  
नखविक्षतसर्वाङ्गीं वराधीनां च चञ्चलाम् ।  
पुंसश्च सङ्गिरीं शश्वद्रहस्ये रतिसङ्गिनीम् ॥ ८ ॥  
  
सस्मितां सकटाक्षां च चञ्चलेक्षणवीक्षताम् ।  
एवं श्रुत्वा लज्जितश्च बाणस्तत्र चुकोप ह ॥ ९ ॥  
  
युद्धाय च मतिं चक्रे वारितः शभुना भृशम् ।  
वारितश्च गणेशेन स्कन्देन शिवया तथा ॥ १० ॥  
  
भैरव्या भद्रकाल्या च योगिनीभिश्च सन्ततम् ।  
अष्टभिर्भैरवैश्चैव रुद्रैरेकादशात्मकैः ॥ ११ ॥  
  
भूतैः प्रेतैश्च कूष्माण्डैर्वेतालैर्ब्रह्मराक्षसैः ।  
योसीन्द्रैरपि सिद्धेन्द्रै रुद्रैश्चण्डादिभिस्तथा ॥ १२ ॥  
  
कोटर्या प्रामदेव्या च यथा मात्रा हिताय च ।  
उवाच शङ्करो बाणं मूढं पण्डितमानिनम्  
हितं सत्यं नीतिशास्त्रं परिणामसुखावहम् ॥ १३ ॥  
  
महादेव उवाच  
शृणु बाण प्रवक्ष्यामि कथामेतां पुरातनीम् ।  
भुवो भारावतरणे भारते स्वयमीश्वरः ॥ १४ ॥  
  
निहत्य सर्वान्राजेन्द्रान्द्वारकायां विराजते ।  
यस्य लोमसु विश्वानि तस्य वासः सदीश्वरः ॥ १५ ॥  
  
वासुदेव इति ख्यातः कथ्यते तेन कोविदैः ।  
धातुर्विधाता भगवांश्चक्रपाणिः स्वयं भुवि ॥ १६ ॥  
  
ब्रह्मविष्णुशिवादीनामीश्वरः प्रकृतेः परः ।  
निर्गुणश्च निरीहश्च भक्तानुग्रहविग्रहः ॥ १७ ॥  
  
परं ब्रह्म परं धाम परमात्मा च देहिनः ।  
यस्मिन्गते शवो जीवो सङ्ग्रामस्तेन सम्भवेत् ॥ १८ ॥  
  
शस्त्रविद्धो महाकाशो यथा मूढ दिशस्तथा ।  
तथाऽऽत्मा च निराकारो देही च ध्यानहेतुना ॥ १९ ॥  
  
तस्य पुत्रोऽनिरुद्धश्च महाबलपराक्रमः ।  
त्रैलोक्यमपि संहर्तुं क्षणेन च क्षमः स्वयम् ॥ २० ॥  
  
सर्वे वेवाश्च दैत्याश्च बलवन्तो महारथाः ।  
ते सर्वे चानिरुद्धस्य कलां नार्हन्ति षोडशीम् ॥ २१ ॥  
  
ययोरेव समं वित्तं ययोरेव समं बलम् ।  
तयोर्विवाहो मैत्री च न तु पुष्टविपुष्टयोः ॥ २२ ॥  
  
बलिः पिता ते दैत्यानां सारभूतो महारथः ।  
क्षणेन येन नीतश्च सुतलं स हरेः कला ॥ २३ ॥  
  
सर्वे चांशकलाः पुंसः परिपूर्णतमस्य च ।  
वृन्दावनेश्वरस्यापि कृष्णस्य परमात्मनः ॥ २४ ॥  
  
पार्वत्युवाच  
ध्यायते ध्याननिष्ठश्च हृत्पद्मे च दिवानिश्म् ।  
ब्रह्मा महेशः मेषश्च भगवन्तं सनातनम् ॥ २५ ॥  
  
दिनेशश्च गणेशश्च योगीन्द्राणां गुरोर्गुरुः ।  
ध्यायते परमात्मानं भगवन्तं सनातनम् ॥ २६ ॥  
  
सनत्कुमारः कपिलो नरो नारायणस्तथा ।  
ध्यायते हृदयाम्भोजे भगवन्तं सo ॥ २७ ॥  
  
मनवश्च मुनीन्द्राश्च सिद्धेन्द्रा योगिनां वराः ।  
ध्यानासाध्यं च ध्यायन्ते भगवन्तं सo ॥ २८ ॥  
  
सर्वादिं सर्वबीजं च सर्वेशं च परात्परम् ।  
ध्यायन्ते ज्ञानिनः सर्वे भगवन्तं सo ॥ २९ ॥  
  
गणेश उवाच  
अभाग्यं च बलेश्चापि वैष्णवस्य महात्मनः ।  
मूढोऽयमीदृशः पुत्रः प्रह्लादस्य च धीमतः ॥ ३० ॥  
  
स्कन्द उवाच  
अये भ्रातर्न श्रुता च हिरण्यकशिपोः कथा ।  
हिरण्याक्षस्य च मधोः कैटभस्य महात्मनः ॥ ३१ ॥  
  
पूर्वजास्तेऽपि ते दैत्या महाबलपराक्रमाः ।  
क्रमेण विष्णुना नीता लीलया यमसादनम् ॥ ३२ ॥  
  
भगवान्यस्य संहर्ता स्वयं नारायणः प्रभुः ।  
तस्य को रक्षिता भ्रातर्निवर्तस्व शुभायच ॥ ३३ ॥  
  
तेषां च वचनं श्रुत्वा तानुवाचासुरेश्वरः ।  
कोपरक्तास्यनयनो धनुष्पाणिर्यथाऽन्तकः ॥ ३४ ॥  
  
बाण उवाच  
शृणु मातः प्रवक्ष्यामि शृणु तात महेश्वर ।  
शृणु भ्रातर्गणपते शृणु भ्रातश्च कार्तिक ॥ ३५ ॥  
  
शुभशुभं प्राक्तनेन प्राणिनां कर्मिणां तथा ।  
कृतकर्मातिरिक्तं च कार्य केषां च वर्तते ॥ ३६ ॥  
  
नाप्राप्तकालो म्रियते विद्धः शरशतैरपि ।  
तृणाग्रेणापि संस्पृष्टः प्राप्तकालो न जीवति ॥ ३७ ॥  
  
यस्माच्च यस्य निर्वाणं विधात्रा लिखितं पुरा ।  
तदेव नित्यं सत्यं च निषेकः केन वार्यते ॥ ३८ ॥  
  
सङ्ग्रामे कातरो यो हि निष्फलं तस्य जीवनम् ।  
जयी यशस्च लभते मृतः स्वर्गं च गच्छति ॥ ३९ ॥  
  
प्रविश्य कन्यां गृह्णाति नगरं शिवरक्षितम् ।  
पार्वत्या च गणेशेन युद्धेन बलिना तथा ॥ ४० ॥  
  
को वा गृह्णाति कन्यां च कस्य वा जीवितस्य च ।  
सगर्भा तव कन्येति सभायां रक्षको वदेत् ॥ ४१ ॥  
  
इति मे वज्रतुल्यं च श्रुतिकौटं परं वचः ।  
अतोऽनिरुद्वं हत्वा च घातयिष्यामि कन्यकाम्  
अन्यथा ज्वलदग्नौ च त्यक्ष्यामि च कलेवरम् ॥ ४२ ॥  
  
कोटर्युवाच  
शृणु वत्स प्रवक्ष्यामि माताऽहं तेऽपि धर्मतः ।  
तुरन्तेनापि पृत्रेण पित्रोर्दुःर्ख पदे पदे ॥ ४३ ॥  
  
कन्या परगृहीता साऽप्यन्यस्मै दातुमक्षमा ।  
श्रीकृष्णस्यापि पौत्राय प्रद्युम्नस्य सुताय च ॥ ४४ ॥  
  
अनिरुद्धाय महते स्वेच्छया देहि कन्यकाम् ।  
पूतोऽसि भारते वर्षे सप्तभिः पितृभिः सह ॥ ४५ ॥  
  
यौतुकं देहि सर्वस्वं यशसे महसे भुवि ।  
अन्यथा रणमध्ये च त्वां हनिष्यति माधवः ॥ ४६ ॥  
  
सुदशन्नेन चकेण को वा त्वां रक्षितुं क्षमः ।  
कोटरीवचनं श्रुत्वा चुकोप दैत्यपुङ्गवः ॥ ४७ ॥  
  
प्रययौ रथमारुह्य यत्र पौत्रो हरेर्मुने ।  
स्कन्दः सेनापतिर्भूत्वा प्रययौ शङ्कराज्ञया ॥ ४८ ॥  
  
बाणः स्वस्त्ययनं चक्रे गणेशश्च शिवः स्वयम् ।  
बाणं शुभाशिषं चक्रे पार्वती कोटरी तथा ॥ ४९ ॥  
  
अष्टौ च भैरवाश्चैव रुद्राश्चैकादशैव ते ।  
सर्वे युद्धाय हन्तारो बभूवुः शस्त्रपाणयः ॥ ५० ॥  
  
एतस्मिन्नन्तरे दूतोऽप्यनिरुद्धमुवाच ह ।  
पार्वत्या प्रेरितश्चैव बाणपत्न्या च सत्वरम् ॥ ५१ ॥  
  
दूत उवाच  
अनिरुद्धोत्तिष्ठ भद्रं पार्वतीवचनं शृणु ।  
भव सान्नाहिको वत्स कुरु युद्धं बहिर्भव ॥ ५२ ॥  
  
भीतोषा रुदती त्रस्ता सस्मार पार्वतीं सतीम् ।  
रक्ष रक्ष महामाये मत्प्रणेश्वरमीप्सितम् ॥ ५३ ॥  
  
अभेयेऽप्यभयं देहि सङ्ग्रामे घोरदारुणे ।  
त्वमेव जगतां माता स्नेहस्ते सर्वतः समः ॥ ५४ ॥  
  
अथानिरुद्धः सन्नाही शस्त्रपाणिर्बभूव ह ।  
ऊषादत्तं रथं प्राप्य चकाराऽऽरोहणं मुदा ॥ ५५ ॥  
  
बहिः सम्भूय शिबिराद्ददर्श बाणमीश्वरः ।  
सान्नाहिकं शस्त्रपाणिं रक्तास्यलोचनं परम् ॥ ५६ ॥  
  
दृष्ट्वाऽनिरुद्धं बाणश्च तमुवाच रुषाऽन्वितः ।  
घोरसङ्ग्राममध्ये च विषोक्तिं प्रज्वलन्निव ॥ ५७ ॥  
  
बाण उवाच  
अये वीर महादुष्ट नीतिशास्त्रविवर्जित ।  
चन्द्र वंशकुलाङ्गार पुण्यक्षेत्रेऽयशस्कर ॥ ५८ ॥  
  
पिता ते शम्बरं हत्वा जग्राह तस्य कामिनीम् ।  
ततो जातो भवनेव निरोधं स्वकुलक्षमम् ॥ ५९ ॥  
  
पितामहो वासुदेवो मथुरायां च क्षत्रियः ।  
गोकुले वैश्यपुत्रश्च नाम्ना च नन्दनन्दनः ॥ ६० ॥  
  
वृन्दावने च गोपस्य नन्दस्य पशुरक्षकः ।  
साक्षाज्जारश्च गोपीनां दुष्टः परमलम्पटः ॥ ६१ ॥  
  
जघान पूतनां सद्यो नारीघाती ह्यधार्मिकः ।  
आगत्य मथुरां कुब्जां जघान मैथुनेन च ॥ ६२ ॥  
  
दुर्बलं नरकं हत्वा स्त्रीसमूहं मनोहरम् ।  
जग्राह योनिलुब्धश्च स्वपुत्रमतिनिष्ठुरः ॥ ६३ ॥  
  
भीष्मकं मानवं जित्वा तत्पुत्रं चापि दुर्बलम् ।  
जग्राह कन्यकां तस्य देवयोग्यां च रुक्मिणीम् ॥ ६४ ॥  
  
सत्राजितः सूर्यभृत्यो देवात्प्राप मणीश्वरम् ।  
घातयित्वा ह्युपायेन जग्राह मणिकन्यकाम् ॥ ६५ ॥  
  
कुरुपाण्डवयुद्धं च कारयित्वा च दारुणम् ।  
युधिष्ठिरस्य यज्ञे च शिशुपालं जघान सः ॥ ६६ ॥  
  
दन्तवक्त्रं च शाल्बं च जरासन्धं च दारुणः ।  
सञ्जहार भुवो भूपसमूहमतिदारुणम् ॥ ६७ ॥  
  
उपायान्नरकं हत्वा सर्वस्वं तज्जहार सः ।  
दुर्बलो राजभीतश्चसमुद्रं शरणं गतः ॥ ६८ ॥  
  
जित्वा च भ्रातरं शक्रं भार्याया वचनेन च ।  
जग्राह पारिजातं च पुष्पं च स्वर्गदुर्लभम् ॥ ६९ ॥  
  
कंसं निहत्याधर्मिष्ठो भ्रातरं मातुरेव च ।  
जग्राह तस्य सर्वस्वं परं किं कथयामि ते ॥ ७० ॥  
  
जत्वा च भल्लुकं युद्धे जग्राह तस्य कन्यकाम् ।  
तत्पितुर्भगिनी कुन्ती चतुर्णां कामिनी भुवि ॥ ७१ ॥  
  
द्रौपदी भ्रातृपत्नी च पञ्चानां कामिनी तथा ।  
गोष्ठीनो योनिलुब्धश्च शश्वत्परमलम्पटः ॥ ७२ ॥  
  
तज्ज्येष्ठो बरदेवश्च शश्वत्पिबति वारुणीम् ।  
यमुनां भ्रातृपत्नीं च करोत्याह्वानमीप्सितम् ॥ ७३ ॥  
  
जहार भगिनीं तस्य कौःतेयः शक्रनन्दनः ।  
सुभद्रां मातुलसुतां सन्निबोध कुलक्रमम् ॥ ७४ ॥  
  
बाणस्य वचनं श्रुत्वा चुकोप कामनन्दनः ।  
उवाच परमार्थं च योग्यं प्रत्युत्तरं मुने ॥ ७५ ॥  
  
अनिरुद्ध उवाच  
पिता मे कामदेवश्च ब्रह्मपुत्रः पुरा शुचिः ।  
यस्यास्त्रेण वशीभूतं त्रैलोक्यं सततं शृणु ॥ ७६ ॥  
  
शिवकोपानलेनैव भस्मीभूतः स्वकर्मतः ।  
कृष्णस्य पुत्रोऽप्यधुना सर्वेषां परमात्मनः ॥ ७७ ॥  
  
पतिव्रता रतिर्माता पतिशोकेन साम्प्रतम् ।  
शम्बरस्य गृहे तस्थौ हृता तेन बलेन च ॥ ७८ ॥  
  
छायां मायावतीं दत्त्वा मायया शयनेन च ।  
रतिं स्वधर्म संरक्ष्य धर्मसाक्षी च तद्गृहे ॥ ७९ ॥  
  
निहत्य शम्बरं शत्रुं गृहीत्वा स्वप्रियां सतीम् ।  
आजगाम द्वारकां च चन्द्रसुर्यौ च साक्षिणौ ॥ ८० ॥  
  
पितामहं वासुदेवं त्वं किं जानामि मूढवत् ।  
यं च सन्तोन जानन्ति वेदाश्चत्वार एव च ॥ ८१ ॥  
  
वासुः सर्वनिवासश्च विश्वानि यस्य लोमसु ।  
तस्य देवः परं ब्रह्म वासुदेव इति स्मृतः ॥ ८२ ॥  
  
शङ्करं पृच्छ साक्षाच्च यस्य भृत्योऽधुना भवान् ।  
कृष्णभृत्यस्य च बलेः पुत्रोऽसि किङ्करात्मजः ॥ ८३ ॥  
  
गोकुले वैश्यपुत्रत्वं ब्रूहि त्वं ज्ञानदुर्बल ।  
भोजनं वेदविहितं शश्वत्क्षत्त्रियवैश्ययोः ॥ ८४ ॥  
  
द्रोणः प्रजापतिः श्रेष्ठा धरा तस्य प्रिया सती ।  
पुत्रं च तपसा लेभे परमात्मानमीश्वरम् ॥ ८५ ॥  
  
द्रोणो नन्दो वैश्यराजो यशोदा सा धरा सती ।  
वृषभानसुता राधा सुदाम्नः शापकारणात् ॥ ८६ ॥  
  
त्रिंशत्कोटिं च गोपीनां गृहीत्वा भर्तुराज्ञया ।  
पुण्यं च भारतं क्षेत्रं गोलोकादाजगामसा ॥ ८७ ॥  
  
ताभिः सार्ध स रेमे च स्वपत्नीभिर्मुदाऽन्वितः ।  
पाणिं जग्राह राधायाः स्वयं ब्रह्मा पुरोहितः ॥ ८८ ॥  
  
गोपकोटिश्च गोलोकादाजगाम् मृदाऽन्विता ।  
तेजसा हरितुल्यास्ते पार्षदप्रवरा हरेः ॥ ८९ ॥  
  
गोरक्षणं हरेरेव गोपवेषस्य चाऽऽत्मनः ।  
गोपानां शिशुरक्षार्थं मायेशस्यापि मायया ॥ ९० ॥  
  
पूतना बलिकन्या च भगिनी च तवासुर ।  
दृष्ट्वा च वामनं विन्ध्या चकार पुत्रमानसम् ॥ ९१ ॥  
  
एवम्भूतो यदि मम पुत्रो भवति साम्प्रतम् ।  
स्तनं ददामि तनयं कृत्वा वक्षसि सुन्दरम् ॥ ९२ ॥  
  
तस्याःपूर्णं मानसं च चकार भगवान्प्रभुः ।  
स्तनं दत्त्वा च गोलोकं ययौ सा रत्नयानतः ॥ ९३ ॥  
  
कुब्जा सा भगिनी पूर्वं रावणस्य दुरात्मनः ।  
श्रीरामं चकमे कामान्नाम्ना शूर्पणखा सती ॥ ९४ ॥  
  
नासां चिच्छेद तस्याश्च लक्ष्मणो धार्मिकेश्वरः ।  
तपसा च वरं लेभे ब्रह्मणः प्रियमीश्वरम् ॥ ९५ ॥  
  
तेन पुण्येन तंलब्ध्वा गोलोकं सा जगाम ह ।  
गोपी बभूव गोलोके कृष्णस्याऽऽलिङ्गनेन च ॥ ९६ ॥  
  
नरको हरिवध्यश्च स्वपूर्वप्राक्तनेन च ।  
पाणिं जग्राह कन्यानां साक्षिणौ शशिभास्करौ ॥ ९७ ॥  
  
भीष्मकन्या महालक्ष्मीः शीकृष्णस्य प्रिया सती ।  
वैकुण्ठादागता साध्वी ब्रह्मणोऽनृमतेन च ॥ ९८ ॥  
  
सत्राजितस्य कन्या सा सत्यभामा वसुन्धर ।  
ददौ कृष्णाय राजा स तं मणिं यौतुकेन च ॥ ९९ ॥  
  
भुवो भारावतरणहेतुना गमनं हरेः ।  
सञ्जहार भुवो भारं कुरुपाण्डवयुद्धतः ॥ १०० ॥  
  
शिशुपालो दन्तवक्त्रो जयो विजय एव च ।  
द्वारिणौ द्वारषट्के च वैकुण्ठे श्रीहरेरपि ॥ १०१ ॥  
  
कुमारशापात्पतितौ प्राप्य जन्मत्रयं ध्रुवम् ।  
हिरण्यकशिपुश्चैव तवैव पूर्वपूरुषः ॥ १०२ ॥  
  
तस्य भ्राता हिरण्याक्षस्तेनैव वरुणो जितः ।  
हरिर्नृसिंहरूपेण तं जघानावलीलया ॥ १०३ ॥  
  
सूकरेण हतोऽन्यश्च पूर्वजन्मकथां शृणु ।  
द्वितीये जन्मनि पुरा रावणः कुम्भकर्णकः ॥ १०४ ॥  
  
श्रीरामेण हतौ तौ द्वौ शेषजन्म कलौ तयोः ।  
श्रीकृष्णेन हतौ तौ द्वौ धर्मपुत्रावुभौ तथा ॥ १०५ ॥  
  
जरासन्धश्च शाल्वश्च दुरात्मा कंस एव च ।  
प्राक्तनात्तस्य वध्यास्ते भुवो भारजिहीर्षया ॥ १०६ ॥  
  
मान्धातुः सुतमध्ये च यवनश्चापि प्राक्तनात् ।  
लक्ष्मीश्वरस्य कृष्णस्य धनेन किं प्रयोजनमा ॥ १०७ ॥  
  
प्रतिज्ञया च सत्यायाः पुण्यकव्रतकारणात् ।  
पारिजातं समनीय चकार स्वात्मनो व्रतम् ॥ १०८ ॥  
  
स्वयं जाम्बवती देवी दुर्गांशा भल्लुकात्मजा ।  
पाणिं जग्राह तस्याश्च तपसा भारते हरिः ॥ १०९ ॥  
  
कुन्त्याश्च क्षेत्रजाः पुत्राः केवलं भर्तुराज्ञया ।  
कलौ निषिद्धं त्रियुगे प्रसिद्धं पलपैतृकम् ॥ ११० ॥  
  
युधिष्ठिरो धर्मपुत्रो भीमश्च पवनात्मजः ।  
महेन्द्रपुत्रो धर्मिष्ठः फाल्गुनो विजयी भुवि ॥ १११ ॥  
  
यस्मै पाशुपतं शम्भुः प्रददौ च स्वयं पुरा ।  
अश्वमेधं गवालम्भं सन्न्यासं परपैतृकम् ॥ ११२ ॥  
  
देवरेण सुतोत्पतिं कलौ पञ्च नित्यशः ।  
द्रौपद्याः पञ्च भर्तारः शङ्करस्य वरेण च ॥ ११३ ॥  
  
बलदेवः पुष्पमधु पूतं पिबति नित्यशः ।  
चकार यमुनाह्वानं स्नानार्थं धार्मिकः शुचिः ॥ ११४ ॥  
  
सुभद्रां च ददौ कृष्णः फाल्गुनाय महात्मने ।  
कन्यकां मातुलानां च दाक्षिणात्यः परिग्रहः ॥ ११५ ॥  
  
देशेष्वन्येषु दोषोऽयमित्याह कमलोद्भवः ॥ ११६ ॥  
  
इति श्रीब्रह्मo महाo श्रीकृष्णजन्मखo उत्तo नारदनाo वाणानिरुद्धसंo  
पञ्चदशाधिकशततमोऽध्यायः ॥ ११५ ॥