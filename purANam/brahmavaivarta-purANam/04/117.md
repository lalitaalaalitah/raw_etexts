---
title: ११७

---
अथ सप्तदशाधिकशततमोऽध्यायः  
नारायण उवाच  
गणेशस्तु शिवस्थानं गत्वा नत्वा महेश्वरम् ।  
सर्व विज्ञापयामास क्रमेण च पृथक्पृथक् ॥ १ ॥  
  
बाणानिरुद्धयोर्युद्धं सुभद्रनिधनं तथा ।  
स्कन्दानिरुद्धयोर्युद्धमनिरुद्धस्य विक्रमम् ॥ २ ॥  
  
गणेशवचनं श्रुत्वा प्रहस्य भगवान्भवः ।  
उवाच श्लक्ष्णया वाचा सुगुप्तं वेदसम्मतम् ॥ ३ ॥  
  
महादेव उवाच  
गणेश्वर महाभाग श्रूयतां वचनं मम ।  
हितं तथ्यं नीतिसारं परिणामसुखावहम् ॥ ४ ॥  
  
असङ्ख्यविश्वसङ्घं च सर्व कृष्णात्मजं सुतम् ।  
कृष्णं जानीहि यत्कार्यं कारणानां च कारणम् ॥ ५ ॥  
  
ब्रह्मादितृणपर्यन्तं जगत्मर्व गणेश्वर ।  
निबोध सत्यं कृष्णं च भगवन्तं सनातनम् ॥ ६ ॥  
  
गोलोके द्विभुजं शान्तं राधाकान्तं मनोहरम् ।  
शिशुरूपं गोपवेषं गोपवेषं परिपूर्णतमं प्रभुम् ॥ ७ ॥  
  
गोपीभिर्गोपनिकरैः सहितं कामधेनुभिः ।  
पुण्ये वृन्दावने रम्ये सुन्दरे रासमण्डले ॥ ८ ॥  
  
चरन्तं मुरलीहस्तं ब्रह्मेशशेषवन्दितम् ।  
शतशृङ्गै च शैलेशे वटमूले निराकुले ॥ ९ ॥  
  
गोष्ठे भाण्डीरनिकटे निर्मले विरजातटे ।  
नवीननीरदश्यामं शोभितं पीतवाससा ॥ १० ॥  
  
यथा नवं घनौघं च सौदामिन्था विराजितम् ।  
आविर्भावश्च तेषां वै गोलोके रासमण्डले ॥ ११ ॥  
  
तावन्तो गोकुले रम्ये पुण्ये वृन्दावने वने ।  
सर्वे चांशकलाः पुंसःकृष्णस्तु भगवान्स्वयम् ॥ १२ ॥  
  
परिपूर्णतमः कामो ब्रह्मशापात्स्वविस्मृतः ।  
तस्य पुत्रोऽनिरुद्धश्च महाबलपराक्रमः ॥ १३ ॥  
  
मया प्रस्थापितः स्कन्दो महायुद्धे सुदारुणे ।  
मृतो बाणश्च सङ्ग्रामे तेन स्कन्देन रक्षितः ॥ १४ ॥  
  
स्कन्दानिरुद्धयोर्युद्धे समत्वं तु गणेश्वर ।  
अष्टौ च भैरवाः सर्वे रुद्राश्चैकादशैव ते ॥ १५ ॥  
  
अष्टौ च वसवश्चैते देवाः शक्रादयस्तथा ।  
तथैव द्वादशादित्याः सर्वे दैत्येश्वरास्तथा ॥ १६ ॥  
  
देवानामग्रणीः स्कन्दो बाणश्च सगणस्तथा ।  
सर्वे ते चानिरुद्धं च सङ्ग्रामे जेतुमक्षमाः ॥ १७ ॥  
  
अनिरुद्धः स्वयं ब्रह्मा प्रद्युम्नः काम एव च ।  
बलदेवः स्वयं शेषः कृष्णश्च प्रकृतेः परः ॥ १८ ॥  
  
एतत्ते कथितं सर्वं बाणं रक्ष गणेश्वर ।  
भवाञ्शुभस्वरूपश्च विघ्नखण्डनकारकः ॥ १९ ॥  
  
आरादायास्यति हरिर्गृहीत्वा च सुदर्शनम् ।  
अव्यर्थमस्त्रप्रवरं सूर्यकोटिसमप्रभम् ॥ २० ॥  
  
इति श्रीब्रह्मo महाo श्रीकृष्णजन्मखo उत्तo नारदनाo बाणयुद्धे  
शिवलम्बोदरसंo सप्तदशाधिकशाततमोऽध्यायः ॥ ११७ ॥