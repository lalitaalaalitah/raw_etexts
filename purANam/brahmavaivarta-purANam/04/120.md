---
title: १२०

---
विंशत्यधिकशततमोऽध्यायः  
नारायण उवाच  
अथ कृष्णश्च भगवानुद्धवेत बलेन च ।  
दूतं प्रश्थापयामास विधाय मन्त्रणं शुभम् ॥ १ ॥  
  
शिवो गणपतिर्यत्र दुर्गां दुर्गतिनाशिनी ।  
कार्तिकेयो भद्रकाली चोग्रचण्डा च कोटरी ॥ २ ॥  
  
आगत्य नत्वा दूतश्च गणेशं च शिवं शिवाम् ।  
मानवांश्चापि पूच्यांश्च समुवाच यथोचितम् ॥ ३ ॥  
  
दूत उवाच  
बाणमाह्वयते कृष्णः सङ्ग्रामार्थ महेश्वर ।  
किं वाऽनिरुद्धमूषां च गृहीत्वा शरणं व्रज ॥ ४ ॥  
  
रणे निमन्त्रितो यो हि न याति भयकातरः ।  
परत्र नरकं याति सप्तभिः पितृभिः सह ॥ ५ ॥  
  
दूतस्य वचनं श्रुत्वा सभामध्ये यथोचितम् ।  
उवाच पार्वती देवी स्वयं शङ्करसन्निधौ ॥ ६ ॥  
  
पार्वत्युवाच  
गच्छ बाण महाभाग गृहीत्वा तव कन्यकाम् ।  
सर्वस्वं यौतकं दत्त्वा श्रीकृष्णं शरणं व्रज ॥ ७ ॥  
  
सर्वेषामीश्वरं बीजं दातारं सर्वसम्पदम् ।  
वरं वरेप्यं शरणं कृपालुं भक्तवत्सलम् ॥ ८ ॥  
  
पार्वतीवचनं श्रुत्वा तमूचुस्ते सुरेश्वराः ।  
प्रशसंसुःसभामध्ये धन्यधन्येति सर्वदा ॥ ९ ॥  
  
कोपाविष्टश्च बाणोऽयमुत्तस्थौ सहसाऽसुरः ।  
सान्नाहिको धनुष्पाणिः प्रणम्य शङ्करं ययौ ॥ १० ॥  
  
सर्वैर्निषिध्यमानश्च कम्पितो रक्तलोचनः ।  
सान्नाहिकश्च दैत्यानां त्रिकोट्या च महाबलः ॥ ११ ॥  
  
कुम्भाण्डः कूपकर्णश्च निकुम्भः कुम्भ एव च ।  
सेनापतीश्वरश्चैते ययुः सान्नाहिकास्तथा ॥ १२ ॥  
  
उन्मत्तभैरवश्चैव संहारभैरवस्तथा ।  
असिताङ्गो भैरवश्च रुरुभैरव एव च ॥ १३ ॥  
  
महाभैरवसञ्ज्ञश्च कालभैरव एव च ।  
प्रचण्डभैरवश्चैव क्रोधभैरव एव च ॥ १४ ॥  
  
प्रययुः शक्तिभिः सार्ध सर्वे सान्नाहिकाश्च ते ।  
कालाग्गिरुद्रो भगवान्रुद्रैः सान्नाहिको ययौ ॥ १५ ॥  
  
उग्रचण्डा प्रचण्डा च चण्डिका चण्डिनायिका ।  
चण्डेश्वरी च चामुण्डा चण्डी चण्डकपालिका ॥ १६ ॥  
  
अष्टौ च नायिकाः सर्वाः प्रययुः खर्पराविन्ताः ।  
कोटरी रत्नयानस्था शोणितग्रामदेवता ॥ १७ ॥  
  
प्रययौ सा प्रफुल्लास्या खड्गखर्परधारिणी ।  
इन्द्राणी वैष्णवी शान्ता ब्रह्माणी ब्रह्मवादिनी ॥ १८ ॥  
  
कौमारी नारसिंही च वाराही विकटाकृतिः ।  
माहेश्वरी महामाया भैरवी भीमरूपिणी ॥ १९ ॥  
  
अष्टौ च शक्तयः सर्वा रथस्थाः प्रययुर्मुदा ।  
रत्नेन्द्रसारयानस्था प्रययौ भद्रकालिका ॥ २० ॥  
  
रक्तवर्णा त्रिनयना जिह्वाललनभीषणा ।  
शूलशक्तिगदाहस्ता खड्गखर्परधारिणी ॥ २१ ॥  
  
प्रययौ शूलहस्तश्च वृषभस्थो महेश्वरः ।  
स्कन्दश्च शिखियानस्थः शस्त्रपाणिर्धनुर्धरः ॥ २२ ॥  
  
एवं च प्रययुः सर्वे गणेशं पार्वतीं विना ।  
एभिर्युक्तं महादेवं दृष्ट्वा च भद्रकालिकाम् ॥ २३ ॥  
  
प्रचक्रे चक्रपाणिश्च सम्भाषां च यथोचिताम् ।  
बाणः शङ्कध्वनिं कृत्वा प्रणम्य पार्वतीश्वरम् ॥ २४ ॥  
  
धनुर्दथार सगुणं दिव्यास्त्रेण नियोजितम् ।  
बाणं समुद्यतं दृष्ट्वा सात्यकिः परवीरहा ॥ २५ ॥  
  
निषिध्यमानस्तैः सर्वैः सन्नाही प्रययौ मुदा ।  
बाणश्चिक्षेप दिव्यास्त्रमञ्जनं नाम नारद ॥ २६ ॥  
  
अव्यर्थं ग्रीष्ममध्याहनमार्तण्डाभं सुतीक्ष्णकम् ।  
दृष्टावाऽस्त्रं सात्यकिः साक्षात्किञ्चिन्नम्रो बभूव सः ॥ २७ ॥  
  
किं वा न दग्धः प्रययौ नभोमध्यं सुदारुणम् ।  
वह्निं चिक्षेप बाणश्च सात्यकिर्वारुणेन च ॥ २८ ॥  
  
प्रज्वलन्तं तालमानं निर्वाणं च चकार सः ।  
चिच्छेद वारुणं घोरं प्रजण्डं भीममुल्बणम् ॥ २९ ॥  
  
चिच्छेद सात्यकिश्चैव पार्जन्येनावलीलया ।  
चिक्षेप पवनं बाणः प्रचण्डं भीममुल्बणम् ॥ ३० ॥  
  
चिच्छेद सात्यकिश्चैव पर्वताश्त्रेण लीलया ।  
नारायणस्त्रं चिक्षेप बाणश्च रणमूर्धनि ॥ ३१ ॥  
  
सात्यकिर्दण्डवद्भूमौ पपातार्जुनशिक्षया ।  
माहेश्वरं प्रचिक्षेप बाणः शस्त्रविदां वरः ॥ ३२ ॥  
  
सात्यकिर्वैष्णवास्त्रेण प्रविच्छेदावलीलया ।  
ब्रह्मास्त्रं चापि चिक्षेप बाणश्च रणमूर्धनि ॥ ३३ ॥  
  
क्षणं चकार निर्वाणं ब्रह्मास्त्रेण च सात्यकिः ।  
नागास्त्रं चापि चिक्षेप बाणो रणविशारदः ॥ ३४ ॥  
  
सात्यकिर्गारुडेनैव सञ्जहार क्षणेन च ।  
जग्राह शूलमव्यर्थं शङ्करस्य सुदारुणम् ॥ ३५ ॥  
  
तुष्टाव सात्यकिर्दुर्गा गले माल्यं बभूव ह ।  
जग्राह धनुषा बाणो बाणं पाशुपतं तथा ॥ ३६ ॥  
  
बाणं सबाणं जृम्भं च सात्यकिश्च चकार ह ।  
बाणं तं जृम्भितं दृष्ट्वा कार्तिकेयो महाबलः ॥ ३७ ॥  
  
अर्धचन्द्रं च चिक्षेप कामश्चिच्छेद लीलया ।  
गदां चक्षेप च स्कन्दः प्रातः सूर्यसमप्रभाम् ॥ ३८ ॥  
  
वैष्णवास्त्रेण कामश्च निर्वाणं च चकार सः ।  
नारायणस्त्रं स्कन्दश्च प्राक्षिपच्च त्वरान्वितः ॥ ३९ ॥  
  
पपात दण्डवद्भूमौ प्रद्युम्नः कृष्णशिक्षया ।  
स्कन्दः शक्तिं च चिक्षेप प्रलयग्निसमप्रभाम् ॥ ४० ॥  
  
कामो नारायणास्त्रेण निर्वाणं च चकार ताम् ।  
ब्रह्मास्त्रं च प्रचिक्षेप कार्तिको रणमूर्धनि ॥ ४१ ॥  
  
ब्रह्मास्त्रेणापि कामश्च निर्वाणं च चकार सः ।  
जग्राह कार्तिकं कोपाद्दिव्यं पाशुपतं तदा ॥ ४२ ॥  
  
निद्रास्त्रेणापि मदनो निद्रितं च चकार तम् ।  
कार्तिकं निद्रितं दृष्ट्वा बाणं च जृम्भितं तथा ॥ ४३ ॥  
  
कोपात्कामं च सरथं जग्राह भद्रकालिका ।  
क्रोडे कृत्वा च बाणं च स्कन्दं च जगतां प्रसूः ॥ ४४ ॥  
  
रणस्थलाच्च प्रययौ यत्रैव पार्वती सती ।  
कार्तिकं बोधयामास बाणं सुस्थं चकार सा ॥ ४५ ॥  
  
सहसासरथः कामो नासारन्ध्रेण वर्त्मना ।  
बहिर्बभूव सन्त्रस्तः प्रययौ च रणस्थलम् ॥ ४६ ॥  
  
दृष्ट्का कामं च सरथं जहसुर्यादवास्तदा ।  
सर्वे शैवाश्च तत्रस्थाः शुष्ककण्ठा भयकुलाः ॥ ४७ ॥  
  
अथ बाणः पुनः क्रुद्धो रथमारुह्य कोपतः ।  
कार्तिकेयश्च भगवान्युद्धाय पुनरागतः ॥ ४८ ॥  
  
बाणः पञ्च शरांश्चैव चिक्षेप रणमूर्धनि ।  
अर्धचन्द्रेण चिच्छेद बलदेवो महाबलः ॥ ४९ ॥  
  
रथं बभञ्ज बाणस्य लाङ्गलेन च लाङ्गली ।  
जघन सूतमश्वांश्च मुसलेनावलीलया ॥ ५० ॥  
  
कुर्वन्तमुद्यमं छेत्तुं हलिनं च महाबलः ।  
कालाग्निरुद्रो भगवान्वारयामास लीलया ॥ ५१ ॥  
  
रथं कालाग्निरुद्रस्य बभञ्ज लाङ्गली रुषा ।  
हलेन सूतमश्वाश्च जधान रणमूर्धनि ॥ ५२ ॥  
  
कालाग्निरुद्रः कोपेन चिक्षेप जवरमुल्वणम् ।  
बभूवुर्यादवाः सर्वे ज्वराक्रान्ता हरिं विना ॥ ५३ ॥  
  
तं दृष्ट्वा भगवान्कृष्णः ससर्ज वैष्णवं ज्वरम् ।  
तं चिक्षेप ज्वरं हन्तुं माहेशं रणमूर्धनि ॥ ५४ ॥  
  
बभूव ज्वरयोर्युद्धं मुहूर्तमतिदारुणम् ।  
वैष्णवज्वरनिष्कान्तो रणमीर्ध्नि पपात सः ॥  
परं बभूव निश्चेष्टस्तुष्टाव माधवं पुनः ॥ ५५ ॥  
  
ज्वर उवाच  
प्रणान्रक्ष जगन्नाथ भक्तानुग्रहविग्रह ।  
त्वमात्मा पुरुषः पुर्णः सर्वत्र समता तव ॥ ५६ ॥  
  
ज्वरस्य वचनं श्रुत्वा सञ्जहार स्वकं ज्वरम् ।  
माहेश्वरो ज्वरो भीतो रणादेव हि निर्ययौ ॥ ५७ ॥  
  
बाणश्च पुनरागत्य बाणानां च सहस्रकम् ।  
चिक्षेप मन्त्रपूतं च प्रलयाग्निशिखोपमम् ॥ ५८ ॥  
  
फाल्गुनः शरजालेन वारयामास लीलया ।  
चिक्षेप शक्तिं बाणश्च ग्रीष्मसूर्यसमप्रभाम् ॥ ५९ ॥  
  
चिच्छेद लीलया तां च सव्यसाची महाबलः ।  
स जग्राह पाशुपतं शतसूर्यसमप्रभम् ॥ ६० ॥  
  
अत्यर्थमतिघोरं च विश्वसंहारकारकम् ।तद्दृष्टा चक्रपाणिश्च चक्रं चिक्षेप दारुणम् ॥ ६१ ॥  
  
हस्तानां च सहस्रं च सपाशुपतमुल्बणम् ।  
चिच्छेद रणमध्ये च पपाताचलसिंहवत् ॥ ६२ ॥  
  
शस्त्रं पाशुपतं चैव ययौ पशुपतेः करम् ।  
अव्यर्थ दारुणं लोके प्रलयाग्निशिखोपमम् ॥ ६३ ॥  
  
बाणरक्तसमूहेन बभूव च महानदः ।  
बाणः पपात निश्चेष्टी व्यथितो हतचेतनः ॥ ६४ ॥  
  
तत्राऽऽजगाम भगवान्महदेवो जगद्गुरुः ।  
रुरोदाऽऽगत्य मोहेन बाणं कृत्वा स्ववक्षसि ॥ ६५ ॥  
  
शिवाश्रुपतनेनैव सम्बभूव सरोवरम् ।  
चेतनं कारयामास करुमासागरः प्रभुः ॥ ६६ ॥  
  
बाणां गृहीत्वा प्रययौ यत्र देवो जनार्दनः ।  
चक्रे पद्मार्चिते पादपद्मे बाणसमर्पणम् ॥ ६७ ॥  
  
तुष्टाव जगतां नाथं भक्तेशं चन्द्रशेखलः ।  
बलिना च स्ततं येन वेदोक्तेन च तेन च ॥ ६८ ॥  
  
हरिर्मृत्युञ्जयं ज्ञानं ददौ बाणाय धीमते ।  
करपद्मं ददौ गात्रे तं चकाराजरामरम् ॥ ६९ ॥  
  
बाणः स्तोत्रेण तुष्टाव भक्त्या बलिकृतेन च ।  
वरां कन्यां समानीय रत्नभूषणभूषिताम् ॥ ७० ॥  
  
ब्रददौ हरये भक्त्या तत्रैव देवसंसदि ।  
गजेन्द्राणां पञ्चलक्ष्मश्वानां तच्चतुर्गुणम् ॥ ७१ ॥  
  
दासीनां च सहस्रं च रत्नभूषणभूषितम् ।  
सहस्रं कामधेनूनां वत्सयुक्तं च सर्वदम् ॥ ७२ ॥  
  
माणिक्यानां च मुक्तानां रत्नानां शतलक्षकम् ।  
मणीन्द्राणां हीरकाणां शतलक्षं मनोहरम् ॥ ७३ ॥  
  
जलभाजनपात्राणि सुवर्णनिर्मितानि च ।  
महस्राणि ददौ तस्मै भक्तिनम्रात्मकन्धरः ॥ ७४ ॥  
  
वराणि सूक्ष्मवस्त्राणि वह्निशुद्धांशुकानि च ।  
ददौ बाणश्च मर्वाणि स्वभक्त्या शङ्कराज्ञया ॥ ७५ ॥  
  
ताम्बूलानां मधनां च पूर्णपात्राणि नारद ।  
सहस्राणि ददौ भक्त्या वराणि विविधानि च ॥ ७६ ॥  
  
कन्यां समर्पयामास पादपद्मे हरेरपि ।  
रुरोदोच्चैः स्वभक्त्या च परिहारं चकार सः ॥ ७७ ॥  
  
कृष्णस्तस्मै वरं दत्त्वा वेदोक्तं च शुभाशिष्म् ।  
शङ्करानुमतेनैव प्रययौ द्वारकां पुरीम् ॥ ७८ ॥  
  
गत्वा कन्यां नवोढां तां बाणस्यापि महात्मनः ।  
रुक्मिण्यै प्रददौ शीघ्रं देवक्यै च हरिः स्वयम् ॥ ७९ ॥  
  
महोत्सवं मङ्गलं च कारयामास यत्नतः ।  
ब्राह्मणान्भोजयामास ब्राह्मणेभ्यो धनं ददौ ॥ ८० ॥  
  
इति श्रीब्रह्मo महाo श्रीकृष्णजन्मखo उत्तo नारदनाo बाणयुद्धं नाम  
विंशत्यधिकशततमोऽध्यायः ॥ १२० ॥