---
title: ११४

---
अथ चतुर्दशाधिकशततमोऽध्यायः  
नारायण उवाच  
कृष्णपुत्रश्च प्रद्युम्नो महाबलपराक्रमः ।  
तत्पुत्रोऽप्यनिरुद्धश्च विधातुरंश एव च ॥ १ ॥  
  
एकदाऽसावनिरुद्धो नवयौवनसंयुतः ।  
सुप्तो रहसि पर्यङ्के पुष्पचन्दनचर्चिते ॥ २ ॥  
  
स्वप्ने ददर्श युवतीं पुष्णोद्याने सुपुष्पिते ।  
सुगन्धिपुष्पतल्पे च स्निग्धचन्दनचर्चिते ॥ ३ ॥  
  
शयानां सुस्मितां रम्यां नवयौवनसंयुताम् ।  
अमूल्यरत्ननिर्माणभूषणेन विभूषिताम् ॥ ४ ॥  
  
चारुकेयूरवलयशङ्खकङ्कणशोभिताम् ।  
मणिकुण्डलयुग्मेन गण्डस्थलविराजिताम् ॥ ५ ॥  
  
अतीव सूक्ष्मवसनां क्वणन्मञजीररञ्जिताम् ।  
पक्वबिम्बाधरोष्ठीं च शरत्कमललोचनाम् ॥ ६ ॥  
  
शरत्पद्मप्रभामुष्टकोटीन्दुनिन्दिताननाम् ।  
मुक्तापङ्क्तिसमासाद्यदन्तपङ्क्तिमनोहराम् ॥ ७ ॥  
  
त्रिवक्रकबरीभारां मालतीमाल्यभूषिताम् ।  
कस्तूरीकुङ्कुमालक्तस्निग्धचन्दनकज्जलैः ॥ ८ ॥  
  
पत्रावलीविरचितसुकपोलस्थलोज्ज्वलाम् ।  
दाडिमीकुसुमाकारसिन्दूरबिन्दुभूषिताम् ॥ ९ ॥  
  
श्रीरामकदलीस्तम्भनिन्दितोरुस्थलोज्ज्वलाम् ।  
अत्युच्चैर्वर्तुलाकारस्तनयुग्मविभूषिताम् ॥ १० ॥  
  
नितम्बभारन म्रां च कामबाणप्रपीडिताम् ।  
कामुकीं कमनीयां च पश्यन्तीं वक्रचक्षुषा ॥ ११ ॥  
  
कुङ्कुमालक्तरक्ताक्तपादपद्मविराजिताम् ।  
वायुप्रेरणवस्त्रेण व्यक्तगुव्तस्थलोज्ज्वलाम् ॥ १२ ॥  
  
तां दृष्ट्वा कामपुत्रश्च कामोन्मथितमानसः ।  
उवाच मधुरं रम्यं काममत्तां सुकोमलाम् ॥ १३ ॥  
  
चारुचम्पकवर्णाभां कामेन पुलकान्विताम् ।  
अतिप्रौढां नवोढां च शृङ्गानेच्छासुचञ्चलाम् ॥ १४ ॥  
  
अनिरुद्ध उवाच  
किं देवी किं च गान्धर्वोका त्वं कामिनिकानने ।  
कस्य सत्री कस्य कन्या वा कं वा वाञ्छसि सुन्दरि ॥ १५ ॥  
  
त्रैलोक्यातुलसौन्दर्या मुनिमानसमोहिनी ।  
न बिभेषि कथं ब्रूहि स्वयमेकाकिनी च माम् ॥ १६ ॥  
  
अहं त्रैलोक्यनाथस्य पौत्रः कामात्मजोऽधुना ।  
कान्तेऽहमनिरुद्धश्च नवीनयौवनाहतः ॥ १७ ॥  
  
कमनीयश्च कामी च कामशास्त्रविशारदः ।  
कामुकीकामनां पूर्णां कर्तुमेवेश्वरः स्वयम् ॥ १८ ॥  
  
मां भजस्व सुशीरे त्वं सुवेषं च सुशीलकम् ।  
रतिशूरं रतिरसप्राज्ञं रतिरसप्रियम् ॥ १९ ॥  
  
रतिपुत्रं रतिरसं प्रमत्तं रसिकं प्रिये ।  
युवानं व्याधिहीनं च कामुकं कामुकीच्छति ॥ २० ॥  
  
विदग्धामु विदग्धं च कान्तमायाति कामतः ।  
विदग्धाया विदग्धेन सङ्गमो गुणवान्भवेत् ॥ २१ ॥  
  
प्रच्छाद्य लोजनास्यं च नवसङ्गमलज्जिता ।  
विलोकयन्ती वक्राक्षिकोणेन तमुवाच सा ॥ २२ ॥  
  
कामिन्युवाच  
कामुकः कामपुत्रोऽसि कामेन व्याकुलोऽधुना ।  
भवांश्चेत्कामुकीयोग्यो न कामश्चिन्तितः कथम् ॥ २३ ॥  
  
पौत्रस्त्रैलोक्यनाथस्य स्वतः सम्भावितस्य च ।  
स्वयं योग्यो योग्यपुत्रो विवाहं न कथं (व्यधाः) चन ॥ २४ ॥  
  
विवाहीता यज्ञपत्नी सा च पुण्यव्रता सती ।  
निश्चला सततं साध्या वर्धिनी सङ्गिनी सदा ॥ २५ ॥  
  
भयप्रीतिदानसाध्या गुप्तपत्नी त्वनिश्चला ।  
नैमित्तिका न नीत्या सा सा च वेदविवर्जिता ॥ २६ ॥  
  
परं नरकसोपाना परत्रेहायशस्करा ।  
साधुस्तत्र न हि रतो वंशजो वैष्णवो यदि ॥ २७ ॥  
  
यदि पूर्व भवेद्भ्रान्तो निवृत्तः साधुसङ्गतः ।  
प्रवृत्तिरेषा भूतानां निवृत्तिस्तु महाफला ॥ २८ ॥  
  
प्रायश्चित्ती पुनर्लिप्तो निवृत्तः पातकी यदि ।  
उवहास्यो भुवि भवेत्सर्वं कुञ्जरशौचवत् ॥ २९ ॥  
  
सुशीला सुन्दरी शान्ता धर्मपत्नी प्रशंसिता ।  
पतिव्रता सुसाध्या सा शश्वत्सुप्रियवादिनी ॥ ३० ॥  
  
कोमलाङ्गी विदग्धा च श्यामा रतिसुखप्रदा ।  
एवम्भूतां परित्यज्य वैष्णवस्तपसे व्रजेत् ॥ ३१ ॥  
  
सा जेत्परिणता साध्वी शान्ता पुत्रवती यदा ।  
अन्यथा च वृथा सर्वं तपसः स्खलनं भवेत् ॥ ३२ ॥  
  
असाधुश्च कुवंशश्चेत्परनारीं प्रयाति चेत् ।  
स याति नरकं घोरं पितुशिः सप्तभिःसह ॥ ३३ ॥  
  
अहमूषा बाणकन्या बाणः शङ्करकिङ्करः ।  
बाणस्त्रैलोक्यविजयी शङ्करो जगतां पतिः ॥ ३४ ॥  
  
न स्वतन्त्रा पराधीना त्रिषु कालेषु कामिनी ।  
पुंश्चली या स्वतन्त्रा साऽप्यसद्वंशप्रसूतिका ॥ ३५ ॥  
  
पिता ददाति कन्यां तां सुयोग्याय वराय च ।  
कन्या वरं न याचेत धर्म एष सनातनः ॥ ३६ ॥  
  
त्वं च योग्योऽसि योग्याऽहं मामिच्छसि यदि प्रभो ।  
बाणं प्रार्थय शम्भुं वाऽऽप्यथवा पार्वतीं सतीम् ॥ ३७ ॥  
  
इत्युक्त्वा सुन्दरी साध्वी सान्तर्धाना बभूव ह ।  
निद्रां तत्याज सहसा कामी कामात्मजो मुने ॥ ३८ ॥  
  
बुद्धवा स्वप्नं स विज्ञाय कामेन व्यथितान्तरः ।  
बभूव व्याकुलोऽशान्तो न दृष्ट्वा प्राणवल्लभाम् ॥ ३९ ॥  
  
त्यक्त्वाऽऽहारमनिद्रश्च प्रमत्तश्च कृशोदरः ।  
क्षणं तिष्ठति शेते च क्षणं रहसि रोदिति ॥ ४० ॥  
  
पुत्रं दृष्ट्वा तु क्रन्दन्तं देवकी रुक्मिणी रतिः ।  
अन्याश्च योषितः सर्वाः कथयामासुरीश्वरम् ॥ ४१ ॥  
  
तासां च वचनं श्रुत्वा प्रहस्य मवुसूदनः ।  
उवाच सर्वतत्त्वज्ञः कृष्णश्च पूर्णमानसः ॥ ४२ ॥  
  
श्रीभगवानुवाच  
कामातुरा बाणकन्या रतिं दृष्ट्वा शिवेशयोः ।  
वरं सम्प्राप दुर्गाया व्याकुला मदनास्त्रतः ॥ ४३ ॥  
  
स्वप्नं च दर्शयामास साऽनिरुद्धं च पार्वती ।  
मम पौत्रं प्रमत्तं च चकार कौतुकेन च ॥ ४४ ॥  
  
तत्पुत्रीं च प्रमतां ता करोमि स्वप्नताऽधुना ।  
स्वच्छन्दं तिष्ठ न चिरं नास्ति चिन्ता मनोव्यथा ॥ ४५ ॥  
  
इति कृष्णः समाश्वास्यसर्वातमासर्वसिद्धिवित् ।  
स्वप्नं च दर्शयामास बाणपुत्रीं च कामुकीम् ॥ ४६ ॥  
  
सुप्ता सुतल्पे बाला सा पुष्पचन्दनचर्चिते ।  
नवयौवनसंयुक्ता रत्नभूषणभूषिता ॥ ४७ ॥  
  
शयाना रत्नपर्यङ्के ददर्श स्वप्नमीप्सितम् ।  
अतीव निर्जने देशे रत्ननिर्माणमन्दिरे ॥ ४८ ॥  
  
नवीननीरदश्याममतीव नवयौवनम् ।  
कोटिकन्दर्पलीलाभं सस्मितं सुमनोहरम् ॥ ४९ ॥  
  
रत्नकेयुरवलयरत्नमञ्जीररञ्जितम् ।  
रत्नकुण्डलयुग्मेन गण्डस्थलविराजितम् ॥ ५० ॥  
  
चन्दनोक्षितसर्वाङ्गं भूषितं पीतवाससा ।  
सुचारुमालतीमाल्यवक्षः स्थलसमुज्ज्वलम् ॥ ५१ ॥  
  
शयानं रत्नपर्यङ्के पुष्पचन्दनचर्चिते ।  
तं दृष्ट्वा सहसा साध्वी तन्मूलं प्रययौ मुदा ॥ ५२ ॥  
  
उवाच मधुरं साध्वी हृदयेन विदूयता ।  
कामात्मजप्रिया कान्ता कामबाणप्रपीडिता ॥ ५३ ॥  
  
ऊषोवाच  
कस्त्वं कामुक भद्रं ते मां भजस्व स्मरातुराम् ।  
अतिप्रौढां नवोढां च नवसङ्गमलालसाम् ॥ ५४ ॥  
  
तवानुरक्तां भक्तां च गान्धर्वेण समुद्वह ।  
विवाहाष्टप्रकारेषु गान्धर्वः सुलभो नृणाम् ॥ ५५ ॥  
  
अनुरक्तां प्रियां प्राप्य त्यजेद्यः कपटी पुमान् ।  
तस्माद्याति महालक्ष्मीः शापं दत्त्वा सुदारुणम् ॥ ५६ ॥  
  
पुमानुवाच  
अहं कृष्णस्य पौत्रश्च कामदेवात्मजः स्वयम् ।  
कथं गृह्णामि त्वां कान्ते तयोरनुमतिं विना ॥ ५७ ॥  
  
इत्येवमुक्त्वा स पुमानन्तर्धानं चकार सः ।  
कामेन व्याकुला कान्ता न दृष्ट्वा कान्तमीप्सितम् ॥ ५८ ॥  
  
निद्रां त्यक्त्वा समुत्थाय तल्पादेव मनोहरात् ।  
विषसाद सखीमध्ये प्रमत्ता रुदती भृशम् ॥ ५९ ॥  
  
पप्रच्छ तां वराऽऽलीनां किं किमित्येव निश्चितम् ।  
उवाच बौधयामास चित्रलेखा सुयोगिनी ॥ ६० ॥  
  
चेतनं कुरु कल्याणि कस्माते भीतिरुल्बणा ।स्वयं शम्भुः शिवा साक्षाद्दुर्लङ्ध्ये नगरे सति ॥ ६१ ॥  
  
शिवस्मरणमात्रेण सर्वारिष्टं पलायते ।  
शिवं भवति सर्वत्र शिव एव शिवालयः ॥ ६२ ॥  
  
ध्यानाद्दुर्गतिनाशिन्याः सर्वं दुर्गं विनश्यति ।  
ददाति मङ्गलं तस्मै सर्वमङ्गलमह्गला ॥ ६३ ॥  
  
चित्रलेखावचः श्रुत्वा किञ्चिन्नोवाच सुन्दरी ।  
त्यक्त्वाऽऽहारं च निद्रां च पुरुषं चिन्तयेत्सदा ॥ ६४ ॥  
  
चित्रलेखा सखी गत्वा बाणमाह च तत्प्रियाम् ।  
दुर्गां च शङ्करं स्कन्दं गणेशं योगिनां गुरुम् ॥ ६५ ॥  
  
चित्रलेखावचः श्रुत्वा रुरोदोच्चैर्भृशं सती ।  
बाणश्य शङ्कराभ्याशे विषसाद प्रमूर्च्छितः  
जहास शङ्करो दुर्गा कार्तिकेयो गणेश्वरः ॥ ६६ ॥  
  
गणेश्वर उवाच  
यो ददाति ध्रुवं दुःखमन्यस्मै दमभमोहितः ।  
सक्ष्मधर्मविचारेण स विन्दति चतुर्गुणम् ॥ ६७ ॥  
  
शिवेशयोश्च क्रीडां च दृष्ट्वा या काममोहिता ।  
वरं तस्यै ददौ दुर्गा वरमेव सुदुर्लभम् ॥ ६८ ॥  
  
स्वप्ने गत्वा स्वयं देवी मत्तं कृत्वा समरात्मजम् ।  
अधुना वामपार्श्चे च शम्भोस्तिष्ठति मूक्वत् ॥ ६९ ॥  
  
सर्वं ज्ञात्वा च सर्वज्ञो भगवान्हरिरीश्वरः ।  
स्वप्ने सुवेषं पुरुषं दर्शयामास कन्याकाम् ॥ ७० ॥  
  
सुवेषं पुरुषं दृष्ट्वा युवानं युवाती सती ।  
परमेच्छा भवेत्तस्या धर्मभीत्या निवर्तते ॥ ७१ ॥  
  
सुवेषं पुरुषं दृष्ट्वा पुंश्चली पापवंशजा ।  
त्येजेन्निद्रां च स्वाहारं पतिं पुत्रं धनं गृहम् ॥ ७२ ॥  
  
चेतनं गृहकार्य च कुललज्जां कुलद्वयम् ।  
युवानं रतिशूरं चाप्यतिनीच न हि त्यजेत् ॥ ७३ ॥  
  
त्यजेज्जातिं च धर्मं च प्राणांश्च परिणामतः ।  
तस्मात्प्राज्ञः प्रयत्नेन प्राणेभ्यो युवतीं सदा ॥ ७४ ॥  
  
परिरक्षेच्च सततं मायायुक्तां न विश्वसेत् ।  
हृदयं क्षुरधाराभं नारीणां मधुरं वचः ॥ ७५ ॥  
  
तासां मनो न जानन्ति सन्तो वेदाश्च वैदिका ।  
प्रयातु द्वारकां सद्याश्चित्रलेखा सुयोगिनीं ॥ ७६ ॥  
  
अनिरुद्धं समाहर्तुं प्रमात्तमवलीलया ।  
इति श्रुत्वा महादेवो गणेशं तमुवाच ह ॥ ७७ ॥  
  
न श्रुणोति यथा बाणः शुभकार्यं तथा कुरु ।  
चित्रलेखा ययौ तुर्णं द्वारकाभवनं हरेः ॥ ७८ ॥  
  
सर्वेषामपि दुर्लङ्ध्यं लीलया प्रविवेश सा ।  
निद्रितं चानिरुद्धं च समाहृत्य च योगतः ॥ ७९ ॥  
  
रथमारोहयामास निद्वितं बालकं मुदा ।  
सा मनोयायिनी भद्रा गृहीत्वा बालकं मुने ॥ ८० ॥  
  
मुहूर्ताच्छोणितपुरं कृत्वा शङ्खध्वनिं ययौ ।  
अथाऽऽश्रमाभ्यन्तरे च रुरुदुः सर्वयोषितः ॥ ८१ ॥  
  
अहो बाणहरो वत्सः क्वगतः प्राणवल्लभः ।  
कृष्णस्ताश्च समाश्वास्य सर्वज्ञः सर्वतत्त्ववित् ॥ ८२ ॥  
  
साम्बकामबलैः सार्ध कृष्णाः सात्यकिना तथा ।  
गृहीत्वा गानुडं वीरं रथमारुह्य सत्वरः ॥ ८३ ॥  
  
सुदर्शनं पाञ्चजन्यं पद्मं कौमोदकीं गदाम् ।  
पश्चाद्यास्यतिदेवेशो नगरं शोणितं तथा ॥ ८४ ॥  
  
सगणैःशङ्केरणैव पार्वत्या परिरक्षितम् ।  
अथ सा योगिनी धन्या पुण्या मान्या च योषिताम् ॥ ८५ ॥  
  
शिष्या दुर्वाससः शान्ता सिद्धयोगेन सिद्धिदा ।  
बारकं बोधयामास रुदन्तं मातरं स्मरन् ॥ ८६ ॥  
  
स्नापयित्वा ददौ तस्मै माल्यचन्दनभूषणम् ।  
कृत्वा सुवेषं बालस्य कन्यान्तः पुरमीप्सितम् ॥ ८७ ॥  
  
चक्रे प्रवेशं योगेन रक्षकैश्चापि रक्षितम् ।  
तामूषां निद्रितां दृष्ट्वा निराहारां कृशोदरीम् ॥ ८८ ॥  
  
शीघ्रं च बोधयामास सखीभिः परिरक्षिताम् ।  
ऊषां कृत्वा च सुस्नातां वस्त्रभूषणभूषिताम् ॥ ८९ ॥  
  
वस्त्रैर्माल्यैश्चन्दनैश्च सिन्दूरपत्रकैः शुभैः ।  
द्वयोः सम्भाषणं तत्र माहेन्द्रे च शुभक्षणे ॥ ९० ॥  
  
कारयामास गुप्त्या च सखीनां सम्मतेन च ।  
पतिव्रता पतिं दृष्ट्वा सा रेमे विगतज्वरा ॥ ९१ ॥  
  
गान्धर्वेण विवाहेन तामुवाह स्मरात्मजः ।  
रतिर्बभूव सुचिरमुभयोः सुखकारणम् ॥ ९२ ॥  
  
दिवानिशं न बुबुधे स्मरपुत्रः स्मरातुरः ।  
ऊषा कामातुरा प्रौढा नवोढा नवसङ्गमात् ॥ ९३ ॥  
  
मूर्च्छां सम्प्राप पुंसश्च स्पर्शमात्रेण कामुकी ।  
एवं नित्यं च रहसि सङ्गमः सुमनोहरः  
बभूव सुचिरं विप्र राजा शुश्राव रक्षकात् ॥ ९४ ॥  
  
इति श्रीब्रह्मo महाo श्रीकृष्णजन्मखo उत्तo नारदानाo ऊषानिरुद्धयोः  
सङ्गमे चतुर्दशाधिकशततमोऽध्यायः ॥ ११४ ॥