---
title: ०३९

---
नारद उवाच ॥  
कवचं कथितं ब्रह्मन्पद्मायाश्च मनोहरम् ॥  
परं दुर्गतिनाशिन्याः कवचं कथय प्रभो ॥१॥  
पद्माक्षप्राणतुल्यं च जीवनं बलकारणम् ॥  
कवचानां च यत्सारं दुर्गासेवनकारणम् ॥ २ ॥  
नारायण उवाच ॥  
शृणु नारद वक्ष्यामि दुर्गायाः कववं शुभम् ॥  
श्रीकृष्णेनैव यद्दत्तं गोलोके ब्रह्मणे पुरा ॥ ३॥  
ब्रह्मा त्रिपुरसङ्ग्रामे शङ्कराय ददौ पुरा ॥  
जघान त्रिपुरं रुद्रो यद्धृत्वा भक्तिपूर्वकम् ॥ ४ ॥  
हरो ददौ गौतमाय पद्माक्षाय च गौतमः ॥  
यतो बभूव पद्माक्षः सप्तद्वीपेश्वरो जयी ॥ ५ ॥  
यद्धृत्वा पठनाद्ब्रह्मा ज्ञानवाञ्छक्तिमान्भुवि ॥  
शिवो बभूव सर्वज्ञो योगिनां च गुरुर्यतः ॥  
शिवतुल्यो गौतमश्च बभूव मुनिसत्तमः ॥ ६ ॥  
ब्रह्माण्डविजयस्यास्य कवचस्य प्रजापतिः ॥  
ऋषिश्छन्दश्च गायत्री देवी दुर्गतिनाशिनी ॥ ७ ॥  
ब्रह्माण्डविजये चैव विनियोगः प्रकीर्त्तितः ॥  
पुण्यतीर्थं च महतां कवचं परमाद्भुतम् ॥ ८ ॥  
ॐ ह्रीं दुर्गतिनाशिन्यै स्वाहा मे पातु मस्तकम् ॥  
ॐ ह्रीं मे पातु कपालं चाप्यों ह्रीं श्रीं पातु लोचने॥९॥  
पातु मे कर्णयुग्मं चाप्यों दुर्गायै नमः सदा॥  
ॐ ह्रीं श्रीमिति नासां मे सदा पातु च सर्वतः॥3.39.१०॥  
ह्रीं श्रीं क्रूमिति दन्तांश्च पातु क्लीमोष्ठयुग्मकम्॥  
क्लीं क्लीं क्लीं पातु कण्ठं च दुर्गे रक्षतु गण्डके॥११॥  
स्कन्धं महाकालि दुर्गे स्वाहा पातु निरन्तरम् ॥  
वक्षो विपद्विनाशिन्यै स्वाहा मे पातु सर्वतः॥१२॥  
दुर्गे दुर्गे रक्ष पार्श्वौ स्वाहा नाभिं सदाऽवतु॥  
दुर्गे दुर्गे देहि रक्षां पृष्ठं मे पातु सर्वतः॥१३॥  
ॐ ह्रीं दुर्गायै स्वाहा च हस्तौ पादौ सदाऽवतु ॥  
ॐ ह्रीं दुर्गायै स्वाहा च सर्वाङ्गं मे सदाऽवतु ॥ १४ ॥  
प्राच्यां पातु महामाया चाग्नेय्यां पातु कालिका ॥  
दक्षिणे दक्षकन्या च नैर्ऋत्यां शिवसुन्दरी ॥ १५ ॥  
पश्चिमे पार्वती पातु वाराही वारुणे सदा ॥  
कुबेरमाता कौबेर्य्यामैशान्यामीश्वरी सदा ॥ १६ ॥  
ऊर्ध्वं नारायणी पातु त्वम्बिकाऽधः सदाऽवतु ॥  
ज्ञानं ज्ञानप्रदा पातु स्वप्ने निद्रा सदाऽवतु ॥ १७॥  
इति ते कथितं वत्स सर्वमन्त्रौघविग्रहम् ॥  
ब्रह्माण्डविजयं नाम कवचं परमाद्भुतम् ॥ १८ ॥  
सुस्नातः सर्वतीर्थेषु सर्वयज्ञेषु यत्फलम् ॥  
सर्वव्रतोपवासे च तत्फलं लभते नरः ॥ १९ ॥  
गुरुमभ्यर्च्य विधिवद्वस्त्रालङ्कारचन्दनैः ॥  
कण्ठे वा दक्षिणे बाहौ कवचं धारयेत्तु यः ॥3.39.२०॥  
स च त्रैलोक्यविजयी सर्वशत्रुप्रमर्दकः॥  
इदं कवचमज्ञात्वा भजेद्दुर्गतिनाशिनीम्॥२१॥  
शतलक्षं प्रजप्तोऽपि न मन्त्रः सिद्धिदायकः॥ ॥ २२ ॥  
कवचं काण्वशाखोक्तमुक्तं नारद सिद्धिदम् ॥  
यस्मै कस्मै न दातव्यं गोपनीयं सुदुर्लभम् ॥२३॥  
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे दुर्गतिनाशिनीकवचं नामैकोनचत्वारिंशतमोऽध्यायः ॥ ३९ ॥