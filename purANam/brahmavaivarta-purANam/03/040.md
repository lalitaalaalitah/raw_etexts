---
title: ०४०

---
नारायण उवाच ॥  
तं गृहीत्वा तदा विष्णौ वैकुण्ठं च गते सति॥  
सपुत्रं च सहस्राक्षं जघान भृगुनन्दनः॥१॥  
कृत्वा युद्धं तु सप्ताहं ब्रह्मास्त्रेण प्रयत्नतः ॥  
राजा कवचहीनोऽपि सपुत्रश्च पपात ह॥  
पतिते तु सहस्राक्षे कार्तवीर्य्यार्जुनः स्वयम्॥  
आजगाम महावीरो द्विलक्षाक्षौहिणीयुतः॥ ॥३॥  
सुवर्णरथमारुह्य रत्नसारपरिच्छदम् ॥  
नानास्त्रं परितः कृत्वा तस्थौ समरमूर्द्धनि॥४॥  
समरे तं परशुरामो राजेन्द्रं च ददर्श ह ॥  
रत्नालङ्कारभूषाढ्यै राजेन्द्राणां च कोटिभिः ॥५॥  
रत्नातपत्रभूषाढ्यं रत्नालङ्कारभूषितम् ॥  
चन्दनोक्षितसर्वाङ्गं सस्मितं सुमनोहरम् ॥ ६ ॥  
राजा दृष्ट्वा मुनीन्द्रं तमवरुह्म रथादहो ॥  
प्रणम्य रथमारुह्य तस्थौ नृपगणैः सह ॥ ७ ॥  
ददौ शुभाशिषं तस्मै रामश्च समयोचितम् ॥  
प्रोवाच च गतार्थं तं स्वर्गं गच्छेति सानुगः॥८॥  
उभयोः सेनयोर्युद्धमभवत्तत्र नारद ॥  
पलायिता रामशिष्या भ्रातरश्च महाबलाः ॥  
क्षतविक्षतसर्वाङ्गाः कार्त्तवीर्य्यप्रपीडिताः ॥ ९ ॥  
नृपस्य शरजालेन रामः शस्त्रभृतां वरः ॥  
न ददर्श स्वसैन्यं च राजसैन्यं तथैव च ॥ 3.40.१० ॥  
चिक्षेप रामश्चाग्नेयं बभूवाग्निमयं रणे ॥  
निर्वापयामास राजा वारुणेनैव लीलया ॥ ११ ॥  
चिक्षेप रामो गान्धर्वं शैलसर्पसमन्वितम् ॥  
वायव्येन महाराजः प्रेरयामास लीलया ॥ १२ ॥  
चिक्षेप रामो नागास्त्रं दुर्निवार्य्यं भयङ्करम् ॥  
गारुडेन महाराजः प्रेरयामास लीलया ॥ १३ ॥  
माहेश्वरं च भगवांश्चिक्षेप भृगुनन्दनः ॥  
निर्वापयामास राजा वैष्णवास्त्रेण लीलया ॥ १४ ॥  
ब्रह्मास्त्रं चिक्षिपे रामो नृपनाशाय नारद ॥  
ब्रह्मास्त्रेण च शान्तं तत्प्राणनिर्वापणं रणे ॥ १५ ॥  
दत्तदत्तं च यच्छूलमव्यर्थं मन्त्रपूर्वकम् ॥  
जग्राह राजा परशुरामनाशाय संयुगे ॥ १६ ॥  
शूलं ददर्श रामश्च शतसूर्य्यसमप्रभम् ॥  
प्रलयाग्रिशिखोद्रिक्तं दुर्निवार्यं सुरैरपि ॥ १७ ॥  
पपात शूलं समरे रामस्योपरि नारद ॥  
मूर्च्छामवाप स भृगुः पपात च हरिं स्मरन् ॥ १८ ॥  
पतिते तु तदा रामे सर्वे देवा भयाकुलाः ॥  
आजग्मुः समरं तत्र ब्रह्मविष्णुमहेश्वराः ॥ १९ ॥  
शङ्करश्च महाज्ञानी महाज्ञानेन लीलया ॥  
ब्राह्मणं जीवयामास तूर्णं नारायणाज्ञया ॥ 3.40.२० ॥  
भृगुश्च चेतनां प्राप्य ददर्श पुरतः सुरान् ॥  
प्रणनाम परं भक्त्या लज्जानम्रात्मकन्धरः ॥ २१ ॥  
राजा दृष्ट्वा सुरेशांश्च भक्तिनम्रात्मकन्धरः ॥  
प्रणम्य शिरसा मूर्ध्ना तुष्टाव च सुरेश्वरान् ॥ २२ ॥  
तत्राजगाम भगवान्दत्तात्रेयो रणस्थलम् ॥  
शिष्यरक्षानिमित्तेन कृपालुर्भक्तवत्सलः ॥ २३ ॥  
भृगुः पाशुपतास्त्रं च सोऽग्रहीत्कोपसंयुतः ॥  
दत्तदत्तेन दृष्टेन बभूव स्तम्भितो भृगुः ॥२४॥  
ददर्श स्तम्भितो रामो राजानं रणमूर्द्धनि ॥  
नानापार्षदयुक्तेन कृष्णेनाऽऽरक्षितं रणे ॥२५॥  
सुदर्शनं प्रज्वलन्तं भ्रमणं कुर्वता सदा ॥  
सस्मितेन स्तुतेनैव ब्रह्मविष्णुमहेश्वरैः ॥ ॥ २६ ॥  
गोपालशतयुक्तेन गोपवेषविधारिणा ॥  
नवीनजलदाभेन वंशीहस्तेन गायता ॥ २७ ॥  
एतस्मिन्नन्तरे तत्र वाग्बभूवाशरीरिणी ॥  
दत्तेन दत्तं कवचं कृष्णस्य परमात्मनः ॥ २८ ॥  
राज्ञोऽस्ति दक्षिणे बाहौ सद्रत्नगुटिकान्वितम् ॥  
गृहीतकवचे शम्भौ भिक्षया योगिनां गुरौ ॥ २९ ॥  
तदा हन्तुं नृपं शक्तो भृगुश्चेति च नारद ॥  
श्रुत्वाऽशरीरिणीं वाणीं शङ्करो द्विजरूपधृक्॥ 3.40.३० ॥  
भिक्षां कृत्वा तु कवचमानीय च नृपस्य च ॥  
शम्भुना भृगवे दत्तं कृष्णस्य कवचं च यत् ॥ ३१ ॥  
एतस्मिन्नन्तरे देवा जग्मुः स्वस्थानमुत्तमम् ॥  
प्रत्युवाचापि परशुरामो वै समरे नृपम् ॥३२॥  
परशुराम उवाच ॥  
राजेन्द्रोत्तिष्ठ समरं कुरु साहसपूर्वकम् ॥  
कालभेदे जयो नृणां कालभेदे पराजयः॥३३॥  
अधीतं विधिवद्दत्तं कृत्स्ना पृथ्वी सुशासिता ॥  
सम्यक्कृतश्च सङ्ग्रामस्त्वयाऽहं मूर्च्छितो ऽधुना॥ ३४ ॥  
जिताः सर्वे च राजेन्द्रा लीलया रावणो जितः ॥  
जितोऽहं दत्तशूलेन शम्भुना जीवितः पुनः ॥ ३५ ॥  
रामस्य वचनं श्रुत्वा राजा परमधार्मिकः ॥  
मूर्ध्ना प्रणम्य तं भक्त्या यथार्थोक्तिमुवाच ह ॥ ३६ ॥  
राजोवाच ॥  
किमधीतं तथा दत्तं का वा पृथ्वी सुशासिता ॥  
गताः कतिविधा भूपा मादृशा धरणीतले ॥ ३७ ॥  
बुद्धिस्तेजो विक्रमश्च विविधा रणमन्त्रणा ॥  
श्रीरैश्वर्यं तथा ज्ञानं दानशक्तिश्च लौकिकम् ॥ ३८ ॥  
आचारो विनयो विद्या प्रतिष्ठा परमं तपः ॥  
सर्वं मनोरमासङ्गे गतमेव मम प्रभो ॥ ३९ ॥  
सा च स्त्री प्राणतुल्या मे साध्वी पद्मांशसम्भवा ॥  
यज्ञेषु पत्नी मातेव स्नेहे क्रीडति सङ्गिनी ॥3.40.४०॥  
आबाल्यात्सङ्गिनी शश्वच्छयने भोजने रणे ॥  
तां विना प्राणहीनोऽहं विषहीनो यथोरगः ॥ ४१ ॥  
त्वया न दृष्टं युद्धं मे पुरेयं शोचना स्थिता ॥  
द्वितीया शोचना विप्र हतोऽहं ब्राह्मणेन च ॥ ४२ ॥  
काले सिंहः सृगालं च सृगालः सिंहमेव च ॥  
काले व्याघ्रं हन्ति मृगो गजेन्द्रं हरिणस्तथा ॥ ४३ ॥  
महिषं मक्षिका काले गरुडं च तथोरगः ॥  
किङ्करः स्तौति राजेन्द्रं काले राजा च किङ्करम्॥ ४४ ॥  
इन्द्रं च मानवः काले काले ब्रह्मा मरिष्यति ॥  
तिरोभूत्वा सा प्रकृतिः काले श्रीकृष्णविग्रहे ॥ ४९ ॥  
मरिष्यन्ति सुराः सर्वे त्रिलोकस्थाश्चराचराः ॥  
सर्वे काले लयं यान्ति कालो हि दुरतिक्रमः॥४६॥  
कालस्य कालः श्रीकृष्णः स्रष्टुः स्रष्टा यथेच्छया॥  
संहर्ता चैव संहर्तुः पातुः पाता परात्परः॥४७॥  
महास्थूलात्स्थूलतमः सूक्ष्मात्सूक्ष्मतमः कृशः ॥  
परमाणुपरः कालः कालस्स्यात्कालभेदकः ॥ ४८ ॥  
यस्य लोमानि विश्वानि स पुमांश्च महाविराट् ॥  
तेजसा षोडशांशश्च कृष्णस्य परमात्मनः ॥४९॥  
ततः क्षुद्रविराड् जातः सर्वेषां कारणं परम् ॥  
यः स्रष्टा च स्वयं ब्रह्मा यन्नाभिकमलोद्भवः ॥ 3.40.५० ॥  
नाभेः कमलदण्डस्य योऽन्तं न प्राप यत्नतः ॥  
भ्रमणाल्लक्षवर्षं च ततः स्वस्थानसंस्थितः ॥ ५१ ॥  
तपश्चक्रे ततस्तत्र लक्षवर्षं च वायुभुक् ॥  
ततो ददर्श गोलोकं श्रीकृष्णं च सपार्षदम् ॥ ॥ ५२ ॥  
गोपगोपीपरिवृतं द्विभुजं मुरलीधरम् ॥  
रत्नसिंहासनस्थं च राधावक्षस्थलस्थितम् ॥ ५३ ॥  
दृष्ट्वाऽनुज्ञां गृहीत्वा च प्रणम्य च पुनः पुनः ॥  
ईश्वरेच्छां च विज्ञाय स्रष्टुं सृष्टिं मनो दधे ॥ ५४ ॥  
यः शिवः सृष्टिसंहर्त्ता स च स्रष्टुर्ललाटजः ॥  
विष्णुः पाता क्षुद्रविराट् श्वेतद्वीपनिवासकृत् ॥ ५५ ॥  
सृष्टिकारणभूताश्च ब्रह्मविष्णुमहेश्वराः ॥  
सन्ति विश्वेषु सर्वेषु श्रीकृष्णस्य कलोद्भवाः ॥५६॥  
तेऽपि देवाः प्राकृतिकाः प्राकृतश्च महाविराट् ॥  
सर्वप्रसूतिः प्रकृतिः श्रीकृष्णः प्रकृतेः परः ॥५७॥  
न शक्तः परमेशोऽपि तां शक्तिं प्रकृतिं विना ॥  
सृष्टिं विधातुं मायेशो न सृष्टिर्मायया विना ॥ ५८ ॥  
सा च कृष्णे तिरोभूय सृष्टिसंहारकारके ॥  
साऽऽविर्भूता सृष्टिकाले सा च नित्या महेश्वरी ॥५९॥  
कुलालश्च कटं कर्तुं यथाऽशक्तो मृदं विना॥  
स्वर्णं विना स्वर्णकारः कुण्डलं कर्तुमक्षमः ॥ 3.40.६० ॥  
सा च शक्तिः सृष्टिकाले पञ्चधा चेश्वरेच्छया ॥  
राधा पद्मा च सावित्री दुर्गा देवी सरस्वती ॥ ६१ ॥  
प्राणाधिष्ठातृदेवी या कृष्णस्य परमात्मनः ॥  
प्राणाधिकप्रियतमा सा राधा परिकीर्त्तिता ॥ ६२ ॥  
ऐश्वर्य्याधिष्ठातृदेवी सर्वमङ्गलकारिणी ॥  
परमानन्दरूपा च सा लक्ष्मीः परिकीर्त्तिता ॥६३॥  
विद्याधिष्ठातृदेवी या परमेशस्य दुर्लभा ॥  
या माता वेदशास्त्राणां सा सावित्री प्रकीर्तिता॥६४॥  
बुद्ध्यधिष्ठातृदेवी या सर्वशक्तिस्वरूपिणी ॥  
सर्वज्ञानात्मिका सर्वा सा दुर्गा दुर्गनाशिनी ॥ ६५ ॥  
वागधिष्ठातृदेवी या शास्त्रज्ञानप्रदा सदा ॥  
कृष्णकण्ठोद्भवा सा स्याद्या च देवी सरस्वती॥६६॥  
पञ्चधाऽऽदौ स्वयं देवी मूलप्रकृतिरीश्वरी ॥  
ततः सृष्टिक्रमेणैव बहुधा कलया च सा ॥ ६७ ॥  
योषितः प्रकृतेरंशाः पुमांसः पुरुषस्य च ॥  
मायया सृष्टि काले च तद्विना न भवेद्भवः॥६८॥  
सृष्टिश्च प्रतिविश्वेषु ब्रह्मन्ब्रह्मोद्भवा सदा ॥  
पाता विष्णुश्च संहर्त्ता शिवः शश्वच्छिवप्रदः ॥६९॥  
 दत्तदत्तं ज्ञानमिदं राम मह्यं च पुष्करे ॥  
दीक्षाकाले च माघ्यां च मुनिप्रवरसन्निधौ ॥ 3.40.७० ॥  
इत्युक्त्वा कार्त्तवीर्य्यश्च रामं नत्वा च सस्मितः ॥  
आरुरोह रथं शीघ्रं गृहीत्वा सशरं धनुः ॥ ७१ ॥  
रामस्ततो राजसैन्यं ब्रह्मास्त्रेण जघान ह ॥  
नृपं पाशुपतेनैव लीलया श्रीहरिं स्मरन् ॥ ७२ ॥  
एवं त्रिस्सप्तकृत्वश्च क्रमेण च वसुन्धराम् ॥  
रामश्चकार निर्भूपां लीलया च शिवं स्मरन् ॥ ७३ ॥  
गर्भस्थं मातुरङ्कस्थं शिशुं वृद्धं च मध्यमम् ॥  
जघान क्षत्रियं रामः प्रतिज्ञापालनाय वै ॥ ७४ ॥  
कार्त्तवीर्य्यश्च गोलोकं त्वगमत्कृष्णसन्निधिम् ॥  
जगाम तोषात्परशुरामश्च श्रीहरिं स्मरन्॥ ७५ ॥  
त्रिस्सप्तकृत्वो निर्भूपां महीं दृष्ट्वा महेश्वरः ॥  
रमणं तेन परशुरामं दृष्ट्वा च कातरम् ॥ ७६ ॥  
देवाश्च मुनयो देव्यः सिद्धगन्धर्वकिन्नराः ॥  
सर्वे चक्रुः पुष्पवृष्टिं राममूर्ध्नि च नारद ॥ ७७ ॥  
स्वर्गे दुन्दुभयो नेदुर्हर्षशब्दो बभूव ह॥  
यशसा चैव परशुरामस्यापूरितं जगत् ॥७८॥  
ब्रह्मा भृगुश्च शुक्रश्च वाल्मीकिश्च्यवनस्तथा॥  
जमदग्निर्ब्रह्मलोकादाजगाम प्रहर्षितः॥७९॥  
पुलकाञ्चितसर्वाङ्गाः सानन्दाश्च समन्विताः ॥  
दूर्वापुष्पकराः सर्वे कुर्वन्तो मङ्गलाशिषः॥ ॥ 3.40.८० ॥  
प्रणनाम च तान्रामो दण्डवत्पतितो भुवि ॥  
क्रोडे चकार ब्रह्माऽऽदौ क्रमात्तातेति संवदन् ॥ ८१ ॥  
तमुवाचाथ परशुरामं ब्रह्मा जगद्गुरुः ॥  
वेदसारं नीतियुतं परिणामसुखावहम् ॥ ८२ ॥  
ब्रह्मोवाच ॥  
शृणु राम प्रवक्ष्यामि सर्वसम्पत्करं परम् ॥  
काण्वशाखोक्तवचनं सत्यं वै सर्वसम्मतम् ॥८३॥  
पूज्यानामेव सर्वेषामिष्टः पूज्यतमः परः ॥  
जनको जन्मदानाच्च पालनाच्च पिता स्मृतः ॥ ८४ ॥  
गरीयाञ्जन्मदातुश्च सोऽन्नदाता पिता मुने ॥  
विनाऽन्नं नश्वरो देहो नित्यं च पितुरुद्भवः ॥ ८९ ॥  
तयोः शतगुणं माता पूज्या मान्या च वन्दिता॥  
गर्भधारणपोषाभ्यां सैव प्रोक्ता गरीयसी॥८६॥  
तेभ्यः शतगुणं पूज्योऽभीष्टदेवः श्रुतौ श्रुतः॥  
ज्ञानविद्यामन्त्रदाताऽभीष्टदेवात्परो गुरुः ॥ ८७ ॥  
गुरुवद्गुरुपुत्रश्च गुरुपत्नी ततोऽधिका ॥  
देवे रुष्टे गुरू रक्षेद्गुरौ रुष्टे न कश्चन ॥ ८८ ॥  
गुरुर्ब्रह्मा गुरुर्विष्णुर्गुरुर्देवो महेश्वरः ॥  
गुरुरेव परं ब्रह्म ब्राह्मणेभ्यः प्रियः परः ॥ ८९ ॥  
गुरुर्ज्ञानं ददात्येव ज्ञानं च हरिभक्तिदम् ॥  
हरिभक्तिप्रदाता यः को वा बन्धुस्ततः परम् ॥ 3.40.९० ॥  
अज्ञानतिमिराच्छन्नो ज्ञानदीपं यतो लभेत् ॥  
लब्ध्वा च निर्मलं पश्येत्को वा बन्धुस्ततः परः ॥ ९१ ॥  
गुरुदत्तं सुमन्त्रं च जप्त्वा ज्ञानं ततो लभेत् ॥  
सर्वज्ञत्वाच्च सिद्धिं च को वा बन्धुस्ततोऽधिकः ॥ ९२ ॥  
सुखं जयति सर्वत्र विद्यया गुरुदत्तया ॥  
यया पूज्योऽपि जगति को वा बन्धुस्ततोऽधिकः ॥ ९३ ॥  
विद्यान्धो वा धनान्धो वा यो मूढो न यजेद्गुरुम् ॥  
ब्रह्महत्यादिकं पापं लभते नात्र संशयः ॥ ९४ ॥  
दरिद्रं पतितं क्षुद्रं नरबुद्या भजेद्गुरुम् ॥  
तीर्थस्नातोऽपि न शुचिर्नाधिकारी च कर्मसु ॥ ९५ ॥  
अभीष्टदेवः श्रीकृष्णो गुरुस्ते शङ्करः स्वयम् ॥  
शरणं गच्छ हे पुत्र देवपूज्यतमं गुरुम् ॥ ९६ ॥  
त्रिस्सप्तकृत्वो निर्भूपा त्वया पृथ्वी कृता यतः ॥  
प्राप्ता त्वया हरेर्भक्तिस्तं शिवं शरणं व्रज ॥ ९७ ॥  
शिवां च शिवरूपं च शिवदं शिवकारणम् ॥  
शिवाराध्यं शिवं शान्तं गुरुं त्वं शरणं व्रज ॥ ९८ ॥  
गोलोकनाथो भगवानंशेन शिवरूपधृक् ॥  
य इष्टदेवः स गुरुस्तमेव शरणं व्रज ॥ ९९ ॥  
आत्मा कृष्णः शिवो ज्ञानं मनोऽहं सर्वजीविषु ॥  
प्राणा विष्णोस्सा प्रकृतिस्सर्वशक्तियुता सुत ॥ 3.40.१००॥  
ज्ञानदं ज्ञानरूपं च ज्ञानबीजं सनातनम् ॥  
मृत्युञ्जयं कालकालं तं गुरुं शरणं व्रज ॥ १०१ ॥  
ब्रह्मज्योतिस्स्वरूपं तं भक्तानुग्रहविग्रहम् ॥  
शरणं व्रज सर्वज्ञं भगवन्तं सनातनम् ॥ १०२ ॥  
प्रकृतिर्लक्षवर्षं च तपस्तप्त्वा यमीश्वरम् ॥  
कान्तं प्रियपतिं लेभे तं गुरुं शरणं व्रज ॥ १०३ ॥  
इत्युक्त्वा मुनिभिः सार्द्धं जगाम कमलोद्भवः ॥  
रामश्च गन्तुं कैलासं मनश्चक्रे च नारद ॥ १०४ ॥  
इति श्रीब्रह्मवैवर्त्ते तृतीये गणेशखण्डे नारदनारायणसंवादे भृगोः कैलासगमनोपदेशो नाम चत्वारिंशत्तमोऽध्यायः ॥ ४० ॥