---
title: ०२७

---
नारायण उवाच ॥  
हरिं स्मृत्वा गृहं गत्वा राजा विस्मितमानसः ॥  
आजगाम महारण्ये जमदग्न्याश्रमं पुनः ॥ १ ॥  
रथानां च चतुर्लक्षं रथिनां दशलक्षकम् ॥  
अश्वेन्द्राणां गजेन्द्राणां पदा तीनामसङ्ख्यकम् ॥२॥  
राजेन्द्राणां सहस्रं च महाबलपराक्रमम् ॥  
महासमृद्धियुक्तश्च त्रैलोक्यं जेतुमीश्वरः ॥३॥  
सर्वतो वेष्टयामास जमदग्न्याश्रमं मुदा ॥  
रथस्थो वर्मयुक्तश्च कार्त्तवीर्य्यार्जुनः स्वयम् ॥ ४ ॥  
सैन्यशब्दैर्वाद्यशब्दैर्महाकोलाहलैर्मुने ॥  
जमदग्न्याश्रमस्थाश्च मूर्च्छामापुर्भयेन च ॥ ५ ॥  
कुटीं प्रविश्य बलवान्गृहीत्वा कपिलां शुभाम् ॥  
पुरं गन्तुं मनश्चक्रे दुर्बुद्धिरसदाश्रयः ॥ ६ ॥  
समुत्तस्थौ मुनिश्रेष्ठो गृहीत्वा सशरं धनुः ॥  
एकाकी मुक्तगात्रश्च धेनुं नत्वा हरिं स्मरन् ॥७॥  
आश्रमस्थाञ्जनान्सर्वान्समाश्वास्य च यत्नतः ॥  
आजगाम रणस्थानं निश्शङ्को नृपतेः पुरः ॥८॥  
निर्ममे शरजालं च स मुनिर्मन्त्रपूर्वकम् ॥  
आच्छादयत्स्वाश्रमं तैर्मानवं वर्मणा यथा ॥ ९ ॥  
अपरं शरजालं च निर्ममे मुनिपुङ्गवः ॥  
तैरेव वारयामास सर्वसैन्यं यथाक्रमम् ॥ १० ॥  
मुनिना शरजालेन सर्वसैन्यं समावृतम् ॥  
तानि सर्वाणि गुप्तानि यथा पत्राणि पञ्जरे ॥ ११ ॥  
राजा दृष्ट्वा मुनिश्रेष्ठमवरुह्य रथात्पुरः ॥  
सार्द्धं नृपेन्द्रैर्भक्त्या च प्रणनाम कृताज्जलिः॥१२॥  
नत्वाऽऽरुरोह यानं स मुनेः प्राप्य शुभाशिषः ॥  
आरुह्य च नृपश्रेष्ठः स्वयानं हृष्टमानसः ॥ ॥१३॥  
नृपैः सार्द्धं नृपश्रेष्ठश्चिक्षेप मुनिपुङ्गवे॥  
अस्त्रं शस्त्रं गदां शक्तिं जघान क्रीडया मुनिः ॥  
मुनिश्चिक्षेप दिव्यास्त्रं चिच्छिदे लीलया नृपः ॥ १४ ॥  
शूलं चिक्षेप नृपतिस्तञ्जघान तदा मुनिः ॥  
अपरं शरजालं च निर्ममे मुनिपुङ्गवः ॥ १५ ॥  
शस्त्रौघैर्दुर्निवार्य्यैश्च खण्डं खण्डं चकार च सः ॥  
निबद्धाश्शरजालेन न च शक्ताः पलायितुम् ॥ १६ ॥  
जृम्भणास्त्रेण मुनिना ते च सर्वे विजृम्भिताः ॥  
हस्त्यश्वरथपादातसहितं सर्वसैन्यकम् ॥१७॥  
राजानं निद्रितं दृष्ट्वा न जघान मुनीश्वरः ॥  
गृहीत्वा कपिलां हृष्टो रुदन्तीं शोकमूर्च्छिताम् ॥  
बोधयित्वा पुरः कृत्वा स्वाश्रमं गन्तुमुद्यतः ॥ १८ ॥  
एतस्मिन्नन्तरे राजा चेतनां प्राप्य नारद ॥  
निवारयामास मुनिं गृहीत्वा सशरं धनुः ॥ १९ ॥  
जगाम कपिला त्रस्ता स्वस्थानं च रणाजिरात् ॥  
मुनिश्च तस्थौ निश्शङ्को गृहीत्वा सशरं धनुः ॥ २० ॥  
ब्रह्मास्त्रं च नृपश्रेष्ठः स चिक्षेप मुनौ तदा ॥  
ब्रह्मास्त्रेण मुनीन्द्रस्य सद्यो निर्वाणतां गतम् ॥२१ ॥  
दिव्यास्त्रेण मुनिश्रेष्ठो नृपस्य सशरं धनुः ॥  
रथं च सारथिं चैव चिच्छिदे वर्म दुर्वहम् ॥ २२ ॥  
अथ राजा महाक्रुद्धो ददर्श स्वसमीपतः ॥  
दत्तेन दत्तां शक्तिं तामेकपूरुषघातिनीम् ॥२३॥  
जग्राह नत्वा दत्तं तं स नत्वा शक्तिमुल्बणाम् ॥  
चूर्णयामास तत्रैव शतसूर्य्यसमप्रभाम्॥ ॥ २४ ॥  
यत्तेजः सर्वदेवानां तेजो नारायणस्य च ॥  
शम्भोश्च ब्रह्मणश्चैव मायायाश्चैव नारद ॥ २५ ॥  
तत्रैवावाहयामास स योगी मन्त्रपूर्वकम् ॥  
तेजसा द्योतयामास गगनं च दिशो दश ॥२६॥  
दृष्ट्वा क्षिपन्तीं तां देवा हाहाकारेण चुक्रुशुः॥  
आकाशस्थाश्च समरं पश्यन्तो दुःखिता हृदा ॥ २७ ॥  
चिक्षेप तां चूर्णयित्वा कार्तवीर्य्यार्जुनः स्वयम् ॥  
सद्यः पपात सा शक्तिर्ज्वलन्ती मुनिवक्षसि ॥ २८ ॥  
विदार्य्योरो मुनेः शक्तिर्जगाम हरिसन्निधिम् ॥  
दत्ताय हरिणा दत्ता शस्त्रास्त्रनिधये तदा ॥ २९ ॥  
मूर्च्छां सम्प्राप्य स मुनिः प्राणांस्तत्याज तत्क्षणम् ॥  
तेजोऽम्बरे भ्रमित्वा च ब्रह्मलोकं जगाम ह ॥३०॥  
युद्धे मुनिं मृतं दृष्ट्वा रुरोद कपिला मुहुः॥  
हे तात तातेत्युच्चार्य्य गोलोकं सा जगाम ह ॥ ३१ ॥  
सर्वं सा कथयामास गोलोके कृष्णमीश्वरम् ॥  
रत्नसिंहासनस्थं तं गोपैर्गोपीभिरावृतम् ॥ ३२ ॥  
कृष्णेन ब्रह्मणे दत्ता ब्रह्मणा भृगवे पुरा ॥  
सा प्रीत्या पुष्करे ब्रह्मन्भृगुणा जमदग्नये ॥ ३३ ॥  
नत्वा च कामधेनूनां समूहं सा जगाम ह ॥  
तदश्रुबिन्दुना मर्त्त्ये रत्नसन्धो बभूव ह ॥३४॥  
अथ राजा तं निहत्य बोधयित्वा स्वसैन्यकम् ॥  
प्रायश्चित्तं विनिर्वर्त्य जगाम स्वपुरं मुदा ॥ ३५ ॥  
प्राणनाथं मृतं श्रुत्वा जगाम रेणुका सती॥  
मुनिं वक्षसि संस्थाप्य क्षणं मूर्च्छा मवाप सा ॥ ३६ ॥  
ततः सा चेतनां प्राप्य न रुरोद पतिव्रता ॥  
एहि वत्स भृगो राम राम रामेत्युवाच ह ॥ ३७ ॥  
आजगाम भृगुस्तूर्णं क्षणाद्वै पुष्करादहो ॥  
ननाम मातरं भक्त्या मनोयायी च योगवित् ॥ ३८ ॥  
दृष्ट्वा रामो मृतं तातं शोकार्तां जननीं सतीम् ॥  
आकर्ण्य रणवृत्तान्तं प्रयान्तीं कपिलां शुचा ॥ ३९ ॥  
विललाप भृशं तत्र हे तात जननीति च ॥  
चितां चकार योगी न्द्रश्चन्दनैराज्यसंयुताम् ॥ ४० ॥  
रेणुका राममादाय तूर्णं कृत्वा स्ववक्षसि ॥  
चुचुम्ब गण्डे शिरसि रुरोदोच्चैर्भृशं मुहुः ॥ ४१ ॥  
राम राम महाबाहो क्व यामि त्वां विहाय च ॥  
वत्स वत्सेति कृत्वैवं विललाप भृशं मुहुः ॥ ४२ ॥  
मत्प्राणाधिक हे वत्स मदीयं वचनं शृणु ॥  
पित्रोः शेषक्रियां कृत्वा याया युद्धं न पुत्रक ॥ ४३ ॥  
गृहे तिष्ठ सुखं वत्स तपस्यां कुरु शाश्वतीम् ॥  
समरं नैव सुखदं दारुणैः क्षत्रियैः सह ॥ ४४॥  
मातुर्वचनमश्रुत्वा प्रतिज्ञां तां चकार ह ॥  
त्रिस्सप्तकृत्वो निर्भूपां करिष्यामि ध्रुवं महीम् ॥ ॥ ४९ ॥  
कार्तवीर्यं हनिष्यामि लीलया क्षत्रियाधमम् ॥  
पितॄंश्च तर्पयिष्यामि क्षत्रियक्षतजैस्तथा ॥ ४६ ॥  
इत्युदीर्य्य पुरो मातुर्विललाप मुहुर्मुहुः ॥  
हितं तथ्यं नीतिसारं बोधयामास मातरम् ॥ ४७ ॥  
राम उवाच ॥  
पितुः शासनहन्तारं पितुर्वधविधायकम् ॥  
यो न हन्ति महामूढो रौरवं स व्रजेद् ध्रुवम् ॥४८॥  
अग्निदो गरदश्चैव शस्त्रपाणिर्धनापहः ॥  
क्षेत्रदारापहारी च पितृबन्धुविहिंसकः ॥ ४९ ॥  
सततं मन्दकारी च निन्दकः कटुजल्पकः॥  
एकादशैते पापिष्ठा वधार्हा वेदसम्मताः ॥५० ॥  
द्विजानां द्रविणादानं स्थानान्निर्वासनं सति ॥  
वपनं ताडनं चैव वधमाहुर्मनीषिणः ॥ ५१ ॥  
एतस्मिन्नन्तरे तत्र चाजगाम भृगुः स्वयम् ॥  
अतित्रस्तो मनस्वी च हृदयेन विदूयता ॥ ५२ ॥  
दृष्ट्वा तं रेणुकारामौ विनतौ सम्बभूवतुः ॥  
स तावुवाच वेदोक्तं परलोकहिताय च ॥ ९३ ॥  
भृगुरुवाच ॥  
मद्वंशजातो ज्ञानी त्वं कथं विलपसे सुत ॥  
जलबुद्बुदवत्सर्वं संसारे च चराचरम् ॥ ५४ ॥  
सत्यसारं सत्यबीजं कृष्णं चिन्तय पुत्रक ॥  
यद् गतं तद्गतं वत्स गतं नैवागमिष्यति ॥ ५५ ॥  
यद्भवेत्तद्भवत्येव भविता यद्भविष्यति ॥  
पूर्वार्जितं स्वीयकर्म फलं केन निवार्य्यते ॥ ५६ ॥  
भूतं भव्यं भविष्यं च यत्कृष्णेन निरूपितम् ॥  
निरूपितं यत्तत्कर्म केन वत्स निवार्यते ॥ ५७ ॥  
मायाबीजं मायिनां च शरीरं पाञ्चभौतिकम् ॥  
सङ्केतपूर्वकं नाम प्रातः स्वप्नसमं सुत ॥ ५८ ॥  
क्षुधा निद्रा दया शान्तिः क्षमा कान्त्यादयस्तथा ॥  
यान्ति प्राणा मनो ज्ञानं प्रयाते परमात्मनि ॥ ५९ ॥  
बुद्धिश्च शक्तयः सर्वा राजेन्द्रमिव किङ्कराः ॥  
सर्वे तमनुगच्छन्ति तं कृष्णं भज यत्नतः ॥ ६० ॥  
के वा केषां च पितरः के वा केषां सुताः सुत ॥  
कर्मभिः प्रेरिताः सर्वे भवाब्धौ दुस्तरे परम् ॥ ६१ ॥  
ज्ञानिनो मा रुदन्त्येव मा रोदीः पुत्र साम्प्रतम् ॥  
रोदनाश्रुप्रपतनान्मृतानां नरकं धुवम् ॥ ६२ ॥  
सङ्केताख्योच्चारणेन यद्रुदन्ति च बान्धवाः ॥  
शतवर्षं रुदित्वा तं प्राप्नुवन्ति न निश्चितम् ॥  
पार्थिवांशं च पृथिवी गृह्णात्यस्थित्वचादिकम् ॥ ६३ ॥  
तोयांशं च तथा तोयं शून्यांशं गगनं तथा ॥  
वाय्वंशं च तथा वायुस्तेजस्तेजोंशकं तथा ॥ ६४ ॥  
सर्वे विलीनाः सर्वेषु को वाऽऽयास्यति रोदनात् ॥  
नामश्रुतियशःकर्म कथामात्रावशेषितः ॥ ६५ ॥  
वेदोक्तं चैव यत्कर्म कुरु तत्पारलौकिकम् ॥  
स च बन्धुः स पुत्रश्च परलोकहिताय यः ॥ ६६ ॥  
भृगोस्तद्वचनं श्रुत्वा शोकं तत्याज तत्क्षणम् ॥  
रेणुका च महासाध्वी तं वस्तुमुपचक्रमे ॥ ६७ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे जमदग्निसंहारपरशुरामप्रतिज्ञादिवर्णनन्नाम सप्तविंशोऽध्यायः ॥ २७ ॥