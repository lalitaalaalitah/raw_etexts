---
title: ०३८

---
नारायण उवाच ॥  
सुचन्द्रे पतिते ब्रह्मन्राजेन्द्राणां शिरोमणौ ॥  
अगमत्पुष्कराक्षस्तु सेनात्र्यक्षौहिणीयुतः ॥ १ ॥  
सूर्य्यवंशोद्भवो राजा सुचन्द्रतनयो महान् ॥  
महालक्ष्मीसेवकश्च लक्ष्मीवान्सूर्य्यसन्निभः ॥ २ ॥  
महालक्ष्म्याश्च कवचं गले यस्य मनोहरम् ॥  
परमैश्वर्य्यसंयुक्तस्त्रैलोक्यविजयी ततः ॥३॥  
तं दृष्ट्वा भ्रातरः सर्वे रैणुकेयस्य धीमतः ॥  
आययुः समरं कर्त्तुं नानाशस्त्रास्त्रपाणयः ॥।४॥  
राजेन्द्रः शरजालेन च्छेदयामास तांस्तथा ॥  
चिच्छिदुः शरजालं च ते वीराश्चैव लीलया ॥ ५ ॥  
चिच्छिदुः स्यन्दनं राज्ञस्ते वीराः पञ्चबाणतः ॥  
सारथिं पञ्चबाणेन रथाश्वं दशबाणतः ॥ ६ ॥  
तद्धनुः सप्तबाणेन तूर्णं वै पञ्चबाणतः ॥  
चिच्छिदुस्तद्भ्रातृवर्गान्विप्राः शङ्करशूलतः ॥७॥  
ते च त्र्यक्षौहिणीं सेनान्निजघ्नुश्चापि लीलया ॥  
हन्तुं नृपेन्द्रं ते वीराः शिवशूलं निचिक्षिपुः ॥  
गले बभूव तच्छूलं राज्ञः पुष्करमालिका ॥ ८ ॥  
शक्तिं च परिघं चैव भुशुण्डीं मुद्गरं तथा ॥  
गदां च चिक्षिपुर्विप्राः कोपेन ज्वलदग्नयः ॥ ९ ॥  
तानि शस्त्राणि चूर्णानि क्ष्माभृतो देहयोगतः ॥  
विस्मिता भ्रातरः सर्वे भृगोरेव महामुने ॥3.38.१०॥  
रथं धनुश्च शस्त्राणि चास्त्राणि विविधानि च ॥  
सेनां प्रस्थापयामास कार्त्तवीर्य्यार्जुनः स्वयम्॥११॥  
राजा स्यन्दनमारुह्य पुष्कराक्षो महाबलः ॥  
चकार शरजालं च महाघोरतरं मुने ॥ १२ ॥  
चिच्छिदुः शरजालं ते वीराः शस्त्रास्त्रपाणयः ॥  
राजा प्रस्वापनेनैव निद्रितांस्तांश्चकार ह ॥ १३ ॥  
भ्रातॄंश्च निद्रितान्दृष्ट्वा जामदग्न्यो महाबलः ॥  
क्षतविक्षतसर्वाङ्गान्बोधयामास तत्त्वतः ॥१४॥  
बोधयित्वा तान्निवार्य्य जगाम रणमूर्द्धनि ॥  
चिक्षेप पर्शुं कोपेन शीघ्रं राजजिघांसया॥१५॥  
छित्त्वा राज्ञः किरीटं च पर्शुर्भूमौ पपात ह॥  
जग्राह परशुं शीघ्रं जामदग्न्यो महाबलः॥१६॥  
तदा शङ्करशूलं च चिक्षिपे मन्त्रपूर्वकम् ॥  
नृपस्य कुण्डलं छित्त्वा जगाम शिवसन्निधिम्॥१७॥  
राजा निहन्तुं तं रामं शरजालं चकार ह ॥  
चिच्छेद शरजालं च रेणुकेयश्च लीलया ॥१८॥  
क्रमेण राजा नानास्त्रं चिक्षिपे मन्त्रपूर्वकम्॥  
तच्चिच्छेद क्रमेणैव भृगुः शस्त्रभृतां वरः॥१९॥  
भृगुश्चिक्षेप नानास्त्रं महासन्धानपूर्वकम् ॥  
तच्चिच्छेद महाराजः सन्धानेनैव लीलया ॥ 3.38.२० ॥  
रामश्चिक्षेप सन्धाय ब्रह्मास्त्रं मन्त्रपूर्वकम् ॥  
राजा निर्वापणं चक्रे सन्धानेनैव लीलया ॥२१॥  
सर्वाण्यस्त्राणि शस्त्राणि रामः पाशुपतं विना ॥  
चिक्षेप कोपविभ्रान्तो भूपश्चिच्छेद तानि च ॥ २२ ॥  
रामः स्तुत्वा शिवं नत्वाऽऽददे पाशुपतं मुने ॥  
नारायणश्च भगवानवोचद् विप्ररूपधृक् ॥ २३ ॥  
ब्राह्मण उवाच ॥  
किं करोषि भृगो वत्स त्वमेवं ज्ञानिनां वरः ॥  
नरं हन्तुं पाशुपतं कोपात्किं क्षिपसि भ्रमात् ॥ २४ ॥  
विश्वं पाशुपतेनैव भवेद्भस्म च सत्वरम् ॥  
सर्वघ्नं स्याच्छस्त्रमिदं विना श्रीकृष्णमीश्वरम् ॥ २५ ॥  
अहो पाशुपतं जेतुं नालमेव सुदर्शनम् ॥  
हरेः सुदर्शनं चैव सर्वास्त्रपरिमर्दकम् ॥२६॥  
खट्वाङ्गिनः पाशुपातं हरेरेव सुदर्शनम् ॥  
एते प्रधाने सर्वेषामस्त्राणां च जगत्त्रये ॥ २७ ॥  
त्यज पाशुपतं ब्रह्मन्मदीयं वचनं शृणु ॥  
यथा जेष्यसि राजानं पुष्कराक्षं महाबलम् ॥ २८ ॥  
कार्त्तवीर्य्यमजेतारं यथा जेष्यसि साम्प्रतम् ॥  
श्रूयतां सावधानेन तत्सर्वं कथयामि ते ॥ २९ ॥  
महालक्ष्म्याश्च कवचं त्रिषु लोकेषु दुर्लभम् ॥  
भक्त्या च पुष्कराक्षेण धृतं कण्ठे विधानतः ॥ 3.38.३० ॥  
परं दुर्गतिनाशिन्याः कवचं परमाद्भुतम् ॥  
धृतं च दक्षिणे बाहौ पुष्कराक्षसुतेन च ॥ ३१ ॥  
कवचस्य प्रभावेण विश्वं जेतुं क्षमौ च तौ ॥  
को जेता च त्रिभुवने देहे च कवचे स्थिते ॥ ३२ ॥  
अहं यास्यामि भिक्षार्थं सन्निधाने तयोर्मुने ॥  
करिष्यामि च तद्भिक्षां प्रतिज्ञा सफलाऽस्तु ते ॥ ३३ ॥  
ब्राह्मणस्य वचः श्रुत्वा रामः सन्त्रस्तमानसः ॥  
उवाच ब्राह्मणं वृद्धं हृदयेन विदूयता ॥ ३४ ॥  
परशुराम उवाच ॥  
न जानामि महाप्राज्ञ कस्त्वं ब्राह्मणरूपधृक् ॥  
शीघ्रं च ब्रूहि मां मूढं तदा गच्छ नृपान्तिकम् ॥ ३५ ॥  
जामदग्न्यवचः श्रुत्वा प्रहस्य ब्राह्मणः स्वयम् ॥  
उक्त्वा चाहं विष्णुरिति ययौ भिक्षितुमीश्वरः ॥ ३६ ॥  
गत्वा तयोः सन्निधानं ययाचे कवचे च तौ ॥  
ददतुस्तौ च कवचे विष्णवे विष्णुमायया ॥  
गृहीत्वा कवचे विष्णुर्वैकुण्ठं निर्जगाम सः ॥ ३७ ॥  
नारद उवाच ॥  
महालक्ष्म्याश्च कवचं केन दत्तं महामुने ॥  
पुष्कराक्षाय भूपाय श्रोतुं कौतूहलं मम ॥ ३८ ॥  
कवचं चापि दुर्गायाः पुष्कराक्षसुताय च ॥  
दुर्ल्लभं केन वा दत्तं तद्भवान्वक्तुमर्हसि ॥ ३९ ॥  
कवचं चापि किम्भूतं तयोर्वा तस्य किं फलम् ॥  
मन्त्रौ तु किम्प्रकारौ च तन्मे ब्रूहि जगद्गुरो॥ ॥। 3.38.४० ॥  
नारायण उवाच ॥  
दत्तं सनत्कुमारेण पुष्कराक्षाय धीमते ॥  
महालक्ष्म्याश्च कवचं मन्त्रश्चापि दशाक्षरः ॥ ४१ ॥  
स्तवनं चापि गोप्यं वै प्रोक्तं तच्चरितं च यत् ॥  
ध्यानं च सामवेदोक्तं पूजां चैव मनोहराम् ॥ ४२ ॥  
दुर्गायाश्चापि कवचं दत्तं दुर्वाससा पुरा॥  
स्तवनं चापि गोप्यं च मन्त्रश्चापि दशाक्षरः॥४३॥  
पश्चाच्छ्रोष्यसि तत्सर्वं देव्याश्च परमाद्भुतम्॥  
महायुद्धसमारम्भे दत्तं प्रार्थनया च यत् ॥४४॥  
महालक्ष्म्याश्च मन्त्रं च शृणु तं कथयामि ते ॥  
ॐ श्रीं कमलवासिन्यै स्वाहेति परमाद्भुतम् ॥ ४५॥  
ध्यानं च सामवेदोक्तं शृणु पूजाविधिं मुने ॥  
दत्तं तस्मै कुमारेण पुष्कराक्षाय धीमते ॥ ४६ ॥  
सहस्रदलपद्मस्थां पद्मनाभप्रियां सतीम् ॥  
पद्मालयां पद्मवक्त्रां पद्मपत्राभलोचनाम् ॥ ४७॥  
पद्मपुष्पप्रियां पद्मपुष्पतल्पाधिशायिनीम् ॥  
पद्मिनीपद्महस्तां च पद्ममालाविभूषिताम् ॥ ४८ ॥  
पद्मभूषणभूषाढ्यां पद्मशोभाविवर्द्धनीम् ॥  
पद्माटवीं प्रपश्यन्तीं सस्मितां तां भजे मुदा ॥ ४९ ॥  
चन्दनाष्टदले पद्मे पद्मपुष्पेण पूजयेत् ॥  
गणं सम्पूज्य दत्त्वा चैवोपचारांश्च षोडश ॥ 3.38.५० ॥  
ततः स्तुत्वा च प्रणमेत्साधको भक्तिपूर्वकम् ॥  
कवचं श्रूयतां ब्रह्मन्सर्वसारं वदामि ते ॥ ५१ ॥  
शृणु विप्रेन्द्र पद्मायाः कवचं परमं शुभम् ॥  
पद्मनाभेन यद्दत्तं ब्रह्मणे नाभिपद्मके ॥ ५२ ॥  
सम्प्राप्य कवचं ब्रह्मा तत्पद्मे ससृजे जगत् ॥  
पद्मालयाप्रसादेन सलक्ष्मीको बभूव सः ॥ ५३ ॥  
पद्मालयावरं प्राप्य पाद्मश्च जगतां प्रभुः ॥  
पाद्येन पद्मकल्पे च कवचं परमाद्भुतम् ॥५४॥  
दत्तं सनत्कुमाराय प्रियपुत्राय धीमते ॥  
कुमारेण च यद्दत्तं पुष्कराय च नारद ॥ ५५ ॥  
यद्धृत्वा पाठनाद् ब्रह्मा सवसिद्धेश्वरो महान् ॥  
परमैश्वर्य्यसंयुक्तः सर्वसम्पत्समन्वितः ॥ ५६ ॥  
यद्दत्वा च धनाध्यक्षः कुबेरश्च धनाधिपः ॥  
स्वायम्भुवो मनुः श्रीमान्पठनाद्धारणाद्यतः ॥ ५७ ॥  
प्रियव्रतोत्तानपादौ लक्ष्मीवन्तौ यतो मुने ॥  
पृथुः पृथ्वीपतिः सद्यो ह्यभवद्वारणाद्यतः ॥ ५८ ॥  
कवचस्य प्रसादेन स्वयं दक्षः प्रजापतिः ॥  
धर्म्मश्च कर्म्मणां साक्षी पाता यस्य प्रसादतः ॥ ५९ ॥  
यद्धृत्वा दक्षिणे बाहौ विष्णुः क्षीरोदशायितः ॥  
भक्त्या विधत्ते कण्ठे च शेषो नारायणांशकः ॥ 3.38.६० ॥  
यद्धृत्वा वामनं लेभे कश्यपश्च प्रजापतिः ॥  
सर्वदेवाधिपः श्रीमान्महेन्द्रो धारणाद्यतः ॥ ६१ ॥  
राजा मरुत्तो भगवानभवद्धारणाद्यतः ॥  
त्रैलोक्याधिपतिः श्रीमान्नहुषो यस्य धारणात् ॥ ६२ ॥  
विश्वं विजिग्ये खट्वाङ्गः पठनाद्धारणाद्यतः ॥  
मुचुकुन्दो यतः श्रीमान्मान्धातृतनयो महान्॥ ६३ ॥  
सर्वसम्पत्पदस्यास्य कवचस्य प्रजापतिः ॥  
ऋषिश्छन्दश्च बृहती देवी पद्मालया स्वयम् ॥ ६४ ॥  
धर्मार्थकाममोक्षेषु विनियोगः प्रकीर्तितः ॥  
पुण्यबीजं च महतां कवचं परमाद्भुतम् ॥६५॥  
ॐ ह्रीं कमलवासिन्यै स्वाहा मे पातु मस्तकम्॥  
श्रीं मे पातु कपालं च लोचने श्रीं श्रियै नमः।६६॥।  
ॐ श्रीं श्रियै स्वाहेति च कर्णयुग्मं सदाऽवतु॥  
ॐ श्रीं क्लीं महालक्ष्म्यै स्वाहा मे पातु नासिकाम।६७॥  
ॐ श्रीं पद्मालयायै च स्वाहा दन्तान्सदाऽवतु ॥  
ॐ श्रीं कृष्णप्रियायै च दन्तरन्ध्रं सदाऽवतु॥६८॥  
ॐ श्रीं नारायणेशायै मम कण्ठं सदाऽवतु॥  
ॐ श्रीं केशवकान्तायै मम स्कन्धं सदाऽवतु॥ ॥६९॥  
ॐ श्रीं पद्मनिवासिन्यै स्वाहा नाभिं सदाऽवतु॥  
ॐ ह्रीं श्रीं संसारमात्रे मम वक्षः सदाऽवतु॥3.38.७०॥  
ओं श्रीं मों कृष्णकान्तायै स्वाहा पृष्ठं सदाऽवतु ॥  
ओं ह्रीं श्रीं श्रियै स्वाहा च मम हस्तौ सदाऽवतु ॥ ७१ ॥  
ॐ श्रीनिवासकान्तायै मम पदौ सदाऽवतु ॥  
ॐ ह्रीं श्रीं क्लीं श्रियै स्वाहा सर्वाङ्गं मे सदाऽवतु ॥ ७२ ॥  
प्राच्यां पातु महालक्ष्मीराग्नेय्यां कमलालया ॥  
पद्मा मां दक्षिणे पातु नैर्ऋत्यां श्रीर्हरिप्रिया ॥ ७३ ॥  
पद्मालया पश्चिमे मां वायव्यां पातु सा स्वयम् ॥  
उत्तरे कमला पातु चैशान्यां सिन्धुकन्यका ॥ ७४ ॥  
नारायणी च पातूर्ध्वमधो विष्णुप्रियाऽवतु ॥  
सन्ततं सर्वतः पातु विष्णुप्राणाधिका मम ॥ ॥ ७९ ॥  
इति ते कथितं वत्स सर्वमन्त्रौघविग्रहम् ॥  
सर्वैश्वर्य्यप्रदं नाम कवचं परमाद्भुतम् ॥ ७६ ॥  
सुवर्णपर्वतं दत्त्वा मेरुतुल्यं द्विजातये ॥  
यत्फलं लभते धर्मी कवचेन ततोऽधिकम् ॥ ७७ ॥  
गुरुमभ्यर्च्य विधिवत्कवचं धारयेत्तु यः ॥  
कण्ठे वा दक्षिणे बाहौ स श्रीमान्प्रतिजन्मनि ॥ ७८ ॥  
अस्ति लक्ष्मीर्गृहे तस्य निश्चला शतपूरुषम् ॥  
देवेन्द्रैश्चासुरेन्द्रैश्च सोऽवध्यो निश्चितं भवेत् ॥ ७९ ॥  
स सर्वपुण्यवान्धीमान्सर्वयज्ञेषु दीक्षितः ॥  
स स्नातः सर्वतीर्थेषु यस्येदं कवचं गले ॥ 3.38.८० ॥  
यस्मै कस्मै न दातव्यं लोभमोहभयैरपि ॥  
गुरुभक्ताय शिष्याय शरण्याय प्रकाशयेत् ॥ ८१ ॥  
इदं कवचमज्ञात्वा जपेल्लक्ष्मीं जगत्प्रभुम् ॥  
कोटिसङ्ख्यं प्रजप्तोऽपि न मन्त्रः सिद्धिदायकः ॥ ८२ ॥  
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे श्रीलक्ष्मीकवचवर्णनं नामाष्टात्रिंशत्तमोऽध्यायः ॥ ३८ ॥