---
title: ००९

---
नारायण उवाच ॥  
हरौ तिरोहिते शर्वाणी दुर्गा शङ्करस्तदा ॥  
ब्राह्मणान्वेषणं कृत्वा बभ्राम परितो मुने ॥ १ ॥  
पार्वत्युवाच ॥  
अये विप्रेन्द्रातिवृद्ध क्व गतोऽसि क्षुधाऽऽतुरः ॥  
हे तात दर्शनं देहि प्राणान्वै रक्ष मे विभो ॥ २ ॥  
शिव शीघ्रं समुत्तिष्ठ ब्राह्मणान्वेषणं कुरु ॥  
क्षणमुन्मनसोरेष गतः प्रत्यक्षमावयोः ॥ ३ ॥  
अगृहीत्वा गृहात्पूजां गृहिणोऽतिथिरीश्वर ॥  
यदि याति क्षुधाऽऽर्त्तश्च तस्य किं जीवनं वृथा ॥ ४ ॥  
पितरस्तन्न गृह्णन्ति पिण्डदानं च तर्पणम् ॥  
तस्याहुतिं न गृह्णाति वह्निः पुष्पं जलं सुराः ॥ ५ ॥  
हव्यं पुष्पं जलं द्रव्यमशुचेश्च सुरासमम् ॥  
अमेध्यसदृशः पिण्डः स्पर्शनं पुण्यनाशनम् ॥ ६ ॥  
एतस्मिन्नन्तरे तत्र वाग् बभूवाशरीरिणी ॥  
कैवल्ययुक्ता सा दुर्गा तां शुश्राव शुचाऽऽतुरा ॥ ७ ॥  
शान्ता भव जगन्मातस्स्वसुतं पश्य मन्दिरे ॥  
कृष्णं गोलोकनाथं तं परिपूर्णतमं परम् ॥८॥  
सुपुण्यकव्रततरोः फलरूपं सनातनम् ॥  
यत्तेजो योगिनः शश्वद्ध्यायन्ति सन्ततं मुदा ॥ ९ ॥  
ध्यायन्ति वैष्णवा देवा ब्रह्मविष्णुशिवादयः ॥  
यस्य पूज्यस्य सर्वाग्रे कल्पे कल्पे च पूजनम् ॥ १० ॥  
यस्य स्मरणमात्रेण सर्वविघ्नो विनश्यति ॥  
पुण्यराशिस्वरूपं च स्वसुतं पश्य मन्दिरे ॥ ११ ॥  
कल्पे कल्पे ध्यायसि यं ज्योतीरूपं सनातनम् ॥  
पश्य त्वं मुक्तिदं पुत्रं भक्तानुग्रहविग्रहम् ॥१२॥  
तव वाञ्छापूर्णबीजं तपःकल्पतरोः फलम्॥  
सुन्दरं स्वसुतं पश्य कोटिकन्दर्पनिन्दकम् ॥१३॥  
नायं विप्रः क्षुधाऽऽर्त्तश्च विप्ररूपी जनार्दनः ॥  
किं वा विलापं कुरुषे क्व वा वृद्धः क्व चातिथिः ॥  
सरस्वती त्वेवमुक्त्वा विरराम च नारद ॥ १४ ॥  
त्रस्ता श्रुत्वाऽऽकाशवाणीं जगाम स्वालयं सती ॥  
ददर्श बालं पर्य्यङ्के शयानं सस्मितं मुदा॥१५॥  
पश्यन्तं गेहशिखरं शतचन्द्रसमप्रभम् ॥  
स्वप्रभापटलेनैव द्योतयन्तं महीतलम् ॥ १६ ॥  
कुर्वन्तं भ्रमणं तल्पे पश्यन्तं स्वेच्छया मुदा ॥  
उमेति शब्दं कुर्वन्तं रुदन्तं तं स्तनार्थिनम् ॥ १७ ॥  
दृष्ट्वा तदद्भुतं रूपं त्रस्ता शङ्करसन्निधिम् ॥  
गत्वा सोवाच गिरिशं सर्वमङ्गलमङ्गला ॥ १८ ॥  
पार्वत्युवाच ॥  
गृहमागच्छ सर्वेश तपसां फलदायकम् ॥  
कल्पे कल्पे ध्यायसि यं तं पश्यागत्य मन्दिरम् ॥ १९ ॥  
शीघ्रं पुत्रमुखं पश्य पुण्यबीजं महोत्सवम् ॥  
पुन्नामनरकत्राणकारणं भवतारणम् ॥ २० ॥  
स्नानं च सर्वतीर्थेषु सर्वयज्ञेषु दक्षिणम् ॥  
पुत्रसन्दर्शनस्यास्य कलां नार्हति षोडशीम् ॥ २१ ॥  
सर्वदानेन यत्पुण्यं क्ष्माप्रदक्षिणतश्च यत् ॥  
पुत्रदर्शनपुण्यस्य कलां नार्हति षोडशीम् ॥ २२ ॥  
सर्वैस्तपोभिर्यत्पुण्यं देवानशनैर्व्रतैः ॥  
सत्पुत्रोद्भवपुण्यस्य कलां नार्हति षोडशीम् ॥ २३ ॥  
यद्विप्रभोजनैः पुण्यं यदेव सुरसेवनैः ॥  
सत्पुत्रप्राप्तिपुण्यस्य कलां नार्हति षोडशीम् ॥ २४ ॥  
पार्वत्या वचनं श्रुत्वा शिवः संहृष्टमानसः ॥  
आजगाम स्वभवनं क्षिप्रं वै कान्तया सह ॥  
ददर्श तल्पे स्वसुतं तप्तकाञ्चनसन्निभम् ॥ २५ ॥  
हदयस्थं च यद्रूपं तदेवातिमनोहरम् ॥  
दुर्गातल्पात्समादाय कृत्वा वक्षसि तं सुतम्॥  
चुचुम्बानन्दजलधौ निमग्ना सेत्युवाच तम् ॥ २६ ॥  
सम्प्राप्यामूल्यरत्नं त्वां पूर्णमेव सनातनम् ॥  
यथा मनो दरिद्रस्य सहसा प्राप्य सद्धनम् ॥ २७ ॥  
कान्ते सुचिरमायाते प्रोषिते योषितो यथा ॥  
मानसं परिपूर्णं च बभूव च तथा मम ॥ २८ ॥  
सुचिरं गतमायातमेकपुत्रा कथा सुतम् ॥  
दृष्ट्वा तुष्टा यथा वत्स तथाऽहमपि साम्प्रतम् ॥ २९ ॥  
सद्रत्नं सुचिरं भ्रष्टं प्राप्य हृष्टो यथा जनः ॥  
अनावृष्टौ सुवृष्टिं च सम्प्राप्याहं तथा सुतम् ॥ ३० ॥  
यथा सुचिरमन्धानां स्थितानां च निराश्रये ॥  
चक्षुस्सुनिर्म्मलं प्राप्य मनः पूर्णं तथैव मे ॥ ३१ ॥  
दुस्तरे सागरे घोरे पतितस्य च सङ्कटे ॥  
अनौकस्य प्राप्य नौकां मनः पूर्णं तथा मम ॥ ३२ ॥  
तृष्णया शुष्ककण्ठानां सुचिराच्च सुशीतलम्॥  
सुवासितं जलं प्राप्य मनः पूर्णं तथा मम॥३३॥  
दावाग्निपतितानां च स्थितानां च निराश्रये ॥  
निरग्निमाश्रयं प्राप्य मनः पूर्णं तथा मम ॥ ३४ ॥  
चिरं बुभुक्षितानां च व्रतोपोषणकारिणाम् ॥३५॥  
सदन्नं पुरतो दृष्ट्वा मनः पूर्णं तथा मम ॥  
इत्युक्त्वा पार्वती तत्र क्रोडे कृत्वा स्वबालकम् ॥३६॥  
प्रीत्या स्तनं ददौ तस्मै परमानन्दमानसा ॥  
क्रोडे चकार भगवान्बालकं हृष्टमानसः ॥ ३७ ॥  
चुचुम्ब गण्डे वेदोक्तं युयुजे चाशिषं मुदा ॥ ३८ ॥  
इति श्रीब्रह्मवैवर्त्ते महापुराण तृतीये गणपति खण्डे नारदनारायणसंवादे बालगणेशदर्शनं नाम नवमोऽध्यायः ॥ ९ ॥