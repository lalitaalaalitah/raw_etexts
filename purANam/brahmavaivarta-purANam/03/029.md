---
title: ०२९

---
नारायण उवाच ॥  
ब्रह्मणो वचनं श्रुत्वा प्रणम्य च जगद्गुरुम्॥  
स्फीतस्तस्माद्वरं प्राप्य शिवलोकं जगाम सः ॥ १ ॥  
लक्षयोजनमूर्ध्वं च ब्रह्मलोकाद्विलक्षणम् ॥  
अनिर्वाच्यसुशोभाढ्यं वाय्वाधारं मनोहरम् ॥ २ ॥  
वैकुण्ठं दक्षिणे यस्य गौरीलोकश्च वामतः ॥  
यदधो धुवलोकश्च सर्वलोकात्परः स्मृतः ॥ ३ ॥  
तेषामूर्ध्वं च गोलोकः पञ्चाशत्कोटियोजनः ॥  
अत ऊर्ध्वं न लोकश्च सर्वोपरि च स स्मृतः ॥ ४ ॥  
मनोयायी स योगीन्द्रः शिवलोकं ददर्श ह ॥  
उपमानोपमेयाभ्यां रहितं महदद्भुतम् ॥५॥  
योगीन्द्राणां वरेण्यैश्च सिद्धविद्याविशारदैः॥  
कोटिकल्पतपःपूतैः पुण्यवद्भिर्निषेवितम्॥६॥  
वेष्टितं कल्पवृक्षाणां समूहैर्वाञ्छितप्रदैः ॥  
समूहैः कामधेनूनामसङ्ख्यानां विराजितम् ॥ ७ ॥  
पारिजाततरूणां च वनराजिविराजितम् ॥  
पुष्पोद्यानायुतैर्युक्तं सदा चातिसुशोभितम् ॥ ८ ॥  
मणीन्द्रसाररचितैः शोभितैर्मणिवेदिभिः ॥  
राजमार्गशतैर्दिव्यैः सर्वतः परिभूषितम् ॥९॥  
मणीन्द्रासारनिर्माणशतकोटिगृहैर्युतम् ॥  
नानाचित्रविचित्राढ्यैर्मणीन्द्रकलशोज्ज्वलैः ॥ १० ॥  
तन्मध्यदेशे रम्ये च ददर्श शङ्करालयम् ॥  
मणीन्द्रसाररचितप्राकारं सुमनोहरम् ॥ ११ ॥  
अत्यूर्ध्वमम्बरस्पर्शि क्षीरनीरनिभं परम् ॥  
षोडशद्वारसंयुक्तं शोभितं शतमन्दिरैः ॥ १२ ॥  
अमूल्यरत्नरचितै रत्नसोपानभूषितैः ॥  
रत्नस्तम्भकपाटैश्च हीरकेण परिष्कृतैः ॥ १३ ॥  
माणिक्यजालमालाभिः सद्रत्नकलशोज्ज्वलैः ॥  
नानाविचित्रचित्रेण चित्रितैः सुमनोहरैः ॥ १४ ॥  
आलयस्य पुरस्तत्र सिंहद्वारं ददर्श सः ॥  
रत्नेन्द्रसारखचितकपाटैश्च विराजितैः ॥ १५ ॥  
शोभितं वेदिकाभिश्च बाह्याभ्यन्तरतः सदा ॥  
रचिताभिः पद्मरागैर्महामरकतैर्गृहम् ॥ १६ ॥  
नानाप्रकारचित्रेण चित्रितं सुमनोहरम् ॥  
करालरूपावद्राक्षीद् द्वारपालौ भयङ्करौ ॥ ॥ १७ ॥  
महाकरालदन्तास्यौ विरक्तौ रक्तलोचनौ ॥  
दग्धशैलप्रतीकाशौ महाबलपराक्रमौ ॥ १८ ॥  
विभूतिभूषिताङ्गौ च व्याघ्रचर्माम्बरौ वरौ ॥  
पिङ्गलाक्षौ विशालाक्षौ जटिलौ च त्रिलोचनौ ॥१९॥  
त्रिशूलपट्टिशधरौ ज्वलन्तौ ब्रह्मतेजसा ॥  
तौ दृष्ट्वा मनसा भीतस्त्रस्तः किञ्चिदुवाच ह ॥ २० ॥  
विनयेन विनीतश्च दुर्विनीतौ महाबलौ ॥  
आत्मनः सर्ववृत्तान्तं कथयामास तत्पुरः ॥ ॥ २१ ॥  
विप्रस्य वचनं श्रुत्वा कृपायुक्तौ बभूवतुः ॥  
गृहीत्वाऽऽज्ञां चरद्वारा शङ्करस्य महात्मनः ॥ २२ ॥  
प्रवेष्टुमाज्ञां ददतुरीश्वरानुचरौ वरौ ॥  
भृगुस्तदाज्ञामादाय प्रविवेश हरिं स्मरन् ॥ २३ ॥  
प्रत्येकं षोडश द्वारो ददर्श सुमनोहराः ॥  
द्वारपालैर्नियुक्ताश्च नानाचित्रविचित्रिताः ॥ २४ ॥  
दृष्ट्वा ता महदाश्चर्य्यादपश्यच्छूलिनः सभाम् ॥  
नानासिद्धगणाकीर्णां महर्षिगणसेविताम् ॥ २५ ॥  
पारिजातसुगन्धाढ्यवायुना सुरभीकृताम् ॥  
ददर्श तत्र देवेशं शङ्करं चन्द्रशेखरम् ॥ २६ ॥  
त्रिशूलपट्टिशधरं व्याघ्रचर्माम्बरं परम्॥  
विभूतिभूषिताङ्गं तं नागयज्ञोपवीतिनम् ॥  
रत्नसिंहासनस्थं च रत्नभूषणभूषितम् ॥२७॥  
महाशिवं शिवकरं शिवबीजं शिवाश्रयम्॥  
आत्मारामं पूर्णकामं सूर्य्यकोटिसमप्रभम् ॥ २८ ॥  
ईषद्धास्यं प्रसन्नास्यं भक्तानुग्रहकातरम् ॥  
शश्वज्ज्योतिस्स्वरूपं च लोकानुग्रहविग्रहम्॥२९॥  
धृतवन्तं जटाजालं दक्षकन्यासमन्वितम् ॥  
तपसां फलदातारं दातारं सर्वसम्पदाम् ॥३०॥  
शुद्धस्फटिकसङ्काशं पञ्च वक्त्रं त्रिलोचनम् ॥  
गुह्यं ब्रह्म प्रवोचन्तं शिष्येभ्यस्तत्त्वमुद्रया ॥ ३१ ॥  
स्तूयमानं च योगीन्द्रैः सिद्धेन्द्रैः परिसेवितम् ॥  
पार्षदप्रवरैश्शश्वत्सेवितं श्वेतचामरैः॥३२॥  
ध्यायमानं परं ब्रह्म परिपूर्णतमं परम्॥  
स्वेच्छामयं गुणातीतं जरामृत्युहरं परम्॥३३॥  
ज्योतीरूपं च सर्वाद्यं श्रीकृष्णं प्रकृतेः परम् ॥  
ध्यायन्तं परमानन्दं पुलकाञ्चितविग्रहम् ॥  
सुस्वरं साश्रुनेत्रं तमुद्गायन्तं गुणार्णवम् ॥ ३४ ॥  
भूतेन्द्रैर्वै रुद्रगणैः क्षेत्रपालैश्च वेष्टितम् ॥  
मूर्ध्ना ननाम परशुरामो दृष्ट्वा तमादरात् ॥ ३५ ॥  
तद्वामे कार्त्तिकेयं च दक्षिणे च गणेश्वरम् ॥  
नन्दीश्वरं महाकालं वीरभद्रं च तत्पुरः ॥  
अङ्के ददर्श कान्तां तां गौरीं शैलेन्द्रकन्यकाम् ॥ ३६ ॥  
ननाम सर्वान्मूर्ध्ना च भक्त्या च परया मुदा ॥  
दृष्ट्वा हरं परं तोषात्स्तोतुं समुपचक्रमे ॥३७॥  
सगद्गदपदं दीनस्साश्रुनेत्रोऽतिकातरः ॥  
कृताञ्जलिपुटः शान्तः शोकार्तः शोकनाशनम् ॥ ३८ ॥  
परशुराम उवाच ॥  
ईश त्वां स्तोतुमिच्छामि सर्वथा स्तोतुमक्षमः ॥  
अक्षराक्षयबीजं च किं वा स्तौमि निरीहकम् ॥३९॥  
न योजनां कर्त्तुमीशो देवेशं स्तौमि मूढधीः ॥  
वेदा न शक्ता यं स्तोतुं कस्त्वां स्तोतुमिहेश्वरः ॥ ॥४०॥  
वाग्बुद्धिमनसां दूरं सारात्सारं परात्परम् ॥  
ज्ञानमात्रेण साध्यं च सिद्धं सिद्धैर्निषेवितम्॥ ४१॥  
यमाकाशमिवाद्यन्तमध्यहीनं तथाऽव्ययम् ॥  
विश्वतन्त्रमतन्त्रं च स्वतन्त्रं तन्त्रबीजकम् ॥ ४२ ॥  
ध्यानासाध्यं दुराराध्यमतिसाध्यं कृपानिधिम् ॥  
त्राहि मां करुणासिन्धो दीनबन्धोऽतिदीनकम् ॥ ४३ ॥  
अद्य मे सफलं जन्म जीवितं च सुजीवितम् ॥  
स्वप्नेऽप्यदृष्टं भक्तैश्चाधुना पश्यामि चक्षुषा ॥ ४४ ॥  
शक्रादयः सुरगणाः कलया यस्य सम्भवाः ॥  
चराचराः कलांशेन तं नमामि महेश्वरम् ॥ ४५ ॥  
स्त्रीरूपं क्लीबरूपं च पौरुषं च बिभर्ति यः ॥  
सर्वाधारं सर्वरूपं तं नमामि महेश्वरम् ॥ ४६ ॥  
यं भास्करस्वरूपं च शशिरूपं हुताशनम् ॥  
जलरूपं वायुरूपं तं नमामि महेश्वरम् ॥ ४७ ॥  
अनन्तविश्वसृष्टीनां संहर्तारं भयङ्करम् ॥  
क्षणेन लीलामात्रेण तं नमामि महेश्वरम् ॥४८॥  
यः कालः कालकालश्च कलिर्बीजं च कालजः॥  
अजः प्रजश्च यः सर्वस्तं नमामि महेश्वरम्॥४९॥  
इत्येवमुक्त्वा स भृगुः पपात चरणाम्बुजे ॥  
आशिषं च ददौ तस्मै सुप्रसन्नो बभूव सः ॥ ५० ॥  
जामदग्न्यकृतं स्तोत्रं यः पठेद्भक्तिसंयुतः ॥  
सर्वपापविनिर्मुक्तः शिवलोकं स गच्छति ॥ ५१ ॥  
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे परशुरामस्य कैलासगमननामैकोनत्रिंशोऽध्यायः ॥ २९ ॥