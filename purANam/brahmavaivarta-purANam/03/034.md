---
title: ०३४

---
नारायण उवाच ॥  
स प्रातराह्निकं कृत्वा समालोच्य च तैः सह ॥  
दूतं प्रस्थापयामास कार्त्तवीर्य्याश्रमं भृगुः ॥१॥  
स दूतःशीघ्रमागत्य वसन्तं राजसंसदि ॥  
वेष्टितं सचिवैः सार्द्धमुवाच नृपतीश्वरम् ॥ २ ॥  
रामदूत उवाच ॥  
नर्म्मदातीरसान्निध्ये न्यग्रोधाक्षयमूलके ॥  
स भृगुर्भ्रातृभिः सार्द्धं तत्र त्वं गन्तुमर्हसि ॥ ३ ॥  
युद्धं कुरु महाराज जातिभिर्ज्ञातिभिः सह ॥  
त्रिस्सप्तकृत्वो निर्भूपां करिष्यति महीमिति ॥ ४ ॥  
इत्युक्त्वा रामदूतश्चाप्यगच्छद्रामसन्निधिम् ॥  
राजा विधाय सन्नाहं समरं गन्तुमुद्यतः ॥ ५ ॥  
गच्छन्तं समरं दृष्ट्वा प्राणेशं सा मनोरमा ॥  
तमेव वारयामास वासयामास सन्निधौ ॥ ६ ॥  
राजा मनोरमां दृष्ट्वा प्रसन्नवदनेक्षणः ॥  
तामुवाच सभामध्ये वाक्यं मानसिकं मुने ॥ ७ ॥  
कार्त्तवीर्य्यार्जुन उवाच॥  
मामेवाह्वयते कान्ते जमदग्निसुतो महान् ॥  
स तिष्ठन्नर्म्मदातीरे रणाय भ्रातृभिः सह ॥ ८ ॥  
सम्प्राप्य शङ्कराच्छस्त्रं मन्त्रं च कवचं हरेः ।'  
त्रिस्सप्तकृत्वो निर्भूपां कर्तुमिच्छति मेदिनीम् ॥ ९ ॥  
आन्दोलयन्ति मे प्राणा मनः सङ्क्षुभितं मुहुः ॥  
शश्वत्स्फुरति वामाङ्गं दृष्टं स्वप्नं शृणु प्रिये ॥ 3.34.१० ॥  
तैलाभ्यङ्गितमात्मानमपश्यं गर्दभोपरि ॥  
औढपुष्पस्य माल्यं च बिभ्रतं रक्तचन्दनम् ॥ ११ ॥  
रक्तवस्त्रपरीधानं लोहालङ्कारभूषितम् ॥  
क्रीडन्तं च हसन्तं च निर्वाणाङ्गारराशिना ॥ १२ ॥  
भस्माच्छन्नां च पृथिवीं जपापुष्पान्वितां सति ॥  
रहितं चन्द्रसूर्य्याभ्यां रस्तसन्ध्यान्वितं नभः ॥ १३ ॥  
मुक्तकेशां च नृत्यन्तीं विधवां छिन्ननासिकाम् ॥  
रक्तवस्त्रपरीधानामपश्यं चाट्टहासिनीम् ॥ १४ ॥  
सशरामग्निरहितां चितां भस्मसमन्विताम् ॥  
भस्मवृष्टिमसृग्वृष्टिमग्निवृष्टिमपीश्वरि ॥ १९ ॥  
पक्व तालफलाकीर्णां पृथिवीमस्थिसंयुताम्॥  
अपश्यं कर्परौघं च छिन्नकेशनखान्वितम् ॥१६॥  
पर्वतं लवणानां च राशीभूतं कपर्दकम्॥  
चूर्णानां चैव तैलानामदृशं कन्दरं निशि ॥१७॥  
अदृशं पुष्पितं वृक्षमशोककरवीरयोः ॥  
तालवृक्षं च फलितं तत्र चैव पतत्फलम् ॥ १८ ॥।  
स्वकरात्पूर्णकलशः पपात च बभञ्ज च ॥  
इत्यपश्यं च गगनात्सम्पतच्चन्द्रमण्डलम् ॥१९॥  
अपश्यमम्बरात्सूर्य्यमण्डलं समम्पतद्भुवि ॥  
उल्कापातं धूमकेतुं ग्रहणं चन्द्रसूर्य्ययोः ॥ 3.34.२० ॥  
विकृताकारपुरुषं विकटास्यं दिगम्बरम् ॥  
आगच्छन्तं चाग्रतस्तमपश्यं च भयानकम् ॥ २१ ॥  
बाला द्वादशावर्षीया वस्त्रभूषणभूषिता ॥  
संरुष्टा याति मद्गेहादित्यपश्यमहं निशि ॥ २२ ॥  
आज्ञां त्वं देहि राजेन्द्र त्वद्गेहाद्यामि काननम् ॥  
वदसि त्वं मामिति च निश्यपश्यमहं शुचा ॥ २३ ॥  
रुष्टो विप्रो मां शपते सन्न्यासी च तथा गुरुः ॥  
भित्तौ पुत्तलिकाश्चित्रा नृत्यन्तीश्च ददर्श ह ॥ २४ ॥  
चञ्चलानां च गृध्राणां काकानां निकरैः सदा ॥  
पीडितं महिषाणां च स्वमपश्यमहं निशि ॥ २५ ॥  
पीडितं तैलयन्त्रेण भ्रामितं तैलकारिणा ॥  
दिगम्बरान्पाशहस्तानपश्यमहमीश्वरि ॥ २६ ॥  
नृत्यन्ति गायकाः सर्वे गानं गायन्ति मे गृहे ॥  
विवाहं परमानन्दमित्यपश्यमहं निशि ॥ २७ ॥  
रमणं कुर्वतो लोकान्केशाकेशि च कुर्वतः ॥  
अदृशं समरं रात्रौ काकानां च शुनामपि ॥ २८ ॥  
मोटकानि च पिण्डानि श्मशानं शवसंयुतम् ॥  
रक्तवस्त्रं शुक्लवस्त्रमपश्यं निशि कामिनि ॥ २९ ॥  
कृष्णाम्बरा कृष्णवर्णा नग्ना वै मुक्तकेशिनी॥  
विधवाऽऽश्लिष्यति च मामपश्यं निशि शोभने ॥ ॥ 3.34.३० ॥  
नापितो मुण्डते मुण्डं श्मश्रुश्रेणीं च मे प्रिये ॥  
वक्षःस्थलं च नखरमित्यपश्यमहं निशि ॥ ३१ ॥  
पादुका चर्मरज्जूनामपश्यं राशिमुल्बणम् ॥  
चक्रं भ्रमन्तं भूमौ च कुलालस्येति सुन्दरि ॥ ३२ ॥  
वात्यया घूर्णमानं च शुष्कवृक्षं तमुत्थितम् ॥  
पूर्णमानं कबन्धं वै चापश्यं निशि सुव्रते ॥ ३३ ॥  
ग्रथितां मुण्डमालां च चूर्णमानां च वात्यया ॥  
अतीव घोरदशनामप्यपश्यमहं वरे ॥ ३४ ॥  
भूतप्रेता मुक्तकेशा वमन्तश्व हुताशनम् ॥  
मां भीषयन्ति सततमित्यपश्यमहं निशि ॥ ३५ ॥  
दग्धजीवं दग्धवृक्षं व्याधिग्रस्तं नरं परम् ॥  
अङ्गहीनं च वृषलमप्यपश्यमहं निशि ॥ ३६ ॥  
गेहपर्वतवृक्षाणां सहसा पतनं परम् ॥  
मुहुर्मुहुर्वज्रपातमप्यपश्यमहं निशि ॥ ३७ ॥  
कुक्कुराणां शृगालानां रोदनं च मुहुर्मुहुः ॥  
गृहे गृहे च नियतमपश्यं सर्वतो निशि ॥ ३८ ॥  
अधश्शिरस्तूर्द्ध्वपादं मुक्तकेशं दिगम्बरम् ॥  
भूमौ भ्रमन्तं गच्छन्तं चाप्यपश्यमहं नरम् ॥ ३९ ॥  
विकृताकारशब्दं च ग्रामादौ देव रोदनम् ॥  
प्रातः श्रुत्वैवावबुद्धः क उपायो वदाधुना ॥ 3.34.४० ॥  
नृपतेर्वचनं श्रुत्वा हृदयेन विदूयता ॥  
सगद्गदं च रुदती तमुवाच नृपेश्वरम् ॥ ४१ ॥  
मनोरमोवाच ॥  
हे नाथ रमणश्रेष्ठ श्रेष्ठ सर्वमहीभृताम् ॥  
प्राणातिरेक प्राणेश शृणु वाक्यं शुभावहम् ॥४२॥  
नारायणांशो भगवाञ्जामदग्न्यो महाबली ॥  
सृष्टिसंहर्तुरीशस्य शिष्योऽयं जगतः प्रभोः ॥ ४३ ॥  
त्रिःसप्तकृत्वो निर्भूपां करिष्यामि महीमिति ॥  
प्रतिज्ञा यस्य रामस्य तेन सार्द्धं रणं त्यज ॥ ४४ ॥  
पापिनं रावणं जित्वा शूरं त्वमपि मन्यसे ॥  
स त्वया न जितो नाथ स्वपापेन पराजितः ॥ ४५ ॥  
यो न रक्षति धर्म्मं च तस्य को रक्षिता भुवि ॥  
स नश्यति स्वयं मूढो जीवन्नपि मृतो हि सः ॥ ४६ ॥  
शुभाशुभस्य सततं साक्षी धर्म्मस्य कर्मणः ॥  
आत्मारामः स्थितः स्वान्तो मूढस्त्वं नहि पश्यसि ॥४७॥  
पुत्रदारादिकं यद्यत्सर्वैश्वर्य्यं सुधर्मिणाम् ॥  
जलबुद्बुदवत्सर्वमनित्यं नश्वरं नृप ॥४८॥  
संसारं स्वप्नसदृशं मत्वा सन्तोऽत्र भारते॥  
ध्यायन्ति सततं धर्म्मं तपः कुर्वन्ति भक्तितः ॥ ४९ ॥  
दत्तेन दत्तं यज्ज्ञानं तत्सर्वं विस्मृतं त्वया ॥  
अस्ति चेद्विप्रहिंसायां कुबुद्धे त्वन्मनः कथम् ॥ 3.34.५० ॥  
सुखार्थे मृगयां गत्वा तत्रोपोष्य द्विजाश्रमे ॥  
भुक्त्वा मिष्टमपूर्वं च हतो विप्रो निरर्थकम् ॥ ५१ ॥  
गुरु विप्रसुराणां च यः करोति पराभवम् ॥  
अभीष्टदेवस्तं रुष्टो विपत्तिस्तस्य सन्निधौ ॥ ५२ ॥  
स्मरणं कुरु राजेन्द्र दत्तात्रेयपदाम्बुजम् ॥  
गुरौ भक्तिश्च सर्वेषां सर्वविघ्नविनाशिनी ॥ ५३ ॥  
गुरुदेवं समभ्यर्च्य तं भृगुं शरणं व्रज ॥  
विप्रे देवे प्रसन्ने च क्षत्त्रियाणां नहि क्षतिः ॥ ५४ ॥  
विप्रस्य किङ्करो भूपो वैश्यो भूपस्य भूमिप ॥  
सर्वेषां किङ्कराः शूद्रा ब्राह्मणस्य विशेषतः ॥ ५९ ॥  
अयशः शरणं शश्वत्क्षत्रियस्य च क्षत्रिये ॥  
महद्यशस्तच्छरणं गुरुदेवद्विजेषु च ॥ ९६ ॥  
ब्राह्मणं भज राजेन्द्र गरीयांसं सुरादपि ॥  
ब्राह्मणे परितुष्टे च सन्तुष्टाः सर्वदेवताः॥५७॥  
इत्येवमुक्त्वा राजेन्द्रं क्रोडे कृत्वा महासती॥  
मुहुर्मुहुर्मुखं दृष्ट्वा विललाप रुरोद च ॥५८॥  
क्षणं तिष्ठ महाराज पुनरेवमुवाच सा ॥  
स्नानं कुरु महाराज भोजयिष्यामि वाञ्छितम् ॥ ५९ ॥  
चन्दनागुरुकस्तूरीकर्पूरैः कुङ्कुमैर्युतम् ॥  
अनुलेपं करिष्यामि सर्वाङ्गे तव सुन्दर ॥3.34.६०॥  
क्षणं सिंहासने तिष्ठ क्षणं वक्षसि मे प्रभो॥  
सभायां पुष्परचिते तल्पे पश्यामि शोभनम् ॥ ६१ ॥  
शतपुत्राधिकः प्रेम्णा सतीनां वै पतिर्नृप ॥  
निरूपितो भगवता वेदेषु हरिणा स्वयम् ॥ ६२ ॥  
मनोरस्तवचः श्रुत्वा राजा परमपण्डितः ॥  
बोधयामास तां राज्ञीं ददौ प्रत्युत्तरं पुनः ॥ ६३ ॥  
कार्त्तवीर्य्यार्जुन उवाच ॥  
शृणु कान्ते प्रवक्ष्यामि श्रुतं सर्वं त्वयेरितम् ॥  
शोकार्तानां च वचनं न प्रशंस्यं सभासु च ॥ ६४ ॥  
सुखं दुःखं भयं शोकः कलहः प्रीतिरेव च ॥  
कर्म भोगार्हकालेन सर्वं भवति सुन्दरि ॥ ६५ ॥  
कालो ददाति राजत्वं कालो मृत्युं पुनर्भवम् ॥  
कालः सृजति संसारं कालः संहरते पुनः ॥ ६६ ॥  
करोति पालनं कालः कालरूपी जनार्दनः ॥  
कालस्य कालः श्रीकृष्णो विधातुर्विधिरेव च ॥ ६७ ॥  
संहर्त्तुर्वाऽपि संहर्त्ता पातुः पाता च कर्मकृत् ॥  
स कर्मणां कर्मरूपी ददाति तपसां फलम् ॥  
कः केन हन्यते जन्तुः कर्मणा वै विना सति॥ ' ॥ ६८ ॥  
स्रष्टा सृजति सृष्टिं च संहर्त्ता संहरेत्पुनः ॥  
पाता पाति च भूतानि यस्याज्ञां परिपालयेत् ॥ ६९ ॥  
यस्याज्ञया वाति वातः सन्ततं भयविह्वलः ॥  
शश्वत्सञ्चरते मृत्युः सूर्य्यस्तपति सन्ततम् ॥ 3.34.७० ॥  
वर्षतीन्द्रो दहत्यग्निः कालो भ्रमति भीतवत् ॥  
तिष्ठन्ति स्थावराः सर्वे चरन्ति सततं चराः ॥ ७१ ॥  
वृक्षाश्च पुष्पिताः काले फलितः पल्लवान्विताः ॥  
शुष्यन्ति कालतः काले वर्द्धन्ते च तदाज्ञया ॥७२॥  
आविर्भूता तिरोभूता सृष्टिरेव तदाज्ञया ॥  
तस्याज्ञया भवेत्सर्वं न किञ्चित्स्वेच्छया नृणाम् ॥ ॥ ७३ ॥  
नारायणांशो भगवाञ्जामदग्न्यो महाबलः ॥  
त्रिस्सप्तकृत्वो निर्भूपां करिष्यति महीमिति॥ ७४ ॥  
प्रतिज्ञा विफला तस्य न भवेत्तु कदाचन ॥  
निश्चितं तस्य वध्योऽहमिति जानामि सुव्रते ॥ ७५ ॥  
ज्ञात्वा सर्वं भविष्यं च शरणं यामि तत्कथम् ॥  
प्रतिष्ठितानां चाकीर्त्तिर्मरणादतिरिच्यते ॥ ७६ ॥  
इत्येवमुक्त्वा राजेन्द्रः समरं गन्तुमुद्यतः ॥  
वाद्यं च वादयामास कारयामास मङ्गलम् ॥ ७७ ॥  
शतकोटिर्नृपाणां च गजेन्द्राणां त्रिलक्षकम् ॥  
अक्षौहिणीनां शतकं महाबलपराक्रमम् ॥ ७८ ॥  
अश्वानां च गजानां च पदातीनां तथैव च ॥  
असङ्ख्यकं रथानां च गृहीत्वा गन्तुमुद्यतः ॥ ७९ ॥  
बभूव स्तिमिता साध्वी दृष्ट्वा तं गमनोन्मुखम् ।  
धृतवन्तं च सन्नाहमक्षयं सशरं धनुः ॥ 3.34.८० ॥  
क्रीडागारे क्षणं तस्थौ कृत्वा कान्तं स्ववक्षसि ॥  
पश्यन्ती तन्मुखाम्भोजं चुचुम्ब च मुहुर्मुहुः ॥ ८१ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कार्तवीर्यार्जुन सन्नाहो नाम चतुस्त्रिंशत्तमोऽध्यायः ॥ ३४ ॥