---
title: ०१२

---
नारायण उवाच ॥  
दुर्गा तद्वचनं श्रुत्वा सस्मार हरिमीश्वरम् ॥  
ईश्वरेच्छावशीभूतं जगदेवेत्युवाच ह॥१॥  
सा च देवी दैववशा शनिं प्रोवाच कौतुकात्॥  
पश्य मां मच्छिशुमिति निषेकः केन वार्य्यते॥२॥  
पार्वत्या वचनं श्रुत्वा शनिर्मेने हृदा स्वयम् ॥  
पश्यामि किं न पश्यामि पार्वतीसुतमित्यहो ॥  
यदि बालो मया दृष्टस्तस्य विघ्नो भवेद्ध्रुवम्॥३॥  
अन्यथा सुप्रशस्तं च पुरतः स्वात्मरक्षणम् ॥  
इत्येवमुक्त्वा धर्मिष्ठो धर्मं कृत्वा तु साक्षिणम्॥  
बालं द्रष्टुं मनश्चक्रे न तु तन्मातरं शनिः॥४॥  
विषण्णमानसः पूर्वं शुष्ककण्ठौष्ठतालुकः॥  
सव्यलोचनकोणेन ददर्श च शिशोर्मुखम् ॥५॥  
शनेश्च दृष्टिमात्रेण चिच्छिदे मस्तकं मुने ॥  
चक्षुर्निमीलयामास तस्थौ नम्राननः शनिः॥६॥  
तस्थौ च पार्वतीक्रोडे तत्सर्वाङ्गं सलोहितम्॥  
विवेश मस्तकं कृष्णे गत्वा गोलोकमीप्सितम्॥७॥  
मूर्च्छा सम्प्राप सा देवी विलप्य च भृशं मुहुः॥  
मत्तेव च पृथिव्यां तु कृत्वा वक्षसि बालकम् ॥ ८ ॥  
विस्मितास्ते सुराः सर्वे चित्रपुत्तलिका यथा ॥  
देव्यश्च शैला गन्धर्वाः सर्वे कैलासवासिनः ॥ ९ ॥  
तान्सर्वान्मूर्च्छितान्दृष्ट्वैवारुह्य गरुडं हरिः ॥  
जगाम पुष्पभद्रां स चोत्तरस्यां दिशि स्थिताम् ॥ १० ॥  
पुष्पभद्रानदीतीरे ह्यपश्यत्कानने स्थितम् ॥  
गजेन्द्रं निद्रितं तत्र शयानं हस्तिनीयुतम् ॥ ११ ॥  
तथोदक्छिरसं रम्यं मूर्च्छितं सुरतश्रमात् ॥  
परितः शावकात्कृत्वा परमानन्दमानसम् ॥ १२ ॥  
शीघ्रं सुदर्शनेनैव चिच्छिदे तच्छिरो मुदा ॥  
स्थापयामास गरुडे रुधिराक्तं मनोहरम् ॥ १३ ॥  
गजच्छिन्नाङ्गविक्षेपात्प्रबोधं प्राप्य हस्तिनी ॥  
शावकान्बोधयामास चाशुभं वदती तदा ॥  
रुरोद शावकैः सार्द्धं सा विलप्य शुचातुरा ॥ १४ ॥  
तुष्टाव कमलाकान्तं शान्तं सस्मितमीश्वरम् ॥  
शङ्खचक्रगदापद्मधरं पीताम्बरं परम् ॥  
गरुडस्थं जगत्कान्तं भ्रामयन्तं सुदर्शनम् ॥ १५ ॥  
निषेकं खण्डितुं शक्तं निषेकजनकं विभुम् ॥  
निषेकभोगदातारं भोगनिस्तारकारणम् ॥ १६ ॥  
प्रभुस्तत्स्तवनात्तुष्टस्तस्यै विप्र वरं ददौ ॥  
मुण्डातुण्डं पृथक्कृत्य युयुजेऽन्यगजस्य च ॥ १७ ॥  
जीवयामास तं तत्र ब्रह्मज्ञानेन सर्ववित् ॥  
सर्वाङ्गे योजयामास गजस्य चरणाम्बुजम् ॥ १८ ॥  
त्वं जीवाकल्पपर्य्यन्तं परिवारैः समं गज ॥  
इत्युक्त्वा च मनोयायी कैलासं ह्याजगाम सः ॥ १९ ॥  
आहृत्य पार्वतीहस्ताद्बालं कृत्वा स्ववक्षसि ॥  
रुचिरं तच्छिरस्सम्यग्योजयामास बालके ॥ २० ॥  
ब्रह्मस्वरूपो भगवान्ब्रह्मज्ञानेन लीलया ॥  
जीवयामास तं शीघ्रं हुङ्कारोच्चारणेन च ॥ २१ ॥  
पार्वतीं बोधयित्वा तु कृत्वा क्रोडे च तं शिशुम् ॥  
बोधयामास तां कृष्ण आध्यात्मिकविबोधनैः ॥ २२ ॥  
विष्णुरुवाच ॥  
ब्रह्मादिकीटपर्य्यन्तं फलं भुङ्क्ते स्वकर्मणः ॥  
जगद्बुद्धिस्वरूपाऽसि त्वं न जानासि किं शिव ॥ २३ ॥  
कल्पकोटिशतं भोगी जीविनां तत्स्वकर्मणा ॥  
उपस्थितो भवेन्नित्यं प्रतियोनौ शुभाशुभैः ॥ २४ ॥  
इन्द्रः स्वकर्मणा कीटयोनौ जन्म लभेत्सति ॥  
कीटश्चापि भवेदिन्द्रः पूर्वकर्मफलेन वै॥२५॥  
सिंहोऽपि मक्षिकां हन्तुमक्षमः प्राक्तनं विना ॥  
मशको हस्तिनं हन्तुं क्षमः स्वप्राक्तनेन च ॥२६॥  
सुखं दुःख भयं शोकमानन्दं कर्मणः फलम् ॥  
सुकर्मणः सुखं हर्षमितरे पापकर्मणः ॥ २७ ॥  
इहैव कर्मणो भोगः परत्र च शुभाशुभैः ॥  
कर्मोपार्जनयोग्यं च पुण्यक्षेत्रं च भारतम् ॥ २८ ॥  
कर्मणः फलदाता च विधाता च विधेरपि ॥  
मृत्योर्मृत्युः कालकालो निषेकस्य निषेककृत् ॥ २९ ॥  
संहर्तुरपि संहर्त्ता पातुः पाता परात्परः ॥  
गोलोकनाथः श्रीकृष्णः परिपूर्णतमः स्वयम् ॥३०॥  
वयं यस्य कलाः पुंसो ब्रह्मविष्णुमहेश्वराः ॥  
महाविराड्यदंशश्च यल्लोमविवरे जगत् ॥ ३१ ॥  
कलांशाः केऽपि तद्धर्मे कलाशांशाश्च केचन ॥  
चराचरं जगत्सर्वं तत्र तस्थौ विनायकः ॥ ३२ ॥  
श्रीविष्णोर्वचनं श्रुत्वा परितुष्टा च पार्वती ॥  
स्तनं ददौ च शिशवे तं प्रणम्य गदाधरम् ॥ ३३ ॥  
तुष्टाव पार्वती तुष्टा प्रेरिता शङ्करेण च ॥  
कृताञ्जलिपुटा भक्त्या विष्णुं तं कमलापतिम् ॥३४॥  
आशिषं युयुजे विष्णुः शिशुं च शिशुमातरम् ॥  
ददौ गले बालकस्य कौस्तुभं च स्वभूषणम् ॥३५॥  
ब्रह्मा ददौ स्वमुकुटं धर्मो वै रत्नभूषणम्॥  
क्रमेण देव्यो रत्नानि ददुः सर्वे यथोचितम्॥३६॥  
तुष्टाव तं महादेवश्चात्यन्तं हृष्टमानसः ॥  
देवाश्च मुनयः शैला गन्धर्वाः सर्वयोषितः॥३७॥  
दृष्ट्वा शिवाः शिवा चैव बालकं मृतजीवितम् ॥  
ब्राह्मणेभ्यो ददौ तत्र कोटिरत्नानि नारद ॥३६॥  
अश्वानां च गजानां च सहस्राणि शतानि च ॥  
बन्दिभ्यः प्रददौ तत्र बालके मृतजीविते ॥३९॥  
हिमालयश्च सन्तुष्टो हृष्टा देवाश्च तत्र वै ॥  
ददुर्दानानि विप्रेभ्यो बन्दिभ्यः सर्वयोषित॥४०॥  
ब्राह्मणान्भोजयामास कारयामास मङ्गलम् ॥  
वेदांश्च पाठयामास पुराणानि रमापतिः ॥ ४१ ॥  
शनिं संलज्जितं दृष्ट्वा पार्वती कोपशालिनी ॥  
शशाप च सभामध्येऽप्यङ्गहीनो भवेति च ॥ ४२ ॥  
दृष्ट्वा शप्तं शनिं सूर्य्यः कश्यपश्च यमस्तथा ॥  
तेऽतिरुष्टाः समुत्तस्थुर्गामुकाः शङ्करालयात् ॥ ४३ ॥  
रक्ताक्षास्ते रक्तमुखाः कोपप्रस्फुरिताधराः ॥  
तां धर्मसाक्षिणं कृत्वा विष्णुं संशप्तुमुद्यताः ॥ ४४ ॥  
ब्रह्मा तान्बोधयामास विष्णुना प्रेरितः सुरैः ॥  
रक्तास्यां पार्वतीं चैव कोपप्रस्फुरिताधराम् ॥ ४५ ॥  
ब्रह्माणमूचुस्ते तत्र क्रमेण समयोचितम् ॥  
भीरवो देवताः सर्वे मुनयः पर्वतास्तथा ॥ ४६॥  
कश्यप उवाच ॥  
दुर्दृष्टोऽयं प्राक्तनेन पत्नीशापेन सर्वदा ॥  
बालं ददर्श यत्नेन तस्य वै मातुराज्ञया ॥ ४७ ॥  
श्रीसूर्य्य उवाच ॥  
तं धर्मं साक्षिणं कृत्वा सूनोर्वै मातुराज्ञया ॥  
यत्पुत्रोऽतिप्रयत्नेन ह्यपश्यत्पार्वतीसुतम् ॥ ४८ ॥  
यथा निरपराधेन मत्पुत्रं सा शशाप ह ॥  
तत्पुत्रस्याङ्गभङ्गश्च भविष्यति न संशयः ॥ ४९ ॥  
यम उवाच ॥  
प्रदाय स्वयमाज्ञां च शशापेयं स्वयं कथम् ॥  
वयं शपामः कोऽधर्मो जिघांसोश्च विहिंसने ॥ ५० ॥  
ब्रह्मोवाच ॥  
शशाप पार्वती रुष्टा स्त्रीस्वभावाच्च चापलात् ॥  
सर्वेषां वचनेनैव क्षन्तुमर्हन्तु साधवः ॥ ५१ ॥  
दुर्गे दत्त्वा त्वमाज्ञां च पुत्रदर्शनहेतवे ॥  
कथं शपसि निर्दोषमतिथिं त्वद्गृहागतम् ॥ ५२ ॥  
इत्युक्त्वा शनिमादाय बोधयित्वा च पार्वतीम् ॥  
तां तं समर्पणं चक्रे शाप मोचनहेतवे ॥ ५३ ॥  
बभूव पार्वती तुष्टा ब्रह्मणो वचनान्मुने॥  
शान्ता बभूबुस्ते तत्र दिनेशयमकश्यपाः॥५४॥  
उवाच पार्वती तत्र सन्तुष्टा तं शनैश्चरम् ॥  
प्रसादिता शिवेनैव ब्रह्मणा परिसेविता ॥ ५५ ॥  
पार्वत्युवाच ॥  
ग्रहराजो भव शने मद्वरेण हरिप्रियः ॥  
चिरजीवी च योगीन्द्रो हरिभक्तस्य का विपत् ॥ ५६ ॥  
अद्यप्रभृति निर्विघ्ना हरौ भक्तिर्दृढाऽस्तु ते ॥  
शापोऽमोघस्ततो मेऽद्य किञ्चित्खञ्जो भविष्यसि ॥ ५७ ॥  
इत्युक्त्वा पार्वती तुष्टा बालं धृत्वा च वक्षसि ॥  
उवास योषितां मध्ये तस्मै दत्त्वा शुभाशिषः ॥ ५८ ॥  
शनिर्जगाम देवानां समीपं हृष्टमानसः ॥  
प्रणम्य भक्त्या तां ब्रह्मन्नम्बिकां जगदम्बिकाम् ॥ ५९ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शनिकृतगणेशदर्शन तज्जातगणेशशिरःपतन विष्णुकृतगणेशशिरोयोजन शनिशापादिकथनं नाम द्वादशोऽध्यायः ॥ १२ ॥