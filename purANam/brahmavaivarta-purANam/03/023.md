---
title: ०२३

---
नारायण उवाच ॥  
इन्द्रश्च गुरुणा सार्द्धं सुरैस्संहृष्टमानसः ॥  
जगाम शीघ्रं पद्मायै तीरं क्षीरपयोनिधेः ॥  
कवचं च गले बद्ध्वा सद्रत्नगुटिकान्वितम् ॥  
मनसा स्तवनं दिव्यं स्मारं स्मरं पुनःपुनः।१॥  
ते सर्वे भक्तियुक्ताश्च तुष्टुवुः कमलालयाम् ॥  
साश्रुनेत्राश्च दीनाश्च भक्तिनम्रात्मकन्धराः ॥ २॥  
सा तेषां स्तवनं श्रुत्वा सद्यः साक्षाद्बभूव ह ॥  
सहस्रदलपद्मस्था शतचन्द्रसमप्रभा ॥ ३ ॥  
जगद्व्याप्तं सुप्रभया जगन्मात्रं यया मुने ॥  
तानुवाच जगद्धात्री हितं सारं यथोचितम् ॥ ४ ॥  
श्री महालक्ष्मीरुवाच॥  
वत्सा नेच्छामि वो गेहान्गन्तुं नैवं क्षमाऽधुना ॥  
भ्रष्टान्दृष्ट्वा ब्रह्मशापाद्बिभेमि ब्रह्मशापतः ॥५॥  
प्राणा मे ब्राह्मणाः सर्वे शश्वत्पुत्राधिकं प्रियाः ॥  
विप्रदत्तं च यत्किञ्चिदुपजीव्यं सदैव च ॥ ६ ॥  
विप्रा ब्रुवन्तु मां तुष्टा यास्यामि भवदाज्ञया ॥  
न मे पूजां ध्रुवं कर्तुं क्षमास्ते च तपस्विनः ॥७ ।  
गुरुभिर्ब्राह्मणैर्देवैर्भिक्षुभिर्वैष्णवैस्तथा ॥  
यद्यभाग्यं भवेद्दैवात्ते शप्ताः सन्ति तैस्सदा ॥ ८॥  
नारायणश्च भगवान्बिभेति ब्रह्मशापतः ॥  
सर्वबीजं च भगवान्सर्वेशश्च सनातनः ॥ ९ ॥  
एतस्मिन्नन्तरे ब्रह्मन्ब्राह्मणा हृष्टमानसाः॥  
आजग्मुः सस्मिताः सर्वे ज्वलन्तो ब्रह्मतेजसा॥१०॥  
अङ्गिराश्च प्रचेताश्च क्रतुश्च भृगुरेव च ॥  
पुलहश्च पुलस्त्यश्च मरीचिश्चात्रिरेव च ॥ ११॥  
सनकश्च सनन्दश्च तृतीयश्च सनातनः ॥  
सनत्कुमारो भगवान्साक्षान्नारायणात्मकः ॥ १२ ॥  
कपिलश्चासुरिश्चैव वोढुः पञ्चशिखस्तथा ॥  
दुर्वासाः कश्यपोऽगस्त्यो गौतमः कण्व एव च॥ १३ ॥  
और्वः कात्यायनश्चैव कणादः पाणिनिस्तथा ॥  
मार्कण्डेयो लोमशश्च वसिष्ठो भगवान्स्वयम् ॥ १४ ॥  
ब्राह्मणा विविधैर्द्रव्यैः पूजयामासुरीश्वरीम् ॥  
देवाश्चारण्यनैवेद्यैरुपहारेण भक्तितः ॥ १५ ॥  
स्तुत्वा मुनीन्द्रास्तां भक्त्या चक्रुराराधनं मुदा ॥  
आगच्छ देवभवनं मर्त्यं च जगदम्बिके ॥ १६ ॥  
तेषां तद्वचनं श्रुत्वा तानुवाच जगत्प्रसूः ॥  
परितुष्टा गामुकी च निर्भया ब्राह्मणाज्ञया ॥ १७ ॥  
श्रीमहालक्ष्मीरुवाच ॥  
गृहान्यास्यामि देवानां युष्माकं चाज्ञया द्विजाः ॥  
येषां गेहं न गच्छामि शृणुध्वं भारतेषु च ॥ १८ ॥  
स्थिरा पुण्यवतां गेहे सुनीतिपथवेदिनाम्॥  
गृहस्थानां नृपाणां वा पुत्रवत्पालयामि तान् ॥ १९ ॥  
यं यं रुष्टो गुरुर्देवो माता तातश्च बान्धवाः ॥  
अतिथिः पितृलोकश्च यामि तस्य न मन्दिरम् ॥ २० ॥  
मिथ्यावादी च यः शश्वदनध्यायी च यः सदा ॥  
सत्त्वहीनश्च दुश्शीलो न गेहं तस्य याम्यहम्॥२१॥  
सत्यहीनः स्थाप्यहारी मिथ्यासाक्ष्यप्रदायकः ॥  
विश्वासघ्नः कृतघ्नो यो यामि तस्य न मन्दिरम् ॥२२॥  
चिन्ताग्रस्तो भयग्रस्तः शत्रुग्रस्तोऽतिपातकी ॥  
ऋणग्रस्तोऽतिकृपणो न गेहं यामि पापिनाम् ॥२३॥  
दीक्षाहीनश्च शोकार्त्तो मन्दधीः स्त्रीजितः सदा ॥  
न याम्यपि कदा गेहं पुंश्चल्याः पतिपुत्रयोः ॥ २४ ॥  
यो दुर्वाक्कलहाविष्टः कलिः शश्वद्यदालये ॥  
स्त्री प्रधाना गृहे यस्य यामि तस्य न मन्दिरम् ॥ २५ ॥  
यत्र नास्ति हरेः पूजा तदीयगुणकीर्त्तनम् ॥  
नोत्सुकस्तत्प्रशंसायां यामि तस्य न मन्दिरम् ॥ २६ ॥  
कन्यान्नवेदविक्रेता नरघाती च हिंसकः ॥  
नरकागारसदृशं यामि तस्य न मन्दिरम् ॥ २७ ॥  
मातरं पितरं भार्यां गुरुपत्नीं गुरुं सुतम् ॥  
अनाथां भगिनीं कन्यामनन्याश्रयबान्धवान् ॥ २८ ॥  
कार्पण्याद्यो न पुष्णाति सञ्चयं कुरुते सदा ॥  
तद्गेहान्नरकागारान्यामि तान्न मुनीश्वराः ॥ २९ ॥  
दशनं वसनं यस्य समलं रूक्षमस्तकम् ॥  
विकृतौ ग्रासहासौ च यामि तस्य न मन्दिरम्॥३०।  
मूत्रं पुरीषमुत्सृज्य यस्तत्पश्यति मन्दधीः ॥  
यः शेते स्निग्धपादेन यामि तस्य न मन्दिरम् ॥ ३१ ॥  
अधौतपादशायी यो नग्नः शेतेऽतिनिद्रितः ॥  
सन्ध्याशायी दिवाशायी यामि तस्य न मन्दिरम् ॥ ३२ ॥  
मूर्ध्नि तैलं पुरो दत्त्वा योऽन्यदङ्गमुपस्पृशेत् ॥  
ददाति पश्चाद्गात्रे वा यामि तस्य न मन्दिरम् ॥ ३३ ॥  
दत्त्वा तैलं मूर्ध्नि गात्रे विण्मूत्रं यः समुत्सृजेत् ॥  
प्रणमेदाहरेत्पुष्पं यामि तस्य न मन्दिरम् ॥ ३४ ॥  
तृणं छिनत्ति नखरैर्नखरैर्विलिखेन्महीम् ॥  
गात्रे पादे मलं यस्य यामि तस्य न मन्दिरम् ॥ ३५ ॥  
स्वदत्तां परदत्तां वा ब्रह्मवृत्तिं सुरस्य च ॥  
यो हरेज्ज्ञानशीलश्च यामि तस्य न मन्दिरम् ॥ ३६ ॥  
यत्कर्म दक्षिणाहीनं कुरुते मूढधीः शठः ॥  
स पापी पुण्यहीनश्च यामि तस्य न मन्दिरम् ॥ ३७ ॥  
मन्त्रविद्योपजीवी च ग्रामयाजी चिकित्सकः ॥  
सूपकृद्देवलश्चैव यामि तस्य न मन्दिरम् ॥ ३८ ॥  
विवाहं धर्मकार्यं वा यो निहन्ति च कोपतः ॥  
दिवामैथुनकारी यो यामि तस्य न मन्दिरम् ॥३९॥  
इत्युक्त्वा सा महालक्ष्मीरन्तर्द्धानं जगाम ह ॥  
ददौ दृष्टिं च देवानां गृहे मर्त्ये च नारद ॥४०॥  
तां प्रणम्य सुराः सर्वे मुनयश्च मुदाऽन्विताः ॥  
प्रजग्मुः स्वालयं शीघ्रं शत्रुत्यक्तं सुहृद्युतम् ॥४१॥  
नेदुर्दुन्दुभयः स्वर्गे बभूवुः पुष्पवृष्टयः॥  
प्रापुर्देवाः स्वराज्यं च निश्चलां कमलां मुने ॥ ४२ ॥  
इत्येवं कथितं वत्स लक्ष्मीचरितमुत्तमम् ॥  
सुखदं मोक्षदं सारं किं पुनः श्रोतुमिच्छसि ॥ ४३ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणपतेर्गजास्यत्वकारण लक्ष्मीब्राह्मणविरोधादि लक्ष्मीचरित्रकथनं नाम त्रयोविंशोऽध्यायः ॥ २३ ॥