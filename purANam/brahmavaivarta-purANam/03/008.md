---
title: ००८

---
नारायण उवाच ॥  
पार्वत्याः स्तवनं श्रुत्वा श्रीकृष्णः करुणानिधिः ॥  
स्वरूपं दर्शयामास सर्वादृश्यं सुदुर्लभम् ॥ १ ॥  
स्तुत्वा देवी व्रतपरा कृष्णसंलग्नमानसा ॥  
ददर्श तेजसां मध्ये स्वरूपं सर्वमोहनम् ॥ २ ॥  
सद्रत्नसाररचिते हीरकेण परिष्कृते ॥  
युक्ते माणिक्यमालाभी रत्नपूर्णे मनोरमे ॥ ३ ॥  
पीतांशुकं वह्निशुद्धं वरं वंशकरं परम् ॥  
वनमालागलं श्यामं रत्नभूषणभूषितम् ॥ ४ ॥  
किशोरवयसं चित्रवेषं वै चन्दनाङ्कितम् ॥  
चारुस्मितास्यमीड्यं तच्छारदेन्दुविनिन्दकम् ॥ ९ ॥  
मालतीमाल्यसंयुक्तं केकिपिच्छावचूडकम् ॥  
गोपाङ्गनापरिवृतं राधावक्षस्थलोज्ज्वलम् ॥ ६ ॥  
कोटिकन्दर्पलावण्यलीलाधाम मनोहरम् ॥  
अतीव हृष्टं सर्वेष्टं भक्तानुग्रहकारकम् ॥ ७ ॥  
दृष्ट्वा रूपं रूपवती पुत्रं तदनुरूपकम् ॥  
मनसा वरयामास वरं सम्प्राप्य तत्क्षणम् ॥ ८ ॥  
वरं दत्त्वा वरेशस्तु यद्यन्मनसि वाञ्छितम् ॥  
दत्त्वाऽभीष्टं सुरेभ्यश्च तत्तेजोऽन्तरधीयत ॥ ९ ॥  
कुमारं बोधयित्वा तु देवदेव्यै दिगम्बरम् ॥  
ददुर्निरुपमं तत्र प्रहृष्टायै कृपान्विताः ॥ १० ॥  
ब्राह्मणेभ्यो ददौ दुर्गा रत्नानि विविधानि च ॥  
सुवर्णानि च भिक्षुभ्यो बन्दिभ्यो विश्वनन्दिता ॥ ११ ॥  
ब्राह्मणान्भोजयामास देवान्वै पर्वतांस्तथा ॥  
शङ्करं पूजयामास चोपहारैरनुत्तमैः ॥ १२ ॥  
दुन्दुभिं वादयामास कारयामास मङ्गलम् ॥  
सङ्गीतं गापयामास हरिसम्बन्धि सुन्दरम्॥ १३॥  
व्रतं समाप्य सा दुर्गा दत्त्वा दानानि सस्मिता ॥  
सर्वांश्च भोजयित्वा तु बुभुजे स्वामिना सह ॥ १४ ॥  
ताम्बूलं च वरं रम्यं कर्पूरादिसुवासितम् ॥  
क्रमात्प्रदाय सर्वेभ्यो बुभुजे तेन कौतुकात् ॥ १५ ॥  
पयःफेननिभां शय्यां रम्यां सद्रत्नमञ्चके ॥  
पुष्पचन्दनसंयुक्तां कस्तूरीकुङ्कुमान्विताम् ॥  
रहसि स्वामिना सार्द्धं सुष्वाप परमेश्वरी ॥ ॥ १६ ॥  
कैलासस्यैकदेशे च रम्ये चन्दनकानने ॥  
सुगन्धिकुसुमाढ्येन वायुना सुरभीकृते ॥ १७ ॥  
भ्रमरध्वनिसंयुक्ते पुंस्कोकिलरुताश्रये ॥  
व्यहार्षीत्सा सुरसिका तत्र तेन सहाम्बिका ॥ १८ ॥  
रेतःपतनकाले च स विष्णुर्विष्णुमायया ॥  
विधाय विप्ररूपं तदाजगाम रतेर्गृहम् ॥१९॥  
जटावन्तं विना तैलं कुचैलं भिक्षुकं मुने ॥  
अतीवशुक्लदशनं तृष्णया परिपीडितम्॥ ॥ २० ॥  
अतीव कृशगात्रं च बिभ्रत्तिलकमुज्ज्वलम् ॥  
बहुकाकुस्वरं दीनं दैन्यात्कुत्सितमूर्तिमत् ॥ २१ ॥  
आजुहाव महादेवमतिवृद्धोऽन्नयाचकः ॥  
दण्डावलम्बनं कृत्वा रतिद्वारेऽतिदुर्बलः ॥ २२ ॥  
ब्राह्मण उवाच ॥  
किं करोषि महादेव रक्ष मां शरणागतम् ॥  
सप्तरात्रिव्रतेऽतीते पारणाकाङ्क्षिणं क्षुधा॥२३॥  
किं करोषि महादेव हे तात करुणानिधे ॥  
पश्य वृद्धं जराग्रस्तं तृषया परिपीडितम्॥ ॥ २४ ॥  
मातरुत्तिष्ठ मेऽन्नं त्वं प्रयच्छाद्य शिवं जलम् ॥  
अनन्तरत्नोद्भवजे रक्ष मां शरणागतम् ॥ २५ ॥  
मातर्मातर्जगन्मातरेहि नाहं स्थितो बहिः ॥  
सीदामि तृषया कस्मात्स्थितायामात्ममातरि ॥ २६ ॥  
इति काकुस्वरं श्रुत्वा शिवस्योत्तिष्ठतो मुने ॥  
पपात वीर्य्यं शय्यायां न योनौ प्रकृतेस्तदा ॥ २७ ॥  
उत्तस्थौ पार्वती त्रस्ता सूक्ष्मवस्त्रं पिधाय च ॥  
आजगाम बहिर्द्वारं पार्वत्या सह शङ्करः ॥ २८ ॥  
ददर्श ब्राह्मणं दीनं जरया परिपीडितम् ॥  
वृद्धं लुलितगात्रं च बिभ्रतं दण्डमानतम् ॥ २९ ॥  
तपस्विनमशान्तं च शुष्ककण्ठौष्ठतालुकम् ॥  
कुर्वन्तं परया भक्त्या प्रणामं स्तवनं तयोः ॥ ३० ॥  
श्रुत्वा तद्वचनं तत्र नीलकण्ठः सुधोपमम् ॥  
उवाच परया प्रीत्या प्रसन्नस्तं प्रहस्य च ॥ ३१ ॥  
शङ्कर उवाच ॥  
गृहं ते कुत्र विप्रर्षे वद वेदविदां वर ॥  
किन्नाम भवतः क्षिप्रं ज्ञातुमिच्छामि साम्प्रतम् ॥ ३२ ॥  
पार्वत्युवाच ॥  
आगतोऽसि कुतो विप्र मम भाग्यादुपस्थितः ॥  
अद्य मे सफलं जन्म ब्राह्मणो मद्गृहेऽतिथिः ॥ ३३ ॥  
अतिथिः पूजितो येन त्रिजगत्तेन पूजितम् ॥  
तत्रैवाधिष्ठिता देवा ब्राह्मणा गुरवो द्विज ॥ ३४ ॥  
तीर्थान्यतिथिपादेषु शश्वत्तिष्ठन्ति निश्चितम् ॥  
तत्पादधौततोयेन मिश्रितानि लभेद्गृही ॥ ३५॥  
स स्नातः सर्वतीर्थेषु सर्वयज्ञेषु दीक्षितः॥  
अतिथिः पूजितो येन स्वात्मशक्त्या यथोचितम् ॥ ३६ ॥  
महादानानि सर्वाणि कृतानि तेन भूतले ॥  
अतिथिः पूजितो येन भारते भक्तिपूर्वकम् ॥ ३७ ॥  
नानाप्रकारपुण्यानि वेदोक्तानि च यानि वै ॥  
अन्ये चातिथिसेवायाः कलां नार्हन्ति षोडशीम् ॥ ३८ ॥  
अपूजितोऽतिथिर्यस्य भवनाद्विनिवर्त्तते ॥  
पितृदेवाग्नयः पश्चाद्गुरवो यान्त्यपूजिताः ॥ ३९ ॥  
यानि कानि च पापानि ब्रह्महत्यादिकानि च ॥  
तानि सर्वाणि लभते नाभ्यर्च्यातिथिमीप्सितम्॥४०॥  
ब्राह्मण उवाच ॥  
जानासि वेदान्वेदज्ञे वेदोक्तं कुरु पूजनम् ॥  
क्षुत्तृड्भ्यां पीडितो मातर्वचनं च श्रुतौ श्रुतम् ॥ ४१ ॥  
व्याधियुक्तो निराहारो यदा वाऽनशनव्रती ॥  
मनोरथेनोपहारं भोक्तुमिच्छति मानवः॥४२॥  
पार्वत्युवाच ॥  
भोक्तुमिच्छसि किं विप्र त्रैलोक्ये च सुदुर्लभम्॥  
दास्यामि भोक्तुं त्वामद्य मज्जन्म सफलं कुरु ॥४३॥  
ब्राह्मण उवाच ॥  
व्रते सुव्रतया सर्वमुपहारं समाहृतम् ॥  
नानाविधं मिष्टमिष्टं भोक्तुं श्रुत्वा समागतः॥४४॥  
सुव्रते तव पुत्रोऽहमग्रे मां पूजयिष्यसि ॥  
दत्त्वा मिष्टानि वस्तूनि त्रैलोक्ये दुर्लभानि च ॥ ४५ ॥  
ताताः पञ्चविधाः प्रोक्ता मातरो विविधाः स्मृताः ॥  
पुत्रः पञ्चविधः साध्वि कथितो वेदवादिभिः॥४६॥  
विद्यादाताऽन्नदाता च भयत्राता च जन्मदः ॥  
कन्यादाता च वेदोक्ता नराणां पितरः स्मृताः ॥ ४७ ॥  
गुरुपत्नी गर्भधात्री स्तनदात्री पितुः स्वसा ॥  
स्वसा मातुः सपत्नी च पुत्रभार्य्याऽन्नदायिका ॥ ४८ ॥  
भृत्यः शिष्यश्च पोष्यश्च वीर्य्यजः शरणागतः ॥  
धर्मपुत्राश्च चत्वारो वीर्य्यजो धनभागिति ॥ ४९ ॥  
क्षुत्तृड्भ्यां पीडितो मातर्वृद्धोऽहं शरणागतः ॥  
साम्प्रतं तव वन्ध्याया अनाथः पुत्र एव च ॥ ५० ॥  
पिष्टकं परमान्नं च सुपक्वानि फलानि च ॥  
नानाविधानि पिष्टानि कालदेशोद्भवानि च ॥ ५१ ॥  
पक्वान्नं स्वस्तिकं क्षीरमिक्षुमिक्षुविकारजम् ॥  
घृतं दधि च शाल्यन्नं घृतपक्वं च व्यञ्जनम् ॥ ५२ ॥  
लड्डुकानि तिलानां च मिष्टान्नैः सगुडानि च ॥  
ममाज्ञातानि वस्तूनि सुधया तुल्यकानि च ॥ ५३ ॥  
ताम्बूलं च वरं रम्यं कर्पूरादिसुवासितम् ॥  
चलं सुनिर्मलं स्वादु द्रव्याण्येतानि वासितम् ॥५४॥  
द्रव्याणि यानि भुक्त्वा मे चारु लम्बोदरं भवेत् ॥  
अनन्तरत्नोद्भवजे तानि मह्यं प्रदास्यसि ॥ ५५ ॥  
स्वामी ते त्रिजगत्कर्त्ता प्रदाता सर्वसम्पदाम् ॥  
महालक्ष्मी स्वरूपा त्वं सर्वैश्वर्य्यप्रदायिनी ॥ ५६ ॥  
रत्नसिंहासनं रम्यममूल्यं रत्नभूषणम् ॥  
वह्निशुद्धांशुकं चारु प्रदास्यसि सुदुर्लभम् ॥ ५७ ॥  
सुदुर्लभं हरेर्मन्त्रं हरौ भक्तिं दृढां सति ॥  
हरिप्रिया हरेः शक्तिस्त्वमेव सर्वदा स्थिता ॥ ५८ ॥  
ज्ञानं मृत्युञ्जयं नाम दातृशक्तिं सुखप्रदाम् ॥  
सर्वसिद्धिं च किं मातरदेयं स्वसुताय च ॥ ५९ ॥  
मनः सुनिर्मलं कृत्वा धर्मे तपसि सन्ततम् ॥  
श्रेष्ठे सवं करिष्यामि न कामे जन्म हेतुके ॥ ६० ॥  
स्वकामात्कुरुते कर्म कर्मणो भोग एव च ॥  
भोगौ शुभाशुभौ ज्ञेयौ तौ हेतू सुखदुःखयोः ॥६१॥  
दुःखं न कस्माद्भवति सुखं वा जगदम्बिके ॥  
सर्वं स्वकर्मणो भोगस्तेन तद्विरतो बुधः ॥ ६२ ॥  
कर्म निर्मूलयन्त्येव सन्तो हि सततं मुदा ॥  
हरिभावनबुद्ध्या तत्तपसा भक्तसङ्गतः ॥ ६३ ॥  
इन्द्रियद्रव्यसंयोगसुखं विध्वंसनावधि ॥  
हरिसंलापरूपं च सुखं तत्सर्वकालिकम् ॥६४॥  
हरिस्मरणशीलानां नायुर्याति सतां सती ॥  
न तेषामीश्वरः कालो न च मृत्युञ्जयो ध्रुवम् ॥ ६५ ॥  
चिरं जीवन्ति ते भक्ता भारते चिरजीविनः ॥  
सर्वसिद्धिं च विज्ञाय स्वच्छन्दं सर्वगामिनः ॥ ६६ ॥  
जातिस्मरा हरेर्भक्ता जानते कोटिजन्मनः ॥  
कथयन्ति कथां जन्म लभन्ते स्वेच्छया मुदा ॥ ६७ ॥  
परं पुनन्ति ते पूतास्तीर्थानि स्वीयलीलया ॥  
पुण्यक्षेत्रेऽत्र सेवायै परार्थं च भ्रमन्ति ते ॥ ६८ ॥  
वैष्णवानां पदस्पर्शात्सद्यः पूता वसुन्धरा ॥  
कालं गोदोहमात्रं तु तीर्थे यत्र वसन्ति ते ॥ ६९ ॥  
गुरोरास्याद्विष्णुमन्त्रः श्रुतौ यस्य प्रविश्यति ॥  
तं वैष्णवं तीर्थपूतं प्रवदन्ति पुराविदः ॥ ७० ॥  
पुरुषाणां शतं पूर्वमुद्धरन्ति शतं परम् ॥  
लीलया भारते भक्त्या सोदरान्मातरं तथा ॥ ७१ ॥  
मातामहानां पुरुषान्दश पूर्वान्दशापरान् ॥  
मातुः प्रसूमुद्धरन्ति दारुणाद्यमताडनात् ॥ ॥ ७२ ॥  
भक्तदर्शनमाश्लेषं मानवाः प्राप्नुवन्ति ये ॥  
ते याताः सर्वतीर्थेषु सर्वयज्ञेषु दीक्षिताः ॥ ७३ ॥  
न लिप्ताः पातकैर्भक्ताः सन्ततं हरिमानसाः ॥  
यथाऽग्नयः सर्वभक्ष्या यथा द्रव्येषु वायवः ॥७४॥  
त्रिकोटिजन्मनामन्ते प्राप्नोति जन्म मानवम् ॥  
प्राप्नोति भक्तसङ्गं स मानुषे कोटिजन्मतः ॥ ७५ ॥  
भक्तसङ्गाद्भवेद्भक्तेरङ्कुरो जीवितः सती ॥  
अभक्तदर्शनादेव स च प्राप्नोति शुष्कताम् ॥ ॥ ७६ ॥  
पुनः प्रफुल्लतां याति वैष्णवालापमात्रतः ॥  
अङ्कुरश्चाविनाशी च वर्द्धते प्रतिजन्मनि ॥ ७७  
तत्तरोवर्द्धमानस्य हरिदास्यं फलं सति ॥  
परिणामे भक्तिपाके पार्षदश्च भवेद्धरेः ॥ ७८ ॥  
महति प्रलये नाशो न भवेत्तस्य निश्चितम् ॥  
सर्वसृष्टेश्च संहारे ब्रह्मलोकस्य वेधसः ॥ ७९ ॥  
तस्मान्नारायणे भक्तिं देहि मामम्बिके सदा ॥  
न भवेद्विष्णुभक्तिश्च विष्णुमाये त्वया विना ॥८०॥  
तद्वन्तं लोकशिक्षार्थं स्वतपस्तव पूजनम् ॥  
सर्वेषां फलदात्री त्वं नित्यरूपा सनातनी ॥ ८१ ॥  
गणेशरूपः श्रीकृष्णः कल्पे कल्पे तवात्मजः ॥  
त्वत्क्रोडमागतः क्षिप्रमित्युक्त्वाऽन्तरधीयत ॥ ८२ ॥  
कृत्वाऽन्तर्धानमीशश्च बालरूपं विधाय सः ॥  
जगाम पार्वती तल्पं मन्दिराभ्यन्तरस्थितम् ॥ ८३ ॥  
तल्पस्थे शिववीर्य्ये च मिश्रितः स बभूव ह ॥  
ददर्श गेहशिखरं प्रसूते बालके यथा ॥८४॥  
शुद्धचम्पकवर्णाभः कोटिचन्द्रसमप्रभः ॥  
सुखदृश्यः सर्वजनैश्चक्षूरश्मिविवर्द्धकः ॥ ८५ ॥  
अतीव सुन्दरतनुः कामदेवविमोहनः ॥  
सुखं निरुपमं बिभ्रच्छारदेन्दुविनिन्दकम् ॥ ८६ ॥  
सुन्दरे लोचने बिभ्रच्चारुपद्मविनिन्दके ॥  
ओष्ठाधरपुटं बिभ्रत्पक्वबिम्बविनिन्दकम् ॥ ८७ ॥  
कपालं च कपोलं च परमं सुमनोहरम् ॥  
नासाग्रं रुचिरं बिभ्रद्वीन्द्रचञ्चुविनिन्दकम् ॥ ८८ ॥  
त्रैलोक्ये वै निरुपमं सर्वाङ्गं बिभ्रदुत्तमम् ॥  
शयानः शयने रम्ये प्रेरयन्हस्तपादकम् ॥ ८९ ॥  
इति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे गणेशोत्पत्तिवर्णनं नामाष्टमोऽध्यायः ॥ ८ ॥