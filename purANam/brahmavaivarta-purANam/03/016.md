---
title: ०१६

---
नारायण उवाच ॥  
इत्येवमुक्त्वा तं शीघ्रं बोधयित्वा च कृत्तिकाः ॥  
उवाच किञ्चिद्युक्तं च वचनं शङ्करात्मजः ॥ १ ॥  
कार्तिकेय उवाच ॥  
यास्यामि शङ्करस्थानं द्रक्ष्यामि सुरसञ्चयम् ॥  
मातरं बन्धुवर्गांश्चाप्याज्ञां मे दत्त मातरः ॥ २ ॥  
दैवाधीनं जगत्सर्वं जन्म कर्म शुभावहम् ॥  
संयोगश्च वियोगश्च न च दैवात्परं बलम् ॥ ३ ॥  
कृष्णायत्तं च तद्दैवं स च दैवात्परस्ततः ॥  
भजन्ति सततं सन्तः परमात्मानमीश्वरम् ॥ ४ ॥  
दैवं वर्द्धयितुं शक्तः क्षयं कर्त्तुं स्वलीलया ॥  
न दैवबद्धस्तद्भक्तश्चाविनाशीति निर्णयः ॥५॥  
तस्माद्भजत गोविन्दं मोहं त्यजत दुःखदम्॥  
सुखदं मोक्षदं सारं जन्ममृत्युभयापहम् ॥ ६ ॥  
परमानन्दजननं मोहजालनिकृन्तनम् ॥  
शश्वद्भजन्ति यत्सर्वे ब्रह्मविष्णुशिवादयः ॥ ७ ॥  
कोऽहं भवाब्धौ युष्माकं का वा यूयं ममात्मिकाः ॥  
तत्कर्मस्रोतसां सर्वं पुञ्जीभूतं च फेनवत् ॥ ८ ॥  
संश्लेषं वा वियोगं वा सर्वमीश्वरचिन्तया ॥  
ब्रह्माण्डमीश्वराधीनं न स्वतन्त्रं विदुर्बुधाः ॥ ९ ॥  
जलबुद्बुदवत्सर्वमनित्यं च जगत्त्रयम् ॥  
मायामनित्ये कुर्वन्ति मायया मूढचेतसः ॥ १० ॥  
सन्तस्तत्र न लिप्यन्ते वायुवत्कृष्णचेतसः ॥  
तस्मान्मोहं परित्यज्य चाज्ञप्तिं दत्त मातरः ॥ ११ ॥  
इत्येवमुक्त्वा ता नत्वा सार्द्धं शङ्करपार्षदैः ॥  
यात्रां चकार भगवान्मनसा श्रीहरिं स्मरन् ॥ १२ ॥  
एतस्मिन्नन्तरे तत्र ददर्श रथमुत्तमम् ॥  
विश्वकर्मकृतं रम्यं हीरकेण विराजितम् ॥ १३ ॥  
सद्रत्नसाररचितं माणिक्येन विराजितम् ॥  
पारिजातप्रसूनानां मालाजालैश्च शोभितम् ॥ १४ ॥  
मणीन्द्रदर्पणः श्वेतचामरैरतिदीपितम् ॥  
क्रीडार्हमन्दिरै रम्यैश्चित्रितैश्चित्रितं वरम् ॥ १५ ॥  
शतचक्रं सुविस्तीर्णं मनोयायि मनोहरम् ॥  
प्रस्थापितं च पार्वत्या वेष्टितं पार्षदैर्वरैः ॥ १६ ॥  
समारुहन्तं यानं ता हृदयेन विदूयता ॥  
सहसा चेतनां प्राप्य मुक्तकेश्यः शुचाऽऽतुराः ॥ १७ ॥  
दृष्ट्वा च स्वपुरः स्कन्दं स्तम्भिताश्चातिशोकतः ॥  
उन्मत्ता इव तत्रैव वक्तुमारेभिरे भिया ॥ १८ ॥  
कृत्तिका ऊचुः ॥  
किं कुर्मः क्व च यास्यामो वयं वत्स त्वदाश्रयाः ॥  
विहायास्मान्क्व यासि त्वं नायं धर्म्मस्तवाधुना ॥ १९ ॥  
स्नेहेन वर्द्धितोऽस्माभिः पुत्रोऽस्माकं स्वधर्मतः ॥  
नायं धर्मो मातृवर्गाननुरक्तः सुतस्त्यजेत् ॥ २० ॥  
इत्युक्त्वा कृत्तिकाः सर्वाः कृत्वा वक्षसि तं सुतम् ॥  
पुनर्मूर्च्छामवापुस्ताः सुतविच्छेददारुणम् ॥ २१ ॥  
कुमारो बोधयित्वा ता अध्यात्मवचनेन वै ॥  
ताभिश्च पार्षदैः सार्द्धमारुरोह रथं मुने ॥ २२ ॥  
पूर्णकुम्भं द्विजं वेश्यां शुक्लधान्यानि दर्पणम्॥  
दध्याज्यं मधु लाजांश्च पुष्पं दूर्वाक्षतान्सितान् ॥ २३ ॥  
वृषं गजेन्द्रं तुरगं ज्वलदग्निं सुवर्णकम् ॥  
पूर्णं च परिपक्वानि फलानि विविधानि च ॥ २४ ॥  
पतिपुत्रवतीं नारीं प्रदीपं मणिमुत्तमम् ॥  
मुक्तां प्रसूनमालां च सद्योमांसं च चन्दनम् ॥ २५ ॥  
ददर्शैतानि वस्तूनि मङ्गलानि पुरो मुने ॥  
शृगालं नकुलं कुम्भं शवं वामे शुभावहम् ॥ २६ ॥  
राजहंसं मयूरं च खञ्जनं च शुकं पिकम् ॥  
पारावतं शङ्खचिल्लं चक्रवाकं च मङ्गलम् ॥ २७ ॥  
कृष्णसारं च सुरभिं चमरीं श्वेतचामरम्॥  
धेनुं च वत्ससंयुक्तां पताकां दक्षिणे शुभाम्॥ ॥ २८ ॥  
नानाप्रकारवाद्यं चाप्यश्रौषीन्मङ्गलध्वनिम् ॥  
मनोहरं च सङ्गीतं घण्टाशङ्खध्वनिं तथा ॥ २९ ॥  
दृष्ट्वा श्रुत्वा मङ्गलं स ह्यगमत्तातमन्दिरम् ॥  
क्षणेनानन्दयुक्तश्च मनोयायिरथेन च ॥ ३० ॥  
कुमारः प्राप्य कैलासं न्यग्रोधाक्षयमूलके ॥  
क्षणं तस्थौ कृत्तिकाभिः पार्षदप्रवरैः सह ॥ ३१ ॥  
पार्वती मङ्गलं कृत्वा राजमार्गं मनोहरम् ॥  
पद्मरागैरिन्द्रनीलैः संस्कृतं परितः पुरम् ॥ ३२ ॥  
रम्भास्तम्भसमूहैश्च पट्टसूत्रांशुकैस्तथा ॥  
श्रीखण्डपल्लवैर्युक्तं पूर्णकुम्भैः सुशोभितम् ॥ ३३ ॥  
पूर्णकुम्भजलैर्व्याप्तं सिक्तं चन्दनवारिभिः ॥  
असङ्ख्यरत्नदीपैश्च मणिराजैर्विराजितम् ॥ ३४ ॥  
नटनर्त्तकवेश्यानामुत्सवैः सङ्कुलं सदा ॥  
बन्दिभिर्विप्रवर्गैश्च दूर्वापुष्पकरैर्युतम्॥३५॥  
पतिपुत्रवतीभिश्च साध्वीभिश्च समन्वितम्॥  
लक्ष्मीं सरस्वतीं दुर्गां सावित्रीं तुलसीं रतिम्॥३६॥  
अरुन्धतीमहल्यां च दितिं तारां मनोरमाम् ॥  
अदितिं शतरूपां च शचीं सन्ध्यां च रोहिणीम् ॥ ३७ ॥  
अनसूयां तथा स्वाहां सञ्ज्ञां वरुणकामिनीम्॥  
आकूतिं च प्रसूतिं च देवहूतिं च मेनकाम् ॥ ३८ ॥  
तामेकपाटलामेकपर्णां मैनाककामिनीम् ॥  
वसुन्धरां च मनसां पुरस्कृत्य समाययौ॥ ॥ ३९ ॥  
रम्भा तिलोत्तमा मेना घृताची मोहिनी शुभा ॥  
उर्वशी रत्नमाला च सुशीला ललिता कला ॥ ४० ॥  
कदम्बमाला सुरसा वनमाला च सुन्दरी ॥  
एताश्चान्याश्च बहवो विप्रेन्द्राप्सरसां गणाः ॥ ४१ ॥  
सङ्गीतनर्त्तनपराः सस्मिता वेषसंयुताः ॥  
करतालकराः सर्वा जग्मुरानन्दपूर्वकम् ॥ ४२ ॥  
देवाश्च मुनयः शैला गन्धर्वाः किन्नरास्तथा ॥  
सर्वे ययुः प्रमुदिताः कुमारस्यानुमज्जने ॥ ४३ ॥  
नानाप्रकारवाद्यैश्च रुद्रैर्वा पार्षदैः सह ॥  
भैरवैः क्षेत्रपालैश्च ययौ सार्द्धं महेश्वरः ॥ ४४ ॥  
अथ शक्तिधरो हृष्टो दृष्ट्वा ऽऽरात्पार्वतीं तदा ॥  
अवरुह्य रथात्तूर्णं शिरसा प्रणनाम ह॥४५॥  
तं पद्माप्रमुखं देवीगणं च मुनिकामिनीम् ॥  
शिवं च परया भक्त्या सर्वान्सम्भाष्य यत्नतः ॥ ४६ ॥  
कार्त्तिकेयं शिवा दृष्ट्वा क्रोडे कृत्वा चुचुम्ब च ॥  
शङ्करश्च सुराः शैला देव्यो वै शैलयोषितः ॥४७॥  
पार्वतीप्रमुखा देव्यस्तथा देवश्च शङ्करः ॥  
शैलाश्च मुनयः सर्वे ददुस्तस्मै शुभाशिषः ॥ ४८ ॥  
कुमारः स गणैः सार्द्धमागत्य च शिवालयम् ॥  
ददर्श तं सभामध्ये विष्णुं क्षीरोदशायिनम्॥४९॥  
रत्नसिंहासनस्थं च रत्नभूषणभूषितम् ॥  
धर्मब्रह्मेन्द्रचन्द्रार्कवह्निवाय्वादिभिर्युतम् ॥ ५० ॥  
ईषद्धास्यं प्रसन्नास्यं भक्तानुग्रहकारकम् ॥  
स्तुतं मुनीन्द्रैर्देवेन्द्रैः सेवितं श्वेतचामरैः ॥५१॥  
तं दृष्ट्वा जगतां नाथं भक्तिनम्रात्मकन्धरः ॥  
पुलकान्वितसर्वाङ्गः शिरसा प्रणनाम ह ॥ ५२ ॥  
विधिं धर्मं च देवांश्च मुनीन्द्रांश्च मुदाऽन्वितान् ॥  
प्रणनाम पृथक्तत्र प्राप तेभ्यश्शुभाशिषः ॥ ५३ ॥  
पृथक्सम्भाष्य सर्वांश्चाप्युवास कनकासने ॥  
ददौ धनानि विप्रेभ्यः पार्वत्या सह शङ्करः ॥ ५४ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कार्त्तिकेयागमनं नाम षोडशोऽध्यायः ॥ १६ ॥