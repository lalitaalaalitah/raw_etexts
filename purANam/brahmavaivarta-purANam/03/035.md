---
title: ०३५

---
नारायण उवाच ॥  
मनोरमा प्राणनाथं क्षणं कृत्वा स्ववक्षसि ॥  
भविष्यं मनसा चक्रे यद्यत्स्वामिमुखाच्छुतम् ॥ १ ॥  
पुत्रांश्च पुरतः हृत्वा बान्धवांश्च स्वकिङ्करान् ॥  
सस्मार सा हरिपदं मेने सत्यं भवेन्मुने॥२॥  
योगेन भित्त्वा षट्चक्रं वायुं संस्थाप्य मूर्द्धनि ॥  
ब्रह्मरन्ध्रस्थकमले सहस्रदलसंयुते ॥ ३ ॥  
स्वान्तमाकृष्य विषयाज्जलबुद्बुदसन्निभात् ॥  
संस्थाप्य बद्ध्वा ज्ञानेन लोलं ब्रह्मणि निष्कले ॥ ४ ॥  
द्विविधं कर्म सन्न्यस्य निर्मूलमपुनर्भवम् ॥  
तत्र प्राणांश्च तत्याज न च प्राणाधिकं प्रियम् ॥ ५ ॥  
स राजा तां मृतां दृष्ट्वा विललाप रुरोद च ॥  
सन्नाहं सम्परित्यज्य कृत्वा वक्षस्युवाच ताम् ॥६॥  
राजोवाच ॥  
मनोरमे समुत्तिष्ठ न यास्यामि रणाजिरम् ॥  
सचेतना मां पश्येति विलपन्तं मुहुमुर्हुः ॥ ७ ॥  
मनोरमे समुत्तिष्ठ मया सार्द्धं गृहं व्रज ॥  
न करिष्यामि समरं भृगुणा सह भामिनि ॥ ८ ॥  
मनोरमे समुत्तिष्ठ श्रीशैलं व्रज सुन्दरि ॥  
तत्र क्रीडां करिष्यामि त्वया सार्द्धं यथा पुरा ॥ ९ ॥  
मनोरमे समुत्तिष्ठ व्रज गोदावरीं प्रिये ॥  
जलक्रीडां करिष्यामि त्वया सार्धं यथा पुरा ॥ 3.35.१० ॥  
मनोरमे समुत्तिष्ठ नन्दनं व्रज सुन्दरि ॥  
पुष्पभद्रानदीतीरे विहरिष्यामि निर्जने ॥ ११ ॥  
मनोरमे समुत्तिष्ठ मलयं व्रज सुन्दरि ॥  
त्वया सार्द्धं रमिष्येऽहं तत्र चन्दनकानने ॥ १२ ॥  
शीतेन गन्धयुक्तेन वायुना सुरभीकृते ॥  
भ्रमरध्वनिसंयुक्ते पुंस्कोकिल रुतश्रिते ॥ १३ ॥  
चन्दनागुरुकस्तूरीकुङ्कुमालेपनं कुरु ॥  
चन्दनोक्षितसर्वाङ्गं पश्य मां सस्मिते सति ॥ १४ ॥  
सुधातुल्यं सुमधुरं वचनं रचय प्रिये ॥  
कुटिलभ्रूविकारं च कथं न कुरुषेऽधुना ॥ १५ ॥  
नृपस्य रोदनं श्रुत्वा वाग्बभूवाशरीरिणी ॥  
स्थिरीभव महाराज कुरुषे रोदनं कथम् ॥ १६ ॥  
त्वं महाज्ञानिनां श्रेष्ठो दत्तात्रेयप्रसादतः ॥  
जलबुद्बुदवत्सर्वं संसारं पश्य शोभनम् ॥ १७ ॥  
कमलांशा च सा साध्वी जगाम कमलालयम् ॥  
त्वमेव गच्छ वैकुण्ठं रणं कृत्वा रणाजिरे ॥ १८ ॥  
इत्येव वचनं श्रुत्वा जहौ शोकं नराधिपः ॥  
ततश्चन्दनकाष्ठेन चितां दिव्यां चकार ह ॥ १९ ॥  
संस्काराग्निं कारयित्वा पुत्रद्वारा ददाह ताम् ॥  
नानाविधानि रत्नानि ब्राह्मणेभ्यो ददौ मुदा ॥ 3.35.२० ॥  
नानाविधानि दानानि वस्त्राणि विविधानि च ॥  
मनोरमायाः पुण्येन ब्राह्मणेभ्यो ददौ मुदा ॥२१॥  
भुज्यतां भुज्यतां शश्वद्दीयतां दीयतामिति ॥  
शब्दो बभूव सर्वत्र कार्त्तवीर्य्याश्रमे मुने ॥२२॥  
कोषेषु स्वाधिकारेषु स्थितं यद्यद्धनं तदा ॥  
मनोरमायाः पुण्येन ब्राह्मणेभ्यो ददौ मुदा ॥ २३ ॥  
राजा जगाम समरं हृदयेन विदूयता ॥  
सार्धं सैन्यसमूहैश्च वाद्यभाण्डैरसङ्ख्यकैः ॥२४॥  
ददर्श मङ्गलं राजा पुरो वर्त्मनि वर्त्मनि ॥  
ययौ तथापि समरं नाजगाम गृहं पुनः॥२५॥  
मुक्तकेशीं छिन्ननासां रुदतीं च दिगम्बराम् ॥  
कृष्णवस्त्रपरीधानामपरां विधवामपि ॥ २६ ॥  
मुखदुष्टां योनिदुष्टां व्याधियुक्तां च कुट्टिनीम् ॥  
पतिपुत्रविहीनां च डाकिनीं पुंश्चली तथा ॥ २७ ॥  
कुम्भकारं तैलकारं व्याधं सर्पोपजीविनम् ॥  
कुचैलमतिरूक्षाङ्गं नग्नं काषायवासिनम् ॥ २८ ॥  
वसाविक्रयिणं चैव कन्याविक्रयिणं तथा ॥  
चितादग्धं शवं भस्म निर्वाणाङ्गारमेव च॥२९॥  
सर्पक्षतं नरं सर्पं गोधां च शशकं विषम्॥  
श्राद्धपाकं च पिण्डं च मोटकं च तिलांस्तथा ॥3.35.३०॥  
देवलं वृषवाहं च शूद्रश्राद्धान्नभोजिनम् ॥  
शूद्रान्नपाचकं शूद्रयाजकं ग्रामयाजकम्ा।३१॥  
कुशपुत्तलिकां चैव शवदाहनकारिणम् ॥  
शून्यकुम्भं भग्नकुम्भं तैलं लवणमस्थि च॥३२॥  
कार्पासं कच्छपं चूर्णं कुक्कुरं शब्दकारिणम् ॥  
दक्षिणे च सृगालं च कुर्वन्तं भैरवं रवम् ॥३३॥  
कपर्दकं च क्षौरं च च्छिन्नकेशं नखं मलम् ॥  
कलहं च विलापं च तथा तत्कारिणं जनम् ॥ ३४ ॥  
अमङ्गलं रुदन्तं च रुदन्तं शोककारिणम् ॥ ३५ ॥  
मिथ्यासाक्ष्य प्रदातारं चौरं च नरघातिनम्॥  
पुंश्चलीपतिपुत्रौ च पुंश्चल्योदनभोजिनम् ॥ ३६ ॥  
देवतागुरुविप्राणां वस्तुवित्तापहारिणम् ॥  
दत्तापहारिणं दस्युं हिंसकं सूचकं खलम् ॥ ३७ ॥  
पितृमातृविरक्तं च द्विजाश्वत्थविघातिनम् ॥  
सत्यघ्नं च कृतघ्नं च स्थाप्यस्याप्यपहारिणम् ॥ ३८ ॥  
विप्रमित्रद्रोहमेवं क्षतं विश्वासघातकम् ॥  
गुरुदेवद्विजानां च निन्दकं स्वाङ्गघातकम् ॥ ३९ ॥  
जीवानां घातकं चैव स्वाङ्गहीनं च निर्दयम्॥  
व्रतोपवासहीनं च दीक्षाहीनं नपुंसकम् ॥3.35.४०॥  
गलितव्याधिगात्रं च काणं बधिरमेव च ॥  
पुल्कसं छिन्नलिङ्गं च सुरामत्तं सुरां तथा ॥४१॥  
क्षिप्तं वमन्तं रुधिरं महिषं गर्दभं तथा ॥  
मूत्रं पुरीषं श्लेष्माणं रूक्षिणं नृकपालकम् ॥४२॥  
चण्डवातं रक्तवृष्टिं वाद्यं वै वृक्षपातनम् ॥  
वृकं च सूकरं गृध्रं श्येनं कङ्कं च भल्लुकम्॥४३॥  
पाशं च शुष्ककाष्ठं च वायसं गन्धकं तथा॥४४॥  
प्रतिग्राहिब्राह्मणं च तन्त्रमन्त्रोपजीविनम्॥  
वैद्यं च रक्तपुष्पं चाप्यौषधं तुषमेव च॥४५॥  
कुवार्त्तां मृतवार्तां च विप्रशापं च दारुणम्॥  
दुर्गन्धिवातं दुश्शब्दं राजाऽपश्यत्स वर्त्मनि ॥ ४६ ॥  
मनश्च कुत्सितं प्राणाः क्षुभिताश्च निरन्तरम्॥  
वामाङ्गस्पन्दनं देहजाड्यं राज्ञो बभूव ह ॥ ४७ ॥  
तथाऽपि राजा निश्शङ्को ददर्श समराङ्गणम् ॥  
सर्वसैन्यसमायुक्तः प्रविवेश रणाजिरम् ॥ ४८ ॥  
अवरुह्य रथात्तूर्णं दृष्ट्वा च पुरतो भृगुम् ॥  
ननाम दण्डवद्भूमौ राजेन्द्रैः सह भक्तितः ॥ ४९ ॥  
आशिषं युयुजे रामः स्वर्गं याहीति वाञ्छितम् ॥  
तेषां सह्यं तद्बभूवुर्दुलङ्घ्या ब्राह्मणाशिषः ॥ 3.35.५० ॥  
भृगुं प्रणम्य राजेन्द्रो राजेन्द्रैः सह तत्क्षणात् ॥  
आरुरोह रथं तूर्णं नानायुधसमन्वितम् ॥ ५१ ॥  
नानाप्रकारवाद्यं च दुन्दुभिं मुरजादिकम् ॥  
वादयामास सहसा ब्राह्मणेभ्यो ददौ धनम् ॥ ५२ ॥  
उवाच रामो राजेन्द्रं राजेन्द्राणां च संसदि ॥  
हितं सत्यं नीतिसारं वाक्यं वेदविदां वरः ॥ ९३ ॥  
परशुराम उवाच ॥  
शृणु राजेन्द्र धर्मिष्ठ चन्द्रवंशसमुद्भव ॥  
विष्णोरंशस्य शिष्यस्त्वं दत्तात्रेयस्य धीमतः ॥ ५४ ॥  
स्वयं विद्वांश्च वेदांश्च श्रुत्वा वेदविदो मुखात् ॥  
कथं दुर्बुद्धिरधुना सज्जनानां विहिंसना ॥ ५५ ॥  
त्वं पूर्वमहनो लोभान्निरीहं ब्राह्मणं कथम् ॥  
ब्राह्मणी शोकसन्तप्ता भर्त्रा सार्द्धं गता सती ॥ ५६ ॥  
किं भविष्यति ते भूप परत्रैवानयोर्वधात् ॥  
सर्वं मिथ्यैव संसारं पद्मपत्रे यथा जलम् ॥ ५७ ॥  
सत्कीर्त्तिश्चाथ दुष्कीर्तिः कथामात्रावशेषिता ॥  
विडम्बना वा किमतो दुष्कीर्त्तेश्च सतामहो ॥ ५८ ॥  
क्व गता कपिला त्वं क्व क्व विवादो मुनिः कुतः ॥  
यत्कृतं विदुषा राज्ञा न कृतं हालिकेन तत् ॥ ५९ ॥  
त्वामुपोषितमीशं हि दृष्ट्वा तातो हि धार्मिकः ॥  
पारणां कारयामास दत्तं तस्य फलं त्वया ॥ 3.35.६० ॥  
अधीतं विधिवद्दत्तं ब्राह्मणेभ्यो दिने दिने ॥  
जगते यशसा पूर्णमयशो वार्द्धके कथम् ॥ ॥ ६१ ॥  
दाता वरिष्ठो धर्म्मिष्ठो यशस्वी पुण्यवान्सुधीः ॥  
कार्त्तवीर्यार्जुनसमो न भूतो न भविष्यति ॥ ६२ ॥  
पुरातना वदन्तीति बन्दिनो धरणीतले ॥  
यो विख्यातः पुराणेषु तस्य दुष्कीर्त्तिरीदृशी ॥ ६३ ॥  
दुर्वाक्यं दुःसहं राजंस्तीक्ष्णास्त्रादपि जीविनाम् ॥  
सङ्कटेऽपि सतां वक्त्राद्द्विरुक्तिर्न विनिर्गता ॥ ६४ ॥  
न ददामि द्विरुक्तिं ते प्रकृतं कथयाम्यहम् ॥  
उत्तरं देहि राजेन्द्र मह्यं राजेन्द्रसंसदि ॥ ६५ ॥  
सूर्य्यचन्द्रमनूनां च वंशजाः सन्ति संसदि ॥  
सत्यं वद सभायां च शृण्वन्तु पितरः सुराः ॥ ६६ ॥  
शृण्वन्तु सर्वे राजेन्द्राः सदसद्वक्तुमीश्वराः ॥  
पश्यन्तो हि समं सन्तः पाक्षिकं न वदन्ति च ॥ ६७ ॥  
इत्युक्त्वा रैणुकेयश्च विरराम रणस्थले ॥  
राजा बृहस्पतिसमः प्रवक्तुमुपचक्रमे ॥ ६८ ॥  
कार्त्तवीर्य्यार्जुन उवाच ॥  
शृणु राम हरेरंशो हरिभक्तो जितेन्द्रियः ॥  
श्रुतो धर्मो मुखाद्येषां त्वं च तेषां गुरोर्गुरुः ॥ ६९ ॥  
कर्म्मणा वाऽप्यसद्बुध्या करोति ब्रह्मभावनाम् ॥  
स्वधर्मनिरतः शुद्धस्तस्माद्ब्राह्मण उच्चते ॥ 3.35.७० ॥  
अन्तर्बहिश्च मननात्कुरुत कर्म्म नित्यशः ॥  
मौनी शश्वद्वदेत्काले यो वै स मुनिरुच्यते ॥ ७१ ॥  
स्वर्णे लोष्टे गृहेऽरण्ये पङ्के सुस्निग्धचन्दने ॥  
समताभावना यस्य स योगी परिकीर्त्तितः ॥७२॥  
सर्वजीवेषु यो विष्णुं भावयेत्समता धिया ॥  
हरौ करोति भक्तिं च हरिभक्तः स च स्मृतः ॥७३॥  
तपोधनं ब्राह्मणानां तपः कल्पतरुर्यथा ॥  
तपस्या कामधेनुश्च सन्ततं तपसि स्पृहा ॥७४॥  
ऐश्वर्य्ये क्षत्रियाणां च वाणिज्ये च तथा विशाम्॥  
क्षत्रियाणां च तपसि स्पृहाऽतीवाऽप्रशंसिता॥७५॥  
ब्राह्मणानां विवादे च स्पृहाऽतीव विनिन्दिता॥७६॥  
रागी राजसिकं कार्य्यं कुरुते कर्म्म रागतः ॥  
रागान्धो यो राजसिकस्तेन राजा प्रकीर्तितः ॥७७॥  
रागतः कामधेनुश्च मया वै याचिता मुने ॥  
को दोष एक मे जातः क्षत्रियस्यानुरागिणः॥७८॥  
कुतः कस्य मुनेरस्ति कामधेनुस्त्वया विना॥  
स्पृहा रणे वा भोगे वा युष्माकं च व्यतिक्रमः॥७९॥  
त्रिंशदक्षौहिणीं सेनां राजेन्द्राणां त्रिकोटिकाम्॥  
निहत्यायान्तमेकं मां न हन्तुं सहनं मुने ॥3.35.८०॥  
आत्मानं हन्तुमायान्तमपि वेदाङ्गपारगम् ॥  
न दोषो हनने तस्य न तेन ब्रह्महाऽभवम् ॥ ८१ ॥  
प्रायश्चित्तं हिंसकानां न वेदेषु निरूपितम् ॥  
वधः समुचितस्तेषामित्याह कमलोद्भवः ॥ ८२ ॥  
पित्रा ते निहता भूपा महाबलपराक्रमाः ॥  
इदानीं राजपुत्राश्च शिशवोऽत्र समागताः ॥८३॥  
त्रिःसप्तकृत्वो निर्भूपां कृत्स्नां कर्तुं महीमिति ॥  
त्वया कृता प्रतिज्ञा या तस्यास्त्वं पालनं कुरु ॥ ८४ ॥  
क्षत्रियाणां रणो धर्मो रणे मृत्युर्न गर्हितः ॥  
रणे स्वाहा ब्राह्मणानां लोके वेदे विडम्बना ॥ ८५ ॥  
तपोधनानां विप्राणां वाग्बलानां युगे युगे ॥  
शान्तिः स्वस्त्ययनं कर्म विप्रधर्मो न सङ्गरः ॥ ८६ ॥  
क्षत्रियाणां बलं युद्धं व्यापारश्च बलं विशाम् ॥  
भिक्षा बलं भिक्षुकाणां शूद्राणां विप्रसेवनम् ॥ ८७ ॥  
हरौ भक्तिर्हरेर्दास्यं वैष्णवानां बलं हरिः ॥  
हिंसा बलं खलानां च तपस्या च तपस्विनाम् ॥ ८८ ॥  
बलं वेषश्च वेश्यानां योषितां यौवनं बलम् ॥  
बलं प्रतापो भूपानां बालानां रोदनं बलम् ॥ ८९ ॥  
सतां सत्यं बलं मिथ्या बलमेवासतां सदा ॥  
अनुगानामनुगमः स्वल्पस्वानां च सञ्चयः ॥ 3.35.९० ॥  
विद्या बलं पण्डितानां धैर्य्यं साहसिनां बलम् ॥९१ ॥  
धनं बलं च धनिनां शुचीनां च विशेषतः ॥  
बलं विवेकः शान्तानां गुणिनां बलमेकता ॥ ९२ ॥  
गुणो बलं च गुणिनां चौराणां चौर्य्यमेव च ॥  
प्रियवाक्यं च कापट्यमधर्म्मः पुंश्चलीबलम् ॥ ९३ ॥  
हिंसा च हिंस्रजन्तूनां सतीनां पतिसेवनम् ॥  
वरशापौ सुराणां च शिष्याणां गुरुसेवनम् ॥ ९४ ॥  
बलं धर्मो गृहस्थानां भृत्यानां राजसेवनम् ॥  
बलं स्तवः स्तावकानां ब्रह्म च ब्रह्मचारिणाम् ॥ ९५ ॥  
यतीनां च सदाचारो न्यासः सन्न्यासिनां बलम् ॥  
पापं बलं पातकिनामशक्तानां हरिर्बलम् ॥ ९६ ॥  
पुण्यं बलं पुण्यवतां प्रजानां नृपतिर्बलम् ॥  
फलं बलं च वृक्षाणां जलजानां जलं बलम् ॥ ९७ ॥  
जलं बलं च सस्यानां मत्स्यानां च जलं बलम् ॥  
शान्तिर्बलं च भूपानां विप्राणां च विशेषतः ॥ ९८ ॥  
विप्रः शान्तो रणोद्योगी नैव दृष्टो न च श्रुतः ॥  
स्थिते नारायणे देवे बभूवान्यविपर्य्ययः ॥ ९९ ॥  
इत्येवमुक्त्वा राजेन्द्रो विरराम रणाजिरे ॥  
तस्य तद्वचनं श्रुत्वा सद्यस्तूष्णीं बभूव ह ॥ 3.35.१०० ॥  
रामस्य भ्रातरः सर्वे तीक्ष्णशस्त्रासिपाणयः ॥  
आरेभिरे रणं कर्त्तुं महावीरास्तदाज्ञया ॥ १०१ ॥  
रणोन्मुखांश्च तान्दृष्ट्वा मत्स्यराजो महाबलः ॥  
समारेभे रणं कर्तुं मङ्गलो मङ्गलालयः ॥ १०२ ॥  
शरजालेन राजेन्द्रो वारयामास तानपि ॥  
चिच्छिदुः शरजालं च जमदग्निसुतास्तदा ॥ १०३ ॥  
राजा चिक्षेप दिव्यास्त्रं शतसूर्य्यप्रभं मुने ॥  
माहेश्वरेण मुनयश्चिच्छिदुश्चैव लीलया॥१०४॥  
दिव्यास्त्रेणैव मुनयश्चिच्छिदुः सशरं धनुः॥  
रथं च सारथिं चैव राज्ञः सन्नाहमेव च॥१०५  
न्यस्तशस्त्रं नृपं दृष्ट्वा मुनयो हर्षविह्वलाः ॥  
दधार शूलिनः शूलं मत्स्यराजजिघांसया ॥ १०६ ॥  
शूलनिक्षेपसमये वाग्बभूवाशरीरिणी ॥  
शूलं त्यजत विप्रेन्द्राः शिवस्याव्यर्थमेव च ॥ १०७ ॥  
शिवस्य कवचं दिव्यं दत्तं दुर्वाससा पुरा ॥  
मत्स्यराजगलेऽस्त्येतत्सर्वावयवरक्षकम् ॥ १०८ ॥  
प्राणानां च प्रदातारं कवचं याचतं नृपम् ॥  
तदा निक्षिप्तशूलं च जघान नृपतिश्चिरम् ॥ १०९ ॥  
तच्छूलं तं नृपं प्राप्य शतखण्डं गतं मुने ॥  
श्रुत्वैवाकाशवाणीं च शृङ्गी सन्न्यासवेषकृत् ॥ 3.35.११० ॥  
ययाचे कवचं भूपं जमदग्निसुतो महान् ॥  
राजा ददौ च कवचं ब्रह्माण्डविजयं परम् ॥ १११ ॥  
गृहीत्वा कवचं तच्च शूलेनैव जघान ह ॥  
पपात मत्स्यराजश्च शतचन्द्रसमाननः ॥  
महाबलिष्ठो गुणवांश्चन्द्रवंशसमुद्भवः ॥ ११२ ॥  
नारद उवाच ॥  
शिवस्य कवचं ब्रूहि मत्स्यराजेन यद्धृतम् ॥  
नारायण महाभाग श्रोतुं कौतूहलं मम ॥ ११३ ॥  
नारायण उवाच ॥  
कवचं शृणु विप्रेन्द्र शङ्करस्य महात्मनः ॥  
ब्रह्माण्डविजयं नाम सर्वावयवरक्षणम् ॥ ११४ ॥  
पुरा दुर्वाससा दत्तं मत्स्यराजाय धीमते ॥  
दत्त्वा षडक्षरं मन्त्रं सर्वपापप्रणाशनम् ॥ ११५ ॥  
स्थिते च कवचे देहे नास्ति मृत्युश्च जीविनाम् ॥  
अस्त्रे शस्त्रे जले वह्नौ सिद्धिश्चेन्नास्ति संशयः ॥ ११६ ॥  
यद्धृत्वा पठनाद्बाणः शिवत्वं प्राप लीलया ॥  
बभूव शिवतुल्यश्च यद्धृत्वा नन्दिकेश्वरः ॥ ११७ ॥  
वीरश्रेष्ठो वीरभद्रः साम्बोऽभूद्धारणाद्यतः॥  
त्रैलोक्यविजयी राजा हिरण्यकशिपुः स्वयम् ॥ ॥ ११८ ॥  
हिरण्याक्षश्च विजयी चाभवद्धारणाद्धि सः ॥  
यद्धृत्वा पठनात्सिद्धो दुर्वासा विश्वपूजितः ॥ ११९ ॥  
जैगीषव्यो महायोगी पठनाद्धारणाद्यतः ॥  
यद्धृत्वा वामदेवश्च देवलः पवनः स्वयम् ॥  
अगस्त्यश्च पुलस्त्यश्चाप्यभवद्विश्वपूजितः ॥ 3.35.१२० ॥  
ॐ नमः शिवायेति च मस्तकं मे सदाऽवतु ॥  
ॐ नमः शिवायेति च स्वाहा भालं सदाऽवतु ॥ १२१ ॥  
ॐ ह्रीं श्रीं क्लीं शिवायेति स्वाहा नेत्रे सदाऽवतु ॥  
ॐ ह्रीं श्रीं हूँ शिवायेति नमो मे पातु नासिकाम् ॥ १२२ ॥  
ॐ नमः शिवाय शान्ताय स्वाहा कण्ठं सदाऽवतु ॥  
ॐ ह्रीं श्रीं हूँ संहारकर्त्रे स्वाहा कर्णौ सदाऽवतु ॥ १२३ ॥  
ॐ ह्रीं श्रीं पञ्चवक्त्राय स्वाहा दन्तं सदाऽवतु ॥  
ॐ ह्रीं महेशाय स्वाहा चाधरं पातु मे सदा ॥ १२४ ॥  
ॐ ह्रीं श्रीं क्लीं त्रिनेत्राय स्वाहा केशान्सदाऽवतु ॥  
ॐ ह्रीं ऐं महादेवाय स्वाहा वक्षः सदाऽवतु ॥ १२५ ॥  
ॐ ह्रीं श्रीं क्लीं मैं रुद्राय स्वाहा नाभिं सदाऽवतु ॥  
ॐ ह्रीं मैं श्रीमीश्वराय स्वाहा पृष्ठं सदाऽवतु ॥ ॥ १२६ ॥  
ॐ ह्रीं क्लीं मृत्युञ्जयाय स्वाहा भ्रुवौ बाहू सदाऽवतु ॥  
ॐ ह्रीं श्रीं ह्रीमीशानाय स्वाहा पार्श्वं सदाऽवतु ॥१२७ ॥  
ॐ ह्रीमीश्वराय स्वाहा चोदरं पातु मे सदा ॥  
ॐ श्रीं ह्रीं मृत्युञ्जयाय स्वाहा बाहू सदाऽवतु ॥ १२८ ॥  
ॐ ह्रीं श्रीं क्लीमीश्वराय स्वाहा पातु करौ मम ॥  
ॐ महेश्वराय रुद्राय नितम्बं पातु मे सदा ॥ १२९ ॥  
ॐ ह्रीं श्रीं भूतनाथाय स्वाहा पादौ सदाऽवतु ॥  
ॐ सर्वेश्वराय सर्वाय स्वाहा पादौ सदाऽवतु ॥ 3.35.१३० ॥  
प्राच्यां मां पातु भूतेश आग्नेय्यां पातु शङ्करः ॥  
दक्षिणे पातु मां रुद्रो नैर्ऋत्यां स्थाणुरेव च ॥ १३१ ॥  
पश्चिमे खण्डपरशुर्वायव्यां चन्द्रशेखरः ॥  
उत्तरे गिरिशः पातु चैशान्यामीश्वरः स्वयम् ॥ १३२ ॥  
ऊर्ध्वे मृडः सदा पातु चाधो मृत्युञ्जयः स्वयम् ॥  
जले स्थले चान्तरिक्षे स्वप्ने जागरणे सदा ॥ १३३ ॥  
पिनाकी पातु मां प्रीत्या भक्तं सवै भक्तवत्सलः ॥  
इति ते कथितं वत्स कवचं परमाद्भुतम् ॥ १३४ ॥  
दशलक्षजपेनैव सिद्धिर्भवति निश्चितम् ॥  
यदि स्यात्सिद्धकवचो रुद्रतुल्यो भवेद्ध्रुवम् ॥ १३५ ॥  
तव स्नेहान्मयाऽऽख्यातं प्रवक्तव्यं न कस्यचित् ॥  
कवचं कण्वशाखोक्तमतिगोप्यं सुदुर्लभम् ॥ १३६ ॥  
अश्वमेधसहस्राणि राजसूयशतानि च ॥  
सर्वाणि कवचस्यास्य कलां नार्हन्ति षोडशीम् ॥ १३७ ॥  
कवचस्य प्रसादेन जीवन्मुक्तो भवेन्नरः ॥  
सर्वज्ञः सर्वसिद्धीशो मनोयायी भवेद्ध्रुवम् ॥ १३८ ॥  
इदं कवचमज्ञात्वा भजेद्यः शङ्करं प्रभुम् ॥  
शतलक्षं प्रजप्तोऽपि न मन्त्रः सिद्धिदायकः ॥ १३९ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शङ्करकवचप्रकथनं नाम पञ्चत्रिंशोऽध्यायः ॥३५॥