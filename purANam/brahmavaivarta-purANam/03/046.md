---
title: ०४६

---
नारायण उवाच ॥  
स्तुत्वा तां पर्शुरामोऽसौ हर्षसम्फुल्लमानसः ॥  
स्तोत्रेण हरिणोक्तेन स तुष्टाव गणाधिपम् ॥ १ ॥  
पूजां चकार भक्त्या च नैवेद्यैर्विविधैरपि ॥  
धूपैर्दीपैश्च गन्धैश्च पुष्पैश्च तुलसीं विना ॥ २ ॥  
सम्पूज्य भ्रातरं भक्त्या स रामः शङ्कराज्ञया ॥  
गुरुपत्नीं गुरुं नत्वा गमनं कर्तुमुद्यतः ॥ ३ ॥  
नारद उवाच ॥  
पूजां भगवतश्चक्रे रामो गणपतेर्यदा ॥  
नैवद्यैर्विविधैः पुष्पैस्तुलसीं च विना कथम् ॥ ४ ॥  
तुलसी सर्वपुष्पाणां मान्या धन्या मनोहरा ॥  
कथं पूजां सारभूतां न गृह्णाति गणेश्वरः ॥ ५ ॥  
नारायण उवाच ॥  
शृणु नारद वक्ष्येऽहमितिहासं पुरातनम् ॥  
ब्रह्मकल्पस्य वृत्तान्तं निगूढं च मनोहरम् ॥६॥  
एकदा तुलसी देवी प्रोद्भिन्ननवयौवना ॥  
तीर्थं भ्रमन्ती तपसा नारायणपरायणा ॥ ७ ॥  
ददर्श गङ्गातीरे सा गणेशं यौवनान्वितम् ॥  
अतीव सुन्दरं शुद्धं सस्मितं पीतवाससम् ॥ ८ ॥  
चन्दनोक्षितसर्वाङ्गं रत्नभूषणभूषितम् ॥  
ध्यायन्तं कृष्णपादाब्जं जन्ममृत्युजरापहम् ॥ ९ ॥  
जितेन्द्रियाणां प्रवरं योगीन्द्राणां गुरोर्गुरुम् ॥  
सुरूपहार्य्यं निष्कामं सकामा तमुवाच ह ॥ 3.46.१० ॥  
तुलस्युवाच ॥  
अहो ध्यायसि किं देव शान्तरूप गजानन ॥  
कथं लम्बोदरो देहो गजवक्त्रं कथं तव ॥ ११ ॥  
एकदन्तः कथं वक्त्रे वदामुत्र च कारणम् ॥  
त्यज ध्यानं महाभाग सायङ्काल उपस्थितः ॥ १२ ॥  
इत्युक्त्वा तुलसी देवी प्रजहास पुनः पुनः ॥  
परं चेतसि दग्धा सा कामबाणैः सुदारुणैः ॥ १३ ॥  
गणेशस्य प्रधानाङ्गे दत्त्वा किञ्चिज्जलं मुने ॥  
जघान तर्जन्यग्रेण निष्पन्दं कृष्णमानसम् ॥ १४ ॥  
बभूव ध्यानभग्नं च तस्य नारद चेतनम् ॥  
दुःखं च ध्यानभेदेन तद्विच्छेदो हि शोकदः ॥ १५ ॥  
ध्यानं त्यक्त्वा हरिं स्मृत्वा चापश्यत्कामिनीं पुरः ॥  
नवयौवनसम्पन्नां सस्मितां कामपीडिताम् ॥ ॥ १६ ॥  
लम्बोदरश्च तां दृष्ट्वा परं विनयपूर्वकम् ॥  
उवाच सस्मितः शान्तः शान्तां कामातुरां वशी ॥ १७ ॥  
गणेश्वर उवाच ॥  
का त्वं वत्से कस्य कन्या मातर्मा ब्रूहि किं शुभे ॥  
पापदोऽशुभदः शश्वद्ध्यानभङ्गस्तपस्विनाम् ॥ १८ ॥  
कृष्णः करोतु कल्याणं हन्तु विघ्नं कृपानिधिः ॥  
तद्ध्यानभङ्गजाद्दोषान्नाशुभं स्यात्तु ते शुभे ॥ १९ ॥  
गणेशवचनं श्रुत्वा तमुवाच स्मरातुरा ॥  
सस्मितं सकटाक्षं च देवं मधुरया गिरा ॥ 3.46.२० ॥  
तुलस्युवाच ॥  
धर्मात्मजस्य कन्याऽहमप्रौढा च तपस्विनी ॥  
तपस्या मे स्वामिनोऽर्थे त्वं स्वामी भव मे प्रभो ॥ २१ ॥  
तुलसीवचनं श्रुत्वा गणेशः श्रीहरिं स्मरन् ॥  
तामुवाच महाप्राज्ञः प्राज्ञीं मधुरया गिरा ॥ २२ ॥  
गणेश उवाच ॥  
हे मातर्नास्ति मे वाच्छा घोरे दारपरिग्रहे ॥  
दारग्रहो हि दुःखाय न सुखाय कदाचन ॥ २३ ॥  
हरिभक्तेर्व्यवायश्च तपस्यानाशकारकः ॥  
मोक्षद्वारकपाटश्च भवबन्धनपाशकः ॥ २४ ॥  
गर्भवासकरः शश्वत्तत्त्वज्ञाननिकृन्तकः ॥  
संशयानां समारम्भो यस्त्याज्यो वृषलैरपि ॥ २५ ॥  
गेहोऽयं कारणानां च सर्वमायाकरण्डकम् ॥  
साहसानां समूहश्च दोषाणां च विशेषतः ॥ २६ ॥  
निवर्तस्व महाभागे पश्यान्यं कामुकं पतिम् ॥  
कामुकेनैव कामुक्याः सङ्गमो गुणवान्भवेत ॥ २७ ॥  
इत्येवं वचनं श्रुत्वा कोपात्सा तं शशाप ह ॥  
दारास्ते भविताऽसाध्वी गणेश्वर न संशयः ॥ २८ ॥  
इत्याकर्ण्य सुरश्रेष्ठस्तां शशाप शिवात्मजः ॥  
देवि त्वमसुरग्रस्ता भविष्यसि न संशयः ॥ २९ ॥  
तत्पश्चान्महतां शापाद्वृक्षस्त्वं भवितेति च ॥  
महातपस्वीत्युक्त्वा तां विरराम च नारद ॥ 3.46.३० ॥  
शापं श्रुत्वा तु तुलसी सा रुरोद पुनः पुनः ॥  
तुष्टाव च सुरश्रेष्ठं स प्रसन्न उवाच ताम् ॥ ३१ ॥  
गणेश्वर उवाच ॥  
पुष्पाणां सारभूता त्वं भविष्यसि मनोरमे ॥  
कलांशेन महाभागे स्वयं नारायणप्रिया ॥ ३२ ॥  
प्रिया त्वं सर्वदेवानां श्रीकृष्णस्य विशेषतः ॥  
पूजा विमुक्तिदा नॄणां मया भोग्या न नित्यशः ॥ ३३'॥  
इत्युक्त्वा तां सुरश्रेष्ठो जगाम तपसे पुनः ॥  
हरेराराधनव्यग्रो बदरीसन्निधिं ययौ ॥ ३४ ॥  
जगाम तुलसी देवी हृदयेन विदूयता ॥  
निराहारा तपश्चक्रे पुष्करे लक्षवर्षकम् ॥ ३५ ॥  
पश्चान्मुनीन्द्रशापेन गणेशस्य च नारद ॥  
सा प्रिया शङ्खचूडस्य बभूव सुचिरं मुने ॥ ३६ ॥  
ततः शङ्करशूलेन स ममारासुरेश्वरः ॥  
सा कलांशेन वृक्षत्वं ययौ नारायणप्रिया ॥ ३७ ॥  
कथितश्चेतिहासस्ते श्रुतो धर्ममुखात्पुरा ॥  
मोक्षप्रदश्च सारश्च पुराणेन प्रकीर्तितः ॥ ३८ ॥  
ततः परशुरामोऽसौ जगाम तपसे वनम् ॥  
प्रणम्य शङ्करं दुर्गां सम्पूज्य च गणेश्वरम् ॥ ३९ ॥  
पूजितो वन्दितः सर्वैः सुरेन्द्रमुनिपुङ्गवैः ॥  
पार्वतीशिवसान्निध्ये सुखं तस्थौ गणेश्वरः ॥ 3.46.४० ॥  
इदं गणपतेः खण्डं यः शृणोति समाहितः ॥  
स राजसूययज्ञस्य फलमाप्नोति निश्चितम् ॥ ४१ ॥  
अपुत्रो लभते पुत्रं श्रीगणेशप्रसादतः ॥  
धीरं वीरं च धनिनं गुणिनं चिरजीविनम् ॥ ४२ ॥  
यशस्विनं पुत्रिणं च विद्वांसं सुकवीश्वरम् ॥  
जितेन्द्रियाणां प्रवरं दातारं सर्वसम्पदाम् ॥ ४३ ॥  
सुशीलं च सदाचारं प्रशंस्यं वैष्णवं लभेत् ॥  
अहिंसकं दयालुं च तत्त्वज्ञानविशारदम् ॥ ४४ ॥  
भक्त्या गणेशं सम्पूज्य वस्त्रालङ्कारचन्दनैः ॥  
श्रुत्वा गणपतेः खण्डं महावन्ध्या प्रसूयते ॥ ४९ ॥  
मृतवत्सा काकवन्ध्या ब्रह्मन्पुत्रं लभेद्ध्रुवम् ॥  
अदूष्यदूषणपरा शुद्धा चैव लभेत्सुतम् ॥ ४६ ॥  
सम्पूर्णं ब्रह्मवैवर्तं श्रुत्वा यल्लभते फलम् ॥  
तत्फलं लभते मर्त्यः श्रुत्वेदं खण्डमुत्तमम्॥४७॥  
वाञ्छां कृत्वा तु मनसि शृणोति परमास्थितः॥  
तस्मै ददाति सर्वेष्टं सुरश्रेष्ठो गणेश्वरः ॥४८॥  
श्रुत्वा गणपतेः खण्डं विघ्ननाशाय यत्नतः ॥  
स्वर्णयज्ञोपवीतं च श्वेतच्छत्रं च माल्यकम् ॥ ४९ ॥  
प्रदीयते वाचकाय स्वस्तिकं तिललड्डुकान् ॥  
परिपक्वफलान्येव देशकालोद्भवानि च ॥3.46.५०॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामागमनैतत्खण्डश्रवणफलवर्णनं नाम षट्चत्वारिंशत्तमोऽध्यायः ॥ ४६ ॥  
  
इति श्रीब्रह्मवैवर्त्ते महापुराणे तृतीयं गणपतिखण्डं समाप्तम् ॥