---
title: ००४

---
नारायण उवाच ॥  
श्रुत्वा व्रतविधानं च दुर्गा संहृष्टमानसा ॥  
सर्वं व्रतविधानं च सम्प्रष्टुमुपचक्रमे ॥ १ ॥  
पार्वत्युवाच ॥  
सर्वं व्रतविधानं मां वद वेदविदां वर ॥  
हे नाथ करुणासिन्धो दीनबन्धो परात्पर ॥ २ ॥  
कानि व्रतोपयुक्तानि द्रव्याणि च फलानि च ॥  
सनियमं सभक्ष्यं च विधानं तत्फलं प्रभो॥३॥  
देहि मह्यं विनीतायै नियुक्तं सत्पुरोहितम्॥  
पुष्पोपहारान्विप्रांश्च द्रव्याहरणकिङ्करान् ॥ ४ ॥  
अन्यानि चोपयुक्तानि मयाऽज्ञातानि यानि च ॥  
सन्नियोजय तत्सर्वं स्त्रीणां स्वामी च सर्वदः ॥ ९ ॥  
पिता कौमारकाले च सदा पालनकारकः ॥  
भर्त्ता मध्ये सुतः शेषे त्रिधाऽवस्था सुयोषिताम् ॥६ ॥ .  
तातोऽशोकः प्राणतुल्यां दत्त्वा सत्त्वामिने सुताम् ॥  
स्वामी निर्वृतिमाप्नोति सन्न्यस्य स्वसुते प्रियाम् ॥ ७ ॥  
बन्धुत्रययुता या स्त्री सा च भाग्यवती परा ॥  
किञ्चिद्विहीना मध्या च सर्वहीनाऽधमा भुवि॥॥  
एतेषां च समीपस्था प्रशंस्या सा जगत्त्रये॥  
निन्दिताऽन्येषु सन्न्यस्ता सर्वमेतच्छ्रुतौ श्रुतम्॥९॥  
सर्वात्मा भगवांस्त्वं च सर्वसाक्षी च सर्ववित्॥  
देहि मह्यं पुत्रवरं स्वात्मनिर्वृतिहेतुकम्॥१०॥'  
स्वात्मबोधानुमानेन महात्मनि निवेदितम्॥  
सर्वान्तराभिप्रायज्ञं बोधज्ञं बोधयामि किम्॥११॥  
इत्युक्त्वा पार्वती प्रीत्या पपात स्वामिनः पदे ॥  
कृपासिन्धुश्च भगवान्प्रवक्तुमुपचक्रमे॥१२॥  
श्रीमहादेव उवाच ॥  
शृणु देवि प्रवक्ष्यामि विधानं नियमं फलम् ॥  
फलानि चैव द्रव्याणि व्रतयोग्यानि यानि च ॥ १३ ॥  
विप्राणां शतकं शुद्धं फलपुष्पोपहारकम् ॥  
किङ्कराणां च शतकं द्रव्याहरणकारकम्॥१४॥  
दासीनां शतकं लक्षं नियुक्तं च पुरोहितम् ॥  
सर्वव्रतविधानज्ञं वेदवेदान्तपारगम् ॥ १५ ॥  
प्रवरं हरिभक्तानां सर्वज्ञं ज्ञानिनां वरम्॥  
सनत्कुमारं मत्तुल्यं गृहाण व्रतहेतवे॥१६॥  
देवि शुद्धे च काले च परं नियमपूर्वकम्॥  
माघशुक्लत्रयोदश्यां व्रतारम्भः शुभः प्रिये॥१७॥  
गात्रं सुनिर्मलं कृत्वा शिरस्संस्कारपूर्वकम् ॥  
उपोष्य पूर्वदिवसे वस्त्रं संशोध्य यत्नतः ॥ १८ ॥  
अरुणोदयवेलायां तल्पादुत्थाय सुव्रती ॥  
मुखप्रक्षालनं कृत्वा स्नात्वा वै निर्मले जले॥१९॥  
आचम्य यत्नपूतो हि हरिस्मरणपूर्वकम् ॥  
दत्त्वाऽर्घ्यं हरये भक्त्या गृहमागत्य सत्वरम्॥२०॥  
धौते च वाससी धृत्वा ह्युपविश्यासने शुचौ॥  
आचम्य तिलकं धृत्वा समाप्य स्वाह्निकं पुनः ॥२१॥  
घटं संस्थाप्य विधिवत्स्वस्तिवाचनपूर्वकम् ॥  
पुरोहितस्य वरणं पुरः कृत्वा प्रयत्नतः ॥२२॥  
सङ्कल्पं वेदविहितं व्रतमेतत्समाचरेत् ॥  
व्रते द्रव्याणि नित्यानि चोपचारास्तु षोडश॥२३॥  
देयानि नित्यं देवेशि कृष्णाय परमात्मने ॥  
आसनं स्वागतं पाद्यमर्घ्यमाचमनीयकम् ॥२४॥  
स्नानीयं मधुपर्कं च वस्त्राण्याभरणानि च ॥  
सुगन्धि पुष्पधूपं च दीपनैवेद्यचन्दनम् ॥ २५ ॥  
यज्ञसूत्रं च ताम्बूलं कर्पूरादिसुवासितम् ॥  
द्रव्याण्येतानि पूजायाश्चाङ्गरूपाणि सुन्दरि ॥२६॥  
देवि किञ्चिद्विहीनेन चाङ्गहानिः प्रजायते ॥  
अङ्गहीनं च यत्कर्म्म चाङ्गहीनो यथा नरः ॥  
अङ्गहीने च कार्य्ये च फलहानिः प्रजायते ॥ २७ ॥  
अष्टोत्तरशतं पुष्पं पारिजातस्य विष्णवे ॥  
देयं प्रतिदिनं दुर्गे स्वात्मनो रूपहेतवे ॥ २८ ॥  
श्वेतचम्पकपुष्पाणां लक्षमक्षतमीप्सितम् ॥  
प्रदेयं हरये भक्त्या वर्णसौन्दर्य्यहेतवे ॥ २९ ॥  
सहस्रपत्रपद्मानामक्षतं लक्षकं तथा ॥  
भक्त्या देयं च हरये मुखसौन्दर्य्यहेतवे ॥ ३० ॥  
अमूल्यरत्नरचितं दर्पणानां सहस्रकम् ॥  
देयं नारायणायैव नेत्रयोर्दीप्तिहेतवे ॥ ३१ ॥  
नीलोत्पलानां लक्षं च देयं कृष्णाय भक्तितः ॥  
व्रताङ्गभूतं देवेशि चक्षुषो रूपहेतवे ॥ ॥ ३२ ॥  
हिमालयोद्भवं लक्षं रुचिरं श्वेतचामरम् ॥  
प्रदेयं केशवायैव केशसौन्दर्य्यहेतवे ॥ ३३ ॥  
अमूल्यरत्नरचितं पुटकानां सहस्रकम् ॥  
प्रदेयं गोपिकेशाय नासासौन्दर्यहेतवे ॥ ३४ ॥  
बन्धूकपुष्पलक्षं च देयं राधेश्वराय च ॥  
सौम्यौष्ठाधरयोश्चैव वर्णसौन्दर्यहेतवे ॥ ३५ ॥  
मुक्ताफलानां लक्षं च दन्तसौन्दर्यहेतवे ॥  
देयं गोलोकनाथाय शैलजे भक्तिपूर्वकम् ॥ ३६ ॥  
रत्नगण्डूषलक्षं च गण्डसौन्दर्य्यहेतवे ॥  
महेश्वराय दातव्यं व्रते शैलेन्द्रकन्यके ॥ ३७ ॥  
रत्नपाशकलक्षं च देयं ब्रह्मेश्वराय च ॥  
ओष्ठाधः स्थलरूपाय व्रती प्राणेशि भक्तितः ॥ ३८ ॥  
कर्णभूषणलक्षं च रत्नसारविनिर्म्मितम् ॥  
देयं सर्वेश्वरायैव कर्णसौन्दर्य्यहेतवे ॥३९॥  
माध्वीककलशानां च लक्षं रत्नविनिर्म्मितम् ॥  
देयं विश्वेश्वरायैव स्वरसौन्दर्य्यहेतवे ॥४०॥  
सुधापूर्णं च कुम्भानां सहस्रं रत्ननिर्म्मितम् ॥  
देयं कृष्णाय देवेशि वाक्यसौन्दर्य्यहेतवे ॥ ४१ ॥  
रत्नप्रदीपलक्षं च गोपवेषविधायिने ॥  
देयं किशोरवेषाय दृष्टिसौन्दर्य्य हेतवे ॥ ४२ ॥  
धत्तूरकुसुमाकारं रत्नपात्रसहस्रकम् ॥  
देयं गोरक्षकायैव बलसौन्दर्य्यहेतवे ॥ ४३ ॥  
सद्रत्नसाररचितं पद्मनालसहस्रकम् ॥  
देयं चण्डकपालाय बाहुसौन्दर्य्यहेतवे ॥ ४४ ॥  
लक्षं च रक्तपद्मानां करसौन्दर्यहेतवे॥  
देयं गोपाङ्गनेशाय नारायणि हरिव्रते ॥ ४५ ॥  
अङ्गुलीयकलक्षं च रत्नसारविनिर्म्मितम् ॥  
अङ्गुलीनां च रूपार्थं देयं देवेश्वराय च ॥ ४६ ॥  
मणीन्द्रसारलक्षं च श्वेतवर्णं मनोहरम् ॥  
देयं मुनीन्द्रनाथाय नखसौन्दर्य्यहेतवे ॥ ४७ ॥  
सद्रत्नसारहाराणां लक्षं चातिमनोहरम् ॥  
देयं मदनमोहाय वक्षःसौन्दर्य्यहेतवे ॥ ४८ ॥  
सुपक्वश्रीफलानां च लक्षं च सुमनोहरम् ॥  
देयं सिद्धेन्द्रनाथाय स्तनसौन्दर्य्यहेतवे ॥ ४९ ॥  
सद्रत्नवर्तुलाकारपत्रलशं मनोहरम् ॥  
देयं पद्मालयेशाय देहसौन्दर्य्यहेतवे ॥ ५० ॥  
सद्रत्नसाररचितं नाभीनां च सहस्रकम् ॥  
प्रदेयं पद्मनाभाय नाभिसौन्दर्य्यहेतवे ॥ ५१ ॥  
सद्रत्नसाररचितं रथचक्रसहस्रकम् ॥  
नितम्बसौन्दर्य्यार्थं च देयं वै चक्रपाणये ॥ ५२ ॥  
सुवर्णरम्भास्तम्भानां लक्षं च सुमनोहरम् ॥  
प्रदेयं श्रीनिवासाय श्रोणिसौन्दर्य्यहेतवे ॥ ५३ ॥  
शतपत्रस्थलाब्जानां लक्षमम्लानमक्षतम् ॥  
प्रदेयं पद्मनेत्राय पादसौन्दर्य्यहेतवे ॥ ९४ ॥  
सुवर्णरचितानां च खञ्जनानां सहस्रकम् ॥  
गतिसौन्दर्य्यहेत्वर्थं देयं लक्ष्मीश्वराय च ॥ ५५ ॥  
राजहंससहस्रं च गजेन्द्राणां सहस्रकम् ॥  
सुवर्णरचितं देयं हरये गतिहेतवे ॥ ॥ ५६ ॥  
सुवर्णच्छत्रलक्षं च देयं नारायणाय च ॥  
विचित्रं रत्नसारेण मूर्द्धसौन्दर्य्यहेतवे ॥ ५७ ॥  
मालतीनां च कुसुममक्षतं लक्षमीश्वरि ॥  
देयं वृन्दावनेशाय हास्यसौन्दर्य्यहेतवे ॥ ५८ ॥  
अमूल्यरत्नलक्षं च देयं नारायणाय वै ॥  
सुव्रते व्रतपूर्णार्थं शीलसौन्दर्य्यहेतवे ॥ ५९ ॥  
स्वच्छस्फटिकसङ्काशं मणीन्द्रश्रेष्ठलक्षकम् ॥  
देयं मुनीन्द्रनाथाय मनस्सौन्दर्य्यहेतवे ॥ ६० ॥  
प्रवालसारसङ्काशं मणिसारसहस्रकम् ॥  
देयं कृष्णाय भक्त्या च प्रियारागविवृद्धये ॥ ६१ ॥  
माणिक्यसारलक्षं च देयं कृष्णाय यत्नतः ॥  
जन्मनः कोटिपर्य्यन्तं स्वामिसौभाग्यहेतवे ॥ ६२ ॥  
कूष्माण्डं नारिकेलं च जम्बीरं श्रीफलं तथा ॥  
फलान्येतानि देयानि हरये पुत्रहेतवे ॥ ६३ ॥  
रत्नेन्द्रसारलक्षं च देयं कृष्णाय यत्नतः ॥  
असङ्ख्यजन्मपर्य्यन्तं स्वामिनो धनवृद्धये ॥ ६४ ॥  
वाद्यं नानाप्रकारं च कांस्यतालादिकं परम् ॥  
व्रते सम्पत्तिवृद्ध्यर्थ श्रीहरिं श्रावयेद्व्रती ॥६५॥  
पायसं पिष्टकं सर्पिः शर्कराक्तं मनोहरम् ॥  
प्रदेयं हरये भक्त्या स्वामिनो भोगवृद्धये ॥ ६६ ॥  
सुगन्धिपुष्पमालानां लक्षमक्षतमीप्सितम् ॥  
प्रदेयं हरये भक्त्या हरिभक्तिविवृद्धये ॥ ६७ ॥  
नैवेद्यानि च देयानि स्वादूनि मधुराणि च ॥  
श्रीकृष्णप्रीतिप्राप्त्यर्थं दुर्गे नानाविधानि च ॥ ६८ ॥  
नानाविधानि पुष्पाणि तुलसीसंयुतानि च ॥  
श्रीकृष्णप्रीतये भक्त्या व्रते देयानि सुव्रते ॥ ६९ ॥  
ब्राह्मणानां सहस्रं च प्रत्यहं भोजयेद्व्रती ॥  
स्वात्मनः सस्यवृद्ध्यर्थं व्रते जन्मनि जन्मनि ॥ ७० ॥  
पुष्पाञ्जलिशतं देयं नित्यं पूर्णं च पूजने ॥  
प्रणामशतकं देवि कर्तव्यं भक्तिवृद्धये ॥ ७१ ॥  
षण्मासांश्च हविष्यान्नं मासान्पञ्च फलादिकम् ॥  
हविः पक्षं जलं पक्षं व्रते भक्षेच्च सुव्रते ॥ ७२ ॥  
रत्नप्रदीपशतकं वह्निं दद्याद्दिवानिशम् ॥  
रात्रौ कुशासनं कृत्वा नित्यं जागरणं व्रते ॥ ७३ ॥  
स्मरणं कीर्त्ततं केलिः प्रेक्षणं गुह्यभाषणम् ॥  
सङ्कल्पोऽध्यवसायश्च क्रियानिर्वृत्तिरित्यपि ॥ ७४ ॥  
स्वप्नमैथुनकं त्याज्यं व्रतिना व्रतशुद्धये ॥  
सम्पूर्णे च व्रते देवि प्रतिष्ठा तदनन्तरम् ॥ ७५ ॥  
त्रिशतं वै षष्ट्यधिकं रल्लकं वस्त्रसंयुतम् ॥  
सभोज्यं सोपवीतं च सोपहारं ददात्वयम् ॥ ७६ ॥  
त्रिशतं वै षष्ट्यधिकसहस्रं विप्रभोजनम् ॥  
त्रिशतं वै षष्ट्यधिकं सहस्रं तिलहोमकम् ॥ ७७ ॥  
त्रिशतं वै षष्ट्यधिकं सहस्रं स्वर्णमेव च ॥  
देया व्रतसमाप्तौ च दक्षिणा विधिबोधिता ॥ ७८ ॥  
अन्यां समाप्तिदिवसे कथयिष्यामि दक्षिणाम् ॥  
एतद्व्रतफलं देवि दृढा भक्तिर्हरौ भवेत् ॥ ७९ ॥  
हरितुल्यो भवेत्पुत्रो विख्यातो भुवनत्रये ॥  
सौन्दर्यं स्वामिसौभाग्यमैश्वर्य्यं विपुलं धनम् ॥ ८० ॥  
सर्ववाञ्छितसिद्धीनां बीजं जन्मनि जन्मनि ॥  
इत्येवं कथितं देवि व्रतं कुरु महेश्वरि ॥ ८१ ॥  
पुत्रस्ते भविता साध्वीत्युक्त्वा स विरराम ह ॥ ८२ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे पुण्यक व्रतविधानं नाम चतुर्थोऽध्यायः ॥ ४ ॥