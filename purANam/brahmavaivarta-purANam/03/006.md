---
title: ००६

---
शौनक उवाच ॥  
नारायणवचः श्रुत्वा नारदो हृष्टमानसः ॥  
किं पप्रच्छ पुनः साधो तन्मे ब्रूहि तपोधन ॥ १ ॥  
सूत उवाच ॥  
नारायणवचः श्रुत्वा नारदो हृष्टमानसः ॥  
व्रतारम्भविधानं च सम्प्रष्टुमुपचक्रमे ॥ ॥ २ ॥  
नारद उवाच ॥  
कृतं केन प्रकारेण व्रतमेतच्छुभावहम्॥  
तन्मे ब्रूहि मुनिश्रेष्ठ पार्वत्या भर्तुराज्ञया ॥३॥  
ललाभ जन्म भूतेशः कृते सुव्रतया व्रते ॥  
ब्रह्मन्केन प्रकारेण तन्नः शंसितुमर्हसि ॥ ४ ॥  
नारायण उवाच॥  
कथयित्वा कथां दिव्यां विधानं च व्रतस्य च ॥  
स्वयं विधाता तपसां जगाम तपसे शिवः ॥ ५ ॥  
हरेराराधनव्यग्रो मूर्त्तिभेदधरो हरिः ॥  
हरिभावनशीलश्च हरिध्यानपरायणः ॥ ॥ ६ ॥  
परमानन्दपूर्णश्च ज्ञानानन्दः सनातनः ॥  
दिवानिशं न जानाति हरिमन्त्रं बहिः स्मरन् ॥ ७ ॥  
प्रहृष्टमनसा देवी पार्वती भर्तुराज्ञया ॥  
किङ्करान्प्रेरयामास विप्रांश्च व्रतहेतवे ॥ ८ ॥  
आनीय सर्वद्रव्याणि व्रते योग्यानि यानि च॥  
व्रतं कर्तुं समारेभे शुभदा सा शुभे क्षणे ॥ ९ ॥  
सनत्कुमारो भगवानाजगाम विधेः सुतः ॥  
मूर्त्तिमांस्तेजसा राशिः प्रज्वलन्ब्रह्मतेजसा ॥१०॥  
ब्रह्माऽऽजगाम हृष्टश्च ब्रह्मलोकात्सभार्य्यकः ॥  
अतित्रस्तो हि भगवानाजगाम महेश्वरः ॥ ११ ॥  
विष्णुः क्षीरोदशायी च सलक्ष्मीकश्चतुर्भुजः ॥  
भगवाञ्जगतां पाता शास्ता भर्त्ता सपार्षदः ॥ १२ ॥  
वनमालाधर श्यामो भूषितो रत्नभूषणैः ॥  
तथा सम्भृतसम्भारो रत्नयानेन नारद ॥ १३ ॥  
सनकश्च सनन्दश्च कपिलश्च सनातनः ॥  
आसुरिश्च क्रतुर्हंसो वोढुः पञ्चशिखोऽरुणिः ॥ १४ ॥  
यतिश्च सुमतिश्चैव वसिष्ठश्च सहानुगः ॥  
पुलहश्च पुलस्त्यश्चाप्यत्रिश्च भृगुरङ्गिराः ॥ १५ ॥  
अगस्त्यश्च प्रचेताश्च दुर्वासाश्च्यवनस्तथा ॥  
मरीचिः कश्यपः कण्वो जरत्कारुश्च गौतमः ॥ १६ ॥  
बृहस्पतिरुतथ्यश्च संवर्तः सौभरिस्तथा ॥  
जाबालिर्जमदग्निश्च जैगीषव्यश्च देवलः ॥ ॥ १७ ॥  
गोकामुखो वक्ररथः पारिभद्रः पराशरः ॥  
विश्वामित्रो वामदेव ऋष्यशृङ्गो विभाण्डकः ॥ १८ ॥  
मार्कण्डेयो मृकण्डुश्च पुष्करो लोमशस्तथा ॥  
कौत्सो वत्सश्च दक्षश्च बालाग्निरघमर्षणः ॥ १९ ॥  
कात्यायनः कणादश्च पाणिनिः शाकटायनः ॥  
शङ्कुरापिशलिश्चैव शाकल्यः शङ्ख एव च ॥ २० ॥  
एते चान्ये च बहवः सशिष्या मुनयो मुने ॥  
आवां च धर्म्मपुत्रौ च नरनारायणौ समौ ॥ २१ ॥  
दिक्पालाश्च तथा देवा यक्षगन्धर्वकिन्नराः ॥  
आजग्मुः पर्वताः सर्वे सगणाः पार्वतीव्रते ॥ २२ ॥  
हिमालयः शैलराजः सापत्यश्च सभार्यकः ॥  
सगणः सानुगश्चैव रत्नभूषणभूषितः ॥ २३ ॥  
तथा सम्भृतसम्भारो नानाद्रव्यसमन्वितः ॥  
मणि माणिक्यरत्नानि व्रते योग्यानि यानि च ॥ २४ ॥  
नानाप्रकारवस्तूनि जगत्यां दुर्लभानि च ॥  
लक्षं च गजरत्नानामश्वरत्नं त्रिलक्षकम् ॥ २९ ॥  
दशलक्षं गवां रत्नं शतलक्षं सुवर्णकम् ॥  
रुचकानां हीरकाणां स्पर्शानां च तथैव च ॥ २६ ॥  
मुक्तानां च चतुर्लक्षं कौस्तुभानां सहस्रकम् ॥  
सुस्वादुनानाद्रव्याणां लक्षभाराणि कौतुकी ॥  
अनन्तरत्नप्रभव आजगाम सुताव्रते ॥२७॥  
ब्राह्मणा मनवः सिद्धा नागा विद्याधरास्तथा ॥  
सन्न्यासिनो भिक्षुकाश्च बन्दिनः पार्वतीव्रते ॥ २८ ॥  
विद्याधरी नर्तकी च नर्त्तकाऽप्सरसां गणाः ॥  
नानाविधा वाद्यभाण्डा आजग्मुः शिवमन्दिरम् ॥ २९ ॥  
कैलासराजमार्गं च चन्दनेन सुसंस्कृतम् ॥  
आम्रपल्लवसूत्राढ्यं कदलीस्तम्भशोभितम् ॥ ३० ॥  
दूर्वाधान्यफलैः पर्णलाजपुष्पैर्विभूषितम् ॥  
निर्मितं पद्मरागेण ददृशुस्ते गणा मुदा ॥ ३१ ॥  
उच्चैः सिंहासनेष्वेते पूजिताः शङ्करेण च ॥  
कैलासवासिनः सर्वे परमानन्दसंयुताः ॥ ३२ ॥  
दानाध्यक्षः शुनासीरः कुबेरः कोशरक्षकः ॥  
आदेष्टा च स्वयं सूर्य्यः परिवेष्टा जलाधिपः ॥ ३३ ॥  
दध्नां नद्यः सहस्राणि दुग्धानां च तथैव च ॥  
सहस्राणि घृतानां च गुडानां च शतानि च ॥ ३४ ॥  
माध्वीकानां सहस्राणि तैलानां च शतानि च ॥  
लक्षाणि चैव तक्राणां बभूवुः पार्वतीव्रते ॥३५॥  
पीयूषाणां च कुम्भानि शतलक्षाणि नारद ॥  
मिष्टान्नानां शर्कराणां बभूवुर्लक्षराशयः ॥  
यवगोधूमचूर्णानां घृताक्तानां च नारद ॥ ३६ ॥  
स्वस्तिकानां च पूर्णानां बभूवुर्लक्षराशयः ॥  
गुडसंस्कृतलाजानां बभूवुः कोटिराशयः॥३७॥  
शालीनां पृथुकानां च राशीनां दशकोटयः॥  
वरतण्डुलराशीनां मुने सङ्ख्या न विद्यते ॥ ३८ ॥  
स्वर्णरौप्यप्रवालानां मणीनां च महामुने ॥  
बभूवुः पर्वतास्तत्र कैलासे पार्वती व्रते ॥ ३९ ॥  
पायसं पिष्टकं चैव शाल्यन्नं सुमनोहरम् ॥  
चकार लक्ष्मीः पाकं च व्यञ्जनं घृतसंस्कृतम् ॥ ४० ॥  
बुभुजे देवर्षिगणैः शिवो नारायणेन च ॥  
बभूवुर्लक्षविप्राश्च परिवेषणकारकाः ॥ ४१ ॥  
ताम्बूलं च ददौ तेभ्यः कर्पूरादिसुवासितम् ॥  
रत्नसिंहासनस्थेभ्यो विप्रलक्षाः सुदक्षकाः ॥ ४२ ॥  
रत्नसिंहासनस्थं च विष्णुं क्षीरोदशायिनम् ॥  
सेव्यमानं पार्षदैश्च सस्मितैः श्वेतचामरैः ॥ ४३ ॥  
ऋषिभिः स्तूयमानं च सिद्धैर्देवगणैस्तथा ॥  
विद्याधरीणां नृत्यानि पश्यन्तं सस्मितं मुदा ॥ ४४ ॥  
गन्धर्वाणां च सङ्गीतं श्रुतवन्तं मनोहरम् ॥  
पप्रच्छ शङ्करो ब्रह्मन्ब्रह्मेशं प्रीतिपूर्वकम् ॥ ४८५ ॥  
ब्रह्मणा प्रेरितो युक्तं व्रतं कर्त्तव्यमीप्सितम् ॥  
देवर्षिगणपूर्णायां सभायां सम्पुटाञ्जलिः ॥ ४६ ॥  
श्रीमहादेव उवाच ॥  
मदीयं वचनं नाथ श्रीनिवास शृणु प्रभो ॥  
तपस्स्वरूप तपसां कर्मणां च फलप्रद ॥ ४७ ॥  
व्रतानां जपयज्ञानां पूजानां सर्वपूजित ॥  
सर्वेषां बीजरूपेण वाञ्छाकल्पतरो हरे ॥ ४८॥  
सुपुण्यं च व्रतं कर्त्तुं ब्रह्मन्निच्छति पार्वती ॥  
पुत्रार्थिनी सा शोकार्त्ता हृदयेन विदूयता ॥ ४९ ॥  
रतिभङ्गे कृते देवैर्व्यर्थवीर्य्यशुचार्दिता ॥  
प्रबोधिता मया साध्वी विविधैर्वचनामृतैः ॥ ५० ॥  
सत्पुत्रं स्वामिसौभाग्यं सुव्रता याचते व्रते ॥  
ताभ्यां विना न सन्तुष्टा स्वप्राणांस्त्यक्तुमिच्छति ॥ ५१ ॥  
पुरा त्यक्त्वा स्वदेहं च पितृयज्ञे च मानिनी ॥  
मन्निन्दया हिमवति पुनर्जन्म ललाभ सा ॥ ५२ ॥  
सर्वं जानासि वृत्तान्तं सर्वज्ञं त्वां वदामि किम् ॥  
दीनां तां वद तत्त्वज्ञ परिणामशुभप्रदाम् ॥ ५३ ॥  
दुर्निवार्य्यश्च सर्वेश स्त्रीस्वभावश्च चापलः॥  
दुस्त्यज्यं योगिभिः सिद्धैरस्माभिश्च तपस्विभिः ॥ ५४ ॥  
जितेन्द्रियैर्जितक्रोधैः स्त्रीरूपं मोहकारणम् ॥  
सर्वमायाकरण्डं च कामवर्द्धनकारणम् ॥ ५५ ॥  
ब्रह्मास्त्रं कामदेवस्य दुर्भेद्यं जयकारणम् ॥  
सुनिर्मितं च विधिना सर्वाद्यं विधिपूर्वकम् ॥ ५६ ॥  
मोक्षद्वारकपाटं च हरिभक्तिनिरोधनम् ॥  
संसारबन्धनस्तम्भरज्जुरूपमकृन्तनम् ॥ ५७ ॥  
वैराग्यनाशबीजं च शश्वद्रागविवर्द्धनम् ॥  
पत्तनं साहसानां च दोषाणामालयं सदा ॥ ५८ ॥  
अप्रत्ययानां क्षेत्रं च स्वयं कपटमूर्तिमत् ॥  
अहङ्काराश्रयं शश्वद्विषकुम्भं सुधामुखम् ॥ ५९ ॥  
सर्वैरसाध्यमानं च दुराराध्यं च सर्वदा ॥  
स्वकार्य्यसाध्याचाराढ्यं कलहाङ्कुरकारणम् ॥ ६० ॥  
सर्वं निवेदितं ब्रह्मन्कर्त्तव्यं वक्तुमर्हसि ॥  
कार्य्यं सर्वं परामर्शे परिणामसुखावहम् ॥ ६१ ॥  
श्रीनारायण उवाच ॥  
इत्येवमुक्त्वा भगवान्निरीक्ष्य ब्रह्मणो मुखम् ॥  
विरराम सभामध्ये स्तुत्वा च कमलापतिम् ॥ ६२ ॥  
शङ्करस्य वचः श्रुत्वा प्रहस्य जगदीश्वरः ॥  
हितं च नीतिवचनं प्रवक्तुमुपचक्रमे ॥ ६३ ॥  
श्रीविष्णुरुवाच ॥  
सुपुण्यकव्रतं सारं सतीसन्तानहेतवे ॥  
स्वामिसौभाग्यबीजं च पत्नी ते कर्तुमिच्छति ॥ ६४ ॥  
सर्वासाध्यं दुराराध्यं सर्वकामफलप्रदम् ॥  
सुखदं सुखसारं च मोक्षदं पार्वतीश्वर ॥ ६९ ॥  
आत्मा साक्षिस्वरूपश्च ज्योतीरूपः सनातनः ॥  
निराश्रयश्च निर्लिप्तो निरुपाधिर्निरामयः ॥ ६६ ॥  
भक्तप्राणश्च भक्तेशो भक्तानुग्रहकारकः॥  
दुराराध्यो हि योऽन्येषां भक्तानामतिसाधकः ॥ ६७ ॥  
भक्त्यधीनो हि भगवान्सर्वसिद्धो हि निष्फलः ॥  
ते यस्य च कलाः पुंसो ब्रह्मविष्णुमहेश्वराः ॥ ६८ ॥  
महान्विराड्यदंशश्च निर्लिप्तः प्रकृतेः परः ॥  
अव्ययो निग्रहश्चोग्रो भक्तानुग्रहविग्रहः ॥ ६९ ॥  
उग्रग्रहो ग्रहाणां च ग्रहनिग्रहकारकः।  
त्रिकोटिजन्ममध्ये च न साध्यो भवता विना ॥ ७० ॥  
लब्धवा हि भारते जन्म हरिभक्तिं लभेन्नरः ॥  
सेवनं क्षुद्रदेवानां कृत्वा सप्तसु जन्मसु ॥ ७१ ॥  
सूर्य्यमन्त्रमवाप्नोति केवलं स तदाशिषा ॥  
सूर्य्यमन्त्रं समाराध्य त्रिषु जन्मसु भारते ॥ ७२ ॥  
 प्राप्नोति शैवं मन्त्रं च सर्वदं मानवो मुदा ॥  
संसेव्य परया भक्त्या त्वामेवं सप्तजन्मसु ॥ ७३ ॥  
प्राप्नोति मायामन्त्रं च त्वत्पदाब्जप्रसादतः ॥  
शतं जन्मसु चाराध्य मायां नारायणीं पराम् ॥ ७४ ॥  
नारायणकलां सेव्यां समवाप्नोति मानवः ॥  
कलां निषेव्य वर्षेऽत्र पुण्यक्षेत्रे सुदुर्लभे ॥ ७५ ॥  
कृष्णभक्तिमवाप्नोति भक्तसंसर्गहैतुकीम् ॥  
सम्प्राप्य भक्तिं निष्पक्वां भ्रामम्भ्रामं च भारते ॥ ७६ ॥  
प्राप्नोति परिपक्वां च भक्तिं भक्तनिषेवया ॥  
तदा भक्तप्रसादेन देवानामाशिषा शिव ॥  
श्रीकृष्णमन्त्रं प्राप्नोति निर्वाणफलदं परम् ॥ ७७ ॥  
कृष्णव्रतं कृष्णमन्त्रं सर्वकामफलप्रदम् ॥  
कृष्णतुल्यो भवेद्भक्तश्चिरं कृष्णनिषेवया ॥ ७८ ॥  
महति प्रलये पातः सर्वेषां वै सुनिश्चितम् ॥  
न पातः कृष्णभक्तानां साधूनामविनाशिनाम् ॥ ७९ ॥  
अविनाशिनि गोलोके मोदन्ते कृष्णकिङ्कराः ॥  
हसन्ति ते सुनिश्चिन्ता देवान्ब्रह्मादिकाञ्छिव ॥८० ॥  
त्वं संहर्त्ता च सर्वेषां न भक्तानां महेश्वर ॥  
माया मोहयते सर्वान्भक्तान्न कृपया मम ॥ ८१ ॥  
माया नारायणी माता सर्वेषां कृष्णभक्तिदा ॥  
न कृष्णभक्तिं प्राप्नोति विना मायानिषेवणम् ॥ ८२ ॥  
सा च नारायणी माया मूलप्रकृतिरीश्वरी ॥  
कृष्णप्रिया कृष्णभक्ता कृष्णतुल्याऽविनाशिनी ॥ ८३ ॥  
सा च तेजस्स्वरूपा च स्वेच्छाविग्रहधारिणी ॥  
आविर्भूता च देवानां तेजसाऽसुरनिग्रहे ॥ ८४ ॥  
निहत्य दैत्यसङ्घांश्च दक्षपत्न्यां च भारते ॥  
ललाभ दक्षस्तपसा जन्म चानेकजन्मनः ॥ ॥ ८५ ॥  
त्यक्त्वा देहं पितुर्यज्ञे सा सती तव निन्दया ॥  
जगाम देवी गोलोकं कृष्णशक्तिः सनातनी ॥ ८६ ॥  
गृहीत्वा विग्रहं तस्या गुणरूपाश्रय परम् ॥  
भ्रामम्भ्रामं भारते त्वं विषण्णोऽभूः पुरा हर ॥ ८७ ॥  
प्रबोधितो मया त्वं च श्रीशैलेषु सरित्तटे ॥  
ललाभ जन्म सा शैलकान्तायामचिरेण च ॥ ८८ ॥  
करोतु पुण्यकं साध्वी सुव्रता सुव्रतं शिवा ॥  
राजसूयसहस्राणां पुण्यं शङ्कर पुण्यके ॥ ८९ ॥  
राजसूयसहस्राणां व्रते यत्र धनव्ययः ॥  
न साध्यं सर्वसाध्वीनां व्रतमेतत्त्रिलोचन ॥ ९० ॥  
स्वयं भूतेशनाथस्त्वं पुण्यकस्य प्रभावतः ॥  
पार्वतीगर्भजातश्च वरः पुत्रो भविष्यति ॥ ९१ ॥  
स्वयं देवगणानां स यस्मादीशः कृपानिधिः ॥  
गणेश इति विख्यातो भविष्यति जगत्त्रये॥९२॥  
यस्य स्मरणमात्रेण विघ्ननाशो भवेद्ध्रुवम्॥  
जगतां हेतुनाऽनेन विघ्ननिघ्नाभिधो विभुः ॥९३॥  
नानाविधानि द्रव्याणि यस्माद्देयानि पुण्यके॥  
भुक्त्वा लम्बोदरत्वं च तेन लम्बोदरः स्मृतः॥९४॥  
शनिदृष्ट्या शिरश्छेदाद्गजवक्त्रेण योजितः ॥  
गजाननः शिशुस्तेन सर्वेषां सर्वसिद्धिदः ॥९९॥  
दन्तभङ्गः परशुना पर्शुरामस्य वै यतः ॥  
हेतुना तेन विख्यातश्चैकदन्ताभिधः शिशुः ॥ ९६ ॥  
पूज्यश्च सर्वदेवानामस्माकं जगतां विभुः ॥  
सर्वाग्रे पूजनं तस्य भविता मद्वरेण वै ॥ ९७ ॥  
पूजासु सर्वदेवानामग्रे सम्पूज्य तं जनः ॥  
पूजाफलमवाप्नोति निर्विघ्नेन वृथाऽन्यथा ॥ ९८ ॥  
गणेशं च दिनेशं च विष्णुं शम्भुं हुताशनम् ॥  
दुर्गामेतान्सन्निषेव्य पूजयेद्देवतान्तरम् ॥ ९९ ॥  
गणेशपूजने विघ्नं निर्मूलं जगतां भवेत् ॥  
निर्व्याधिः सूर्य्यपूजायां शुचिः श्रीविष्णुपूजने ॥ १०० ॥  
मोक्षश्च पापनाशश्च यशश्चैश्वर्यमुत्तमम् ॥  
तत्त्वज्ञानं सुतृप्तीनां बीजं शङ्करपूजनात् ॥ १०१ ॥  
स्वबुद्धिशुद्धिजननं कीर्त्तितं वह्निपूजनम् ॥  
विधिसंस्कृतवह्नेस्तु पूजातो ज्ञानतो मृतिः ॥ १०२॥  
दाता भोक्ता च भवति शङ्कराग्निनिषेवणात् ॥  
हरिभक्तिप्रदं चैव परं दुर्गार्च्चनं शिवम् ॥ १०३ ॥  
विपरीतं त्रिजगतामेतेषां पूजनं विना ॥  
एवं क्रमो महादेव कल्पे कल्पेऽस्ति निश्चितम् ॥ १०४ ॥  
एते शश्वद्विद्यमाना नित्याः सृष्टिपरायणाः ॥  
आविर्भावतिरोभावौ चैतेषामीश्वरेच्छया ॥ ॥ १०५ ॥  
इत्युक्त्वा श्रीहरिस्तत्र विरराम सभातले ॥  
प्रहृष्टा देवता विप्राः पार्वत्या सह शङ्करः ॥ १०६ ॥  
इति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे व्रताज्ञाग्रहणं नाम षष्ठोऽध्यायः ॥ ६ ॥