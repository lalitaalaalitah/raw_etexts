---
title: ०४४

---
पार्वत्युवाच ॥  
सर्वे जानन्ति जगति दुर्गां शङ्करकिङ्करीम् ॥  
अपेक्षा रहिता दासी तस्या वै जीवनं वृथा ॥ १ ॥  
ईश्वरस्य समाः सर्वास्तृणपर्वतजातयः ॥  
दासीपुत्रस्य शिष्यस्य दोषः कस्येति च प्रभो ॥ २ ॥  
विचारं कर्तुमुचितं त्वं च धर्मविदां वरः ॥  
वीरभद्रः कार्त्तिकेयः पार्षदाः सन्ति साक्षिणः ॥३॥  
साक्ष्ये मिथ्यां को वदेद्वा द्वावेषां भ्रातरौ समौ ॥  
साक्ष्ये समे शत्रुमित्रे सतां धर्मनिरूपणे ॥ ४ ॥  
साक्षी सभायां यत्साक्ष्यं जानन्नप्यन्यथा वदेत् ॥  
कामतः क्रोधतो वाऽपि लोभेन च भयेन च ॥ ५ ॥  
स याति कुम्भीपाकं च निपात्य शतपूरुषम् ॥  
तैश्च सार्द्धं वसेत्तत्र यावच्चन्द्रदिवाकरम् ॥ ६ ॥  
अहं विबोधितुं शक्ता यन्निर्णेत्री द्वयोरपि ॥  
तथाऽपि तव साक्षात्तु ममाज्ञा निन्दिता श्रुतौ ॥ ७ ॥  
किङ्कराणां प्रभा तत्र नृपे वसति संसदि ॥  
उदिते भास्करे पृथ्व्यां खद्योतो हि यथा प्रभो ॥ ८ ॥  
सुचिरं तपसा प्राप्तं त्वदीयं चरणाम्बुजम् ॥  
परित्यागभयेनैव सन्ततं भीतया मया ॥ ९ ॥  
यत्किञ्चित्कोपशोकाभ्यामुक्तं मोहेन तत्परम्॥  
तत्क्षमस्व जगन्नाथ पुत्रस्नेहाच्च दारुणात् ॥ 3.44.१० ॥  
त्वया यदि परित्यक्ता तदा पुत्रेण तेन किम् ॥  
साध्व्याः सद्वंशजायाश्च शतपुत्राधिकः पतिः ॥ ११ ॥  
असद्वंशप्रसूता या दुश्शीला ज्ञानवर्जिता ॥  
स्वामिनं मन्यते नासौ पित्रोर्दोषेण कुत्सिता ॥ १२ ॥  
कुत्सितं पतितं मूढं दरिद्रं रोगिणं जडम् ॥  
कुलजा विष्णुतुल्यं च कान्तं पश्यति सन्ततम् ॥ १३ ॥  
हुताशनो वा सूर्य्यो वा सर्वतेजस्विनां वरः ॥  
पतिव्रतातेजसश्च कलां नार्हन्ति षोडशीम्॥१४॥  
महादानानि पुण्यानि व्रतान्यनशनानि च ॥  
तपांसि पतिसेवायाः कलां नार्हन्ति षोडशीम्॥१५॥  
पुत्रोवाऽपि पिता वाऽपि बान्धवोऽथ सहोदरः ॥  
योषितां कुलजातानां न कश्चित्स्वामिनः समः ॥ १६ ॥  
इत्युक्त्वा स्वामिनं दुर्गा ददर्श पुरतो भृगुम् ॥  
शम्भोः पदाब्जं सेवन्तं निर्भयं तमुवाच ह॥१७॥  
पार्वत्युवाच ॥  
अहो राम महाभाग ब्रह्मवंश्योऽसि पण्डितः ॥  
पुत्रोऽसि जमदग्नेश्च शिष्यो वै योगिनां गुरोः ॥१८॥  
माता ते रेणुका साध्वी पद्मांशा सत्कुलोद्भवा ॥  
मातामहो वैष्णवश्च मातुलश्च ततोऽधिकः ॥ । ॥ १९ ॥  
त्वं च रेणुकभूपस्य मनुवंशोद्भवस्य च ॥  
दौहित्रो मातुलः साधुः शूरो विष्णुपदाश्रयः ॥ 3.44.२० ॥  
कस्य दोषेण दुर्द्धर्षस्त्वं न जानेऽप्यशुद्धधीः ॥  
येषां दोषैर्जनो दुष्टस्तमृते शुद्धमानसः ॥ २१ ॥  
अमोघं प्राप्य पर्शुं च गुरुं च करुणानिधिम् ॥  
परीक्षां क्षत्त्रिये कृत्वा बभूवास्य सुते पुनः ॥ २२ ॥  
गुरवे दक्षिणादानमुचितं च श्रुतौ श्रुतम् ॥  
भग्नो दन्तस्तत्सुतस्य च्छिन्धि मस्तकमप्यहो ॥२३॥  
गणेश्वरं रणे जित्वा स्थितश्चेदावयोः पुरः ॥  
स त्वं लब्ध्वाऽऽशिषो लोके पूजितोऽभूर्जगत्त्रये॥२४॥  
पर्शुनाऽमोघवीर्य्येण शङ्करस्य वरेण च ॥  
हन्तुं शक्तः सृगालश्च सिंहं शार्दूलमाखुभुक्॥२५॥  
त्वद्विधं लक्षकोटिं च हन्तुं शक्तो गणेश्वरः ॥  
जितेन्द्रियाणां प्रवरो नहि हन्ति च मक्षिकाम् ॥ २६ ॥  
तेजसा कृष्णतुल्योऽयं कृष्णांशश्च गणेश्वरः ॥  
देशश्चान्ये कृष्णकलाः पूजाऽस्य पुरतस्ततः ॥ २७ ॥  
व्रतप्रभावतः प्राप्तः शङ्करस्य वरेण च ॥  
शोकेनातिकठोरेण नहि सम्पद्विनाऽऽपदम् ॥ २८ ॥  
इत्युक्त्वा पार्वती रोषात्तं रामं हन्तुमुद्यता ॥  
रामः सस्मार तं कृष्णं प्रणम्य मनसा गुरुम् ॥२९॥  
एतस्मिन्नन्तरे दुर्गा ददर्श पुरतो द्विजम् ॥  
अतीव वामनं बालं सूर्य्यकोटिसमप्रभम्॥ 3.44.३० ॥  
शुक्लदन्तं शुक्लवासं शुक्लयज्ञोपवीतिनम् ॥  
दण्डिनं छत्रिणं चैव सुप्रभं तिलकोज्ज्वलम्॥ ॥ ३१ ॥  
दधतं तुलसीमालां सस्मितं सुमनोहरम् ॥  
रत्नकेयूरवलयं रत्नमालाविभूषितम् ॥ ३२ ॥  
रत्ननूपुरपादं च सद्रत्नमुकुटोज्ज्वलम् ॥  
रत्नकुण्डलयुग्माढ्यगण्डस्थलविराजितम् ॥ ३३ ॥  
स्थिरमुद्रां दर्शयन्तं भक्तवामकरेण च ॥  
दक्षिणेऽभयमुद्रां च भक्तेशं भक्तवत्सलम् ॥ ३४ ॥  
बालिकाबालकगणैर्नागरैः सस्मितैर्युतम् ॥  
कैलासवासिभिः सर्वैरावृद्धैरीक्षितं मुदा ॥ ३९ ॥  
तं दृष्ट्वा सम्भ्रमाच्छम्भुः सभृत्यः सहपुत्रकः ॥  
मूर्ध्ना भक्त्या प्राणमच्च दुर्गायै दण्डवद्भुवि ॥ ३६ ॥  
आशिषं प्रददौ बालः सर्वेभ्यो वाञ्छितप्रदाम् ॥  
तं दृष्ट्वा बालकाः सर्वे महाश्चर्य्यं ययुर्भिया ॥ ३७ ॥  
दत्त्वा तस्मै शिवो भक्त्या तूपचारांस्तु षोडश ॥  
पूजां चकार श्रुत्युक्तां परिपूर्णतमस्य च ॥ ३८ ॥  
तुष्टाव काण्वशाखोक्तस्तोत्रेण नतकन्धरः ॥  
पुलकाङ्कितसर्वाङ्गो भगवन्तं सनातनम् ॥ ॥ ३९ ॥  
रत्नसिंहासनस्थं च प्रावोचच्छङ्करः स्वयम् ॥  
अतीव तेजसाऽत्यन्तं प्रच्छन्नाकृतिमेव च ॥ 3.44.४० ॥  
शङ्कर उवाच ॥  
आत्मारामेषु कुशलप्रश्नोऽतीव विडम्बनम् ॥  
ते शश्वत्कुशलाधाराः कुशलाः कुशलप्रदाः ॥ ४१ ॥  
अयने सफलं जन्म जीवितं च सुजीवितम् ॥  
प्राप्तस्त्वमतिथिब्रह्मन्कृष्णसेवाफलोदयात् ॥ ४२ ॥  
परिपूर्णतमः कृष्णो लोकनिस्तारहेतवे ॥  
पुण्यक्षेत्रे हि कलया भारते च कृपानिधिः ॥ ४३ ॥  
अतिथिः पूजितो येन पूजिताः सर्वदेवताः ॥  
अतिथिर्यस्य सन्तुष्टस्तस्य तुष्टो हरिः स्वयम् ॥४४॥  
स्नानेन सर्वतीर्थेषु सर्वदानेन यत्फलम् ॥  
सर्वव्रतोपवासेन सर्वयज्ञेषु दीक्षया ॥ ४५' ॥  
सर्वैस्तपोभिर्विविधैर्नित्यैर्नैमित्तिकादिभिः ॥  
तदेवातिथिसेवायाः कलां नार्हन्ति षोडशीम् ॥ ४६ ॥  
अतिथिर्यस्य भग्नाशो याति रुष्टश्च मन्दिरात् ॥  
कोटिजन्मार्जितं पुण्यं तस्य नश्यति निश्चितम् ॥ ४७ ॥  
स्त्रीगोघ्नश्च कृतघ्नश्च ब्रह्मघ्नो गुरुतल्पगः ॥  
पितृमातृगुरूणां च निन्दको नरघातकः ॥ ४८ ॥  
सन्ध्याहीनः स्वघाती च सत्यघ्नो हरिनिन्दकः ॥  
ब्रह्मस्वस्थाप्यहारी च मिथ्यासाक्ष्यप्रदायकः ॥ ४९ ॥  
मित्रद्रोही कृतघ्नश्च वृषवाहश्च सूपकृत् ॥  
शवदाही ग्रामयाजी ब्राह्मणो वृषलीपतिः ॥ 3.44.५० ॥  
शूद्रश्राद्धान्नभोजी च शूद्रश्राद्धेषु भोजकः ॥  
कन्याविक्रयकारी च श्रीहरेर्नामविक्रयी ॥ ५१ ॥  
लाक्षामांसतिलानां च लवणस्य तिलस्य च ॥  
विक्रेता ब्राह्मणश्चैव तुरगाणां गवां तथा ॥ ५२ ॥  
एकादशीकृष्णसेवाहीनो विप्रश्च भारते॥  
एते महापातकिनस्त्रिषु लोकेषु निन्दिताः॥५३॥  
कालसूत्रे च नरके पतन्ति ब्रह्मणां शतम् ॥  
एतेभ्योऽप्यधिकः सोऽपि यश्चातिथिपराङ्मुखः ॥ ५४ ॥  
नारायण उवाच ॥  
शङ्करस्य वचः श्रुत्वा सन्तुष्टः श्रीहरिः स्वयम् ॥  
मेघगम्भीरया वाचा तमुवाच जगत्पतिः ॥ ९५ ॥  
विष्णुरुवाच ॥ श्वेतद्वीपादागतोऽहं ज्ञात्वा कोलाहलं च वः ॥  
अस्य रामस्य रक्षार्थं कृष्णभक्तस्य साम्प्रतम् ॥ ५६ ॥  
नैतेषां कृष्णभक्तानामशुभं विद्यते क्वचित् ॥  
रक्षामि तांश्चक्रहस्तो गुरुमन्यं विना शिव ॥ ५७ ॥  
नाहं पाता गुरौ रुष्टे बलवद्गुरुहेलनम् ॥  
तत्परः पातकी नास्ति सेवाहीनो गुरोश्च यः ॥ ५८ ॥  
मान्यः पूज्यश्च सर्वेभ्यः सर्वेषां जनको भवेत् ॥  
अहो यस्य प्रसादेन सर्वान्पश्यति मानवः ॥ ५९ ॥  
जनको जन्मदानाच्च पालनाच्च पिता नृणाम् ॥  
ततो विस्तारकरणात्कलया स प्रजापतिः ॥ 3.44.६० ॥  
पितुः शतगुणं माता पोषणाद्गर्भधारणात् ॥  
वन्द्या पूज्या च मान्या च प्रसूस्स्याद्वै वसुन्धरा ॥ ६१ ॥  
मातुः शतगुणं वन्द्यः पूज्यो मान्योऽन्नदायकः ॥  
यद्विना नश्वरो देहो विष्णुश्च कलयाऽन्नदः ॥ ६२ ॥  
अन्नदातुः शतगुणोऽभीष्टदेवः परः स्मृतः ॥  
गुरुस्तस्माच्छतगुणो विद्यामन्त्रप्रदायकः ॥ ६३ ॥  
अज्ञानतिमिराच्छन्नं ज्ञानदीपेन चक्षुषा ॥  
यः सर्वार्थं दर्शयति तत्परो नैव बान्धवः ॥६४॥  
गुरुदत्तेन मन्त्रेण तपसेष्टसुखं लभेत्॥  
सर्वज्ञत्वं सर्वसिद्धिं तत्परो नैव बान्धवः॥६५॥  
सर्वं जयति सर्वत्र विद्यया गुरुदत्तया ॥  
तस्मात्पूज्यो हि जगति को वा बन्धुस्ततोऽधिकः ॥ ६६ ॥  
विद्यान्धो वा धनान्धो वा यो मूढो न भजेद्गुरुम् ॥  
ब्रह्महत्यादिभिः पापैः स लिप्तो नात्र संशयः ॥ ६७ ॥  
दरिद्रं पतितं क्षुद्रं नरबुद्ध्याऽऽचरेद्गुरुम् ॥  
तीर्थस्नातोऽपि न शुचिर्नाधिकारी च कर्मसु ॥ ६८ ॥  
पितरं मातरं भार्य्यां गुरुपत्नीं गुरुं परम् ॥  
यो न पुष्णाति कापट्यात्स महापातकी शिव ॥ ६९ ॥  
गुरुर्ब्रह्मा गुरुर्विष्णुर्गुरुर्देवो महेश्वरः ॥  
गुरुरेव परं ब्रह्म गुरुर्भास्कररूपकः ॥ 3.44.७० ॥  
गुरुश्चन्द्रस्तथेन्द्रश्च वायुश्च वरुणोऽनलः ॥  
सर्वरूपो हि भगवान्परमात्मा स्वयं गुरुः ॥ ७१ ॥  
नास्ति वेदात्परं शास्त्रं नहि कृष्णात्परः सुरः ॥  
नास्ति गङ्गासमं तीर्थं न पुष्पं तुलसीदलात् ॥ ७२ ॥  
नास्ति क्षमावती भूमेः पुत्रान्नास्त्यपरः प्रियः ॥  
न च दैवात्परा शक्तिर्नैकादश्याः परं व्रतम् ॥ ७३ ॥  
शालग्रामात्परो यन्त्रो न क्षेत्रं भारतात्परम् ॥  
परं पुण्यस्थलानां च पुण्यं वृन्दावनं यथा ॥ ७४ ॥  
मोक्षदानां यथा काशी वैष्णवानां यथा शिवः ॥  
न पार्वत्याः परा साध्वी न गणेशात्परो वशी ॥७५॥  
न च विद्यासमो बन्धुर्नास्ति कश्चिद्गुरोः परः ॥  
विद्यादातुः पुत्रदारौ तत्समौ नात्र संशयः ॥ ७६ ॥  
गुरुस्त्रियां च पुत्रे चाप्यभवद्रामहेलनम् ॥  
परं सम्मार्जनं कर्तुमागतोऽहं तवालयम् ॥ ७७ ॥  
नारायण उवाच ॥  
इत्येवमुक्त्वा शम्भुं च दुर्गां सम्बोध्य नारद ॥  
उवाच भगवांस्तत्र सत्यसारं परं वचः ॥ ७८ ॥  
श्रीविष्णुरुवाच ॥  
शृणु देवि प्रवक्ष्यामि मदीयं वचनं शुभम् ॥  
नीतियुक्तं वेदसारं परिणामसुखावहम् ॥ ७९ ॥  
यथा ते गजवक्त्रश्च कार्त्तिकेयश्च पार्वति ॥ ।  
तथा परशुरामश्च भार्गवो नात्र संशयः ॥ 3.44.८० ॥  
नास्त्येषु स्नेहभेदश्च तव वा शङ्करस्य च ॥  
विचार्य्य सर्वं सर्वज्ञे कुरु मातर्यथोचितम् ॥ ८१ ॥  
पुत्रेण सार्द्धं पुत्रस्य विवादो दैवदोषतः ॥  
दैवं हन्तुं को हि शक्तो दैवं च बलवत्तरम् ॥ ८२ ॥  
पुत्राभिधानं वेदेषु पश्य वत्से वरानने ॥  
एकदन्त इति ख्यातं सर्वदेवनमस्कृतम् ॥ ८३ ॥  
पुत्रनामाष्टकं स्तोत्रं सामवेदोक्तमीश्वरि ॥  
शृणुष्वावहितं मातः सर्वविघ्नहरं परम् ॥ ८४ ॥  
विष्णुरुवाच ॥  
गणेशमेकदन्तं च हेरम्बं विघ्ननायकम् ॥  
लम्बोदरं शूर्पकर्णं गजवक्त्रं गुहाग्रजम् ॥ ८५ ॥  
अष्टाख्यार्थं च पुत्रस्य शृणु मातर्हरप्रिये ॥  
स्तोत्राणां सारभूतं च सर्वविघ्नहरं परम् ॥ ८६ ॥  
ज्ञानार्थवाचको गश्च णश्च निर्वाणवाचकः ॥  
तयोरीशं परं ब्रह्म गणेशं प्रणमाम्यहम् ॥ ८७ ॥  
एकशब्दः प्रधानार्थो दन्तश्च बलवाचकः ॥  
बलं प्रधानं सर्वस्मादेकदन्तं नमाम्यहम् ॥ ८८ ॥  
दीनार्थवाचको हेश्च रम्बः पालकवाचकः ॥  
पालकं दीनलोकानां हेरम्बं प्रणमाम्यहम् ॥ ८९ ॥  
विपत्तिवाचको विघ्नो नायकः खण्डनार्थकः ॥  
विपत्खण्डनकारं तं प्रणमे विघ्ननायकम् ॥ ॥ 3.44.९० ॥  
विष्णुदत्तैश्च नैवेद्यैर्यस्य लम्बं पुरोदरम् ॥  
पित्रा दत्तैश्च विविधैर्वन्दे लम्बोदरं च तम् ॥ ९१ ॥  
शूर्पाकारौ च यत्कर्णौ विघ्नवारणकारकौ ॥  
सम्पद्दौ ज्ञानरूपौ च शूर्पकर्णं नमाम्यहम् ॥९२॥  
विष्णुप्रसादं मुनिना दत्तं यन्मूर्ध्नि पुष्पकम् ॥  
तद्गजेन्द्रमुखं कान्तं गजवक्त्रं नमाम्यहम् ॥९३ ॥  
गुहस्याग्रे च जातोऽयमाविर्भूतो हरालये ॥  
वन्दे गुहाग्रजं देवं सर्वदेवाग्रपूजितम्॥ ॥ ९४ ॥  
एतन्नामाष्टकं दुर्गे नानाशक्तियुतं परम् ॥  
एतन्नामाष्टकं स्तोत्रं नानार्थसहितं शुभम् ॥ ९५ ॥  
त्रिसन्ध्यं यः पठेन्नित्यं स सुखी सर्वतो जयी ॥  
ततो विघ्नाः पलायन्ते वैनतेयाद्यथोरगाः ॥ ९६ ॥  
गणेश्वरप्रसादेन महाज्ञानी भवेद्ध्रुवम् ॥  
पुत्रार्थी लभते पुत्रं भार्य्यार्थी कुशलां स्त्रियम् ॥९७॥  
महाजडः कवीन्द्रश्च विद्यावांश्च भवेद्ध्रुवम् ॥  
पुत्रस्त्वं पश्य वेदे च तथा कोपं च नो कुरु॥ ॥ ९८ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशस्तोत्रकथनं नाम चतुश्चत्वारिंशत्तमोऽध्यायः ॥ ४४ ॥