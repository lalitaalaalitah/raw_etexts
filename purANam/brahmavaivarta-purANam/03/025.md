---
title: ०२५

---
नारायण उवाच ॥  
हरिं स्मरन्कार्तवीर्य्यो हृदयेन विदूयता ॥  
दूतं प्रस्थापयामास कुपितो मुनिसन्निधिम् ॥ १ ॥  
युद्धं देहि मुनिश्रेष्ठ किं वा धेनुं च वाञ्छिताम् ॥  
मह्यं भृत्यायातिथये सुविचार्य्य यथोचितम् ॥२॥  
दूतस्य वचनं श्रुत्वा जहास मुनिपुङ्गवः ॥  
हितं सत्यं नीतिसारं सर्वं दूतमुवाच ह ॥ ३ ॥  
मुनिरुवाच ॥ दृष्टो नृपो निराहारः समानीतो मया गृहम् ॥  
विविधं च यथाशक्त्या भोजितश्च यथोचितम् ॥४ ॥  
कपिलां याचते राजा मम प्राणाधिकां प्रियाम्॥  
तां दातुमक्षमो दूत युद्धं दास्यामि निश्चितम् ॥ ५ ॥  
मुनेस्तद्वचनं श्रुत्वा दूतः सर्वमुवाच ह ॥  
नृपेन्द्रं च सभामध्ये सन्नाहैस्संयुतं भिया ॥६॥  
मुनिश्च कपिलामाह साम्प्रतं किङ्करोम्यहम् ॥  
कर्णधारं विना नौका तथा सैन्यं विना मया॥७॥  
कपिला च ददौ तस्मै शस्त्राणि विविधानि च॥  
युद्धशास्त्रोपदेशं च सन्धानं चौपयोगिकम्॥८॥  
जयं भवतु ते विप्र युद्धे जेष्यसि निश्चितम् ॥  
तव मृत्युर्न भविता सत्यमस्त्रं विना मुने ॥९ ॥  
नृपेण सार्द्धं ते युद्धमयुक्तं ब्राह्मणस्य च ॥  
दत्तात्रेयस्य शिष्येण व्यर्थं वै शक्तिधारिणा ॥  
इत्युक्त्वा कपिला ब्रह्मन्विरराम मनस्विनी ॥ १० ॥  
मुनिर्मनस्वी सैन्यं च सज्जीकृत्य ततो मुने ॥  
गृहीत्वा सर्वसैन्यं च स जगाम रणाजिरम्॥११॥  
राजा जगाम युद्धाय ननाम मुनिपुङ्गवम् ॥  
उभयोः सैन्ययोर्युद्धं बभूव बहुदुष्करम् ॥ १२ ॥  
राजसैन्यं जितं सर्वं कपिलासेनया बलात् ॥  
विचित्रं च रथं राज्ञो बभञ्जे लीलया रणे ॥ १३ ॥  
धनुश्चिच्छेद सज्यं तत्सा सेना कापिली मुदा॥  
नृपेन्द्रः कापिलेयानि जेतुं सैन्यानि चाक्षमः ॥ १४ ॥  
सैन्यानि तं शस्त्रवृष्ट्या न्यस्तशस्त्रं चकार ह ॥  
शरवृष्ट्या शस्त्रवृष्ट्या राजा मूर्च्छामवाप ह ॥ १९ ॥  
किञ्चिच्छिष्टं बलं राज्ञः किञ्चिदेव पलायितम् ॥  
मुनीन्द्रो मूर्च्छितं दृष्ट्वा नृपेन्द्रमतिथिं मुने ॥ १६ ॥  
कृपानिधिश्च कृपया तत्सैन्यं सञ्जहार च ॥  
गत्वा सैन्यं विलीनं च कपिलायां च कृत्रिमम् ॥ १७ ॥  
नृपाय मुनिना शीघ्रं दत्ताश्चरणरेणवः ॥  
आशीर्वादं प्रदत्तं च जयोऽस्त्विति कृपालुना ॥  
कमण्डलुजलं प्रोक्ष्य जीवयामास तं नृपम् ॥ १८ ॥  
स राजा चेतनां प्राप्य समुत्थाय रणाजिरात् ॥  
मूर्ध्ना ननाम भक्त्या च मुनिश्रेष्ठं कृताञ्जलिः ॥ १९ ॥  
मुनिः शुभाशिषं दत्त्वा राजानं त्वालिलिङ्ग सः ॥  
पुनस्तं स्नापयित्वा च भोजयामास यत्नतः ॥ २० ॥  
नवनीतं हि हृदयं ब्राह्मणानां तु सन्ततम् ॥  
अन्येषां क्षुरधाराभमसाध्यं दारुणं सदा ॥  
उवाच तं मुनिश्रेष्ठो गृहं गच्छ धराधिप॥ ॥ २१ ॥  
राजोवाच ॥  
रणं देहि महाबाहो धेनुं किं वा मयेप्सिताम् ॥ २२ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे जमदग्निकार्तवीर्यार्जुनयुद्धवर्णनं नाम पञ्चविंशोऽध्यायः ॥ २५ ॥