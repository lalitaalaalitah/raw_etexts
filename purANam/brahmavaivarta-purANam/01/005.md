---
title: ००५

---
॥ शौनक उवाच ॥ ॥  
गोगोपगोप्यो गोलोके किं नित्याः किन्नु कल्पिताः ॥  
मम सन्देहभेदार्थं तन्मे व्याख्यातुमर्हसि ॥ १ ॥  
॥ सौतिरुवाच ॥ ॥  
सर्वादिसृष्टौ ताः क्लृप्ताः प्रलये प्रलये स्थिताः ॥  
सर्वादिसृष्टिकथनं यन्मया कथितं द्विज ॥ २ ॥  
सर्वादिसृष्टौ क्लृप्तौ च नारायणमहेश्वरौ ॥  
प्रलये प्रलये व्यक्तौ स्थितौ तौ प्रकृतिश्च सा॥३॥  
सर्वादौ ब्रह्मकल्पस्य चरितं कथितं द्विज ॥  
वाराहपाद्मकल्पौ द्वौ कथयिष्यामि श्रोष्यसि ॥ ४ ॥  
ब्राह्मवाराहपाद्माश्च कल्पाश्च त्रिविधा मुने ॥  
यथायुगानि चत्वारि क्रमेण कथितानि च ॥ ५ ॥  
सत्यं त्रेता द्वापरं च कलिश्चेति चतुर्युगम् ॥  
त्रिशतैश्च षष्ट्यधिकैर्युगैर्दिव्यं युगं स्मृतम् ॥ ६ ॥  
मन्वन्तरं तु दिव्यानां युगानामेकसप्ततिः ॥  
चतुर्दशेषु मनुषु गतेषु ब्रह्मणो दिनम् ॥ ७ ॥  
त्रिशतैश्च षष्ट्यधिकैर्दिनैर्वर्षं च ब्रह्मणः ॥  
अष्टोत्तरं वर्षशतं विधेरायुर्निरूपितम् ॥ ८ ॥  
एतन्निमेषकालस्तु कृष्णस्य परमात्मनः ॥  
ब्रह्मणश्चायुषा कल्पः कालविद्भिर्निरूपितः ॥ ९ ॥  
क्षुद्रकल्पा बहुतरास्ते संवर्तादयः स्मृताः ॥  
सप्तकल्पान्तजीवी स मार्कण्डेयश्च तन्मतः ॥1.5.१०॥  
ब्रह्मणश्च दिनेनैव स कल्पः परिकीर्तितः ॥  
विधेश्च सप्तदिवसे मुनेरायुर्निरूपितम् ॥ ११ ॥  
ब्राह्मवाराहपाद्माश्च त्रयः कल्पा निरूपिताः ॥  
कल्पत्रये यथा सृष्टिः कथयामि निशामय ॥ १२ ॥  
ब्राह्मे च मेदिनीं सृष्ट्वा स्रष्टा सृष्टिं चकार सः ॥  
मधुकैटभयोश्चैव मेदसा चाज्ञया प्रभोः ॥१३॥  
वाराहे तां समुद्धृत्य लुप्तां मग्नां रसातलात् ॥  
विष्णोर्वराहरूपस्य द्वारा चातिप्रयत्नतः ॥ १४ ॥  
पाद्मे विष्णोर्नाभिपद्मे स्रष्टा सृष्टिं विनिर्ममे ॥  
त्रिलोकीं ब्रह्मलोकान्तां नित्यलोकत्रयं विना ॥ १५ ॥  
एतत्तु कालसङ्ख्यानमुक्तं सृष्टिनिरूपणे ॥  
किञ्चिन्निरूपणं सृष्टे किं भूयः श्रोतुमिच्छसि ॥ १६ ॥  
॥ शौनक उवाच ॥ ॥  
अतः परं किं चकार भगवान्सात्वताम्पतिः ॥  
एतान्सृष्ट्वा किं चकार तन्मे व्याख्यातुमर्हसि ॥ १७ ॥  
॥ सौतिरुवाच ॥ ॥  
अतः परं तु गोलोके गोलोकेशो महान्प्रभुः ॥  
एतान्सृष्ट्वा जगामासौ सुरम्यं रासमण्डलम् ॥  
एतैः समेतैर्भगवानतीव कमनीयकम् ॥ १८ ॥  
रम्याणां कल्पवृक्षाणां मध्येऽतीव मनोहरम् ॥  
सुविस्तीर्णं च सुसमं सुस्निग्धं मण्डलीकृतम् ॥ १९ ॥  
चन्दनागुरुकस्तूरीकुङ्कुमैश्च सुसंस्कृतम् ॥  
दधिलाजसक्तुधान्यदूर्वापर्णपरिप्लुतम् ॥ 1.5.२० ॥  
पट्टसूत्रग्रन्थियुक्तं नवचन्दनपल्लवैः ॥  
संयुक्तरम्भास्तम्भानां समूहैः परिवेष्टितम् ॥ २१ ॥  
सद्रत्नसारनिर्माणमण्डपानां त्रिकोटिभिः ॥  
रत्नप्रदीपज्वलितैः पुष्पधूपादिवासितैः॥२२॥  
शृङ्गारार्हभोगवस्तुसमूहपरिवेष्टितम्॥  
अतीव ललिताकल्पतल्पयुक्तैः सुशोभितम् ॥ २३ ॥  
तत्र गत्वा च तैः सार्धं समुवास जगत्पतिः ॥  
दृष्ट्वा रासं विस्मितास्ते बभूवुर्मुनिसत्तम ॥ २४ ॥  
आविर्बभूव कन्यैका कृष्णस्य वामपार्श्वतः ॥  
धावित्वा पुष्पमानीय ददावर्घ्यं प्रभोः पदे ॥ २५ ॥  
रासे सम्भूय गोलोके सा दधाव हरेः पुरः ॥  
तेन राधा समाख्याता पुराविद्भिर्द्विजोत्तम ॥ २६ ॥  
प्राणाधिष्ठातृदेवी सा कृष्णस्य परमात्मनः ॥  
आविर्बभूव प्राणेभ्यः प्राणेभ्योऽपि गरीयसी ॥ २७ ॥  
देवी षोडशवर्षीया नवयौवनसंयुता ॥  
वह्निशुद्धांशुकाधाना सस्मिता सुमनोहरा ॥ २८ ॥  
सुकोमलाङ्गी ललिता सुन्दरीषु च सुन्दरी ॥  
बृहन्नितम्बभारार्त्ता पीनश्रोणिपयोधरा ॥ २९ ॥  
बन्धुजीवजिता रक्तसुन्दरोष्ठा धरावरा ॥  
मुक्तापङ्क्तिजिता चारुदन्तपङ्क्तिर्मनोहरा ॥ 1.5.३० ॥  
शरत्पार्वणकोटीन्दुशोभामृष्टशुभानना ॥  
चारुसीमन्तिनीचारुशरत्पङ्कजलोचना॥ ३१ ॥  
खगेन्द्रचञ्चुविजितचारुनासा मनोहरा ॥  
स्वर्णगण्डूकविजिते गण्डयुग्मे च बिभ्रती ॥ ३२ ॥  
दधती चारुकर्णे च रत्नाभरणभूषिते ॥  
चन्दनागुरुकस्तूरीयुक्तकुङ्कुमबिन्दुभिः ॥ ३३ ॥  
सिन्दूरबिन्दुसंयुक्तसुकपोला मनोहरा ॥  
सुसंस्कृतं केशपाशं मालतीमाल्यभूषितम् ॥ ३४ ॥  
सुगन्धकबरीभारं सुन्दरं दधती सती ॥  
स्थलपद्मप्रभामुष्टं पादयुग्मं च बिभ्रती ॥ ३५ ॥  
गमनं कुर्वती सा च हंसखञ्जनगञ्जनम् ॥  
सद्रत्नसारनिर्माणां वनमाली मनोहराम्॥३६॥  
हारं हीरकनिर्माणं रत्नकेयूरकङ्कणम् ॥  
सद्रत्नसारनिर्माणं पाशकं सुमनोहरम् ॥ ३७ ॥  
अमूल्यरत्ननिर्माणं क्वणन्मञ्जीररञ्जितम् ॥  
नानाप्रकारचित्राढ्यं सुन्दरं परिबिभ्रती ॥ ३८ ॥  
सा च सम्भाष्य गोविन्दं रत्नसिंहासने वरे ॥  
उवास सस्मिता भर्तुः पश्यन्ती मुखपङ्कजम् ॥ ३९ ॥  
तस्याश्च लोमकूपेभ्यः सद्यो  
गोपाङ्गनागणः ॥ आविर्बभूव रूपेण वेशेनैव च तत्समः ॥ 1.5.४० ॥  
लक्षकोटीपरिमितः शश्वत्सुस्थिरयौवनः ॥  
सङ्ख्याविद्भिश्च सङ्ख्यातो गोलोके गोपिकागणः ॥ ४१ ॥  
कृष्णस्य लोमकूपेभ्यः सद्यो गोपगणो मुने ॥  
आविर्बभूव रूपेण वेषेणैव च तत्समः ॥  
॥ ४२ ॥ त्रिंशत्कोटिपरिमितः कमनीयो मनोहरः ॥  
सङ्ख्याविद्भिश्च सङ्ख्यातो बल्लवानां गणः श्रुतौ ॥ ४३ ॥  
कृष्णस्य लोमकूपेभ्यः सद्यश्चाविर्बभूव ह ॥  
नानावर्णो गोगणश्च शश्वत्सुस्थिरयौवनः ॥ ४४ ॥  
बलीवर्दाः सुरभ्यश्च वत्सा नानाविधाः शुभाः ॥  
अतीव ललिताः श्यामा बह्व्यो वै कामधेनवः ॥ ४५ ॥  
तेषामेकं बलीवर्दं कोटिसिंहसमं बले ॥  
शिवाय प्रददौ कृष्णो वाहनाय मनोहरम् ॥ ४६ ॥  
कृष्णाङ्घ्रिनखरन्धेभ्यो हंसपङ्क्तिर्मनोहरा ॥  
आविर्बभूव सहसा स्त्रीपुंवत्ससमन्विता ॥।  
॥ ४७ ॥ तेषामेकं राजहंसं महाबलपराक्रमम् ॥  
वाहनाय ददौ कृष्णो ब्रह्मणे च तपस्विने ॥ ४८ ॥  
वामकर्णस्य विवरात्कृष्णस्य परमात्मनः ॥  
गणः श्वेततुरङ्गाणामाविर्भूतो मनोहरः ॥ ४९ ॥  
तेषामेकं च श्वेताश्वं धर्मार्थं वाहनाय च ॥  
ददौ गोपाङ्गनेशश्च सम्प्रीत्या सुरसंसदि ॥ 1.5.५० ॥  
दक्षकर्णस्य विवरात्पुंसश्च सुरसंसदि ॥  
आविर्भूता सिंहपङ्क्तिर्महाबलपराक्रमा ॥ ५१ ॥  
तेषामेकं ददौ कृष्णः प्रकृत्यै परमादरम् ॥  
अमूल्यरत्नमाल्यं च वरं यदभिवाञ्छितम् ॥ ५२ ॥  
कृष्णो योगेन योगीन्द्रश्चकार रथपञ्चकम् ॥  
शुद्धरत्नेन्द्रनिर्माणं मनोयायि मनोहरम्॥ ५३ ॥  
लक्षयोजनमूर्ध्वे च प्रस्थे च शतयोजनम् ॥  
लक्षचक्रं वायुरहं लक्षक्रीडागृहान्वितम् ॥ ५४ ॥  
शृङ्गारार्हं भोगवस्तुतल्पासङ्ख्यसमन्वितम् ॥  
रत्नप्रदीपलक्षाणां वाजिभिश्च विराजितम् ॥ ५५ ॥  
नानाचित्रविचित्राढथं सद्रत्नकलशोज्ज्वलम् ॥  
रत्नदर्पणभूषाढ्यं शोभितं श्वेतचामरैः ॥ ५६ ॥  
वह्निशुद्धांशुकैश्चित्रैर्मुक्ताजालैर्विभूषितम् ॥  
मणीन्द्रमुक्तामाणिक्यहीरहारविराजितम् ॥ ५७ ॥  
आरक्तवर्णरत्नेन्द्रसारनिर्माणकृत्रिमैः ॥  
पङ्कजानामसङ्ख्यैश्च सुन्दरैश्च सुशोभितम् ॥ ५८ ॥  
ददौ नारायणायैकं तेषां मध्ये द्विजोत्तमः ॥  
एकं दत्त्वा राधिकायै ररक्षाशेषमात्मने ॥॥ ५९ ॥  
आविर्बभूव कृष्णस्य गुह्यदेशात्ततः परम् ॥  
पिङ्गलश्च पुमानेकः पिङ्गलैश्च गणैः सह ॥ 1.5.६० ॥  
आविर्भूता यतो गुह्यात्तेन ते गुह्यकाः स्मृताः ॥  
यः पुमान् स कुबेरश्च धनेशो गुह्यकेश्वरः ॥ ६१ ॥  
बभूव कन्यका चैका कुबेरे वामपार्श्वतः ॥  
कुबेरपत्नी सा देवी सुन्दरीणां मनोरमा ॥ ६२ ॥  
भूतप्रेतपिशाचाश्च कूष्माण्डब्रह्मराक्षसाः ॥  
वेताला विकृतास्तस्याविर्भूता गुह्यदेशतः ॥ ६३॥  
शङ्खचक्रगदापद्मधारिणो वनमालिनः ॥  
पीतवस्त्रपरीधानाः सर्वे श्यामचतुर्भुजाः ॥ ६४ ॥  
किरीटिनः कुण्डलिनो रत्नभूषणभूषिताः ॥  
आविर्भूताः पार्षदाश्च कृष्णस्य मुखतो मुने ॥ ६५ ॥  
चतुर्भुजान्पार्षदांश्च ददौ नारायणाय च ॥  
गुह्यकान्गुह्यकेशाय भूतादीञ्छङ्कराय च ॥६६॥  
द्विभुजाः श्यामवर्णाश्च जपमालाकरा वराः ॥  
ध्यायन्तश्चरणाम्भोजं कृष्णस्य सततं मुदा ॥६७॥  
दास्यो नियुक्ता दसाश्चैवार्घ्यमादाय यत्नतः ॥  
आविर्भूता वैष्णवाश्च सर्वे कृष्णपरायणाः ॥ ६८ ॥  
पुलकाङ्कितसर्वाङ्गाः साश्रुनेत्राः सगद्गदा ॥  
आविर्भूताः पादपद्मात्पादपद्मैकमानसाः॥६९॥  
आविर्बभूवुः कृष्णस्य दक्षनेत्राद्भयङ्कराः॥  
त्रिशूलपट्टिशधरास्त्रिनेत्राश्चन्द्रशेखराः ॥ 1.5.७० ॥  
दिगम्बरा महाकाया ज्वलदग्निशिखोपमाः ॥  
ते भैरवा महाभागाः शिवतुल्याश्च तेजसा ॥ ७१ ॥  
रुरुसंहारकालाख्या असितक्रोधभीषणाः ॥  
महाभैरवखट्वाङ्गावित्यष्टौ भैरवाः स्मृताः ॥ ७२ ॥  
आविर्बभूव कृष्णस्य वामनेत्राद्भयङ्करः॥  
त्रिशूलपट्टिशव्याघ्रचर्माम्बरगदाधरः ॥ ७३ ॥  
दिगम्बरो महाकायस्त्रिणेत्रश्चन्द्रशेखरः ॥  
स ईशानो महाभागो दिक्पालानामधीश्वरः ॥ ७४ ॥  
डाकिन्यश्चैव योगिन्यः क्षेत्रपालाः सहस्रशः ॥  
आविर्बभूवुः कृष्णस्य नासिकाविवरोदरात् ॥ ७५ ॥  
सुरास्त्रिकोटिसङ्ख्याता दिव्यमूर्तिधरावराः ॥  
आविर्बर्भूवुः सहसा पुंसो वै पृष्ठदेशतः ॥ ७६ ॥