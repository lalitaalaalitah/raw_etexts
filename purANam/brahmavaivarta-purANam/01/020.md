---
title: ०२०

---
सौतिरुवाच ॥  
मुदा मालावतीसार्द्धं गन्धर्वश्चोपबर्हणः ॥  
रेमे कालावशेषं च ताभिश्च निर्जने वने ॥ १ ॥  
गन्धर्वराजो मुमुदे पुत्रदारादिभिः सह ॥  
नानाविधं क्रतुवरं महत्पुण्यं चकार ह ॥ २ ॥  
राजत्वं बुभुजे राजा कुबेरभवनोपमे ॥  
रेमे सुशीलया सार्द्धं स्थिरयौवनयुक्तया ॥ ३ ॥  
गन्धर्वराजः काले च गङ्गातीरे मनोहरे ॥  
पत्न्या सार्द्धमसूंस्त्यक्त्वा वैकुण्ठं च ययौ मुदा ॥ ४ ॥  
शैवः शिवप्रसादेन पुत्रस्य विष्णुसेवया ॥  
बभूव दासो वैकुण्ठे विष्णोः श्यामचतुर्भुजः ॥ ९ ॥  
कृत्वा पित्रोश्च सत्कारं गन्धर्वश्चोपबर्हणः ॥  
ब्राह्मणेभ्यो ददौ विप्र धनानि विविधानि च ॥ ६ ॥  
काले स्वयं ब्रह्मशापात्प्राणांस्त्यक्त्वा विचक्षणः ॥  
स जज्ञे वृषलीगर्भे ब्रह्मबीजेन शौनक ॥ ७ ॥  
मालावती वह्निकुण्डे पुष्करे भारते भुवि ॥  
कृत्वा तु वाञ्छितं कामं प्राणांस्तत्याज सा सती ॥ ८ ॥  
सृञ्जयस्य तु पत्न्यां च मनुवंशोद्भवस्य च ॥  
जज्ञे नृपस्य साध्वी सा पुण्या जातिस्मरा वरा ॥ ९ ॥  
उपबर्हणगन्धर्वः पतिर्मे भवितेति च ॥  
इतिकामा कामुकी सा सुन्दरी सुन्दरीवरा ॥ 1.20.१० ॥  
शौनक उवाच ॥  
ब्रह्मवीर्य्याच्छूद्रपत्न्यां गन्धर्वश्चोपबर्हणः ॥  
जातः केन प्रकारेण तद्भवान्वक्तुमर्हति ॥ ११ ॥  
सौतिरुवाच ॥  
कान्यकुब्जे च देशे च द्रुमिलो नाम राजकः ॥  
कलावती तस्य पत्नी वन्ध्या चापि पतिव्रता ॥ १२ ॥  
स्वामिदोषेण सा वन्ध्या काले च भर्तुराज्ञया ॥  
उपतस्थे वने घोरे नारदं काश्यपं मुनिम् ॥ १३ ॥  
ध्यायमानं च श्रीकृष्णं ज्वलन्तं ब्रह्मतेजसा ॥  
तस्थौ सुवेषं कृत्वा सा ध्यानान्तं च मुनेः पुरः ॥ १४ ॥  
ग्रीष्ममध्याह्नमार्तण्डप्रभातुल्येन तेजसा ॥  
तपन्तं दूरतोऽप्येवं समीपं गन्तुमक्षमा ॥ १५ ॥  
ध्यानान्ते च मुनिश्रेष्ठः परः कृष्णपरायणः ॥  
ददर्श पुरतो दूरे सुन्दरीं स्थिरयौवनाम् ॥ १६ ॥  
चारुचम्पकवर्णाभां शरत्पङ्कजलोचनाम् ॥  
शरत्पार्वणचन्द्रास्यां रत्नभूषणभूषिताम् ॥ १७ ॥  
बृहन्नितम्बभारार्त्तां पीनश्रोणिपयोधराम् ॥  
शोभितां पीतवस्त्रेण सस्मितां रक्तलोचनाम् ॥ १८ ॥  
मोहितां मुनिरूपेण कामबाणप्रपीडिताम् ॥  
दर्शयन्तीं स्तनश्रोणिं मैथुनासक्तचेतसा ॥ ॥ १९ ॥  
सिन्दूरबिन्दुभूषाढ्यां सुचारुकज्जलोज्ज्वलाम् ॥  
पदालक्तकशोभाढ्यां रूपेणैव यथोर्वशीम् ॥ 1.20.२० ॥  
मुनिः पप्रच्छ दृष्ट्वा तां का त्वं कामिनि निर्जने ॥  
कस्य पत्नी कथं वाऽत्र सत्यं ब्रूहि च पुंश्चलि ॥२१॥  
मुनेश्च वचनं श्रुत्वा कम्पिता च कलावती ॥  
उवाच विनयेनैव कृत्वा च श्रीहरिं हृदि ॥ २२ ॥  
कलावत्युवाच ॥  
गोपिकाऽहं द्विजश्रेष्ठ द्रुमिलस्य च कामिनी ॥  
पुत्रार्थिनी चागताऽहं त्वन्मूलं भर्तुराज्ञया ॥ २३ ॥  
वीर्य्याधानं कुरु मयि स्त्री नोपेक्ष्या ह्युपस्थिता ॥  
तेजीयसां न दोषाय वह्नेः सर्वभुजो यथा ॥ २४ ॥  
वृषलीवचनं श्रुत्वा चुकोप मुनिसत्तमः ॥  
उवाच नीत्यं सत्यं च कोपप्रस्फुरिताधरः ॥ २५ ॥  
काश्यप उवाच ॥  
यः स्वलक्ष्मीं च भोगार्हां पराय दातुमिच्छति ॥  
तं सा त्यजति मूढं च वेदवाद इति ध्रुवम् ॥ २६ ॥  
न त्वं द्रुमिलभोगार्हा पुनरेव भविष्यसि ॥  
विरक्तेन स्वयं त्यक्ता न गृह्णाति च त्वां पुनः ॥ २७ ॥  
यः शूद्रपत्नीं गृह्णाति ब्राह्मणो ज्ञानदुर्बलः॥  
स चण्डालो भवेत्सत्यं न कर्मार्हो द्विजातिषु ॥ २८ ॥  
पितृश्राद्धे च यज्ञे च शिलास्पर्शे सुरार्चने ॥  
अधिकारश्च तस्यैवमित्याह कमलोद्भवः ॥ ॥ २९ ॥  
कुम्भीपाकं स्वयं याति पातयित्वा च पूरुषान् ॥  
मातामहान्स्वात्मनश्च दश पूर्वान्दशापरान् ॥ 1.20.३० ॥  
तत्तर्पणं मूत्रमेव पिण्डं सद्यः पुरीषकम् ॥  
शालग्रामस्य तत्स्पर्शे चोपवासस्त्रिरात्रकम् ॥ ३१ ॥  
तदिष्टदेवो गृह्णाति न नैवेद्यं न तज्जलम् ॥  
सन्न्यासिनां ब्राह्मणानां तदन्नं च पुरीषवत् ॥ ३२ ॥  
कुम्भीपाके पच्यते स शक्रान्तं यावदेव हि ॥  
एकविंशतिपुरुषैः सार्द्धं सत्यं च पुंश्चलि ॥ ३३ ॥  
पत्रोच्छिष्टं च यो भुङ्क्ते शूद्राणां ब्राह्मणाधमः ॥  
तत्तुल्योऽधरभोजी चैवेत्याङ्गिरेसभाषितम् ॥ ३४ ॥  
शूद्रो वा यदि गृह्णाति ब्राह्मणीं ज्ञानदुर्बलः ॥  
स पच्यते कालसूत्रे यावदिन्द्राश्चतुर्दश ॥ ३५ ॥  
अष्टादशेन्द्रावच्छिन्नं कालं च कालसूत्रके॥  
ब्राह्मणी पच्यते तत्र भक्षिता क्रिमिभिर्ध्रुवम् ॥ ३६ ॥  
ततश्चण्डालयोनौ च लब्ध्वा जन्म च ब्राह्मणी ॥  
शूद्रश्च कुष्ठी भवति ज्ञातिभिः परिवर्जितः ॥ ३७ ॥  
इत्युक्त्वा च मुनिश्रेष्ठो विरराम च शौनक ॥  
वृषली तत्पुरस्तस्थौ शुष्ककण्ठौष्ठतालुका ॥ ३८ ॥  
एतस्मिन्नन्तरे तेन पथा याति च मेनका ॥  
तस्या ऊरुं स्तनं दृष्ट्वा मुनेर्वीर्य्यं पपात ह ॥ ३९ ॥  
ऋतुस्नाता च वृषली पीत्वा तत्र क्षणं मुदा ॥  
मुनिं प्रणम्य प्रहृष्टा प्रययौ भर्तुरन्तिकम् ॥ 1.20.४० ॥  
गत्वा प्रणम्य द्रुमिलं कान्ता कान्तं मनोहरम् ॥  
सर्वं निवेदयामास वृत्तान्त्तं गर्भहेतुकम् ॥४१॥  
कलावतीवचः श्रुत्वा प्रहृष्टवदनेक्षणः ॥  
उवाच कान्तां मधुरं परिणामसुखावहम् ॥ ४२ ॥  
द्रुमिल उवाच ॥  
विप्रस्य वीर्यं त्वद्गर्भे वैष्णवस्य महात्मनः ॥  
वैष्णवो भविता बालस्त्वं च भाग्यवती सती ॥४३॥  
यद्गर्भे वैष्णवो जातो यस्य वीर्येण वा सति ॥  
तयोर्याति च वैकुण्ठं पुरुषाणां शतं शतम् ॥४४॥  
तौ च विष्णुविमानेन सद्रत्ननिर्मितेन च ॥  
यातौ वैकुण्ठनगरं जन्ममृत्युजराहरम् ॥ ४५ ॥  
कस्यचिद्ब्राह्मणस्यैव गेहं गच्छ शुभानने ॥  
पश्चान्ममान्तिकं भद्रे यास्यसीति हरेः पुरम् ॥ ४६ ॥  
इत्युक्त्वा गोपराजश्च स्नात्वा कृत्वा तु तर्पणम् ॥  
सम्पूज्याभीष्टदेवं च ब्राह्मणेभ्यो धनं ददौ ॥ ४७ ॥  
अश्वानां च चतुर्लक्षं गजानां लक्षमेव च ॥  
शतं मत्तगजेन्द्राणां ब्राह्मणेभ्यो ददौ मुदा ॥ ४८ ॥  
उच्चैःश्रवः पञ्चलक्षं रथानां च सहस्रकम् ॥  
शकटानां त्रिलक्षं च ब्राह्मणेभ्यो ददौ मुदा ॥ ४९ ॥  
गवां द्वादशलक्षं च महिषाणां त्रिलक्षकम् ॥  
त्रिलक्षं राजहंसानां ब्राह्मणेभ्यो ददौ मुदा ॥ 1.20.५० ॥  
पारावतानां लक्षं च शुकानां च शतं मुने ॥  
लक्षं च दासदासीनां ब्राह्मणेभ्यो ददौ मुदा ॥ ५१ ॥  
ग्रामाणां च सहस्रं च नगराणां शतं शतम् ॥  
धान्यतण्डुलशैलं च ब्राह्मणेभ्यो ददौ मुदा॥५२॥  
शतकोटिं सुवर्णानां रत्नानां च सहस्रकम्॥  
मुद्राणां कोटिकलशं ब्राह्मणेभ्यो ददौ मुदा ॥ ५३ ॥  
ददौ तैजसपात्राणां भूषणानामसङ्ख्यकम् ॥  
तां स्त्रियं रत्नभूषाढ्यां ब्राह्मणेभ्यो ददौ मुदा ॥५४॥  
राज्यं दत्त्वा महाराजोऽप्यन्तर्बाह्ये हरिं स्मरन् ॥  
जगाम बदरीं गोपो मनोगामी मुदाऽन्वितः।५५॥  
तत्र मासं तपः कृत्वा गङ्गातीरे मनोहरे ॥  
प्राणांस्तत्याज योगेन सद्यो दृष्टो महर्षिभिः ॥५६॥  
स च विष्णुविमानेन रत्नेन्द्रनिर्मितेन च॥  
संयुक्तो विष्णुदूतैश्च वैकुण्ठं च जगाम ह॥५७॥  
तत्र प्राप हरेर्दास्यं हरिदासो बभूव सः ॥  
वृत्तान्तं च कलावत्या श्रूयतामिति शौनक ॥ ५८ ॥  
गते कलावती नाथे उच्चैश्च प्ररुरोद ह ॥  
वह्नौ प्राणांस्त्यक्तुकामा ब्राह्मणेनैव रक्षिता ॥ ५९ ॥  
ब्राह्मणो मातरित्युक्त्वा तां गृहीत्वा मुदाऽन्वितः ॥  
जगाम रत्नपूर्णं च स्वगेहं च क्षणेन च ॥ 1.20.६० ॥  
सा विप्रगेहे साध्वी च सुषाव तनयं वरम् ॥  
तप्तकाञ्चनवर्णाभं ज्वलन्तं ब्रह्मतेजसा ॥ ६१ ॥  
तत्रस्था योषितः सर्वा ददृशुर्बालकं शुभम् ॥  
ग्रीष्ममध्याह्नमार्तण्डजितं तं ब्रह्मतेजसा ॥ ६२ ॥  
कामदेवाधिकं रूपे चन्द्राधिकशुभाननम् ॥  
शरत्पार्वणचन्द्रास्यं शरत्पङ्कजलोचनम् ॥ ६३ ॥  
हस्तपादादिवलितं सुकपोलं मनोहरम् ॥  
पद्मचक्राङ्कितं पादपद्मं वाऽतुलमुज्ज्वलम् ॥ ६४ ॥  
करयुग्मं वाऽतुलं च रुदन्तं च स्तनार्थिनम् ॥  
योषितो बालकं दृष्ट्वा प्रययुः स्वाश्रमं मुदा ॥ ६५ ॥  
पुत्रदारयुतो विप्रः प्रहृष्टश्च ननर्त ह ॥  
स बालो ववृधे तत्र शुक्लपक्षे यथा शशी ॥ ६५ ॥  
पुपोष ब्राह्मणस्तां च सपुत्रां च यथा सुताम् ॥ ६७ ॥  
इति श्रीब्रह्मवैवर्ते महापुराणे ब्रह्मखण्डे सौतिशौनकसंवादे उपबर्हणजन्मकथनं नाम विंशोऽध्यायः ॥ २० ॥