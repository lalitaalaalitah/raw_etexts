---
title: ००६

---
सौतिरुवाच ॥  
अथ कृष्णो महालक्ष्मीं सादरं च सरस्वतीम् ॥  
नारायणाय प्रददौ रत्नेन्द्रं मालया सह ॥ १ ॥  
सावित्रीं ब्रह्मणे प्रादान्मूर्तिं धर्माय सादरम्॥  
रतिं कामाय रूपाढ्यां कुबेराय मनोरमाम् ॥ २ ॥  
अन्याश्च या या अन्यभ्यो याश्च येभ्यः समुद्भवाः ॥  
तस्मै तस्मै ददौ कृष्णस्तां तां रूपवतीं सतीम् ॥ ॥ ३ ॥  
ततः शङ्करमाहूय सर्वेशो योगिनां गुरुम् ॥  
उवाच प्रियमित्येवं गृह्णीयाः सिंहवाहिनीम् ॥ ४ ॥  
श्रीकृष्णस्य वचः श्रुत्वा प्रहसन्नीललोहितः ॥  
उवाच भीतः प्रणतः प्राणेशं प्रभुमच्युतम् ॥ ५ ॥  
श्रीमहेश्वर उवाच ॥  
अधुनाहं न गृह्णामि प्रकृतिं प्राकृतो यथा ॥  
त्वद्भक्त्यैकव्यवहितां दास्यमार्गविरोधिनीम् ॥ ६ ॥  
तत्त्वज्ञानसमाच्छन्नां योगद्वारकपाटिकाम् ॥  
मुक्तीच्छाध्वंसरूपां च सकामां कामवर्द्धिनीम् ॥ ७ ॥  
तपस्याच्छन्नरूपां च महामोहकरण्डिकाम् ॥  
भवकारागृहे घोरे दृढां निगडरूपिणीम् ॥ ॥ ८ ॥  
शश्वद्विबुद्धिजननीं सद्बुद्धिच्छेदकारिणीम् ॥  
शश्वद्विभोगसारां च विषयेच्छाविवर्द्धिनीम् ॥ ९॥  
नेच्छामि गृहिणीं नाथ वरं देहि मदीप्सितम् ॥  
यस्य यद्वाञ्छितं तस्मै तद्ददाति सदीश्वरः ॥ 1.6.१० ॥  
त्वद्भक्तिविषये दास्ये लालसा वर्द्धतेऽनिशम् ॥  
तृप्तिर्न जायते नाम जपने पादसेवने ॥११॥  
त्वन्नामपञ्चवक्त्रेण गुणं सन्मङ्गलालयम् ॥  
स्वप्ने जागरणे शश्वद्गायन्गायन् भ्रमाम्यहम्॥१२॥  
आकल्पकोटिकोटिं च तद्रूपध्यानतत्परम् ॥  
भोगेच्छाविषयेनैव योगे तपसि मन्मनः ॥ १३ ॥  
त्वत्सेवने पूजने च वन्दने नाम कीर्तने ॥  
सदोल्लसितमेषां च विरतौ विरतिं लभेत् ॥ १४ ॥  
स्मरणं कीर्त्तनं नाम गुणयोः श्रवणं जपः ॥  
त्वच्चारुरूपध्यानं त्वत्पादसेवाभिवन्दनम् ॥ १५ ॥  
समर्पणं चात्मनश्च नित्यं नैवेद्यभोजनम् ॥  
वरं वरेश देहीदं नवधा भक्तिलक्षणम् ॥ १६ ॥  
सार्ष्टिसालोक्यसारूप्यसामीप्यं साम्यलीनताम् ॥  
वदन्ति षड्विधां मुक्तिं मुक्तामुक्तिविदो विभो ॥ १७ ॥  
अणिमालघिमाप्राप्तिः प्राकाम्यं महिमा तथा ॥  
ईशित्वं च वशित्वं च सर्वकामावसायिता ॥ १८ ॥  
सर्वज्ञ दूरश्रवणं परकायप्रवेशनम् ॥  
वाक्सिद्धिः कल्पवृक्षत्वं स्रष्टुं संहर्तुमीशता ॥ १९ ॥  
अमरत्वं च सर्वाग्र्यं सिद्धयोऽष्टादश स्मृताः ॥  
योगास्तपांसि सर्वाणि दानानि च व्रतानि च ॥ ॥ 1.6.२० ॥  
यशःकीर्तिर्वचः सत्यं धर्माण्यनशनानि च ॥  
भ्रमणं सर्वतीर्थेषु स्नानमन्यसुरार्चनम् ॥ २१ ॥  
सुरार्चा दर्शनं सप्तद्वीपसप्तप्रदक्षिणम् ॥  
स्नानं सर्वसमुद्रेषु सर्वस्वर्गप्रदर्शनम् ॥ २२ ॥  
ब्रह्मत्वं चैव रुद्रत्वं विष्णुत्वं च परं पदम् ॥  
अतोऽनिर्वचनीयानि वाञ्छनीयानि सन्ति वा ॥ २३ ॥  
सर्वाण्येतानि सर्वेश कथितानि च यानि च ॥  
तव भक्तिकलांशस्य कलां नार्हन्ति षोडशीम् ॥ २४ ॥  
शर्वस्य वचनं श्रुत्वा कृष्णस्तं योगिनां गुरुम् ॥  
प्रहस्योवाच वचनं सत्यं सर्वसुखप्रदम् ॥ २५ ॥  
॥ श्रीभगवानुवाच ॥  
मत्सेवां कुरु सर्वेश शर्वसर्वविदांवर ॥  
कल्पकोटिशतं यावत्पूर्णं शश्वदहर्निशम् ॥ २६ ॥  
वरस्तपस्विनां त्वं च सिद्धानां योगिनां तथा ॥  
ज्ञानिनां वैष्णवानां च सुराणां च सुरेश्वर ॥२७॥  
अमरत्वं लभ भव भव मृत्युञ्जयो महान् ॥  
सर्वसिद्धिं च वेदांश्च सर्वज्ञत्वं च मद्वरात् ॥२८॥  
असङ्ख्यब्रह्मणां पातं लीलया वत्स पश्यसि ॥  
अद्यप्रभृति ज्ञानेन तेजसा वयसा शिव ॥ २९ ॥  
परा क्रमेण यशसा महसा मत्समो भव॥  
प्राणानामपधिकस्त्वञ्च न भक्तस्त्वत्परो मम ॥1.6.३०॥  
त्वत्परो नास्ति मे प्रेयांस्त्वं मदीयात्मनः परः॥  
ये त्वां निन्दन्ति पापिष्ठा ज्ञानहीना विचेतनाः ॥ ३१ ॥  
पच्यन्ते कालसूत्रेण यावच्चन्द्रदिवाकरौ ॥  
कल्पकोटिशतान्ते च ग्रहीष्यसि शिवां शिव ॥ ३२ ॥  
ममाव्यर्थं च वचनं पालनं कर्तुमर्हसि ॥  
त्वन्मुखान्निर्गतं वाक्यं न करोम्यधुनेति च ॥ ३३ ॥  
मद्वाक्यं च स्ववाक्यं च पालनं तत्करिष्यसि ॥  
गृहीत्वा प्रकृतिं शम्भो दिव्यं वर्षसहस्रकम् ॥ ३४ ॥  
सुखं महच्च शृङ्गारं करिष्यसि न संशयः ॥  
न केवलं तपस्वी त्वमीश्वरो मत्समो महान् ॥ ३५ ॥  
काले गृही तपस्वी च योगी स्वेच्छामयो हि यः ॥  
दुःखं च दारसंयोगे यत्त्वया कथितं शिव ॥ ३६ ॥  
कुस्त्री ददाति दुःखं च स्वामिने न पतिव्रता ॥  
कुले महति या जाता कुलजा कुलपालिका ॥ ३७ ॥  
करोति पालनं स्नेहात्सत्पुत्रस्य समं पतिम् ॥  
पतिर्बन्धुः पतिर्भर्त्ता दैवतं कुलयोषिताम् ॥ ३८ ॥  
पतितोऽपतितो वापि कृपणश्चेश्वरोऽथवा ॥  
असत्कुलप्रसूतायाः पित्रोर्दुश्शीलमिश्रिताः ॥ ३९ ॥  
ध्रुवं ताः परभोग्याश्च पतिं निन्दन्ति सन्ततम्॥  
आवयोरतिरिक्तं च या पश्यति पतिं सती ॥ 1.6.४० ॥  
गोलोके स्वामिना सार्द्धं कोटिकल्पं प्रमोदते ॥  
भविता सा शिवा शैवी प्रकृतिवैष्णवी शिव ॥ ४१ ॥  
मदाज्ञया च तां साध्वीं ग्रहीष्यसि भवाय च ॥  
प्रकृत्या योनिसंयुक्तं त्वल्लिङ्गं तीर्थमृत्कृतम् ॥४२॥  
तीर्थे सहस्रं सम्पूज्य भक्त्या पञ्चोपचारतः ॥  
सदक्षिणं संयतो यः पवित्रश्च जितेन्द्रियः ॥ ४३ ॥  
कोटिकल्पं च गोलोके मोदते च मया सह ॥  
लक्षं तीर्थे पूजयेद्यो विधिवत्साधुदक्षिणम् ॥ ४४ ॥  
न च्युतिस्तस्य गोलोकात्स भवेदावयोः समः ॥  
मृद्भस्मगोशकृत्पिण्डैस्तीर्थे वालुकयाऽपि वा ॥ ४५ ॥  
कृत्वा लिङ्गं सकृत्पूज्य वसेत्कल्पायुतं दिवि ॥  
प्रजावान्भूमिमान्विद्वान्पुत्रवान्धनवांस्तथा ४६ ॥  
ज्ञानवान्मुक्तिमान्साधुः शिवलिङ्गार्चनाद्भवेत् ॥  
शिवलिङ्गार्चनं स्थानं मत्तीर्थं तीर्थमेव तत् ॥  
भवेत्तत्र मृतः पापी शिवलोकं स गच्छति ॥ ४७ ॥  
महादेव महादेव महादेवेतिवादिनः ॥  
पश्चाद्यामि महात्रस्तो नामश्रवणलोभतः ॥ ४८ ॥  
शिवेति शब्दमुच्चार्य्य प्राणांस्त्यजति यो नरः ॥  
कोटिजन्मार्जितात्पापान्मुक्तो मुक्तिं प्रयाति सः ॥ ४९ ॥  
शिवकल्याणवचनं कल्याणं मुक्तिवाचकम् ॥  
यतस्तत्प्रभवेत्तेन स शिवः परिकीर्तितः ॥ 1.6.५० ॥  
विच्छेदे धनबन्धूनां निमग्नः शोकसागरे ॥  
शिवेति शब्दमुच्चार्य्य लभेत्सर्वशिवं नरः ॥ ५१ ॥  
पापघ्ने वर्तते शिश्च वश्च मुक्तिप्रदे तथा ॥  
पापघ्नो मोक्षदो नॄणां शिवस्तेन प्रकीर्तितः ॥ ५२ ॥  
शिवेति च शिवं नाम यस्य वाचि प्रवर्त्तते ॥  
कोटिजन्मार्जितं पापं तस्य नश्यति निश्चितम् ॥ ५३ ॥  
इत्युक्त्वा शूलिने कृष्णो दत्त्वा कल्पतरुं मनुम् ॥  
तत्त्वज्ञानं मृत्युजयमवोचत्सिंहवाहिनीम् ॥ ५४ ॥  
श्रीभगवानुवाच ॥  
अधुना तिष्ठ वत्से त्वं गोलोके मम सन्निधौ ॥  
काले भजिष्यसि शिवं शिवदं च शिवायनम् ॥ ५५ ॥  
तेजःसु सर्वदेवानामाविर्भूय वरानने ॥  
संहृत्य दैत्यान्सर्वांश्च भविता सर्वपूजिता ॥ ५६ ॥  
ततः कल्पविशेषे च सत्यं सत्ययुगे सति ॥  
भविता दक्षकन्या त्वं सुशीला शम्भुगेहिनी ॥ ५७ ॥  
ततः शरीरं सन्त्यज्य यज्ञे भर्तुश्च निन्दया ॥  
मेनायां शैलभार्य्यायां भविता पार्वतीति च ॥ ५८ ॥  
दिव्यं वर्षसहस्रं च विहरिष्यसि शम्भुना ॥  
पूर्णं ततः सर्वकालममेदं त्वं लभिष्यसि ॥ ५९ ॥  
काले सर्वेषु विश्वेषु महापूजासु पूजिते॥  
भविता प्रतिवर्षे च शारदी या सुरेश्वरि ॥ ॥ 1.6.६० ॥  
ग्रामेषु नगरेष्वेव पूजिता ग्रामदेवता ॥  
भवती भवितेत्येवं नामभेदेन चारुणा ॥ ६१ ॥  
मदाज्ञया शिवकृतैस्तन्त्रैर्नानाविधैरपि ॥  
पूजाविधिं विधास्यामि कवचं स्तोत्रसंयुतम् ॥ ६२ ॥  
भविष्यन्ति महान्तश्च तवैव परिचारकाः ॥  
धर्मार्थकाममोक्षाणां सिद्धाश्च फलभागिनः ॥ ६३ ॥  
ये त्वां मातर्भजिष्यन्ति पुण्यक्षेत्रे च भारते ॥  
तेषां यशश्च कीर्तिश्च धर्मैश्वर्य्यं च वर्द्धते ॥ ६४ ॥  
इत्युक्त्वा प्रकृतिं तस्यै मन्त्रमेकादशाक्षरम् ॥  
दत्त्वा सकामबीजं च मन्त्रराजमनुत्तमम् ॥ ६५ ॥  
चकार विधिना ध्यानं भक्तं भक्तानुकम्पया ॥  
श्रीमायाकामबीजाढ्यं ददौ मन्त्रं दशाक्षरम् ॥ ६६ ॥  
सृष्ट्यौपयौगिकीं शक्तिं सर्वसिद्धिं च कामदाम् ॥  
तद्विशिष्टोत्कृष्टतत्त्वं ज्ञानं तस्यै ददौ विभुः ॥ ६७ ॥  
त्रयोदशाक्षरं मन्त्रं दत्त्वा तस्मै जगत्पतिः ॥  
कवचं स्तोत्रसहितं शङ्कराय तथा द्विज ॥ ६८ ॥  
दत्त्वा धर्माय तं मन्त्रं सिद्धिज्ञानं तदेव च ॥  
कामाय वह्नये चैव कुबेराय च वायवे ॥ ६९ ॥  
एवं कुबेरादिभ्यस्तु दत्त्वा मन्त्रादिकं परम्॥  
विधिं प्रोवाच सृष्ट्यर्थं विधातुर्विधिरेव सः ॥ 1.6.७० ॥  
श्रीभगवानुवाच ॥  
मदीयं च तपः कृत्वा दिव्यं वर्षसहस्रकम् ॥  
सृष्टिं कुरु महाभाग विधे नानाविधां पराम् ॥ ७१ ॥  
इत्युक्त्वा ब्रह्मणे कृष्णो ददौ मालां मनोरमाम् ॥  
जगाम सार्द्धं गोपीभिर्गोपैर्वृन्दावनं वनम् ॥ ७२ ॥  
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे सृष्टिनिरूपणं नाम षष्ठोऽध्यायः ॥ ६ ॥