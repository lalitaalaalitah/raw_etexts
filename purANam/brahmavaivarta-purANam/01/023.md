---
title: ०२३

---
सौतिरुवाच ॥  
स्रष्टा सृष्टिविधानेन नियोज्य सर्वबालकान् ॥  
नारदं प्रेरयामास सृष्टिं कर्त्तुं च शौनक ॥ १ ॥  
हितं सत्यं वेदसारं परिणामसुखावहम् ॥  
उवाच नारदं ब्रह्मा वेदवेदाङ्गपारगम् ॥ २ ॥  
ब्रह्मोवाच ॥  
एहि वत्स कुलश्रेष्ठ नारद प्राणवल्लभ ॥  
ज्ञानदीपशिखाज्ञानतिमिरक्षयकारक ॥ ३ ॥  
पूर्वेषामपि वन्द्यानां जनकः परमो गुरुः ॥  
विद्यादाता मन्त्रदाता द्वौ समौ च पितुः परौ ॥ ४ ॥  
तवाहं जनकः पुत्र विद्यादाता च पालकः ॥  
ममाज्ञया च मत्प्रीत्या कुरु दारपरिग्रहम् ॥ ५ ॥  
स च शिष्यः सोऽपि पुत्रो यश्चाज्ञां पालयेद्गुरोः ॥  
न क्षेमं तस्य मूढस्य यो गुरोरवचस्करः ॥ ६ ॥  
स पण्डितः स च ज्ञानी स क्षेमी स च पुण्यवान् ॥  
गुरोवर्चस्करो यो हि क्षेमं तस्य पदे पदे ॥ ॥ ७ ॥  
सर्वेषामाश्रमाणां च प्रधानः पुण्यवान्गृही॥  
स्त्रीपुत्रपौत्रयुक्तं च मन्दिरं तपसः फलम् ॥ ८ ॥  
पितरः पूर्वकाले च तिथिकाले च देवताः ॥  
सर्वे गृहस्थमायान्ति निपानमिव धेनवः ॥ ९ ॥  
नित्यं नैमित्तिकं काम्यं कुर्वन्ति गृहिणः सदा ॥  
इह एतत्सुखं पुण्यं स्वर्गभोगः परत्र च ॥ 1.23.१० ॥  
जीवन्मुक्तो गृहस्थश्च स्वधर्मपरिपालकः ॥  
यशस्वी पुण्यवांश्चैव कीर्तिमान्धनवान्सुखी॥ ११ ॥  
यशस्वी कीर्तिमान्यो हि मृतो जीवति सन्ततम् ॥  
यशःकीर्तिविहीनो हि जीवन्नपि मृतो हि सः ॥१२॥  
ब्रह्मणो वचनं श्रुत्वा नारदो मुनिसत्तमः ॥  
उवाच विनयं भीतः शुष्कण्ठौष्ठतालुकः॥१३॥  
नारद उवाच॥  
एकदा वाग्विरोधेन चोभयोस्तातपुत्रयोः ॥  
हानिर्बभूव दैवेन महती वाऽयशस्करी ॥ १४ ॥  
मया प्राप्तं च त्वच्छापाद्गान्धर्वं शौद्रमेव च ॥  
जन्म कर्म च मच्छापात्त्वमपूज्यो भवे भव ॥ १५ ॥  
बभूव शापो मुक्तो मे काले ते भविता विधे ॥  
दोषाय कल्पते शश्वद्विरोधो न गुणाय च ॥ १६ ॥  
स पिता स गुरुर्बन्धुः स पुत्रः समधीश्वरः ॥  
यः श्रीकृष्णपादपद्मे दृढां भक्तिं च कारयेत् ॥१७॥  
असद्वर्त्मनि चाज्ञानाद्गच्छन्ति यदि बालकाः ॥  
निवर्त्तयति तानेव स पिता करुणानिधिः ॥ १८ ॥  
कारयित्वा कृष्णपादे भक्तित्यागं च यः पिता ॥  
अन्यस्मिन्विषये पुत्रं स किं हन्तुं प्रवर्त्तयेत् ॥ १९ ॥  
दारग्रहो हि दुःखाय केवलं न सुखाय च ॥  
तपःस्वर्गभक्तिमुक्तिकर्मणां व्यवधायकः ॥ 1.23.२० ॥  
योषितस्त्रिविधा ब्रह्मन्गृहिणां मूढचेतसाम् ॥  
साध्वी भोग्या च कुलटास्ताः सर्वाः स्वार्थतत्पराः॥२१॥  
परलोकभिया साध्वी तथेह यशसाऽऽत्मनः ॥  
कामस्नेहाच्च कुरुते भर्तुः सेवां च सन्ततम् ॥ २२ ॥  
भोग्या भोगार्थिनी शश्वत्कामस्नेहेन केवलम् ॥  
कुरुते कान्तसेवा च न च भोगादृते क्षणम् ॥ २३ ॥  
वस्त्रालङ्कारसम्भोगसुस्निग्धाहारमुत्तमम् ॥  
यावत्प्राप्नोति सा भोग्या तावच्च वशगा प्रिया ॥ २४ ॥  
कुलाङ्गारसमा नारी कुलटा कुलनाशिनी ॥  
कपटात्कुरुते सेवां स्वामिनो न च भक्तितः ॥ २५ ॥  
सदा पुंयोगमाशंसुर्मनसा मदनातुरा॥  
आहारादधिकं जारं प्रार्थयन्ती नवं नवम् ॥ २६ ॥  
जारार्थे स्वपतिं तात हन्तुमिच्छति पुंश्चली ॥  
तस्यां यो विश्वसेन्मूढो जीवनं तस्य निष्फलम् ॥ २७ ॥  
कथिता योषितः सर्वा उत्तमाधममध्यमाः ॥  
स्वात्मारामा विजानन्ति मनस्तासां न पण्डिताः ॥ २८ ॥  
हृदयं क्षुरधाराभं शरत्पद्मोत्सवं मुखम् ॥  
सुधासमं सुमधुरं वचनं स्वार्थसिद्धये ॥ २९ ॥  
प्रकोपे विषतुल्यं च विश्वासे सर्वनाशनम् ॥  
दुर्ज्ञेयं तदभिप्रायं निगूढं कर्म केवलम् ॥ 1.23.३० ॥  
सदा तासामविनयः प्रबलं साहसं परम् ॥  
दोषोत्कर्षश्छलोत्कर्षः शश्वन्माया दुरत्यया ॥ ३१ ॥  
पुंसश्चाष्टगुणः कामः शश्वत्कामो जगद्गुरो ॥  
आहारो द्विगुणो नित्यं नैष्ठुर्य्यं च चतुर्गुणम् ॥३२॥  
कोपः पुंसः षड्गुणश्च व्यवसायश्च निश्चितम्॥  
यत्रेमे दोषनिवहाः काऽऽस्था तत्र पितामह॥३३॥  
का क्रीडा किं सुखं पुंसो विण्मूत्रमलवेश्मनि॥  
तेजः प्रनष्टं सम्भोगे दिवालापे यशःक्षयः ॥ ३४ ॥  
धनक्षयोऽतिप्रीतौ चात्यासक्तौ च वपुःक्षयः॥  
साहित्ये पौरुषं नष्टं कलहे माननाशनम् ॥  
सर्वनाशश्च विश्वासे ब्रह्मन्नारीषु किं सुखम् ॥ ३५ ॥  
यावद्धनी च तेजस्वी सश्रीको योग्यतापरः ॥  
पुमान्नारीं वशीकर्तुं समर्थस्तावदेव हि ॥ ३६ ॥  
रोगिणं निर्द्धनं वृद्धं योषिद्वै प्रेक्षतेऽप्रियम् ॥  
लोकाचारभयात्तस्मै ददात्याहारमल्पकम् ॥ ३७ ॥  
इत्येवं कथितं सर्वं ब्रह्मन्नात्मागमो यथा ॥  
सर्वं जानासि सर्वज्ञ स्वात्मारामेश्वरो भवान् ॥ ३८ ॥  
अनुग्रहं कुरु विभो विदायं देहि साम्प्रतम् ॥  
कृष्णभक्तिं प्रार्थयामि त्वयि कल्पतरोः परे ॥ ३९ ॥  
इत्युक्त्वा नारदस्तत्र धृत्वा तातपदाम्बुजम् ॥  
आज्ञां ययाचे पितरं गन्तु तपसि मङ्गले ॥ 1.23.४० ॥  
कृताञ्जलिपुटो भूत्वा भक्तिनम्रात्मकन्धरः॥  
कृत्वा प्रदक्षिणं नत्वा ब्रह्माणं गन्तुमुद्यतः ॥ ४१ ॥  
गच्छन्तं तनयं दृष्ट्वा विधाता जगतां मुने ॥  
रुरोदोच्चैर्मुक्तकण्ठं महासांसारिको यथा ॥ ४२ ॥  
करे धृत्वा समालिङ्ग्य चुचुम्ब च पुनः पुनः ॥  
चिरं वक्षसि कृत्वा च वासयामास जानुनि ॥ ४३ ॥  
स्वात्मारामेश्वरो ब्रह्मा योगीन्द्राणां गुरोर्गुरुः ॥  
भेद सोढुं न शक्तोऽभूद्विच्छेदो दुःसहो नृणाम् ॥ ४४ ॥  
कातरः पुत्रभेदेन मोहितो विष्चुमायया॥  
शोकार्त्तो वक्तुमारेभे सुतं सम्बोध्य शौनक ॥ ४५ ॥  
इति श्रीब्रह्मवैवर्त्ते महापुराणे ब्रह्मखण्डे ब्रह्मनारदसंवादे त्रयोविंशतितमोऽध्यायः ॥ २३ ॥