---
title: ००४

---
सौतिरुवाच ॥  
आविर्बभूव तत्पश्चात्कृष्णस्य रसनाग्रतः ॥  
शुद्धस्फटिकसङ्काशा देवी चैका मनोहरा ॥ १ ॥  
शुक्लवस्त्रपरीधाना सर्वालङ्कारभूषिता ॥  
बिभ्रती जपमालां च सा सावित्री प्रकीर्तिता ॥ २ ॥  
सा तुष्टाव पुरः स्थित्वा परं ब्रह्म सनातनम्॥  
पुटाञ्जलिपरा साध्वी भक्तिनम्रात्मकन्धरा ॥ ३ ॥  
सावित्र्युवाच ॥  
नमामि सर्वबीजं त्वां ब्रह्मज्योतिः सनातनम् ॥  
परात्परतरं श्यामं निर्विकारं निरञ्जनम् ॥ ४  
इत्युक्त्वा सस्मिता देवी रत्नसिंहासने वरे ॥  
उवास श्रीहरिं नत्वा पुनरेव श्रुतिप्रसूः ॥ ५ ॥  
आविर्बभूव तत्पश्चात्कृष्णस्य परमात्मनः ॥  
मानसाच्च पुमानेकस्तप्तकाञ्चनसन्निभः ॥ ६ ॥  
मनो मथ्नाति सर्वेषां पञ्चबाणेन कामिनाम् ॥  
तन्नाम मन्मथं तेन प्रवदन्ति मनीषिणः ॥ ७ ॥  
तस्य पुंसो वामपार्श्वात्कामस्य कामिनी वरा ॥  
बभूवातीव ललिता सर्वेषां मोहकारिणी ॥ ८ ॥  
रतिर्बभूव सर्वेषां तां दृष्ट्वा सस्मितां सतीम् ॥  
रतीति तेन तन्नाम प्रवदन्ति मनीषिणः ॥ ९ ॥  
हरिं स्तुत्वा तया सार्द्धं स उवास हरेः पुरः ॥  
रत्नसिंहासने चास्य पञ्चबाणो धनुर्द्धरः ॥1.4.१०॥  
मारणं स्तम्भनं चैव जृम्भणं शोषणं तथा ॥  
उन्मादनं पञ्चबाणन्पञ्चबाणो बिभर्ति सः ॥ ॥ ११ ॥  
बाणांश्चिक्षेप सर्वांश्च कामो बाणपरीक्षया ॥  
सद्यः सर्वे सकामाश्च बभूवुरीश्वरेच्छया ॥ १२ ॥  
रतिं दृष्ट्वा ब्रह्मणश्च रेतः पातो वभूव ह ॥  
तत्र तस्थौ महायोगी वस्त्रेणाच्छाद्य लज्जया ॥ १३ ॥  
वस्त्रं दग्ध्वा समुत्तस्थौ ज्वलदग्निः सुरेश्वरः ॥  
कोटितालप्रमाणश्च सशिखश्च समुज्ज्वलन् ॥ १४ ॥  
कृष्णस्तद्वर्द्धनं दृष्ट्वा ससर्जापः स्वलीलया ॥  
निःश्वासवायुना सार्द्धं मुखबिन्दुं समुद्गिरन् ॥ १५ ॥  
विश्वौघं प्लावयामास मुखबिन्दुजलं द्विज ॥  
तत्र किञ्चिज्जलकणं वह्निं शान्तं चकार ह ॥ १६ ॥  
ततःप्रभृति तेनाग्निस्तोयान्निर्वाणतां व्रजेत् ॥  
आविर्भूतः पुमानेकस्ततस्तदधिदेवता ॥ १७ ॥  
उत्तस्थौ तज्जलादेकः पुमान्स वरुणः स्मृतः ॥  
जलाधिष्ठातृदेवोऽसौ सर्वेषां यादसाम्पतिः ॥ १८ ॥  
आविर्बभूव कन्यैका तद्वह्नेर्वामपार्श्वतः ॥  
सा स्वाहा वह्निपत्नी तां प्रवदन्ति मनीषिणः ॥ १९ ॥  
जलेशस्य वामपार्श्वात्कन्या चैका बभूव सा ॥  
वरुणानीति विख्याता वरुणस्य प्रिया सती ॥ 1.4.२० ॥  
बभूव पवनः श्रीमान्विभोर्निश्वासवायुतः॥  
स च प्राणाश्च सर्वेषां निःश्वासस्तत्फलोद्भवः॥२१॥  
तस्य वायोर्वामपार्श्वात्कन्या चैका बभूव ह॥  
वायोः पत्नी सा च देवी वायवी परिकीर्तिता ॥२२॥  
कृष्णस्य कामबाणेन रेतःपातो बभूव ह ॥  
जले तद्रेचनं चक्रे लज्जया सुर संसदि ॥ २३ ॥  
सहस्रवत्सरान्ते तड्डिम्भरूपं बभूव ह ॥  
ततो महान्विराड् जज्ञे विश्वौघाधार एव सः ॥ २४ ॥  
यस्यैक लोमविवरे विश्वैकस्य व्यवस्थितिः ॥  
स्थूलात्स्थूलतरः सोऽपि महान्नान्यस्ततः परः ॥ २५ ॥  
स एव षोडशांशोऽपि कृष्णस्य परमात्मनः ॥  
महाविष्णुः स विज्ञेयः सर्वाधारः सनातनः ॥ २६ ॥  
महार्णवे शयानः स पद्मपत्रं यथा जले ॥  
बभूवतुस्तौ द्वौ दैत्यौ तस्य कर्णमलोद्भवौ ॥ २७ ॥  
तौ जलाच्च समुत्थाय ब्रह्माणं हन्तुमुद्यतौ ॥  
नारायणश्च भगवाञ्जघने तौ जघान ह ॥ २८ ॥  
बभूव मेदिनी कृत्स्ना कार्त्स्न्येन मेदसा तया ॥  
तत्रैव सन्ति विश्वानि सा च देवी वसुन्धरा ॥ २९ ॥ ॥  
इति श्रीब्रह्मवैवर्ते महापुराणे ब्रह्मखण्डे सौतिशौनकसंवादे सृष्टिनिरूपणे चतुर्थोऽध्यायः ॥ ४ ॥ ॥