---
title: ०१२

---
शौनक उवाच ॥  
ऋषिवंशप्रसङ्गेन बभूवुर्विविधाः कथाः ॥  
उपालम्भेन प्रस्तावात्कौतुकेन श्रुता मया ॥१॥  
प्रजा वा ससृजुः के वा ऊर्ध्वरेताश्च कश्चन ॥  
पित्रा सह विरोधेन नारदः किं चकार सः ॥ २ ॥  
पितुः शापेन पुत्रस्य किं बभूव विरोधतः ॥  
पितुर्वा पुत्रशापेन सौते तत्कथ्यतां शुभम् ॥ ३ ॥  
सौतिरुवाच ॥  
हंसो यतिश्चारणिश्च वोढुः पञ्चशिखस्तथा ॥  
अपान्तरतमाश्चैव सनकाद्याश्च शौनक ॥ ४ ॥  
एतैर्विनाऽन्ये बहवो ब्रह्मपुत्राश्च सन्ततम् ॥  
सांसारिकाः प्रजावन्तो गुर्वाज्ञापरिपालकाः ॥ ५ ॥  
अपूज्यः पुत्रशापेन स्वयं ब्रह्मा प्रजापतिः ॥  
तेनैव ब्रह्मणो मन्त्रं नोपासन्ते विपश्चितः ॥ ६ ॥  
नारदो गुरुशापेन गन्धर्वश्च बभूव सः॥  
कथयामि सुविस्तीर्णं तद्वृत्तान्तं निशामय ॥ ७ ॥  
गन्धर्वराजः सर्वेषां गन्धर्वाणां वरो महान् ॥  
परमैश्वर्य्यसंयुक्तः पुत्रहीनो हि कर्मणा ॥ ८ ॥  
गुर्वाज्ञया पुष्करे स परमेण समाधिना ॥  
तपश्चकार शम्भोश्च कृपणो दीनमानसः ॥ ९ ॥  
शिवस्य कवचं स्तोत्रं मन्त्रं च द्वादशाक्षरम् ॥  
ददौ गन्धर्वराजाय वसिष्ठश्च कृपानिधिः ॥ 1.12.१० ॥  
जजाप परमं मन्त्रं दिव्यं वर्षशतं मुने ॥  
पुष्करे स निराहारः पुत्रदुःखेन तापितः ॥ ११ ॥  
विरामे शतवर्षस्य ददर्श पुरतः शिवम् ॥  
भासयन्तं दश दिशो ज्वलन्तं ब्रह्मतेजसा ॥ १२ ॥  
महत्तेजस्स्वरूपं च भगवन्तं सनातनम् ॥  
ईषद्धासं प्रसन्नास्यं भक्तानुग्रहकारकम् ॥ १३ ॥  
तपोरूपं तपोबीजं तपस्याफलदं फलम् ॥  
शरणागतभक्ताय दातारं सर्वसम्पदाम् ॥ १४ ॥  
त्रिशूलपट्टिशधरं वृषभस्थं दिगम्बरम् ॥  
शुद्ध स्फटिकसङ्काशं त्रिनेत्रं चन्द्रशेखरम् ॥ १५ ॥  
तप्तस्वर्णप्रभाजुष्टजटाजालधरं वरम् ॥  
नीलकण्डं च सर्वज्ञं नागयज्ञोपवीतकम् ॥ १६ ॥  
संहर्तारं च सर्वेषां कालं मृत्युञ्जयं परम् ॥  
ग्रीष्ममध्याह्नमार्त्तण्डकोटिसङ्काशमीश्वरम् ॥ १७ ॥  
तत्त्वज्ञानप्रदं शान्तं मुक्तिदं हरिभक्तिदम् ॥  
दृष्ट्वा ननाम सहसा गन्धर्वो दण्डवद्भुवि ॥ १८ ॥  
वसिष्ठदत्तस्तोत्रेण तुष्टाव परमेश्वरम् ॥  
वरं वृणुष्वेति शिवस्तमुवाच कृपानिधिः ॥  
स ययाचे हरे भक्तिं पुत्रं परमवैष्णवम् ॥ १९ ॥  
गन्धर्वस्य वचः श्रुत्वा चाह सीच्चन्द्रशेखरः ॥  
उवाच दीनं दीनेशो दीनबन्धुः सनातनम् ॥ 1.12.२० ॥  
श्रीमहादेव उवाच ॥  
कृतार्थस्त्वं वरादेकादन्यच्चर्वितचर्वणम् ॥  
गन्धर्वराज वृणुषे को वा तृप्तोऽतिमङ्गले ॥ २१ ॥  
यस्य भक्तिर्हरौ वत्स सुदृढा सर्वमङ्गला ॥  
स समर्थः सर्वविश्वं पातुं कर्त्तुं च लीलया ॥ २२ ॥  
आत्मनः कुलकोटिं च शतं मातामहस्य च ॥  
पुरुषाणां समुद्धृत्य गोलोकं याति निश्चितम् ॥२३॥  
त्रिविधानि च पापानि कोटिजन्मार्जितानि च ॥  
निहत्य पुण्यभोगं च हरिदास्यं लभेद् ध्रुवम्॥२४॥  
तावत्पत्नी सुतस्तावत्तावदैश्वर्य्यमीप्सितम्॥  
सुखं दुःखं नृणां तावद्यावत्कृष्णे न मानसम्॥ २९ ॥  
कृष्णे मनसि सञ्जाते भक्तिखड्गो दुरत्ययः ॥  
नराणां कर्मवृक्षाणां मूलच्छेदं करोत्यहो ॥ २६ ॥  
भवेद्येषां सुकृतिनां पुत्राः परमवैष्णवाः ॥  
कुलकोटिं च तेषां ते उद्धरन्त्येव लीलया ॥ २७ ॥  
चरितार्थः पुमानेकाद्वरमिच्छुर्वरादहो॥  
किं वरेण द्वितीयेन पुंसां तृप्तिर्न मङ्गले ॥ २८ ॥  
धनं सञ्चितमस्माकं वैष्णवानां सुदुर्लभम् ॥  
श्रीकृष्णे भक्तिदास्यं च न वयं दातुमुत्सुकाः ॥२९॥  
वरयान्यं वरं वत्स यत्ते मनसि वाञ्छितम्॥  
इन्द्रत्वममरत्वं वा ब्रह्मत्वं लभ दुर्लभम्॥1.12.३०॥  
सर्वसिद्धिं महायोगं ज्ञानं मृत्युजयादिकम् ॥  
सुखेन सर्वं दास्यामि हरिदास्यं त्यज ध्रुवम् ॥ ३१ ॥  
शङ्करस्य वचः श्रुत्वा शुष्ककण्ठोष्ठतालुकः ॥  
उवाच दीनो दीनेशं दातारं सर्वसम्पदाम् ॥ ३२ ॥  
गन्धर्व उवाच ॥  
यत्पक्ष्मचालनेनैव ब्रह्मणः पतनं भवेत् ॥  
तद्ब्रह्मत्वं स्वप्नतुल्यं कृष्णभक्तो न चेच्छति ॥ ३३ ॥  
इन्द्रत्वममरत्वं वा सिद्धियोगादिकं शिव ॥  
ज्ञानं मृत्युजयाद्यं वा न हि भक्तस्य वाञ्छितम् ॥ ३४ ॥  
सालोक्यसार्ष्टिसामीप्यसायुज्यं श्रीहरेरपि ॥  
तत्र निर्वाणमोक्षं च न हि वाञ्छन्ति वैष्णवाः ॥ ३९ ॥  
शश्वत्तत्र दृढा भक्तिर्हरिदास्यं सुदुर्लभम् ॥  
स्वप्ने जागरणे भक्ता वाञ्छन्त्येवं वरं वरम् ॥ ३६ ॥  
तद्दास्यं वैष्णवसुतं देहि कल्पतरो वरम् ॥  
त्वां प्राप्य लभते तुष्टं वरं सर्ववरोऽवरः ॥ ३७॥  
न दास्यसीदं चेच्छम्भो वरं दुष्कृतिनं च माम् ॥  
कृत्वा हि स्वशिरश्छेदं प्रदास्यामि हुताशने ॥ ३८ ॥  
गन्धर्ववचनं श्रुत्वा तमुवाच कृपानिधिः ॥  
भक्तं दीनं च भक्तेशो भक्तानुग्रहकारकः ॥३९॥  
श्रीशङ्कर उवाच ॥  
हरिभक्तिं हरेर्दास्यं पुत्रं परमवैष्णवम्॥  
चिरायुषं च गुणिनं शश्वत्सुस्थिरयौवनम् ॥ 1.12.४० ॥  
ज्ञानिनं सुन्दरवरं गुरुभक्तं जितेन्द्रियम् ॥  
गन्धर्वराजप्रवरं वरेमं लभ मा शुचः ॥ ४१ ॥  
इत्युक्त्वा शङ्करस्तस्माज्जगाम स्वालयं मुने ॥  
गन्धर्वराजः सन्तुष्ट आजगाम स्वमन्दिरम् ॥ ४२ ॥  
प्रफुल्लमानसाः सर्वे मानवाः सिद्धकर्मणः ॥  
नारदस्तस्य भार्य्यायां लेभे जन्म च भारते ॥ ४३ ॥  
सुषाव पुत्रं सा वृद्धा पर्वते गन्धमादने ॥  
गुरुर्वसिष्ठो भगवान्नाम चक्रे यथोचितम् ॥ ४४ ॥  
बालकस्य च तस्यैव मङ्गलं मङ्गले दिने ॥  
उप शब्दोऽधिकार्थश्च पूज्ये च बर्हणः पुमान् ॥  
पूज्यानामधिको बालस्तेनोपबर्हणाभिधः ॥ ४९ ॥  
इति श्रीब्रह्मवैवर्त्ते महापुराणे सौति शौनकसंवादे ब्रह्मखण्डे नारदजन्मकथनं नाम द्वादशोऽध्यायः ॥ १२ ॥