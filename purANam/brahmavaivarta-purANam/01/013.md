---
title: ०१३

---
सौतिरुवाच ॥  
पुत्रोत्सवे च रत्नानि धनानि विविधानि च ॥  
गन्धर्वराजः प्रददौ ब्राह्मणेभ्यो मुदाऽन्वितः ॥ १ ॥  
उपबर्हणस्तु कालेन हरेर्मन्त्रं सुदुर्लभम् ॥  
वसिष्ठेन तु सम्प्राप्य स चक्रे दुष्करं तपः ॥ २ ॥  
एकदा गण्डकीतीरे तं च सम्प्राप्तयौवनम् ॥  
गन्धर्वपत्न्यो ददृशुर्मूर्च्छामापुश्च तत्क्षणम् ॥ ३ ॥  
ताश्च तीव्रं तपः कृत्वा प्राणान्सन्त्यज्य योगतः ॥  
पञ्चाशत्ता बभूवुश्च कन्याश्चित्ररथस्य च ॥ ४ ॥  
उपबर्हणगन्धर्वं ताश्च तं वव्रिरे पतिम् ॥  
मुदा माला ददुस्तस्मै कामुक्यः पितुराज्ञया ॥ ५ ॥  
गृहीत्वा ताश्च गन्धर्वो युवा सुस्थिरयौवनः॥  
दिव्यं त्रिलक्षवर्षं च रेमे रहसि कामुकः ॥६॥  
ततोऽपि सुचिरं राज्यं कृत्वा ताभिः सहानिशम् ॥  
जगाम ब्रह्मणः स्थानं हरिगाथां जगौ मुने ॥७॥  
दृष्ट्वा स रम्भारम्भोरुनर्तने कठिनं स्तनम् ॥  
बभूव स्खलनं तस्य गन्धर्वस्य महात्मनः ॥८॥  
द्रुतं तत्याज सङ्गीतं मूर्च्छां प्राप सभातले ॥  
उच्चैः प्रजहसुर्देवा ब्रह्मा कोपाच्छशाप तम् ॥ ९ ॥  
व्रज त्वं शूद्रयोनिं च गान्धर्वीं तनुमुत्सृज ॥  
काले वैष्णवसंसर्गान्मत्पुत्रस्त्वं भविष्यसि ॥ ॥ 1.13.१० ॥  
विना विपत्तेर्महिमा पुंसां नैव भवेत्सुत ॥  
सुखं दुःखं च सर्वेषां क्रमेण प्रभवेदिति ॥ ११ ॥  
इत्येवमुक्त्वा स विधिरगच्छत्पुष्कराद् गृहम् ॥  
उपबर्हणगन्धर्वस्स जहौ तां तनुं तदा ॥ १२ ॥  
मूलाधारं स्वाधिष्ठानं मणिपूरमनाहतम् ॥  
विशुद्धमाज्ञाख्यं चेति भित्त्वा षट्चक्रमेव च ॥ १३ ॥  
इडां सुषुम्नां मेधां च पिङ्गलां प्राणहारिणीम् ॥  
सर्वज्ञानप्रदां चैव मनस्संयमिनीं तथा ॥ १४ ॥  
विशुद्धां च निरुद्धां च वायुसञ्चारिणीं तथा ॥  
तेजश्शुष्ककरीं चैव बलपुष्टिकरीं तथा ॥ १५ ॥  
बुद्धिसञ्चारिणीं चैव ज्ञानजृम्भनकारिणीम् ॥  
सर्वप्राणहरां चैव पुनर्जीवनकारिणीम् ॥ १६ ॥  
एताः षोडशधा नाडीर्भित्त्वा वै हंसमेव च ॥  
मनसा सहितं ब्रह्मरन्ध्रमानीय योगतः ॥ १७ ॥  
स्थित्वा मुहूर्तमात्मानमात्मन्येव युयोज ह ॥  
जातिस्मरश्च योगीन्द्रः सम्प्राप ब्रह्म शौनक ॥ १८ ॥  
वीणां त्रितन्त्रीं दुष्प्राप्यां वामस्कन्धे निधाय च ॥  
शुद्धस्फटिकमालां च विधृत्वा दक्षिणे करे ॥ १९ ॥  
सञ्जल्पन्परमं ब्रह्म वेदसारं परात्परम् ॥  
परं निस्तारबीजं च कृष्ण इत्यक्षरद्वयम् ॥ 1.13.२० ॥  
प्राच्यां कृत्वा शिरःस्थानं पश्चिमे चरणद्वयम् ॥  
निधाय दर्भशयने शयानः पुरुषो यथा ॥ २१ ॥  
गन्धर्वराजस्तं दृष्ट्वा भार्य्यया सह तत्क्षणम् ॥  
योगेन ब्रह्म सम्प्राप श्रीकृष्णं मनसा स्मरन् ॥ २२ ॥  
पत्न्यश्च बान्धवाः सर्वे विलप्य रुरुदुर्भुशम् ॥  
जग्मुः क्रमेण शोकार्त्ता मोहिता विष्णुमायया॥२३॥  
पञ्चाशद्योषितां मध्ये प्रधाना महिषी च या ॥  
साध्वी मालावती नाम्ना परमा प्रेयसी वरा ॥ ॥ २४ ॥  
उच्चै रुरोद सा तीव्रं कान्तं कृत्वा च वक्षसि ॥  
इत्युवाच च शोकार्त्ता कान्तं सम्बोध्य चैव हि ॥ २५ ॥  
मालावत्युवाच ॥ हे नाथ रमण श्रेष्ठ विदग्ध रसिकेश्वर ॥  
दर्शनं देहि मां बन्धो निमग्नां शोकसागरे ॥ २६ ॥  
विस्रम्भके सुवसने रम्ये चन्दनकानने ॥  
पुष्पभद्रानदीतीरे पुष्पोद्याने मनोहरे ॥ २७ ॥  
चन्दनाचलसान्निध्ये चारुचन्दनकानने ॥  
पुष्पचन्दनतल्पे च चन्दनानिलवासिते॥२८॥  
गन्धमादनशैलैकदेशे रम्ये नदीतटे ॥  
पुंस्कोकिलनिनादे च मालतीजालशालिनि॥२९॥  
श्रीशैले श्रीवने दिव्ये श्रीनिवासनिषेविते ॥  
श्रीयुक्ते श्रीपदाम्भोजे पूतेऽच्युतकृते शुभे ॥1.13.३०॥  
पुरा या या कृता क्रीडा वसन्ते रहसि त्वया ॥  
मया च दुर्हृदा सार्द्धं तया वै दूयते मनः ॥ ३१ ॥  
सुधातुल्येन वचसा सिक्ताऽहं च पुरा त्वया ॥  
दूयते सततं तेन परमात्माऽतिदारुणम् ॥ ३२ ॥  
साधुना सह संसर्गो वैकुण्ठादपि दुर्लभः ॥  
अहो ततोऽतिविच्छेदो मरणादपि दुष्करः ॥ ३३ ॥  
तस्मात्तेषां च विच्छेदः साधुशोककरः परः ॥  
ततोऽपि बन्धुविच्छेदः शोकः परमदारुणः ॥ ३४ ॥  
ततोऽपत्यवियोगो हि मरणादतिरिच्यते ॥  
सर्वस्मात्पतिभेदो हि तत्परं नास्ति सङ्कटम् ॥ ३५ ॥  
शयने भोजने स्नाने स्वप्ने जागरणेऽपि च ॥  
स्वामिविच्छेददुःखं च नूतनं च दिने दिने ॥ ३६ ॥  
सर्वशोकं विस्मरेत्स्त्री स्वामिसंयोगमात्रतः ॥  
बन्धुमन्यं न पश्यामि यं दृष्ट्वा विस्मरेत्पतिम् ॥ ३७ ॥  
नातो विशिष्टं पश्यामि बान्धवं स्वामिना विना ॥  
साध्वीनां कुलजातानामित्याह कमलोद्भवः ॥ ३८ ॥  
हे दिगीशाश्च दिक्पाला हे धर्म त्वं प्रजापते ॥  
गिरीश कमलाकान्त पतिदानं च देहि मे ॥ ३९ ॥  
इत्युक्त्वा विरहार्त्ता सा कन्या चित्ररथस्य च ॥  
मूर्च्छां सम्प्राप तत्रैव दुर्गमे गहने वने ॥ 1.13.४० ॥  
विचेतना तत्र तस्थौ कान्तं कृत्वा स्ववक्षसि ॥  
परिपूर्णं दिवानक्तं सर्वदेवैश्च रक्षिता ॥ ४१ ॥  
प्रभाते चेतनां प्राप्य विललाप भृशं मुहुः ॥  
इत्युवाच पुनस्तत्र हरिं सम्बोध्य सा सती ॥ ४२॥  
मालावत्युवाच॥  
हे कृष्ण जगतां नाथ नाथ नाहं जगद्बहिः ॥  
त्वमेव जगतां पाता मां न पासि कथं प्रभो ॥ ४३ ॥  
अयं भर्त्ताऽस्य भार्य्याऽहं ममेति तव मायया॥  
त्वमेव सम्भवो भर्त्ता सर्वेषां सर्वकारणः॥ ४४ ॥  
गन्धर्वः कर्मणा कान्तः कान्ताऽहं चास्य कर्मणा ॥  
क्व गतः कर्मभोगान्ते कुत्र संस्थाप्य मां प्रियाम् ॥४५॥  
को वा कस्य पतिः पुत्रः का वा कस्य प्रिया प्रभो ॥  
संयुनक्ति विधाता च विनयुक्ति च कर्मणा। ॥४६॥  
संयोगे परमानन्दो वियोगे प्राणसङ्कटम्॥  
शश्वज्जगति मूर्खस्य नात्मारामस्य निश्चितम्॥४७॥  
नश्वरो विषयः सत्यं भुवि भोगश्च बान्धवः॥  
स्वयं त्यक्तः सुखायैव दुःखाय त्याजितः परैः॥४८॥  
तस्मात्सन्तः स्वयं त्यक्त्वा परमैश्वर्यमीप्सितम्॥  
ध्यायन्ते सततं कृष्ण पादपद्मं निरापदम् ॥ ४९ ॥  
सर्वत्र ज्ञानिनः सन्तः का स्त्री ज्ञानवती भुवि ॥  
ततो मह्यं विमूढायै दातुमर्हति वाञ्छितम् ॥ 1.13.५० ॥  
न मे वाञ्छाऽमरत्वे च शक्रत्वे मोक्षवर्त्मनि ॥  
इमं कान्तं वरं देहि चतुर्वर्गकरं परम् ॥ ५१ ॥  
यावती कामिनीजातिर्जगत्यां जगदीश्वर ॥  
कस्यैचिन्न हि दत्तश्च तेन धात्रेदृशः पतिः ॥ ५२ ॥  
तस्मै दत्ता गुणाः सर्वे रूपाणि विविधानि च ॥  
सुशीलानि च सर्वाणि चामरत्वं विना हरे ॥ ५३ ॥  
रूपेण च गुणेनैव तेजसा विक्रमेण च ॥  
ज्ञानेन शान्त्या सन्तुष्ट्या हरितुल्यः प्रभुर्मम ॥ ॥ ५४ ॥  
हरिभक्तो हरिसमो गाम्भीर्ये सागरो यथा ॥  
दीप्तिमान्सूर्य्यतुल्यश्च शुद्धो वह्निसमस्तथा ॥ ५५ ॥  
चन्द्रतुल्यः सुदृश्यश्च कन्दर्पसमसुन्दरः ॥  
बुद्ध्या बृहस्पतिसमः काव्ये कविसमस्तथा ॥ ५६ ॥  
वाणी च सर्वशास्त्रज्ञा प्रतिभायां भृगोरिव ॥  
कुबेरतुल्यो धनवान्महान्दाता मनोरिव ॥ ५७ ॥  
धर्मे धर्मसमो धर्मी सत्ये सत्यव्रताधिकः ॥  
कुमारतुल्यस्तपसा स्वाचारे ब्रह्मणा समः ॥ ५८ ॥  
ऐश्वर्य्ये शक्रतुल्यश्च सहिष्णुः पृथिवीसमः ॥  
एवम्भूतो मृतः कान्तः प्राणा यान्ति न मे कथम् ॥ ५९ ॥  
अरे सुरा यज्ञभाजो घृतं भोक्तुं क्षमा भुवि ॥  
क्षणेनायज्ञभाजश्च करिष्यामि स्वलीलया ॥ 1.13.६० ॥  
नारायण जगत्कान्त नाहमेव जगद्बहिः ॥  
शीघ्रं जीवय मत्कान्तमन्यथा त्वां शपाम्यहम् ॥ ६१ ॥  
प्रजापते पुत्रशापात्त्वमपूज्यो महीतले ॥  
तवैवानधिकारित्वं करिष्याम्यधुना भवे ॥ ६२ ॥  
हे शम्भो ज्ञानलोपं ते करिष्यामि शपेन च ॥  
धर्मलोपं च धर्मस्य करिष्याम्येव लीलया ॥ ६३॥  
यमाधिकारं दूरे च करिष्यामि न संशयः ॥  
सत्यं कालं शपिष्यामि मृत्युकन्यां सुनिष्ठुराम् ॥ ६४ ॥  
शपामि सर्वानत्रैव जरां व्याधिं विनाऽधुना ॥  
व्याधिना जरया मृत्युर्न ह्यभूच्च पतेर्मम ॥ ६९ ॥  
इत्युक्त्वा कौशिकीतीरे चागच्छच्छप्तुमेव तान् ॥  
मालावती महासाध्वी शवं कृत्वा स्ववक्षसि ॥ ६६ ॥  
तां शप्तुमुद्यतां दृष्ट्वा ब्रह्मा देवपुरोगमः ॥  
जगाम शरणं विष्णुं तीरं क्षीरपयोनिधेः ॥ ६७ ॥  
तत्र स्नात्वा च तुष्टाव परमात्मानमीश्वरम् ॥  
विष्णुं ब्रह्मा जगत्कान्तमित्युवाच ह भीतवत् ॥ ६८ ॥  
ब्रह्मोवाच ॥  
उपबर्हणपत्नी सा कन्या चित्ररथस्य च ॥  
कान्तहेतोश्च मा देवाञ्छपेत्त्वं रक्ष माधव ॥ ६९ ॥  
स्मरन्ति साधवः सन्तो जपन्ति मुनयो मुदा ॥  
स्वप्ने जागरणे चैव सर्वकार्य्येषु माधवम् ॥ 1.13.७० ॥  
शरणागतदीनार्त्तपरित्राणपरायण ॥  
रक्ष रक्ष हृषीकेश व्रजामः शरणं वयम् ॥ ७१ ॥  
पूजा मे पुत्रशापेन विहता साम्प्रतं प्रभो ॥  
अधिकारहतं मां च कुरुते मालती सती ॥ ७२ ॥  
सर्वाधिकारो ब्रह्माण्डे त्वया दत्तः पुरा प्रभो ॥  
सम्पदेतादृशी नाथ यास्यत्येवाधुना मम ॥ ७३ ॥  
महादेव उवाच ॥  
त्वया दत्तं महाज्ञानं गुप्तं सर्वेषु दुर्लभम् ॥  
शतमन्वन्तरतपःफलेन पुष्करे पुरा ॥ ७४ ॥  
ऐश्वर्यं वा धनं वाऽपि विद्या वा विक्रमोऽथवा ॥  
ज्ञानस्य परमार्थस्य कलां नार्हन्ति षोडशीम् ॥ ७५ ॥  
सर्वाज्ञातं सर्वगुप्तमत्यन्तं दुर्लभं परम् ॥  
मम तत्त्वज्ञानरत्नं शापान्निर्याति योषितः ॥ ७६ ॥  
अहो पतिव्रतातेजः सर्वेषां तेजसां परम् ॥  
तेजोऽनलेन दग्धं मां रक्ष रक्ष हरे हरे ॥ ७७ ॥  
धर्म उवाच ॥  
सर्वरत्नात्परं रत्नं धर्म एव सनातनः ॥  
यास्यत्येवंविधो धर्मस्त्वया दत्तः पुरा प्रभो ॥ ७८ ॥  
सप्तमन्वन्तरतपःफलेन परमेश्वर ॥  
प्राप्तो धर्मो ऽधुना याति शापेन योषितः प्रभौ ॥ ७९ ॥  
देवा ऊचुः ॥  
यज्ञभाजो घृतभुजो वयमेव त्वया कृताः ॥  
योषिच्छापेन तत्सर्वमधुना याति माधव ॥ 1.13.८० ॥  
इत्युक्त्वा संयताः सर्वे तस्थुस्तत्र भयार्दिताः ॥  
एतस्मिन्नन्तरेऽकस्माद्वाग्बभूवाशरीरिणी ॥ ८१ ॥  
यूयं गच्छत तन्मूलं विप्ररूपी जनार्दनः ॥  
पश्चाद्यास्यति शान्त्यर्थमिति वो रक्षणाय च ॥ ८२ ॥  
श्रुत्वा तद्वचनं देवाः प्रहृष्टमनसोन्मुखाः ॥  
जग्मुर्मालावतीस्थानं कौशिकीतीरमीश्वराः ॥ ८३ ॥  
तामेव ददृशुर्देवा देवीं मालावतीं सतीम् ॥  
रत्नसारेन्द्रभूषाभिरुज्ज्वलां कमलाकलाम् ॥ ८४ ॥  
वह्निशुद्धांशुकाधानां सिन्दूरबिन्दुभूषिताम् ॥  
शरच्चन्द्रप्रभां शान्तां द्योतयन्तीं दिशस्त्विषा ॥ ८९ ॥  
पतिसेवामहाधर्मचिरसञ्चिततेजसा ॥  
प्रज्वलन्तीं सुप्रदीप्तशिखां वह्नेरिवोत्तमाम् ॥ ८६ ॥  
योगासनं कुर्वती च शववक्षःस्थलस्थिताम् ॥  
सुरम्यां स्वामिनो वीणां बिभ्रतीं दक्षिणे करे ॥ ८७ ॥  
तर्जन्यङ्गुष्ठकोटिभ्यां शुद्धस्फटिकमालिकाम् ॥  
भक्त्या स्नेहेन कान्तस्य बिभ्रतीं योगमुद्रया ॥ ८८ ॥  
चारुचम्पकवर्णाभां बिम्बोष्ठीं रत्नमालिनीम् ॥  
यथा षोडशवर्षीयां शश्वत्सुस्थिरयौवनाम् ॥ ॥८९॥  
बृहन्नितम्बभारार्त्तां पीनश्रोणिपयोधराम् ॥  
पश्यन्तीं शवमीशस्य शुभदृष्ट्या पुनः पुनः ॥1.13.९०॥  
एवम्भूतां च तां दृष्ट्वा देवास्ते विस्मयं ययुः ॥  
स्थगितां च क्षणं तत्र धार्मिका धर्मभीरवः ॥ ९१ ॥  
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे मालावतीविलापो नाम त्रयोदशोऽध्यायः ॥ १३ ॥