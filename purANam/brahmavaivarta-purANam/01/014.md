---
title: ०१४

---
सौतिरुवाच ॥  
तत्र स्थित्वा क्षणं देवा ब्रह्मेशानपुरोगमाः ॥  
ययुर्मालावतीमूलं परं मङ्गलदायकाः ॥ १ ॥  
मालावती सुरान्दृष्ट्वा प्रणनाम प्रतिव्रता ॥  
रुरोद कान्तं संस्थाप्य देवानां सन्निधौ मुने ॥ २ ॥  
एतस्मिन्नन्तरे तत्र कश्चिद्ब्राह्मणबालकः ॥  
आजगाम सुराणां च सभामतिमनोहरः ॥ ३ ॥  
दण्डी छत्री शुक्लवासा बिभ्रत्तिलकमुज्ज्वलम् ॥  
दीर्घपुस्तकहस्तश्च सुप्रशान्तश्च सुस्मितः ॥ ४ ॥  
चन्दनोक्षितसर्वाङ्गः प्रज्वलन्ब्रह्मतेजसा ॥  
सुरान्सम्भाष्य तत्रैव विस्मितान्विष्णुमायया ॥५॥  
तत्रोवास सभामध्ये तारामध्ये यथा शशी ॥  
उवाच देवान्सर्वांश्च मालतीं च विचक्षणः ॥६॥  
ब्राह्मण उवाच॥  
कथमत्र सुराः सर्वे ब्रह्मेशानपुरोगमाः ॥  
स्वयं विधाता जगतां स्रष्टा वै केन कर्मणा॥७॥  
सर्वब्रह्माण्डसंहर्त्ता शम्भुरत्र स्वयं विभुः॥  
अहो त्रिजगतां साक्षी धर्मो वै सर्वकर्मणाम्॥८॥  
कथं रविः कथं चन्द्रः कथमत्र हुताशनः ॥  
कथं कालो मृत्युकन्या कथं वाऽत्र यमादयः॥ ॥९॥  
हे मालावति ते क्रोडे कोऽतिशुष्कश्शवोऽनघे ॥  
जीवितायाः कथं मूले योषितश्च पुमाञ्छवः ॥1.14.१ ० ॥  
इत्युक्त्वा तांश्च तां विप्रो विरराम सभातले ॥  
मालावती तं प्रणम्य समुवाच विचक्षणम् ॥ ११ ॥  
मालावत्युवाच ॥ आनन्दपूर्वकं वन्दे विप्ररूपं जनार्दनम् ॥  
तुष्टा देवा हरिस्तुष्टो यस्य पुष्पजलेन च ॥१२॥  
अवधानं कुरु विभो शोकार्ताया निवेदने ॥  
समा कृपा सतां शश्वद्योग्या योग्ये कृपावताम् ॥ १३ ॥  
उपबर्हणभार्य्याऽहं कन्या चित्ररथस्य च ॥  
सर्वे मालावतीं कृत्वा वदन्ते विप्रपुङ्गव ॥ १४ ॥  
दिव्यं लक्षयुगं रम्ये स्थाने स्थाने मनोहरे ॥  
कृता स्वच्छन्दतः क्रीडा चानेन स्वामिना सह ॥ १५ ॥  
प्रिये स्नेहो हि साध्वीनां यावान्विप्रेन्द्र योषिताम् ॥  
सर्व शास्त्रानुसारेण जानासि त्वं विचक्षण॥ १६ ॥  
अकस्माद्ब्रह्मणः शापात्प्राणांस्तत्याज मत्पतिः॥  
देवानुद्दिश्य विलपे यथा जीवति मत्पतिः ॥ १७ ॥  
स्वकार्य्यसाधने सर्वे व्यग्राश्च जगतीतले ॥  
भावाभावं न जानन्ति केवलं स्वार्थतत्पराः ॥ ॥ १८ ॥  
सुखं दुःखं भयं शोकं सन्तापः कर्मणां नृणाम् ॥  
ऐश्वर्य्यं परमानन्दो जन्म मृत्युश्च मोक्षणम् ॥ १९ ॥  
देवाश्च सर्वज नका दातारः कर्मणां फलम्॥  
कर्त्तारः कर्मवृक्षाणां मूलच्छेदं च लीलया॥1.14.२०॥  
न हि देवात्परो बन्धुर्न हि देवात्परो बली॥  
दयावान्न हि देवाच्च न च दाता ततः परः ॥ २१ ॥  
सर्वान्देवानहं याचे पतिदानं ममेप्सितम् ॥  
धर्मार्थकाममोक्षाणां फलदांश्च सुरद्रुमान् ॥ २२ ॥  
यदि दास्यन्ति देवा मे कान्तदानं यथेप्सितम् ॥  
भद्रं तदाऽन्यथा तेभ्यो दास्यामि स्त्रीवधं ध्रुवम् ॥ २३ ॥  
शपिष्यामि च सर्वांश्च दारुणं दुर्निवारकम् ॥  
दुर्निवार्य्यः सतीशापस्तपसा केन वार्य्यते ॥ २४ ॥  
इत्युक्त्वा मालती साध्वी शोकार्ता सुरसंसदि ॥  
विरराम द्विजश्रेष्ठस्तामुवाच च शौनक ॥ २५ ॥  
ब्राह्मण उवाच ॥  
कर्मणां फलदातारो देवाः सत्यं च मालति ॥  
न सद्यः सुचिरेणैव धान्यं कृषकवन्नृणाम् ॥ २५ ॥  
गृही च कृषकद्वारा क्षत्रे धान्यं वपेत्सति ॥  
तदङ्कुरो भवेत्काले काले वृक्षः फलत्यपि ॥ ॥ २७ ॥  
काले सुपक्वं भवति काले प्राप्नोति तद्गृही ॥  
एवं सर्वं समुन्नेयं चिरेण कर्मणः फलम् ॥ २८ ॥  
अष्ठी वपति संसारे गृहस्थो विष्णुमायया ॥  
काले तदङ्कुरो वृक्षः काले प्राप्नोति तत्फलम् ॥ २९ ॥  
पुण्यवान्पुण्यभूमौ च करोति सुचिरं तपः ॥  
तेषां च फलदातारो देवाः सत्यं न संशयः ॥ 1.14.३० ॥  
ब्राह्मणानां मुखे क्षेत्रे श्रेष्ठेऽनूषर एव च ॥  
यो यज्जुहोति भक्त्या च स तत्प्राप्नोति निश्चितम् ॥३१॥  
न बलं न च सौन्दर्यं नैश्वर्यं न धनं सुतः ॥  
नैव स्त्री न च सत्कान्तः किं भवेत्तपसा विना ॥३२॥  
सेवते प्रकृतिं यो हि भक्त्या जन्मनि जन्मनि॥  
स लभेत्सुन्दरीं कान्तां विनीतां च गुणान्विताम् ॥ ३३ ॥  
श्रियं च निश्चलां पुत्रं पौत्रं भूमिं धनं प्रजाम् ॥  
प्रकृतेश्च वरेणैव लभेद्भक्तोऽवलीलया ॥ ३४ ॥  
शिवं शिवस्वरूपं च शिवदं शिवकारणम् ॥  
ज्ञानानन्दं महात्मानं परं मृत्युञ्जयं परम् ॥३५॥  
तमीशं सेवते यो हि भक्त्या जन्मनि जन्मनि ॥  
पुमान्प्राप्नोति सत्कान्तां कामिनी चापि सत्पतिम् ॥ ॥ ३६ ॥  
विद्यां ज्ञानं सुकवितां पुत्रं पौत्रं परां श्रियम् ॥  
बलं धनं विक्रमं च लभेद्धरवरेण सः ॥ ३७ ॥  
ब्रह्माणं भजते यो हि लभेत्सोऽपि प्रजां श्रियम् ॥  
विद्यामैश्वर्य्यमानन्दं वरेण ब्रह्मणो नरः ॥ ३८ ॥  
यो नरो भजते भक्त्या दीननाथं दिनेश्वरम् ॥  
विद्यामारोग्यमानन्दं धनं पुत्रं लभेद् धुवम् ॥३९॥  
गणेश्वरं यो भजते देवदेवं सनातनम् ॥  
सर्वाग्रपूज्यं सर्वेशं भक्त्या जन्मनि जन्मनि ॥ ॥ 1.14.४० ॥  
विघ्ननाशो भवेत्तस्य स्वप्ने जागरणेऽनिशम् ॥  
परमानन्दमैश्वर्य्यं पुत्रं पौत्रं धनं प्रजाः ॥ ४१ ॥  
ज्ञानं विद्यां सुकवितां लभते तद्वरेण च ॥  
भजते यो हि विष्णुं च लक्ष्मीकान्तं सुरेश्वरम् ॥४२॥  
वरार्थी चेल्लभेत्सर्वं निर्वाणमन्यथा ध्रुवम् ॥  
शान्तं निषेव्य पातारं सत्यं सत्यं लभेन्नरः ॥ ४३ ॥  
सर्वं तपः सर्वधर्मं यशः कीर्तिमनुत्तमाम् ॥  
विष्णुं निषेव्य सर्वेशं यो मूढो लभते वरम् ॥ ४४ ॥  
विडम्बितो विधात्राऽसौ मोहितो विष्णुमायया ॥  
माया नारायणीशाना सर्वप्रकृतिरीश्वरी ॥ ४५ ॥  
सा कृपां कुरुते यं च विष्णुमन्त्रं ददाति तम् ॥  
धर्मं यो भजते धर्मी सर्वधर्मं लभेद् ध्रुवम् ॥४६॥  
इह लोके सुखं भुक्त्वा याति विष्णोः परं पदम् ॥  
यो यं देवं भजेद्भक्त्या स चादौ लभते च तम् ॥ ४७ ॥  
काले पश्चात्तेन सार्द्धं परं विष्णोः पदं लभेत् ॥  
श्रीकृष्णं भजते यो हि निर्गुणं प्रकृतेः परम् ॥ ४८ ॥  
ब्रह्मविष्णुशिवादीनां सेव्यं बीजं परात्परम् ॥  
अक्षरं परमं ब्रह्म भगवन्तं सनातनम् ॥ ४९ ॥  
साकारं च निराकारं ज्योतिः स्वेच्छामयं विभुम् ॥  
सर्वाधारं च सर्वेशं परमानन्दमीश्वरम् ॥ 1.14.५० ॥  
निर्लिप्तसाक्षिरूपं च भक्तानुग्रहविग्रहम् ॥  
जीवन्मुक्तः स सत्यं हि न वरं लभते सुधीः॥५१॥  
स सर्वं मन्यते तुच्छं सालोक्यादिचतुष्टयम् ॥  
ब्रह्मत्वममरत्वं वा मोक्षं यत्तुच्छवत्सति ॥५२॥  
ऐश्वर्यं लोष्टतुल्यं च नश्वरं चैव मन्यते ॥  
इन्द्रत्वं च मनुत्वं च चिरजीवित्वमेव वा ॥ ९३ ॥  
जल बुद्बुदवद् बुद्ध्या चातितुच्छं न गण्यते ॥  
स्वप्ने जागरणे वाऽपि शश्वत्सेवां च वाच्छति ॥५४॥  
दास्यं विना न याचेत श्रीकृष्णस्य पदं परम् ॥  
तत्पादाब्जे दृढां भक्तिं लब्ध्वा पूर्णो निरन्तरम् ॥ ५९ ॥  
परिपूर्णतमं ब्रह्म निषेव्यं सुस्थिरः सदा ॥  
आत्मनः कुलकोटिं च शतं मातामहस्य च ॥५६॥  
श्वशुरस्य शतं पूर्वमुद्धृत्य चावलीलया ॥  
दासं दासीं प्रसूं भार्यां पुत्रादपि परं शतम्॥ ॥ ५७ ॥  
उद्धरेत्कृष्णभक्तश्च गोलोकं याति निश्चितम् ॥  
तावद्गर्भे वसेत्कामी तावती यमयातना ॥ ९८ ॥  
तावद्गृही च भोगार्थी यावत्कृष्णं न सेवते ॥  
गुरुवक्त्राद्विष्णुमन्त्रो यस्य कर्णे प्रविश्यति ॥ ५९ ॥  
यमस्तल्लिखनं दूरं करोति तत्क्षणं भिया ॥  
मधुपर्कादिकं ब्रह्मा पुरैव तन्नियोजयेत् ॥1.14.६०॥  
अहो विलङ्घ्य मल्लोकं मार्गेणानेन यास्यति॥  
तस्य वै निष्कृतिर्नास्ति कल्पकोटिशतैरपि॥६१॥  
दुरितानि च भीतानि कोटिजन्मकृतानि च ॥  
तं विहाय पलायन्ते वैनतेयं यथोरगाः ॥ ६२ ॥  
पुरातनं कृतं कर्म यद्यत्तस्य शुभाशुभम् ॥  
छिनत्ति कृष्णश्चक्रेण तीक्ष्णधारेण सन्ततम् ॥ ६३ ॥  
तं विहाय जरा मृत्युर्याति चक्रभिया सति ॥  
अन्यथा शतखण्डं तां कुरुते च सुदर्शनः॥६४॥  
निःशङ्को याति गोलोकं विहाय मानवीं तनुम् ॥  
गत्वा दिव्यां तनुं धृत्वा श्रीकृष्णं सेवते सदा॥६५॥  
यावत्कृष्णो हि गोलोके तावद्भक्तो वसेत्सदा ॥  
निमेषं मन्यते दासो नश्वरं ब्रह्मणो वयः ॥ ६६ ॥  
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे विष्णुमालावतीसंवादो नाम चतुर्दशोऽध्यायः ॥ १४ ॥