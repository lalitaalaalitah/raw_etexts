---
title: ०१५

---
ब्राह्मण उवाच ॥  
केन रोगेण हि मृतोऽधुना साध्वि तव प्रियः ॥  
सर्वरोगचिकित्सां च जानामि च चिकित्सकः ॥ १ ॥  
मृततुल्यं मृतं रोगात्सप्ताहाभ्यन्तरे सति ॥  
महाज्ञानेन तं जीवं जीवयाम्यवलीलया ॥२॥  
राजमृत्युं यमं कालं व्याधिमानीय त्वत्पुरः॥  
निबध्य दातुं शक्तोऽहं व्याधो बद्ध्वा पशुं यथा॥३॥  
यतो न सञ्चरेद्व्याधिर्देहेषु देहधारिणाम् ॥  
व्याधीनां कारणं यद्यत्सर्वं जानामि सुन्दरि ॥ ४ ॥  
यतो न सञ्चरेद्व्याधिबीजं दुष्टममङ्गलम् ॥  
तदुपायं विजानामि शास्त्रतत्त्वानुसारतः॥५ ॥  
यो वा योगेन खेदेन देहत्यागं करोति च ॥  
तस्य तं जीवनोपायं जानामि योगधर्मतः ॥ ६ ॥  
ब्राह्मणस्य वचः श्रुत्वा स्फीता मालावती सती ॥  
सस्मिता स्निग्धचित्ता सा तमुवाच प्रहर्षिता ॥ ७ ॥  
मालावत्युवाच ॥  
अहो श्रुतं किमाश्चर्य्यं वचनं वालवक्त्रतः ॥  
वयसाऽतिशिशुर्दृष्टो ज्ञानं योगविदां परम् ॥ ८ ॥  
त्वया कृता प्रतिज्ञा च कान्तं जीवयितुं मम ॥  
विपरीतं न सद्वाक्यं तत्क्षणं जीवितः पतिः ॥ ९ ॥  
जीवयिष्यति मत्कान्तं पश्चाद्वेदविदां वरः ॥  
यद्यत्पृच्छामि सन्देहात्तद्भवान्वक्तुमर्हति ॥ 1.15.१० ॥  
सभायां जीविते कान्ते तस्य तीव्रस्य सन्निधौ ॥  
त्वां हि प्रष्टुं न शक्ताऽहं विद्यमाने मदीश्वरे ॥ ११ ॥  
एते ब्रह्मादयो देवा विद्यमानाश्च संसदि ॥  
त्वं च वेदविदां श्रेष्ठो न च कश्चिन्मदीश्वरः ॥ १२ ॥  
नारीं रक्षति भर्त्तां चेन्न कोऽपि खण्डितुं क्षमः ॥  
शास्तिं करोति यदि स न कोऽपि रक्षिता भुवि ॥ १३ ॥  
एवं देवेषु नो शक्तिः शक्रे वा ब्रह्मरुद्रयोः ॥  
स्त्री पुम्भावश्च बोद्धव्यः स्वामी कर्त्ता च योषिताम् ॥ १४ ॥  
स्वामी कर्त्ता च हर्त्ता च शास्ता पोष्टा च रक्षिता ॥  
अभीष्टदेवः पूज्यश्च न गुरुः स्वामिनः परः ॥ १५ ॥  
कन्या सत्कुलजाता या सा कान्तवशवर्तिनी ॥  
या स्वतन्त्रा च सा दुष्टा स्वभावात्कुटिला ध्रुवम् ॥ १६ ॥  
दुष्टा परपुमांसं च सेवते या नराधमा ॥  
सा निन्दति पतिं शश्वदसद्वंशप्रसूतिका ॥ १७ ॥  
उपबर्हणभार्य्याऽहं कन्या चित्ररथस्य च ॥  
वधूर्गन्धर्वराजस्य कान्तभक्ता सदा द्विज ॥१८॥  
सर्वं कालयितुं शक्तस्त्वं च वेदविदां वर ॥  
कालं यमं मृत्युकन्यां मदभ्याशं समानय ॥ १९ ॥  
मालावतीवचः श्रुत्वा विप्रो वेदविदां वरः ॥  
सभामध्ये समाहूय तान्प्रत्यक्षं चकार ह ॥ 1.15.२० ॥  
ददर्श मृत्युकन्यां च प्रथमं मालती सती ॥  
कृष्णवर्णां घोररूपां रक्ताम्बरधरां वराम् ॥ २१ ॥  
सस्मितां षड्भुजां शान्तां दयायुक्तां महासतीम् ॥  
कालस्य स्वामिनो वामे चतुष्षष्टिसुतान्विताम् ॥ २२ ॥  
कालं नारायणांशं च ददर्श पुरतः सती ॥  
महोग्ररूपं विकटं ग्रीष्मसूर्य्यसमप्रभम् ॥ २३ ॥  
षड्वक्त्रं षोडशभुजं चतुर्विंशतिलोचनम् ॥  
षट्पादं कृष्णवर्णं च रक्ताम्बरधरं परम् ॥ २४ ॥  
देवस्य देवं विकृतं सर्वसंहाररूपिणम् ॥  
कालाधिदेवं सर्वेशं भगवन्तं सनातनम् ॥ २५ ॥  
ईषद्धास्यप्रसन्नास्यमक्षमालाकरं वरम् ॥  
जपन्तं परमं ब्रह्म कृष्णमात्मानमीश्वरम्॥ २६ ॥  
सती ददर्श पुरतो व्याधिसङ्घान्सुदुर्जयान् ॥  
वयसाऽतिमहावृद्धान्स्तनन्धान्मातृसन्निधौ ॥ २७ ॥  
स्थूलपादं कृष्णवर्णं धर्मिष्ठं रविनन्दनम् ॥  
जपन्तं परमं ब्रह्म भगवन्तं सनातनम् ॥ २८ ॥  
धर्माधर्मविचारज्ञं परं धर्मस्वरूपिणम् ॥  
पापिनामपि शास्तारं ददर्श पुरतो यमम् ॥२९॥  
तांश्च दृष्ट्वा च निःशङ्का पप्रच्छ प्रथमं यमम् ॥  
मालावती महासाध्वी प्रहष्टवदनेक्षणा ॥1.15.३०॥  
मालावत्युवाच ॥  
हे धर्मराज धर्मिष्ठ धर्मशास्त्रविशारद॥  
कालव्यतिक्रमे कान्तं कथं हरसि मे विभो॥ ॥३१॥  
यम उवाच ॥  
अप्राप्तकालो म्रियते न कश्चिज्जगतीतले ॥  
ईश्वराज्ञां विना साध्वि नामृतं चालयाम्यहम् ॥ ३२॥  
अहं कालो मृत्युकन्या व्याधयश्च सुदुर्जयाः ॥  
निषेकेण प्राप्तकालं कालयन्तीश्वराज्ञया ॥ ३३ ॥  
मृत्युकन्या विचारज्ञा यं प्राप्नोति निषेकतः ॥  
तमहं कालयाम्येव पृच्छतां केन हेतुना ॥ ३४ ॥  
मालावत्युवाच ॥  
त्वमपि स्त्री मृत्युकन्या जानासि स्वामिवेदनम् ॥  
कथं हरसि मत्कान्तं जीवितायां मयि प्रिये ॥ ३५ ॥  
मृत्युकन्योवाच ॥  
पुरा विश्वसृजा सृष्टाऽप्यहमेवात्र कर्मणि ॥  
न च क्षमा परित्यक्तुं बहुना तपसा सति ॥ ३६ ॥  
सती सतीनां मध्ये च काचित्तेजस्विनी वरा ॥  
मामेव भस्मसात्कर्तुं क्षमा यदि भवेद्भवे ॥ ३७ ॥  
सर्वापच्छान्तिरेवेह तदा भवति सुन्दरि ॥  
पुत्राणां स्वामिनः पश्चाद्भविता यद्भविष्यति ॥ ३८ ॥  
कालेन प्रेरिताऽहं च मत्पुत्रा व्याधयश्च वै ॥  
न मत्सुतानां दोषश्च न च मे शृणु निश्चितम्॥३९॥  
पृच्छ कालं महात्मानं धर्मज्ञं धर्मसंसदि ॥  
तदा यदुचितं भद्रे तत्करिष्यसि निश्चितम् ॥ 1.15.४० ॥  
मालावत्युवाच ॥  
हे काल कर्मणां साक्षिन्कर्मरूप सनातन ॥  
नारायणांशो भगवन्नमस्तुभ्यम्पराय च ॥ ४१ ॥  
कथं हरसि मत्कान्तं जीवितायां मयि प्रभो ॥  
जानासि सर्वदुःखं च सर्वज्ञस्त्वं कृपानिधे ॥ ४२ ॥  
कालपुरुष उवाच ॥  
को वाऽहं को यमः का च मृत्युकन्या च व्याधयः ॥  
वयं भ्रमामः सततमीशाज्ञापरिपालकाः ॥ ४३ ॥  
यस्य सृष्टा च प्रकृतिर्ब्रह्मविष्णुशिवादयः ॥  
सुरा मुनीन्द्रा मनवो मानवाः सर्वजन्तवः ॥ ४४ ॥  
ध्यायन्ते तत्पदाम्भोजं योगिनश्च विचक्षणाः॥  
जपन्ति शश्वन्नामानि पुण्यानि परमात्मनः ॥ ४५ ॥  
यद्भयाद्वाति वातोऽयं सूर्य्यस्तपति यद्भयात् ॥  
स्रष्टा ब्रह्माऽऽज्ञया यस्य पाता विष्णुर्यदाज्ञया ॥ ४६ ॥  
संहर्त्ता शङ्करः सर्वजगतां यस्य शासनात् ॥  
धर्मश्च कर्मणां साक्षी यस्याज्ञापरिपालकः ॥ ४७ ॥  
राशि चक्रं ग्रहाः सर्वे भ्रमन्ति यस्य शासनात् ॥  
दिगीशाश्चैव दिक्पाला यस्याज्ञापरिपालकाः ॥ ४८ ॥  
यस्याज्ञया च तरवः पुष्पाणि च फलानि च ॥  
बिभ्रत्येव ददत्येव काले मालावतीसति ॥४९॥  
यस्याज्ञया जलाधारा सर्वाधारा वसुन्धरा ॥  
क्षमावती पृथिवी कम्पिता न भयेन च ॥ 1.15.५० ॥  
सहसा मोहिता माया मायया यस्य सन्ततम् ॥  
सर्वप्रसूर्या प्रकृतिः सा भीता यद्भयादहो ॥ ५१ ॥  
यस्यान्तं न विदुर्वेदा वस्तूनां भावगा अपि ॥  
पुराणानि च सर्वाणि यस्यैव स्तुतिपाठकाः ॥ ५२ ॥  
यस्य नाम विधिर्विष्णुः सेवते सुमहान्विराट् ॥  
षोडशांशो भगवतः स एव तेजसो विभोः ॥ ५३ ॥  
सर्वेश्वरः कालकालो मृत्योर्मृत्युः परात्परः ॥  
सर्वविघ्नविनाशाय तं कृष्णं परिचिन्तय ॥ ५४ ॥  
सर्वाभीष्टं च भर्त्तारं प्रदास्यति कृपानिधिः ॥  
इमे यत्प्रेरिताः सर्वे स दाता सर्व सम्पदाम् ॥ ५५ ॥  
इत्युक्त्वा कालपुरुषो विरराम च शौनक ॥  
कथां कथितुमारेभे पुनरेव तु ब्राह्मणः ॥ ५६ ॥  
इति श्रीब्रह्मवैवर्ते महापुराणे ब्रह्मखण्डे मालावतीकालपुरुषसंवादे पञ्चदशोऽध्यायः ॥ १५ ॥