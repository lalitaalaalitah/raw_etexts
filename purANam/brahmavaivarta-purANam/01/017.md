---
title: ०१७

---
सौतिरुवाच ॥  
दृष्ट्वा द्विजं देवसङ्घः प्रत्युत्थानं चकार च ॥  
परस्परं च सम्भाषा बभूव तत्र संसदि ॥ १ ॥  
मा तं बुबुधिरे देवाः श्रीहरिं विप्ररूपिणम् ॥  
पौर्वापर्य्यं विस्मृताश्च मोहिता विष्णुमायया ॥ २ ॥  
सुरान्सम्बोध्य विप्रश्च वाचा मधुरया द्विज ॥  
उवाच सत्यं परमं प्राणिनां यच्छुभावहम् ॥ ३ ॥  
ब्राह्मण उवाच ॥  
उपबर्हणभार्य्येयं कन्या चित्ररथस्य च ॥  
ययाचे जीवदानं च स्वामिनः शोककर्षिता ॥ ४ ॥  
अधुना किमनुष्ठानमस्य कार्यस्य निश्चितम् ॥  
तन्मां ब्रूत सुराः सर्वे नित्यं यत्समयोचितम् ॥ ५ ॥  
शप्तुकामा सुरान्सर्वान्साध्वी तेजस्विनी वरा ॥  
अहं क्षेमाय युष्माकमागतो बोधिता सती ॥ ६ ॥  
स्तुतिः कृता च युष्माभिः श्वेतद्वीपे हरेरपि॥  
युष्माकमीशो विष्णुश्च कथमेवात्र नागतः ॥ ७ ॥  
बभूवाकाशवाणीति पश्चाद्यास्यति केशव ॥  
विपरीतं कथं भूतं वाणीवाक्यमचञ्चलम्॥ ॥ ८ ॥  
ब्राह्मणस्य वचः श्रुत्वा स्वयं ब्रह्मा जगद्गुरुः ॥  
उवाच वचनं सत्यं हितं परममङ्गलम् ॥९॥  
ब्रह्मोवाच ॥  
मत्पुत्रो नारदः शप्तो गन्धर्वश्चोपबर्हणः ॥  
योगेन प्राणांस्तत्याज पुनः शापान्ममैव हि ॥ 1.17.१० ॥  
कालं लक्षयुगं व्याप्य स्थितिरस्य महीतले ॥  
शूद्रयोनिं ततः प्राप्य भविता मत्सुतः पुनः ॥ ११ ॥  
अस्य कालावशेषस्य किञ्चिदस्ति द्विजोत्तम ॥  
तत्तु वर्षसहस्रं चैवायुरस्यास्ति साम्प्रतम् ॥ १२ ॥  
दास्यामि जीवदानं च स्वयं विष्णोः प्रसादतः ॥  
यथैनं न स्पृशेच्छापस्तत्करिष्यामि निश्चितम् ॥ १३ ॥  
नागतो हरिरत्रेति त्वया यत्कथितं द्विज ॥  
हरिः सर्वत्र सर्वात्मा विग्रहः कुत आत्मनः ॥ १४ ॥  
स्वेच्छामयः परं ब्रह्म भक्तानुग्रहविग्रहः ॥  
सर्वं पश्यति सर्वज्ञः सर्वत्रास्ति सनातनः ॥ १५ ॥  
विषिश्च व्याप्तिवचनो नुश्च सर्वत्रवाचकः ॥  
सर्वव्यापी च सर्वात्मा तेन विष्णुः प्रकीर्त्तितः ॥ १६ ॥  
अपवित्रः पवित्रो वा सर्वावस्थां गतोऽपि वा ॥  
यः स्मरेत्पुण्डरीकाक्षं स बाह्याभ्यन्तरः शुचिः ॥१७॥  
कर्मारम्भे च मध्ये वा शेषे विष्णुं च यः स्मरेत् ॥  
परिपूर्णं तस्य कर्म वैदिकं च भवेद्द्विज ॥ १८ ॥  
अहं स्रष्टा च जगतां विधाता संहरो हरः ॥  
धर्मश्च कर्मणां साक्षी यस्याज्ञापरिपालकः ॥ १९ ॥  
कालः संहरते लोकान्यमः शास्ता च पापिनाम् ॥  
उपैति मृत्युः सर्वांश्च भिया यस्याज्ञया सदा ॥ 1.17.२० ॥  
सर्वेशा या च सर्वाद्या प्रकृतिः सर्वसूः पुरा ॥  
सा भीता यस्य पुरतो यस्याज्ञापरिपालिका ॥ २१ ॥  
महेश्वर उवाच ॥  
पुत्राणां ब्रह्मणस्तेषां कस्य वंशोद्भवो भवान् ॥  
वेदानधीत्य भवता ज्ञातः कः सार एव च ॥ २२ ॥  
शिष्यः कस्य मुनीन्द्रस्य कस्त्वं नाम्ना च भो द्विज ॥  
बिभर्त्त्यर्कातिरिक्तं च शिशुरूपोऽसि साम्प्रतम् ॥ २३ ॥  
विडम्बयसि देवांश्च विष्णुमस्माकमीश्वरम् ॥  
हृदिस्थं च न जानासि परमात्मानमीश्वरम् ॥ २४ ॥  
यस्मिन्गते पतेद्देहो देहिनां परमात्मनि ॥  
प्रयान्ति सर्वे तत्पश्चान्नरदेवानुगा इव ॥ २५ ॥  
जीवस्तत्प्रतिबिम्बश्च मनो ज्ञानं च चेतना ॥  
प्राणाश्चेन्द्रियवर्गाश्च बुद्धिर्मेधा धृतिः स्मृतिः ॥२६॥  
निद्रा दया च तन्द्रा च क्षुत्तृष्णा पुष्टिरेव च ॥  
श्रद्धा सन्तुष्टिरिच्छा च क्षमा लज्जादिकाः स्मृताः ॥ २७ ॥  
प्रयाति यत्पुरः शक्तिरीश्वरे गमनोन्मुखे ॥  
एते सर्वे च शक्तिश्च यस्याज्ञा परिपालकाः ॥२८॥  
ईश्वरे च स्थिते देही क्षमश्च सर्वकर्मसु ॥  
गतेऽस्पृश्यः शवस्त्याज्यः कस्तं देही न मन्यते ॥ २९ ॥  
स्वयं ब्रह्मा च जगतां विधाता सर्वकारकः ॥  
पादारविन्दमनिशं ध्यायते द्रष्टुमक्षमः ॥ 1.17.३० ॥  
युगलक्षं तपस्तप्तं श्रीकृष्णस्य च वेधसा ॥  
तदा बभूव ज्ञानी च जगत्स्रष्टुं क्षमस्तदा ॥ ३१ ॥  
असङ्ख्यकालं सुचिरं तपस्तप्तं हरेर्मया ॥  
तृप्तिं जगाम न मनस्तृप्यते केन मङ्गले ॥३२॥  
अधुना पञ्चवक्त्रेण यन्नामगुणकीर्तनम् ॥  
गायन्भ्रमामि सर्वत्र निस्पृहः सर्वकर्मसु ॥ ३३ ॥  
मत्तो याति च मृत्युश्च यन्नामगुणकीर्त्तनात् ॥  
शश्वजपन्तं तन्नाम दृष्ट्वा मृत्युः पलायते ॥ ३४ ॥  
सर्वब्रह्माण्डसंहर्त्ताऽप्यहं मृत्युञ्जयाभिधः ॥  
सुचिरं तपसा यस्य गुणनामानुकीर्त्तनात् ॥ ३५ ॥  
काले तत्र विलीनोऽहमाविर्भूतस्ततः पुनः ॥  
न कालो मम संहर्त्ता न मृत्युर्यत्प्रसादतः ॥३६॥  
गोलोके यः स वैकुण्ठे श्वेतद्वीपे स एव च ॥  
अंशांशिनोर्न भेदश्च ब्रह्मन्वह्निस्फुलिङ्गवत् ॥ ३७ ॥  
मन्वन्तरं तु दिव्यानां युगानामेकसप्ततिः ॥  
अष्टाविंशतिमे शक्रे गते च ब्रह्मणो दिनम् ॥ ३८ ॥  
एतत्सङ्ख्याविशिष्टस्य शतवर्षायुषो विधेः ॥  
पाते लोचनपातश्च यद्विष्णोः परमात्मनः ॥ ३९ ॥  
अहं कलानामृषभः कृष्णस्य परमात्मनः ॥  
परं महिम्नः को गच्छेन्न जानामि च किञ्चन ॥ 1.17.४० ॥  
इत्युक्त्वा शङ्करस्तत्र विरराम च शौनक ॥  
धर्मश्च वक्तुमारेभे यः साक्षी सर्वकर्मणाम् ॥ ४१ ॥  
धर्म उवाच ॥  
यत्पाणिपादौ सर्वत्र चक्षुश्च सर्वदर्शनम् ॥  
सर्वान्तरात्मा प्रत्यक्षोऽप्रत्यक्षश्च दुरात्मनः ॥ ४२ ॥  
अधुनाऽपि सभां विष्णुर्नायात इति यद्वचः ॥  
त्वयोक्तं तत्कया बुद्ध्या मुनीनां च मतिभ्रमः ॥ ४३ ॥  
महन्निन्दा भवेद्यत्र नैव साधु शृणोति ताम् ॥  
निन्दकः श्रोतृभिः सार्द्धं कुम्भीपाकं व्रजेद्युगम् ॥ ४४ ॥  
श्रुत्वा दैवान्महन्निन्दां श्रीविष्णोः स्मरणाद् बुधः ॥  
मुच्यते सर्वपापेभ्यः पुण्यं प्राप्नोति दुर्लभम् ॥४५॥  
कामतोऽकामतो वाऽपि विष्णुनिन्दां करोति यः ॥  
शृणोति यो हसति वा सभामध्ये नराधमः ॥ ४६ ॥  
कुम्भीपाके पचति स यावद्धि ब्रह्मणो वयः ॥  
स्थलं भवेदपूतं च सुरापात्रं यथा द्विज ॥ ४७ ॥  
प्राणी च नरकं याति श्रुतं तत्रैव चेद्ध्रुवम् ॥  
विष्णुनिन्दा च त्रिविधा ब्रह्मणा कथिता पुरा॥ ४८॥  
अप्रत्यक्षं च कुरुते किं वा तं च न मन्यते॥।  
देवान्यसाम्यं कुरुते ज्ञानहीनो नराधमः॥४९॥  
तस्यात्र निष्कृतिर्नास्ति यावद्वै ब्रह्मणः शतम् ॥  
गुरोर्निन्दां यः करोति पितुर्निन्दां नराधमः ॥  
स याति कालसूत्रं च यावच्चन्द्रदिवाकरौ ॥ 1.17.५० ॥  
विष्णुर्गुरुश्च सर्वेषां जनको ज्ञानदायकः ॥  
पोष्टा पाता भयत्राता वरदाता जगत्त्रये ॥ ५१ ॥  
एषां च वचनं श्रुत्वा त्रयाणां विप्रपुङ्गव ॥  
प्रहस्योवाच तान्देवान्वाचा मधुरया पुनः ॥ ५२ ॥  
ब्राह्मण उवाच ॥  
का कृता विष्णुनिन्दाऽहो हे देवा धर्मशालिनः ॥  
नागतो हरिरत्रेति व्यर्थाऽऽकाशसरस्वती ॥५३॥  
इति प्रोक्तं मया भद्रं ब्रूत धर्मार्थमीश्वराः ॥  
सभायां पाक्षिकाः सन्तो घ्नन्ति स्म शतपूरुषम् ॥५४॥  
यूयं च भावुका ब्रूत विष्णुः सर्वत्र सन्ततम् ॥  
इति चेत्तत्कथं याताः श्वेतद्वीपं वराय च ॥५५॥  
अंशांशिनोर्न भेदश्चेदात्मनश्चेति निश्चितम्॥  
कलां हित्वा निषेवन्ते सन्तः पूर्णतमं कथम् ॥५६॥  
कोटिजन्मदुराराध्यमसाध्यमसतामपि ॥  
आशा बलवती पुंसां कृष्णं सेवितुमिच्छति ॥५७॥  
किं क्षुद्राः किं महान्तश्च वाञ्छन्ति परमं पदम् ॥  
लब्धुमिच्छति चन्द्रं च बाहुभ्यां वामनो यथा॥५८॥  
यो विष्णुर्विषयी विश्वे श्वेतद्वीपनिवासकृत्॥  
यूयं ब्रह्मेशधर्माश्च दिक्पालाश्च दिगीश्वराः॥५९॥  
ब्रह्मविष्णुशिवाद्याश्च सुरलोकाश्चराचराः ॥  
एवं कतिविधाः सन्ति प्रतिविश्वेषु सन्ततम् ॥ 1.17.६० ॥  
विश्वानां च सुराणां च कः सङ्ख्यां कर्तुमीश्वरः ॥  
सर्वेषामीश्वरः कृष्णो भक्तानुग्रहविग्रहः ॥ ६१ ॥  
ऊर्ध्वं च सर्वब्रह्माण्डाद्वैकुण्ठं सत्यमीप्सितम् ॥  
तस्मादूर्ध्वं च गोलोकः पञ्चाशत्कोटियोजनम् ॥ ६२ ॥  
चतुर्भुजश्च वैकुण्ठे लक्ष्मीकान्तः सनातनः ॥  
सुनन्दनन्दकुमुदपार्षदादिभिरावृतः ॥ ६३ ॥  
गोलोके द्विभुजः कृष्णो राधाकान्तः सनातनः ॥  
गोपाङ्गनादिभिर्युक्तो द्विभुजैर्वोपपार्षदैः ॥ ६४ ॥  
परिपूर्णतमं ब्रह्म स चात्मा सर्वदेहिनाम् ॥  
स्वेच्छामयश्च विहरेद्रासे वृन्दावने सदा ॥ ६९ ॥  
तज्ज्योतिर्मण्डलाकारं सूर्य्यकोटिसमप्रभम् ॥  
ध्यायन्ते योगिनः सन्तः सन्ततं च निरामयम् ॥ ६६ ॥  
नवीननीरदश्यामं द्विभुजं पीतवाससम् ॥  
कोटिकन्दर्पलावण्यलीलाधाम मनोहरम् ॥ ६७ ॥  
किशोरनयनं शश्वच्छान्तं सस्मितमी श्वरम् ॥  
ध्यायन्ते वैष्णवाः सन्तः सेवन्ते सत्यविग्रहम्॥ ६८ ॥  
यूयं च वैष्णवा ब्रूत कस्य वंशोद्भवो भवान्॥  
शिष्यः कस्य मुनीन्द्रस्येत्येवं मां च पुनः पुनः ॥ ६९ ॥  
यस्य वंशोद्भवोऽहं च यस्य शिष्यश्च बालकः ॥  
तस्येदं वचनं ज्ञानं देवसङ्घा निबोधत ॥ ॥ 1.17.७० ॥  
शीघ्रं जीवय गन्धर्वं देवेश्वर सुरेश्वर ॥  
व्यक्ते विचारे मूर्खः को वाग्युद्धे किं प्रयोजनम् ॥ ७१ ॥  
इत्युक्त्वा बालकस्तत्र विप्ररूपी जनार्दनः ॥  
विरराम सभामध्ये प्रजहास च शौनक ॥ ७२ ॥  
इति श्रीब्रह्मवैवर्ते महापुराणे ब्रह्मखण्डे विष्णुसुरसङ्घसंवादे विष्णुप्रशंसाप्रणयने सप्तदशोऽध्यायः ॥ १७ ॥