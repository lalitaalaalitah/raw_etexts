---
title: ००२

---
शौनक उवाच ॥  
किमपूर्वं श्रुतं सौते परमाद्भुतमीप्सितम् ॥  
सर्वं कथय संव्यस्य ब्रह्मखण्डमनुत्तमम् ॥ १ ॥  
सौतिरुवाच ॥  
वन्दे गुरोः पादपद्मं व्यासस्यामिततेजसः ॥  
हरिं देवान्द्विजान्नत्वा धर्मान्वक्ष्ये सनातनान् ॥ २ ॥  
यच्छ्रुतं व्यासवक्त्रेण ब्रह्मखण्डमनुत्तमम् ॥  
अज्ञानान्धतमोध्वंसि ज्ञानवर्त्मप्रदीपकम् ॥३॥  
ज्योतिःसमूहं प्रलये पुराऽऽसीत्केवलं द्विज ॥  
सूर्य्यकोटिप्रभं नित्यमसङ्ख्यं विश्वकारणम् ॥४ ॥  
स्वेच्छामयस्य च विभोस्तज्ज्योतिरुज्ज्वलं महत् ॥  
ज्योतिरभ्यन्तरे लोकत्रयमेव मनोहरम् ॥५॥  
तेषामुपरि गोलोकं नित्यमीश्वरवद् द्विज॥  
त्रिकोटियोजनायामविस्तीर्णं मण्डलाकृति ॥६॥  
तेजःस्वरूपं सुमहद्रत्नभूमिमयं परम्॥  
अदृश्यं योगिभिः स्वप्ने दृश्यं गम्यं च वैष्णवैः ॥७॥  
योगेन धृतमीशेन चान्तरिक्षस्थितं वरम् ॥  
आधिव्याधिजरामृत्युशोकभीतिविवर्जितम् ॥ ८ ॥  
सद्रत्नरचितासङ्ख्यमन्दिरैः परिशोभितम् ॥  
लये कृष्णयुतं सृष्टौ गोपगोपीभिरावृतम् ॥ ९ ॥  
तदधो दक्षिणे सव्ये पञ्चाशत्कोटियोजनान् ॥  
वैकुण्ठं शिवलोकं तु तत्समं सुमनोहरम् ॥ 1.2.१० ॥  
कोटियोजनविस्तीर्णं वैकुण्ठं मण्डलाकृति ॥  
लये शून्यं च सृष्टौ च लक्ष्मीनारायणान्वितम् ॥ ११ ॥  
चतुर्भुजैः पार्षदैश्च जरामृत्य्वादिवर्जितम् ॥  
सव्ये च शिवलोकं च कोटियोजनविस्तृतम् ॥ १२ ॥  
लये शून्यं च सृष्टौ च सपार्षदशिवान्वितम् ॥  
गोलोकाभ्यन्तरे ज्योतिरतीव सुमनोहरम् ॥ १३ ॥  
परमाह्लादकं शश्वत्परमानन्दकारकम् ॥  
ध्यायन्ते योगिनः शश्वद्योगेन ज्ञानचक्षुषा ॥१४॥  
तदेवानन्दजनकं निराकारं परात्परम् ॥  
तज्ज्योतिरन्तरे रूपमतीव सुमनोहरम् ॥ १५ ॥  
नवीननीरदश्यामं रक्तपङ्कजलोचनम्॥  
शारदीयपार्वणेन्दुशोभितं चामलाननम् ॥ १६ ॥  
कोटिकन्दर्पलावण्यं लीलाधाम मनोरमम् ॥  
द्विभुजं मुरलीहस्तं सस्मितं पीतवाससम् ॥११॥  
सद्रत्नभूषणौघेन भूषितं भक्तवत्सलम्॥  
चन्दनोक्षितसर्वाङ्गं कस्तूरीकुङ्कुमान्वितम् ॥ १८ ॥  
श्रीवत्सवक्षःसम्भ्राजत्कौस्तुभेन विराजितम् ॥  
सद्रत्नसाररचितकिरीटमुकुटोज्ज्वलम् ॥ १९ ॥  
रत्नसिंहासनस्थं च वनमालाविभूषितम् ॥  
तदेव परमं ब्रह्म भगवन्तं सनातनम् ॥ 1.2.२० ॥  
स्वेच्छामयं सर्वबीजं सर्वाधारं परात्परम् ॥  
किशोरवयसं शश्वद्गोपवेषविधायकम् ॥ २१ ॥  
कोटिपूर्णेन्दुशोभाढ्यं भक्तानुग्रहकारकम् ॥  
निरीहं निर्विकारं च परिपूर्णतमं विभुम् ॥२२॥  
रासमण्डलमध्यस्थं शान्तं रासेश्वरं वरम् ॥  
माङ्गल्यं मङ्गलार्हं च माङ्गल्यं मङ्गलप्रदम्॥२३॥  
परमानन्दबीजं च सत्यमक्षरमव्ययम् ॥ ।  
सर्वसिद्धेश्वरं सर्वसिद्धिरूपं च सिद्धिदम्॥२४॥  
प्रकृतेः परमीशानं निर्गुणं नित्यविग्रहम्॥  
आद्यं पुरुषमव्यक्तं पुरुहूतं पुरुष्टुतम्॥२५॥  
सत्यं स्वतन्त्रमेकं च परमात्मस्वरूपकम् ॥  
ध्यायन्ते वैष्णवाः शान्ताः शान्तं तन्परमायणम् ॥ २६ ॥  
एवंरूपं परं बिभ्रद्भगवानेक एव सः ॥  
दिग्भिश्च नभसा सार्द्धं शून्यं विश्वं ददर्श ह ॥२७॥  
इति श्रीब्रह्मवैवर्ते महापुराणे सौतिशौनकसंवादे ब्रह्मखण्डे परब्रह्मनिरूपणं नाम द्वितीयोऽध्यायः ॥ २ ॥