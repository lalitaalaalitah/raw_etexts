---
title: ०२४

---
नारायण उवाच ॥  
स्तुत्वा सोऽश्वपतिस्तेन सम्पूज्य विधिपूर्वकम् ॥  
ददर्श तत्र तां देवीं सहस्रार्कसमप्रभाम् ॥ १ ॥  
उवाच सा तं राजानं प्रसन्ना सस्मिता सती ॥  
यथा माता स्वपुत्रं च द्योतयन्ती दिशस्त्विषा ॥२॥  
सावित्र्युवाच ॥  
जानामि ते महाराज यत्ते मनसि वर्त्तते ॥  
वाञ्छितं तव पत्न्याश्च सर्वं दास्यामि निश्चितम् ॥३ ॥  
साध्वी कन्याभिलाषं च करोति तव कामिनी ॥  
त्वं प्रार्थयसि पुत्रं च भविष्यति च ते क्रमात् ॥ ४ ॥  
इत्युक्त्वा सा महादेवी ब्रह्मलोकं जगाम ह ॥  
राजा जगाम स्वगृहं तत्कन्याऽऽदौ बभूव ह ॥ ५ ॥  
राज्ञो धनाच्च सावित्र्या बभूव कमला कला ॥  
सावित्रीति च तन्नाम चकाराश्वपतिर्नृपः ॥ ६ ॥  
कालेन सा वर्द्धमाना बभूव च दिने दिने ॥  
रूपयौवनसम्पन्ना शुक्ले चन्द्रकला यथा ॥ ७ ॥  
सा वरं वरयामास द्युमत्सेनात्मजं तदा॥  
सावित्री सत्यवन्तं च नानागुणसमन्वितम् ॥ ॥८॥  
राजा तस्मै ददौ तां च रत्नभूषणभूषिताम् ॥  
स च सार्धं कौतुकेन तां गृहीत्वा गृहं ययौ॥९॥  
स च संवत्सरेऽतीते सत्यवान्सत्यविक्रमः ॥  
जगाम फलकाष्ठार्थं प्रहर्षं पितुराज्ञया ॥2.24.१०॥  
जगाम तत्र सावित्री तत्पश्चाद्दैवयोगतः ॥  
निपत्य वृक्षाद्दैवेन प्राणांस्तत्याज सत्यवान् ॥ ११ ॥  
यमस्तज्जीवपुरुषं बद्ध्वाङ्गुष्ठसमं मुने ॥  
गृहीत्वा गमनं चक्रे तत्पश्चात्प्रययौ सती ॥ १२ ॥  
पश्चात्तां सुन्दरीं दृष्ट्वा यमः संयमिनीपतिः ॥  
उवाच मधुरं साध्वीं साधूनां प्रवरो महान् ॥ १३ ॥  
यम उवाच ॥  
अहो क्व यासि सावित्रि गृहीत्वा मानुषीं तनुम् ॥  
यदि यास्यसि कान्तेन सार्धं देहं तदा त्यज ॥ १४ ॥  
गन्तुं मर्त्त्यो न शक्नोति गृहीत्वा पाञ्चभौतिकम्॥  
देहं च यमलोकं च नश्वरं नश्वरः सदाः ॥ १५ ॥  
पूर्णश्च भर्त्तुस्ते कालः ह्यभवद्भारते सति ॥  
स कर्मफलभोगार्थं सत्यवान्याति मद्गृहम् ॥ १६ ॥  
कर्मणा जायते जन्तुः कर्मणैव प्रलीयते ॥  
सुखं दुःखं भयं शोकं कर्मणैव प्रपद्यते ॥ १७ ॥  
कर्मणेन्द्रो भवेज्जीवो ब्रह्मपुत्रः स्वकर्मणा ॥  
स्वकर्मणा हरेर्दासो जन्मादिरहितो भवेत् ॥ १६ ॥  
स्वकर्मणा सर्वसिद्धिममरत्वं लभेद् ध्रुवम् ॥  
लभेत्स्वकर्मणा विष्णोः सालोक्यादिचतुष्टयम् ॥ १९ ॥  
कर्मणा ब्राह्मणत्वं च मुक्तत्वं च स्वकर्मणा ॥  
सुरत्वं च मनुत्वं च राजेन्द्रत्वं लभेन्नरः ॥ 2.24.२० ॥  
कर्मणा च मुनीन्द्रत्वं तपस्वित्वं च कर्मणा ॥  
कर्मणा क्षत्रियत्वं च वैश्यत्वं च स्वकर्मणा ॥ २१ ॥  
कर्मणा चैव शूद्रत्वमन्त्यजत्वं स्वकर्मणा ॥ २२ ॥  
स्वकर्मणा च म्लेच्छत्वं लभते नात्र संशयः ॥  
स्वकर्मणा जङ्गमत्वं स्थावरत्वं स्वकर्मणा ॥ २३ ॥  
स्वकर्मणा च शैलत्वं वृक्षत्वं च स्वकर्मणा ॥  
स्वकर्मणा पशुत्वं च पक्षित्वं च स्वकर्मणा ॥ २४ ॥  
स्वकर्मणा क्षुद्रजन्तुः कृमित्वं च स्वकर्मणा ॥  
स्वकर्मणा च सर्पत्वं गन्धर्वत्वं स्वकर्मणा ॥ २५ ॥  
स्वकर्मणा राक्षसत्वं किन्नरत्वं स्वकर्मणा ॥  
स्वकर्मणा च यक्षत्वं कूष्माण्डत्वं स्वकर्मणा ॥ २६ ॥  
स्वकर्मणा च प्रेतत्वं वेतालत्वं स्वकर्मणा॥  
भूतत्वं च पिशाचत्वं डाकिनीत्वं स्वकर्मणा ॥ २७ ॥  
दैत्यत्वं दानवत्वं चाप्यसुरत्वं स्वकर्मणा ॥  
कर्मणा पुण्यवाञ्जीवो महापापी स्वकर्मणा ॥ २८ ॥  
कर्मणा सुन्दरोऽरोगी महारोगी च कर्मणा ॥  
कर्मणा चान्धः काणश्च कुत्सितश्च स्वकर्मणा ॥ २९ ॥  
कर्मणा नरकं यान्ति जीवाः स्वर्गं स्वकर्मणा ॥  
कर्मणा शक्रलोकं च सूर्य्यलोकं स्वकर्मणा ॥ 2.24.३० ॥  
कर्मणा चन्द्रलोकं च वह्निलोकं स्वकर्मणा ॥  
कर्मणा वायुलोकं च कर्मणा वरुणालयम् ॥ ३१ ॥  
तथा कुबेरलोकं च नरो याति स्वकर्मणा ॥  
कर्मणा ध्रुवलोकं च शिवलोकं स्वकर्मणा ॥ ३२ ॥  
याति नक्षत्रलोकं च सत्यलोकं स्वकर्मणा ॥  
जनोलोकं तपोलोकं महर्लोकं स्वकर्मणा ॥ ३३ ॥  
स्वकर्मणा च पातालं ब्रह्मलोकं स्वकर्मणा ॥  
कर्मणा भारतं पुण्यं सर्वेप्सितवरप्रदम् ॥ ३४ ॥  
कर्मणा याति वैकुण्ठं गोलोकं च निरामयम् ॥  
कर्मणा चिरजीवी च क्षणायुश्च स्वकर्मणा ॥ ३५ ॥  
कर्मणा कोटिकल्पायुः क्षीणायुश्च स्वकर्मणा ॥  
जीवसञ्चारमात्रायुर्गर्भे मृत्युः स्वकर्मणा ॥ ३६ ॥  
इत्येवं कथितं सर्वं मया तत्त्वं च सुन्दरि ॥  
कर्मणा ते मृतो भर्त्ता गच्छ वत्से यथासुखम् ॥ ३७ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे कर्मविपाके कर्मणः सर्वहेतुत्वप्रदर्शनं नाम चतुर्विंशतितमोऽध्यायः ॥ २४ ॥