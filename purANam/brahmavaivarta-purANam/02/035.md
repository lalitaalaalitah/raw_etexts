---
title: ०३५

---
नारद उवाच ॥  
श्रीकृष्णस्यात्मनश्चैव निर्गुणस्य निराकृतेः ॥  
सावित्रीयमसंवादे श्रुतं सुविमलं यशः ॥१॥  
तद्गुणोत्कीर्त्तनं सत्यं मङ्गलानां च मङ्गलम् ॥  
अधुना श्रोतुमिच्छामि लक्ष्म्युपाख्यानमीश्वर॥२॥  
केनादौ पूजिता साऽपि किम्भूता केन वा पुरा ॥  
तद्गुणोत्कीर्त्तनं सत्यं वद वेदविदां वर॥। ॥ ३ ॥  
नारायण उवाच ॥  
सृष्टेरादौ पुरा ब्रह्मन्कृष्णस्य परमात्मनः ॥  
देवी वामांशसम्भूता चासीत्सा रासमण्डले ॥ ४ ॥  
अतीव सुन्दरी श्यामा न्यग्रोधपरिमण्डला ॥  
यथा द्वादशवर्षीया रम्या सुस्थिरयौवना ॥ ५ ॥  
श्वेतचम्पकवर्णाभा सुखदृश्या मनोहरा ॥  
शरत्पार्वणकोटीन्दुप्रभासंशोभितानना ॥ ६ ॥  
शरन्मध्याह्नपद्मानां शोभाशोभितलोचना ॥  
सा च देवी द्विधाभूता सहसैवेश्वरेच्छया ॥ ७ ॥  
समा रूपेण वर्णेन तेजसा वयसा त्विषा ॥  
यशसा वाससा मूर्त्या भूषूणेन गुणेन च ॥ ८ ॥  
स्मितेन वीक्षणेनैव वचसा गमनेन च ॥  
मधुरेण स्वरेणैव नयेनानुनयेन च ॥ ९ ॥  
तद्वामांशा महालक्ष्मीर्दक्षिणांशा च राधिका ॥  
राधाऽऽदौ वरयामास द्विभुजं च परात्परम् ॥ 2.35.१० ॥  
महालक्ष्मीश्च तत्पश्चाच्चकमे कमनीयकम् ॥  
कृष्णस्तद्गौरवेणैव द्विधारूपो बभूव ह ॥ ११ ॥  
दक्षिणांशो वै द्विभुजो वामांशश्च चतुर्भुजः ॥  
चतुर्भुजाय द्विभुजो महालक्ष्मीं ददौ पुरा ॥ १२ ॥  
लक्ष्यते दृश्यते विश्वं स्निग्धदृष्ट्या ययाऽनिशम्॥  
देवीषु या च महती महालक्ष्मीश्च सा स्मृता ॥१३॥  
द्विभुजो राधिकाकान्तो लक्ष्मीकान्तश्चतुर्भुजः॥  
गोलोके द्विभुजस्तस्थौ गोपैर्गोपीभिरावृतः॥१४॥  
चतुर्भुजश्च वैकुण्ठं प्रययौ पद्मया सह ॥  
सर्वांशेन समौ तौ द्वौ कृष्णनारायणौ परौ॥१५॥  
महालक्ष्मीश्च योगेन नानारूपा बभूव सा॥  
वैकुण्ठे च महालक्ष्मीः परिपूर्णतमा परा॥१६॥  
शुद्धसत्त्वस्वरूपा च सर्वसौभाग्यसंयुता॥  
प्रेम्णा सा वै प्रधाना च सर्वासु रमणीषु च॥१७॥  
स्वर्गे च स्वर्गलक्ष्मीश्च शक्रसम्पत्स्वरूपिणी॥  
पातालेषु च मर्त्येषु राजलक्ष्मीश्च राजसु॥१८॥  
गृहलक्ष्मीर्गृहेष्वेव गृहिणी च कलांशया॥  
सम्पत्स्वरूपा गृहिणां सर्वमङ्गलमङ्गला॥१९॥  
गवां प्रसूः सा सुरभिर्दक्षिणा यज्ञकामिनी॥  
क्षीरोदसिन्धु कन्या सा श्रीरूपा पद्मिनीषु च॥2.35.२०॥  
शोभारूपा च चन्द्रे सा सूर्य्यमण्डलमण्डिता॥  
विभूषणेषु रत्नेषु फलेषु जलजेषु च ॥२१॥  
नृपेषु नृपपत्नीषु दिव्यस्त्रीषु गृहेषु च ॥  
सर्वसस्येषु वस्त्रेषु स्थाने सा संस्कृते तथा ॥ २२ ॥  
प्रतिमासु च देवानां मङ्गलेषु घटेषु च ॥  
माणिक्येषु च मुक्तासु माल्येषु च मनोहरा ॥२३॥  
मणीन्द्रेषु च हारेषु क्षीरं वै चन्दनेषु च ॥  
वृक्षशाखासु रम्यासु नवमेघेषु वस्तुषु ॥ २४ ॥  
वैकुण्ठे पूजिता साऽऽदौ देवी नारायणेन च ॥  
द्वितीये ब्रह्मणा भक्त्या तृतीये शङ्करेण च ॥ २५ ॥  
विष्णुना पूजिता सा च क्षीरोदे भारते मुने ॥  
स्वायम्भुवेन मनुना मानवेन्द्रैश्च सर्वतः ॥ २६ ॥  
ऋषीन्द्रैश्च मुनीन्द्रैश्च सद्भिश्च गृहिभिर्भवेत् ॥  
गन्धर्वाद्यैश्च नागाद्यैः पातालेषु च पूजिता ॥ २७ ॥  
शुक्लाष्टम्यां भाद्रपदे पूजा वै ब्रह्मणा कृता ॥  
भक्त्या च पक्षपर्यन्तं त्रिषु लोकेषु नारद ॥ २८ ॥  
चैत्रे पौषे च भाद्रे च पुण्ये मङ्गलवासरे ॥  
विष्णुना निर्मिता पूजा त्रिषु लोकेषु भक्तितः ॥ २९ ॥  
वर्षान्ते पौषसङ्क्रान्त्यां मेध्यामावाह्य चाङ्गणे ॥  
मनुस्तां पूजयामास सा भूता भुवनत्रये ॥ 2.35.३० ॥  
राज्ञा सम्पूजिता सा वै मङ्गलेनैव मङ्गला॥  
केदारेणैव नीलेन नलेन सुबलेन च ॥ ३१ ॥  
ध्रुवेणौत्तानपादेन शक्रेण बलिना तथा ॥  
कश्यपेन च दक्षेण मनुना च विवस्वता ॥ ३२ ॥  
प्रियव्रतेन चन्द्रेण कुबेरेणैव वायुना ॥  
यमेन वह्निना चैव वरुणेनैव पूजिता ॥ ३३ ॥  
एवं सर्वत्र सर्वैश्च वन्दिता पूजिता सदा ॥  
सर्वैश्वर्य्याधिदेवी सा सर्वसम्पत्स्वरूपिणी ॥ ३४ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे लक्ष्म्युपाख्याने लक्ष्मीस्वरूपपूजादिवर्णनं नाम पञ्चत्रिंशोऽध्यायः ॥ ३५ ॥