---
title: ००९

---
नारद उवाच॥  
भूमिदानकृतं पुण्यं पापं तद्धरणेन यत् ॥  
परभूमौ श्राद्धरूपं कूपे कुपदजं तथा ॥ १ ॥  
अम्बुवीचीभूखननबीजत्यागजमेव च ॥  
दीपादिस्थापनात्पापं श्रोतुमिच्छामि यत्नतः ॥ २ ॥  
अन्यद्वा पृथिवीजन्यं पापं यत्प्रश्नतः परम् ॥  
यदस्ति तत्प्रतीकारं वद वेदविदां वर ॥३॥  
नारायण उवाच॥  
वितस्तिमात्रं भूमिं च यो ददाति च भारते॥  
सन्ध्यापूताय विप्राय स यायाद्विष्णुमन्दिरम् ॥४॥  
भूमिं च सर्वसस्याढ्या ब्राह्मणाय ददाति यः॥  
भूमिरेणुप्रमाणे च वर्षे विष्णुपदे वसेत्॥५॥  
ग्रामं भूमिं च धान्यं च यो ददात्याददाति यः ॥  
सर्वपापाद्विनिर्मुक्तौ चोभौ वैकुण्ठवासिनौ ॥ ६ ॥  
भूमिदानं च तत्काले यः साधुश्चानुमोदते ॥  
स प्रयाति च वैकुण्ठं मित्रगोत्रसमन्वितः ॥ ७ ॥  
स्वदत्तां परदत्तां वा ब्रह्मवृत्तिं हरेत्तु यः ॥  
कालसूत्रे तिष्ठति स यावच्चन्द्रदिवाकरौ ॥ ८ ॥  
तत्पुत्रपौत्रप्रभृतिर्भूमिहीनः श्रिया हतः ॥  
सुखहीनो दरिद्रः स्यादन्ते याति च रौरवम् ॥ ९ ॥  
गवां मार्गं विनिष्कृष्य यश्च सस्यं ददाति सः ॥  
दिव्यं वर्षशतं चैव कुम्भीपाके च तिष्ठति ॥ 2.9.१० ॥  
गोष्ठं तडागं निष्कृष्य मार्गं सस्यं ददाति यः ॥  
स च तिष्ठत्यसीपत्रे यावदिन्द्राश्चतुर्दश ॥ ११ ॥  
न पञ्चपिण्डमुद्धृत्य स्नाति कूपे परस्य यः॥  
प्राप्नोति नरकं चैव न स्नानफलमेव च ॥१२॥  
कामी भूमौ च रहसि बीजत्यागं करोति यः ॥  
स्निग्धरेणुप्रमाणं च वर्षं तिष्ठति रौरवे ॥ १३ ॥  
अम्बुवीच्यम्बुखननं यः करोति च मानवः ॥  
स याति कृमिदंशं च स्थितिस्तत्र चतुर्युगम् ॥ १४ ॥  
परकीये लुप्तकूपे कूपं मूढः करोति यः ॥  
पुष्करिण्यां च लुप्तायां तां ददाति च यो नरः ॥ १५ ॥  
सर्वं फलं परस्यैव तप्तसूर्मिं व्रजेत्तु सः ॥  
तत्र तिष्ठति सन्तप्तो यावदिद्राश्चतुर्दश ॥ १५ ॥  
परकीयतडागे च पङ्कमुद्धृत्य चोत्सृजेत् ॥  
रेणुप्रमाणवर्षं च ब्रह्मलोके वसेन्नरः ॥१७॥  
पिण्डं पित्रे भूतिभर्त्तुर्न प्रदाय च मानवः ॥  
श्राद्धं करोति यो मूढो नरकं याति निश्चितम् ॥ १८ ॥  
भूमौ दीपं योऽर्पयति सोऽन्धः सप्तसु जन्मसु ॥  
भूमौ शङ्खं च संस्थाप्य कुष्ठं जन्मान्तरे लभेत् ॥ १९ ॥  
मुक्तामाणिक्यहीरं च सुवर्णं च मणिं तथा ॥  
यश्च संस्थापयेद्भूमौ दरिद्रः सप्तजन्मसु ॥ 2.9.२० ॥  
शिवलिङ्गं शिलामर्च्यां यश्चार्पयति भूतले ॥  
शतमन्वन्तरं यावत्कृमिभक्षे स तिष्ठति ॥२१॥  
सूक्तं मन्त्रं शिलातोयं पुष्पं च तुलसीदलम् ॥  
यश्चार्पयति भूमौ च स तिष्ठेन्नरके युगम् ॥२२॥  
जपमालां पुष्पमालां कर्पूरं रोचनां तथा ॥  
यो मूढश्चार्पयेद्भूमौ स याति नरकं ध्रुवम् ॥ २३ ॥  
मुने चन्दनकाष्ठं च रुद्राक्षं कुशमूलकम् ॥  
संस्थाप्य भूमौ नरके वसेन्मन्वन्तरावधि ॥ २४ ॥  
पुस्तकं यज्ञसूत्रं च भूमौ संस्थापयेत्तु यः॥  
न भवेद्विप्रयोनौ च तस्य जन्मान्तरे जनिः॥२९॥  
ब्रह्महत्यासमं पापमिह वै लभते ध्रुवम्॥  
ग्रन्थियुक्तं यज्ञसूत्रं पूज्यं स्यात्सर्ववर्णकैः ॥ २६ ॥  
यज्ञं कृत्वा तु यो भूमिं क्षीरेण नहि सिञ्चति॥  
स याति तप्तसूर्मिं च सन्तप्तः सर्वजन्मसु ॥२७॥  
भूकम्पे ग्रहणे यो हि करोति खननं भुवः ॥  
जन्मान्तरे महापापी सोऽङ्गहीनो भवेद्ध्रुवम् ॥२८॥  
भवनं यत्र सर्वेषां भूमिस्तन प्रकीर्त्तिता॥।  
वसुरत्नं या दधाति वसुधा च वसुन्धरा॥२९॥  
हरेरूरौ च या जाता सा चोर्वी परिकीर्त्तिता ॥  
धरा धरित्री धरणी सर्वेषां धरणात्तु या ॥ 2.9.३० ॥  
इज्या च यागभरणात्क्षोणी क्षीणा लये च या ॥  
महालये क्षयं याति क्षितिस्तेन प्रकीर्तिता ॥ ३१ ॥  
काश्यपी कश्यपस्येयमचला स्थितिरूपतः ॥  
विश्वम्भरा तद्धरणाच्चानन्ताऽनन्तरूपतः ॥ ३२ ॥  
पृथ्वी पृधुककन्यात्वाद्विस्तृतत्वान्मही मुने ॥ ३३ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनाराणयसंवादे पृथिव्युपाख्यानं नाम नवमोऽध्यायः ॥ ९ ॥