---
title: ०१३

---
नारद उवाच ॥  
नारायणप्रिया साध्वी कथं सा च बभूव ह॥  
तुलसी कुत्र सम्भूता का वा सा पूर्वजन्मनि ॥१॥  
कस्य वा सा कुले जाता कस्य कन्या तपस्विनी ॥  
केन वा तपसा सा च सम्प्राप प्रकृतेः परम् ॥ २ ॥  
निर्विकल्पं निरीहं च सर्वसाक्षिस्वरूपकम् ॥  
नारायणं परं ब्रह्म परमात्मानमीश्वरम्॥ ॥३॥  
सर्वाराध्यं च सर्वेशं सर्वज्ञं सर्वकारणम् ॥  
सर्वाधारं सर्वरूपं सर्वेषां परिपालनम् ॥४॥  
कथमेतादृशी देवी वृक्षत्वं समवाप ह॥  
कथं साऽप्यसुरग्रस्ता सम्बभूव तपस्विनी ॥ ५ ॥  
सन्दिग्धं मे मनो लोलं प्रेरयेन्मां मुहुर्मुहुः ॥  
छेत्तुमर्हसि सन्देहं सर्वसन्देहभञ्जना। ॥ ६ ॥  
नारायण उवाच ॥  
मनुश्च दक्षसावर्णिः पुण्यवान्वैष्णवः शुचिः ॥  
यशस्वी कीर्तिमांश्चैव विष्णोरंशसमुद्भवः ॥ ७ ॥  
तत्पुत्रो धर्मसावर्णिर्धर्मिष्ठो वैष्णवः शुचिः ॥  
तत्पुत्रो विष्णुसावर्णिर्वैष्णवश्च जितेन्द्रियः ॥ ८ ॥  
तत्पुत्रो देवसावर्णिर्विष्णुव्रतपरायणः ॥  
तत्पुत्रो राजसावर्णिर्महाविष्णुपरायणः ॥ ९ ॥  
वृषध्वजश्च तत्पुत्रो वृषध्वजपरायणः ॥  
यस्याश्रमे स्वयं शम्भुरासीद्दैवयुगत्रयम् ॥ 2.13.१० ॥  
पुत्रादपि परः स्नेहो नृपे तस्मिञ्छिवस्य च ॥  
न च नारायणं मेने न च लक्ष्मीं सरस्वतीम् ॥ ११ ॥  
पूजां च सर्वदेवानां दूरीभूतां चकार सः ॥  
भाद्रे मासि महालक्ष्मीपूजां मत्तोऽत्यजन्नृपः ॥ १२ ॥  
माघे सरस्वतीपूजां दूरीभूतां चकार सः ॥  
यज्ञं च विष्णुपूजां च निनिन्दे न चकार सः ॥ १३ ॥  
न कोऽपि देवो भूपेन्द्रं शशाप शिवकारणात् ॥  
भ्रष्टश्रीर्भव भूपेति चाशपत्तं दिवाकरः ॥ १४ ॥  
शूलं गृहीत्वा तं सूर्य्यं धृतवाच्छङ्करः स्वयम् ॥  
पित्रा सार्द्ध दिनेशश्च ब्रह्माणं शरणं ययौ ॥ १५ ॥  
शिवस्त्रिशूलहस्तश्च ब्रह्मलोकं ययौ क्रुधा ॥  
ब्रह्मा सूर्य्यं पुरस्कृत्य वैकुण्ठं च ययौ भिया ॥ १६ ॥  
शूलं गृहीत्वा तत्रापि धृतवाञ्छङ्करो रविम् ॥  
ब्रह्मकश्यपमार्त्तण्डाः सन्त्रस्ताः शुष्कतालुकाः ॥ १७ ॥  
नारायणं च सर्वेशं ते ययुः शरणं भिया ॥  
मूर्ध्ना प्रणेमुस्ते गत्वा तुष्टुवुश्च पुनः पुनः ॥ १८ ॥  
सर्वे निवेदनं चक्रुर्भियस्ते कारणं हरौ ॥ १९ ॥  
नारायणश्च कृपयाऽभयं तेभ्यो ददौ मुने ॥  
स्थिरा भवत हे भीता भयं किं वो मयि स्थिते॥2.13.२०॥  
स्मरन्ति ये यत्र तत्र मां विपत्तौ भयान्विताः ॥  
तांस्तत्र गत्वा रक्षामि चक्र हस्तस्त्वरान्वितः ॥ २१ ॥  
पाताऽहं जगतां देवः कर्त्ताऽहं सततं सदा ॥  
सृष्ट्वा च ब्रह्मरूपेण संहर्त्ता शिवरूपतः ॥ २२ ॥  
शिवोऽहं त्वमहं चापि सूर्य्योऽहं त्रिगुणात्मकः ॥  
विधाय नानारूपं च कुर्यां सृष्ट्यादिकाः क्रियाः ॥ २३ ॥  
यूयं गच्छत भद्रं वो भविष्यति भयं कुतः ॥  
अद्यप्रभृति वो नास्ति मद्वराच्छङ्कराद्भयम् ॥ २४ ॥  
आशुतोषः स भगवाञ्छरण्यश्च सतां गतिः ॥  
भक्ताधीनश्च भक्तेशो भक्तात्मा भक्तवत्सलः ॥२५॥  
सुदर्शनं शिवश्चैव मम प्राणाधिकप्रियौ ॥  
ब्रह्माण्डेषु न तेजस्वी हे ब्रह्मन्ननयोः परः॥ २६ ॥  
शक्तः स्रष्टुं महादेवः सूर्य्यकोटिं च लीलया ॥  
कोटिं च ब्रह्मणामेवं किमसाध्यं च शूलिनः ॥ २७ ॥  
बाह्यज्ञानं तन्न किञ्चिद्ध्यायतो मां दिवानिशम् ॥  
मन्नाम मद्गणं भक्त्या पञ्चवक्त्रेण गीयते ॥२८॥  
अहमेव चिन्तयामि तत्कल्याणं दिवानिशम् ॥  
ये यथा मां प्रपद्यन्ते तांस्तथैव भजाम्यहम् ॥ २९ ॥  
शिवस्वरूपो भगवाञ्छिवाधिष्ठातृदेवता ॥  
शिवो भवति यस्माच्च शिवं तेन विदुर्बुधाः ॥ 2.13.३० ॥  
एतस्मिन्नन्तरे तत्र चागमच्छङ्करः स्वयम् ॥  
शूलहस्तो वृषारूढो रक्तपङ्कजलोचनः ॥ ३१ ॥  
अवरुह्य वृषात्तूर्णं भक्तिनम्रात्मकन्धरः ॥  
ननाम भक्त्या तं शान्तं लक्ष्मीकान्तं परात्परम् ॥ ३२ ॥  
रत्नसिंहासनस्थं च रत्नालङ्कारभूषितम् ॥  
किरीटिनं कुण्डलिनं चक्रिणं वनमालिनम् ॥ ३३ ॥  
नवीननीरदश्यामं सुन्दरं च चतुर्भुजम् ॥  
चतुर्भुजैः सेवितं च श्वेतचामरवायुना ॥ ३४ ॥  
चन्दनोक्षितसर्वाङ्गं भूषितं पीतवाससा॥  
लक्ष्मीप्रदत्तताम्बूलं भुक्तवन्तं च नारद ॥ ३५ ॥  
विद्याधरीनृत्यगीतं शृण्वन्तं सस्मितं मुदा ॥  
ईश्वरं परमात्मानं भक्तानुग्रहविग्रहम् ॥ ३६ ॥  
तं ननाम महादेवो ब्रह्माणं च ननाम सः ॥  
ननाम सूर्य्यो भक्त्या च सन्त्रस्तश्चन्द्रशेखरम् ॥ ३७ ॥  
कश्यपश्च महाभक्त्या तुष्टाव च ननाम च ॥  
शिवः संस्तूय सर्वेशं समुवास सुखासने ॥ ॥ ३८ ॥  
सुखासने सुखासीनं विश्रान्तं चन्द्रशेखरम् ॥  
श्वेतचामरवातेन सेवितं विष्णुपार्षदैः ॥ ३९ ॥  
अक्रोधं सत्त्वसंसर्गात्प्रसन्नं सस्मितं मुदा ॥  
स्तूयमानं पञ्चवक्त्रैः परं नारायणं विभुम् ॥ 2.13.४० ॥  
तमुवाच प्रसन्नात्मा प्रसन्नं सुरसंसदि ॥  
पीयूषतुल्यं मधुरं वचनं सुमनोहरम् ॥ ४१ ॥  
श्रीभगवानुवाच ॥  
अत्यन्तमुपहास्यं च शिवप्रश्नं शिवे शिवम् ॥  
लौकिकं वैदिकं चैव त्वां पृच्छामि तथा ऽपि शम्॥४२॥  
तपसां फलदातारं दातारं सर्वसम्पदाम्॥  
सम्पत्प्रश्नं तपःप्रश्नमयोग्यं त्वां च साम्प्रतम्॥४३॥  
ज्ञानाधिदेवे सर्वज्ञे ज्ञानं पृच्छामि किं वृथा ॥  
निरापदि विपत्प्रश्नमलं मृत्युञ्जये हरे ॥४४॥  
त्वामेव वाग्धनं प्रश्नमलं स्वाश्रयमागमे ॥  
आगतोऽसि कथं वेगादित्युवाच रमापतिः ॥ ४५ ॥  
श्रीमहादेव उवाच ॥  
वृषध्वजं च मद्भक्तं मम प्राणाधिकप्रियम् ॥  
सूर्य्यः शशाप इति मे हेतुरागमकोपयोः ॥ ४६ ॥  
पुत्रवात्सल्यशोकेन सूर्य्यं हन्तुं समुद्यतः ॥  
स ब्रह्माणं प्रपन्नश्च स सूर्य्यश्च विधिस्त्वयि ॥४७॥  
त्वां ये शरणमापन्ना ध्यानेन वचसाऽपि वा ॥  
निरापदस्ते निश्शङ्का जरा मृत्युश्च तैर्जितः ॥ ४८ ॥  
साक्षाद्ये शरणापन्नास्तत्फलं किं वदामि भोः ॥  
हरिस्मृतिश्चाभयदा सर्वमङ्गलदा सदा ॥ ४९ ॥  
किं मे भक्तस्य भविता तन्मे ब्रूहि जगत्प्रभो ॥  
श्रीहतस्यास्य मूढस्य सूर्य्यशापेन हेतुना ॥ 2.13.५० ॥  
श्रीभगवानुवाच ॥  
कालोऽतियातो दैवेन युगानामेकविंशतिः ॥  
वैकुण्ठे घटिकार्द्धेन शीघ्रं याहि नृपालयम्॥ ॥५१॥  
वृषध्वजो मृतः कालाद्दुर्निवार्य्यात्सुदारुणात् ॥  
हंसध्वजश्च तत्पुत्रो मृतः सोऽपि श्रिया हतः ॥५२॥  
तत्पुत्रौ च महाभागौ धर्मध्वजकुशध्वजौ ॥  
हतश्रियौ सूर्य्यशापात्तौ वै परमवैष्णवौ ॥ ५३ ॥  
राज्यभ्रष्टौ श्रिया भ्रष्टौ कमलातापसावुभौ ॥  
तयोश्च भार्य्ययोर्लक्ष्मीः कलया च जनिष्यति ॥५४॥  
सम्पद्युक्तौ तदा तौ च नृपश्रेष्ठौ भविष्यतः ॥  
मृतस्ते सेवकः शम्भो गच्छ यूयं च गच्छत॥५५॥  
इत्युक्त्वा च सलक्ष्मीकः सभातोऽभ्यन्तरं गतः ॥  
देवा जग्मुश्च संहृष्टाः स्वाश्रमं परमं मुदा॥५६॥  
शिवश्च तपसे शीघ्रं परिपूर्णतमो ययौ॥५७॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने त्रयोदशोऽध्यायः॥१३॥