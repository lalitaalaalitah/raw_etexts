---
title: ००६

---
नारायण उवाच ॥  
सरस्वती सा वैकुण्ठे स्वयं नारायणान्तिके ॥  
गङ्गाशापेन कलया कलहाद्भारते सरित् ॥ १ ॥  
पुण्यदा पुण्यजननी पुण्यतीर्थस्वरूपिणी ॥  
पुण्यवद्भिर्निषेव्या च स्थितिः पुण्यवतां मुने ॥ २ ॥  
तपस्विनां तपोरूपा तपस्याकाररूपिणी ॥  
कृतपापेध्मदाहाय ज्वलदग्निस्वरूपिणी ॥ ३ ॥  
ज्ञाने सरस्वतीतोये गतं यैर्मानवैर्भुवि ॥  
तेषां स्थितिश्च वैकुण्ठे सुचिरं हरिसंसदि ॥ ४ ॥  
भारते कृतपापश्च स्नात्वा तत्रैव लीलया ॥  
मुच्यते सर्वपापेभ्यो विष्णुलोके वसेच्चिरम् ॥ ९ ॥  
चतुर्दश्यां पौर्णमास्यामक्षयायां दिनक्षये ॥  
ग्रहणे च व्यतीपातेऽन्यस्मिन्पुण्यदिनेऽपि च ॥ ६ ॥  
अनुषङ्गेण यः स्नाति हेलया श्रद्धयाऽपि वा ॥  
सारूप्यं लभते नूनं वैकुण्ठे स हरेरपि ॥ ७ ॥  
सरस्वतीमन्त्रकं च मासमेकं तु यो जपेत् ॥  
महामूर्खः कवीन्द्रश्च स भवेन्नात्र संशयः ॥८॥  
नित्यं सरस्वतीतोये यः स्नात्वा मुण्डयेन्नरः ॥  
न गर्भवासं कुरुते पुनरेव स मानवः ॥ ९ ॥  
इत्येवं कथितं किञ्चिद्भारतीगुणकीर्त्तनम्॥  
सुखदं मोक्षदं सारं किं भूयः श्रोतुमिच्छसि ॥ 2.6.१० ॥  
सौतिरुवाच ॥  
नारायणवचः श्रुत्वा नारदो मुनिसत्तमः ॥  
पुनः पप्रच्छ सन्देहच्छेदं शौनक सत्वरम् ॥ ११ ॥  
नारद उवाच ॥  
कथं सरस्वती देवी गङ्गाशापेन भारते ॥  
कलया कलहेनैव समभूत्पुण्यदा सरित् ॥१२॥  
श्रवणे श्रुतिसाराणां वर्द्धते कौतुकं मम ॥  
कथामृतानां नो तृप्तिः केन श्रेयसि तृप्यते ॥१३॥  
कथं शशाप सा गङ्गा पूजितां तां सरस्वतीम् ॥  
शान्ता सत्त्वस्वरूपा च पुण्यदा सर्वदा नृणाम् ॥१४॥  
तेजस्विन्योर्द्वयोर्वादकारणं श्रुतिसुन्दरम् ॥  
सुदुर्लभं पुराणेषु तन्मे व्याख्यातुमर्हसि ॥ १९ ॥  
नारायण उवाच ॥  
शृणु नारद वक्ष्यामि कथामेतां पुरातनीम् ॥  
यस्याः स्मरणमात्रेण सर्वपापात्प्रमुच्यते ॥ १६ ॥  
लक्ष्मीस्सरस्वती गङ्गा तिस्रो भार्य्या हरेरपि ॥  
प्रेम्णा समास्तास्तिष्ठन्ति सततं हरिसन्निधौ ॥ १७ ॥  
चकार सैकदा गङ्गा विष्णोर्मुखनिरीक्षणम्॥  
सस्मिता च सकामा च सकटाक्षं पुनः पुनः॥१८॥  
विभुर्जहास तद्वक्त्रं निरीक्ष्य च मुदा क्षणम् ॥  
क्षमां चकार तद्दृष्ट्वा लक्ष्मीर्नैव सरस्वती॥१९॥  
बोधयामास तां पद्मा सत्त्वरूपा च सस्मिता ॥  
क्रोधाविष्टा च सा वाणी न च शान्ता बभूव ह ॥ 2.6.२० ॥  
उवाच गङ्गां भर्त्तारं रक्तास्या रक्तलोचना ॥  
कम्पिता कोपवेगेन शश्वत्प्रस्फुरिताधरा ॥२१॥  
सरस्वत्युवाच ॥  
सर्वत्र समताबुद्धिः सद्भर्तुः कामिनीः प्रति ॥  
धर्मिष्ठस्य वरिष्ठस्य विपरीता खलस्य च ॥ २२ ॥  
ज्ञातं सौभाग्यमधिकं गङ्गायां ते गदाधर ॥  
कमलायां च तत्तुल्यं न च किञ्चिन्मयि प्रभो ॥२३॥  
गङ्गायाः पद्मया सार्द्धं प्रीतिश्चापि सुसम्मता ॥  
क्षमां चकार तेनेदं विपरीतं हरिप्रिया ॥ २४ ॥  
किं जीवनेन मेऽत्रैव दुर्भगायाश्च साम्प्रतम् ॥  
निष्फलं जीवनं तस्या या पत्युः प्रेमवञ्चिता ॥२५॥  
त्वां सर्वेशं सत्त्वरूपं ये वदन्ति मनीषिणः ॥  
ते च मूर्खा न वेदज्ञा न जानन्ति मतिं तव ॥२६॥  
सरस्वतीवचः श्रुत्वा दृष्ट्वा तां कोपसंयुताम् ॥  
मनसा तु समालोच्य स जगाम बहिः सभाम् ॥ २७ ॥  
गते नारायणे गङ्गामवोचन्निर्भयं रुषा ॥  
रागाधिष्ठातृ देवी सा वाक्यं श्रवणदुःसहम् ॥ २८ ॥  
हे निर्लज्जे सकामे त्वं स्वामिगर्वं करोषि किम् ॥  
अधिकं स्वामिसौभाग्यं विज्ञापयितुमिच्छसि ॥ २९ ॥  
मानहानिं करिष्यामि तवाद्य हरिसन्निधौ ॥  
किं करिष्यति ते कान्तो मम वै कान्तवल्लभे ॥2.6.३०॥  
इत्येवमुक्त्वा गङ्गाया जिघृक्षुं केशमुद्यताम् ॥  
वारयामास तां पद्मा मध्यदेशस्थिता सती ॥ ३१ ॥  
शशाप वाणी तां पद्मां महाकोपवती सती ॥  
वृक्षरूपा सरिद्रूपा भविष्यसि न संशयः ॥ ३२ ॥  
विपरीतं यतो दृष्ट्वा किञ्चिन्नो वक्तुमर्हसि ॥  
सन्तिष्ठसि सभामध्ये यथा वृक्षो यथा सरित् ॥ ३३ ॥  
शापं श्रुत्वा च सा देवी न शशाप चुकोप न ॥  
तत्रैव दुःखिता तस्थौ वाणीं धृत्वा करेण च ॥ ३४ ॥  
अत्युद्धतां च तां दृष्ट्वा कोपप्रस्फुरितानना ॥  
उवाच गङ्गा तां देवीं पद्मां पद्मविलोचना ॥ ३९ ॥  
गङ्गोवाच ॥  
त्वमुत्सृज महोग्रां तां पद्मे किं मे करिष्यति ॥  
वाग्दुष्टा वागधिष्ठात्री देवीयं कलहप्रिया ॥ ३६ ॥  
यावती योग्यताऽस्याश्च यावती शक्तिरेव वा ॥  
तथा करोतु वादं च मया सार्द्धं सुदुर्मुखा ॥ ३७ ॥  
स्वबलं यन्मम बलं विज्ञापयितुमर्हतु ॥  
जानन्तु सर्वे ह्युभयोः प्रभावं विक्रमं सति ॥ ३८ ॥  
इत्येवमुक्त्वा सा देवी वाण्यै शापं ददाविति ॥  
सरित्स्वरूपा भवतु सा या त्वामशपद्रुषा ॥ ३९ ॥  
अधो मर्त्यं सा प्रयातु सन्ति यत्रैव पापिनः ॥  
कलौ तेषां च पापांशं लभिष्यति न संशयः ॥ 2.6.४० ॥  
इत्येवं वचनं श्रुत्वा तां शशाप सरस्वती ॥  
त्वमेव यास्यसि महीं पापिपापं लभिष्यसि ॥ ४१ ॥  
एतस्मिन्नन्तरे तत्र भगवानाजगाम ह ॥  
चतुर्भुजश्चतुर्भिश्च पार्षदैश्च चतुर्भुजैः ॥ ४२ ॥  
सरस्वतीं करे धृत्वा वासयामास वक्षसि ॥  
बोधयामास सर्वज्ञः सर्वज्ञानं पुरातनम् ॥ ४३ ॥  
श्रुत्वा रहस्यं तासां च शापस्य कलहस्य च ॥  
उवाच दुःखितास्ताश्च वाक्यं सामयिकं विभुः ॥ ४४ ॥  
श्रीभगवानुवाच ॥  
लक्ष्मि त्वं कलया गच्छ धर्मध्वजगृहं शुभे ॥  
अयोनिसम्भवा भूमौ तस्य कन्या भविष्यसि ॥ ४५ ॥  
तत्रैव दैवदोषेण वृक्षत्वं च लभिष्यसि ॥  
मदंशस्यासुरस्यैव शङ्खचूडस्य कामिनी ॥ ४६ ॥  
भूत्वा पश्चाच्च मत्पत्नी भविष्यसि न संशयः ॥  
त्रैलोक्यपावनी नाम्ना तुलसीति च भारते ॥ ४७ ॥  
कलया च सरिद्भूत्वा शीघ्रं गच्छ वरानने ॥  
भारतं भारतीशापान्नाम्ना पद्मावती भव ॥ ४८ ॥  
गङ्गे यास्यसि चांशेन पश्चात्त्वं विश्वपावनी ॥  
भारतं भारतीशापात्पापदाहाय देहिनाम् ॥ ४९ ॥  
भगीरथस्य तपसा तेन नीता सुदुष्करात् ॥  
नाम्ना भागीरथी पूता भविष्यसि महीतले ॥ 2.6.५० ॥  
मदंशस्य समुद्रस्य जाया जाये ममाज्ञया ॥  
मत्त्कलांशस्य भूपस्य शन्तनोश्च सुरेश्वरि ॥ ५१ ॥  
गङ्गाशापेन कलया भारतं गच्छ भारति ॥  
कलहस्य फलं भुङ्क्ष्व सपत्नीभ्यां सहाच्युते ॥ ५२ ॥  
स्वयं च ब्रह्मसदनं ब्रह्मणः कामिनी भव ॥  
गङ्गा यातु शिवस्थानमत्र पद्मैव तिष्ठतु ॥ ५३ ॥  
शान्ता च् क्रोधरहिता मद्भक्ता मत्स्वरूपिणी ॥  
महासाध्वी महाभागा सुशीला धर्मचारिणी ॥ ५४ ॥  
यदंशकलया सर्वा धर्मिष्ठाश्च पतिव्रताः ॥  
शान्तरूपा सुशीलाश्च प्रतिविश्वेषु योषितः॥।  
तिस्रो भार्य्यास्त्रयः श्यालास्त्रयो भृत्याश्च बान्धवाः ॥  
ध्रुवं वेदविरुद्धाश्च न ह्येते मङ्गलप्रदाः ॥ ५६ ॥  
स्त्री पुंवच्च गृहे येषां गृहिणां स्त्रीवशः पुमान् ॥  
निष्फलं जन्म वै तेषामशुभं च पदे पदे ॥ ५७ ॥  
मुखदुष्टा योनिदुष्टा यस्य स्त्री कलहप्रिया ॥  
अरण्यं तेन गन्तव्यं महारण्यं गृहाद्वरम् ॥ ५८ ॥  
जनानां च स्थलानां च पुराणां प्राप्तिरेव च ॥  
सततं सुलभा तत्र न तेषां तद्गृहेऽपि च ॥ ५९ ॥  
वरमग्नौ स्थितिर्हिंस्रजन्तूनां सन्निधौ सुखम् ॥  
ततोऽपि दुःखं पुंसां च दुष्टस्त्रीसन्निधौ ध्रुवम् ॥ 2.6.६० ॥  
व्याधिज्वाला विषज्वाला वरं पुंसां वरानने ॥  
दुष्टस्त्रीणां मुखज्वाला मरणादतिरिच्यते ॥ ॥ ६१ ॥  
पुंसश्च स्त्रीजितस्येह जीवितं निष्फलं ध्रुवम् ॥  
यदह्ना कुरुते कर्म न तस्य फलभाग्भवेत् ॥ ६२ ॥  
स निन्दितोऽत्र सर्वत्र परत्र नरकं व्रजेत् ॥  
यशकीर्तिविहीनो यो जीवन्नपि मृतो हि सः ॥ ६३ ॥  
बह्वीनां च सपत्नीनां नैकत्र श्रेयसी स्थितिः ॥  
एकभार्य्यः सुखी नैव बहुभार्य्यः कदाचन ॥ ६४ ॥  
गच्छ गङ्गे शिवस्थानं ब्रह्मस्थानं सरस्वति ॥  
अत्र तिष्ठतु मद्देहे सुशीला कमलालया ॥६५॥  
सुसाध्या यस्य पत्नी च सुशीला च पतिव्रता॥  
इह स्वर्गसुखं तस्य धर्ममोक्षौ परत्र च॥६६॥  
पतिव्रता यस्य पत्नी स च मुक्तः शुचिः सुखी ॥  
जीवन्मृतोऽशुचिर्दुःखी दुश्शीलापतिरेव यः ॥ ६७ ॥  
इत्युक्त्वा जगतां नाथो विरराम च नारद ॥  
अत्युच्चै रुरुदुर्देव्यः समालिङ्ग्य परस्परम् ॥ ६८ ॥  
ताश्च सर्वाः समालोच्य क्रमेणोचुः सदीश्वरम् ॥  
कम्पिताः साश्रुनेत्राश्च शोकेन च भयेन च ॥ ६९ ॥  
सरस्वत्युवाच ॥  
प्रायश्चित्तं देहि नाथ दुष्टायां जन्मशोधकम् ॥  
सत्स्वामिना परित्यक्ताः कुत्र जीवन्ति काः स्त्रियः ॥2.6.७०॥  
देहत्यागं करिष्यामि ध्रुवं योगेन भारते ॥  
अत्युच्चतो निपतनं प्राप्तुमर्हति निश्चितम् ॥७१॥  
गङ्गोवाच ॥  
अहं केनापराधेन त्वया त्यक्ता जगत्पते ॥  
देहत्यागं करिष्यामि निर्दोषाया वधं लभ ॥ ७२ ॥  
निर्दोषकामिनीत्यागं कुरुते यो जनो भवे ॥  
स याति नरकं कल्पं किं ते सर्वेश्वरस्य वा ॥ ७३ ॥  
लक्ष्मीरुवाच ॥  
नाथ सत्त्वस्वरूपस्त्वं कोपः कथमहो तव ॥  
प्रसादं कुरु चास्मभ्यं सदीशस्य क्षमा वरा ॥ ७४ ॥  
भारतं भारतीशापाद्यास्यामि कलया यदि ॥  
कतिकालं स्थितिस्तत्र कदा द्रक्ष्यामि ते पदम् ॥७५॥  
दास्यन्ति पापिनः पापं मह्यं स्नानावगाहनात् ॥  
केन तस्माद्विमुक्ताऽहमागमिष्यामि ते पदम्॥७६॥  
कलया तुलसीरूपा धर्मध्वजसुता सती ॥  
भूत्वा कदा लभिष्यामि त्वत्पादाम्बुजमच्युत ॥ ७७ ॥  
वृक्षरूपा भविष्यामि तदधिष्ठातृदेवता ॥  
मामुद्धरिष्यसि कदा तन्मे ब्रूहि कृपानिधे ॥ ७८ ॥  
गङ्गा सरस्वतीशापाद्यदि यास्यति भारतम् ॥  
शापेन मुक्ता पापाच्च कदा त्वां वा लभिष्यति ॥ ७९ ॥  
गङ्गाशापेन सा वाणी यदि यास्यति भारतम् ॥  
कदा शापाद्विनिर्मुच्य लभिष्यति पदं तव ॥ 2.6.८० ॥  
तां वाणीं ब्रह्मसदनं गङ्गां वा शिवमन्दिरम् ॥  
गन्तुं वदसि हे नाथ तत्क्षमस्व च ते वचः ॥ ८१ ॥  
इत्युक्त्वा कमला कान्तपदं धृत्वा ननाम च ॥  
सुकेशैर्वेष्टयित्वा च रुरोद च पुनः पुनः ॥८२॥  
उवाच पद्मनाभस्तां प्रभां कृत्वा स्ववक्षसि॥  
ईषद्धासः प्रसन्नास्यो भक्तानुग्रहकारकः ॥ ८३ ॥  
नारायण उवाच ॥  
त्वद्वाक्यमाचरिष्यामि स्ववाक्यं च सुरेश्वरि ॥  
समतां च करिष्यामि शृणु तत्क्रममेव च ॥ ८४ ॥  
भारती यातु कलया सरिद्रूपा च भारतम् ॥  
अर्द्धांशा ब्रह्मसदनं स्वयं तिष्ठतु मद्गृहे ॥ ८५ ॥  
भगीरथेन नीता सा गङ्गा यास्यति भारतम् ॥  
पूतं कर्तुं त्रिभुवनं स्वयं तिष्ठतु मद्गृहे ॥ ८६ ॥  
तत्रैव चन्द्रमौलेश्च मौलिं प्राप्स्यति दुर्लभम् ॥  
ततः स्वभावतः पूताऽप्यतिपूता भविष्यति ॥ ८७ ॥  
कलांशांशेन गच्छ त्वं भारते कमलोद्भवे ॥  
पद्मावती सरिद्रूपा तुलसीवृक्षरूपिणी ॥ ८८ ॥  
कलेः पञ्चसहस्रे च गते वर्षे च मोक्षणम् ॥  
युष्माकं सरितां भूयो मद्गृहे चागमिष्यथ ॥ ॥ ८९ ॥  
सम्पदां हेतुभूता च विपत्तिः सर्वदेहिनाम् ॥  
विना विपत्तिर्महिमा केषां पद्मे भवेद्भवे ॥ 2.6.९० ॥  
मन्मन्त्रोपासकानां च सतां स्नानावगाहनात् ॥  
युष्माकं मोक्षणं पापात्पापिस्पर्शनहेतुकात् ॥ ९१ ॥  
पृथिव्यां यानि तीर्थानि सन्त्यसङ्ख्यानि सुन्दरि ॥  
भविष्यन्ति च पूतानि मद्भक्तस्पर्शदर्शनात् ॥ ९२ ॥  
मन्मन्त्रोपासका भक्ता भ्रमन्ते भारते सति ॥  
पूतं कर्त्तुं भारतं च सुपवित्रां वसुन्धराम् ॥ ९३ ॥  
मद्भक्ता यत्र तिष्ठन्ति पादं प्रक्षालयन्ति च ॥  
तत्स्थानं च महातीर्थं सुपवित्रं भवेद्ध्रुवम् ॥ ९४ ॥  
स्त्रीघ्नो गोघ्नः कृतघ्नश्च ब्रह्मघ्नो गुरुतल्पगः ॥  
जीवन्मुक्तो भवेत्पूतो मद्भक्तस्पर्शदर्शनात् ॥ ९५ ॥  
एकादशीविहीनश्च सन्ध्याहीनोऽपि नास्तिकः ॥  
वृषवाहो भवेत्पूतो मद्भक्तस्पर्शदर्शनात् ॥ ९६ ॥  
असिजीवी मषीजीवी धावकः शूद्रयाजकः ॥  
वृषवाहो भवेत्पूतो मद्भक्तस्पर्शदर्शनात् ॥ ९७ ॥  
विश्वासघाती मित्रघ्नो मिथ्यासाक्ष्यप्रदायकः ॥  
न्यासहारी भवेत्पूतो मद्भक्तस्पर्शदर्शनात् ॥ ९८ ॥  
ऋणग्रस्तो वार्द्धुषिको जारजः पुंश्चलीपतिः ॥  
पूतश्च पुंश्चलीपुत्रो मद्भक्तस्पर्शदर्शनात् ॥ ९९ ॥  
शूद्राणां सूपकारश्च देवलो ग्रामयाजकः ॥  
अदीक्षितो भवेत्पूतो मद्भक्तस्पर्शदर्शनात् ॥ 2.6.१०० ॥  
अश्वत्थघातकश्चैव मद्भक्तानां च निन्दकः ॥  
अनिवेदितभोजी च पूतो मद्भक्तदर्शनात् ॥ १०१ ॥  
मातरं पितरं भार्य्यां भ्रातरं तनयं सुताम्॥  
गुरोः कुलं च भगिनीं वंशहीनं च बान्धवम् ॥ १०२ ॥  
श्वश्रूं च श्वशुरं चैव यो न पुष्णाति नारद ॥  
स महापातकी पूतो मद्भक्तस्पर्शदर्शनात् ॥ १०३॥  
देवद्रव्यापहारी च विप्रद्रव्यापहारकः ॥  
लाक्षालोहरसानां च विक्रेता दुहितुस्तथा ॥ १०४ ॥  
महापातकिनश्चैते शूद्राणां शवदाहकाः ॥  
भवेयुरेते पूताश्च मद्भक्तस्पर्शदर्शनात् ॥ १०५ ॥  
लक्ष्मीरुवाच ॥  
भक्तानां लक्षणं ब्रूहि भक्तानुग्रहकारक ॥  
येषां सन्दर्शनस्पर्शात्सद्यः पूता नराधमाः ॥ १०६ ॥  
हरिभक्तिविहीनाश्च महाहङ्कारसंयुताः ॥  
स्वप्रशंसारता धूर्त्ताः शठा वै साधु निन्दकाः ॥ १०७ ॥  
पुनन्ति सर्वतीर्थानि येषां स्नानावगाहनात् ॥  
येषां च पादरजसा पूता पादोदकान्मही ॥ १०८ ॥  
येषां सन्दर्शनं स्पर्शं देवा वाञ्छन्ति भारते ॥  
सर्वेषां परमो लाभो वैष्णवानां समागमः ॥ १०९ ॥  
न ह्यम्मयानि तीर्थानि न देवा मृच्छिलामयाः ॥  
ते पुनन्त्युरुकालेन विष्णुभक्ताः क्षणादहो॥ 2.6.११० ॥  
सौतिरुवाच ॥  
महालक्ष्मीवचः श्रुत्वा लक्ष्मीकान्तश्च सस्मितः॥  
निगूढतत्त्वं कथितुमृषिश्रेष्ठोपचक्रमे ॥ १११ ॥  
श्रीनारायण उवाच ॥  
भक्तानां लक्षणं लक्ष्मि गूढं श्रुतिपुराणयोः ॥  
पुण्यस्वरूपं पापघ्नं सुखदं भुक्तिमुक्तिदम् ॥ ११२ ॥  
सारभूतं गोपनीयं न वक्तव्यं खलेषु च ॥  
त्वां पवित्रां प्राणतुल्यां कथयामि निशामय ॥ ११३ ॥  
गुरुवक्त्राद्विष्णुमन्त्रो यस्य कर्णे विशेद्वरः ॥  
वदन्ति वेदवेदाङ्गात्तं पवित्रं नरोत्तमम् ॥ ११४  
पुरुषाणां शतं पूर्वं पूतं तज्जन्ममात्रतः ॥  
स्वर्गस्थं नरकस्थं वा मुक्तिं प्राप्नोति तत्क्षणात् ॥ ११५ ॥  
यैः कैश्चिद्यत्र वा जन्म लब्धं येषु च जन्तुषु ॥  
जीवन्मुक्तास्ते च पूता यान्ति काले हरेः पदम् ॥ ११६ ॥  
मद्भक्तियुक्तो मत्पूजानियुक्तो मद्गुणान्वितः ॥ .  
मद्गुणश्लाघनीयश्च मन्निविष्टश्च सन्ततम् ॥ ११७ ॥  
मद्गुणश्रुतिमात्रेण सानन्दः पुलकान्वितः ॥  
सगद्गदः साश्रुनेत्रः स्वात्मविस्मृतिरेव च ॥ ११८ ॥  
न वाञ्छन्ति सुखं मुक्तिं सालोक्यादि चतुष्टयम् ॥  
ब्रह्मत्वममरत्वं वा तद्वाञ्छा मम सेवने ॥ ११९ ॥  
इन्द्रत्वं च मनुत्वं च देवत्वं च सुदुर्लभम् ॥  
स्वर्गराज्यादिभोगं च स्वप्नेऽपि न हि वाच्छति ॥ 2.6.१२० ॥  
ब्रह्माण्डानि विनश्यन्ति देवा ब्रह्मादयस्तथा ॥  
कल्याणभक्तियुक्तश्च मद्भक्तो न प्रणश्यति ॥ १२१ ॥  
भ्रमन्ति भारते भक्ता लब्ध्वा जन्म सुदुर्लभम् ॥  
तेऽपि यान्ति महीं पूतां कृत्वा तीर्थं ममालयम् ॥ १२२ ॥  
इत्येतत्कथितं सर्वं कुरु पद्मे यथोचितम् ॥  
तदाज्ञाताश्च ताश्चक्रुर्हरिस्तस्थौ सुखासने ॥ १२३ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सरस्वत्युपाख्यानं नाम षष्ठोऽध्यायः ॥ ६ ॥