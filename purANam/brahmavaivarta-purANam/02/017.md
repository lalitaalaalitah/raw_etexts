---
title: ०१७

---
नारायण उवाच ॥  
ब्रह्मा शिवं सन्नियोज्य संहारे दानवस्य च ॥  
जगाम स्वालयं तूर्णं यथास्थानं महामुने ॥ १ ॥  
चन्द्रभागानदीतीरे वटमूले मनोहरे ॥  
तत्र तस्थौ महादेवो देवनिस्तारहेतवे ॥ २ ॥  
दूतं कृत्वा पुष्पदन्तं गन्धर्वेश्वरमीप्सितम् ॥  
शीघ्रं प्रस्थापयामास शङ्खचूडान्तिकं मुदा ॥ ३ ॥  
स चेश्वराज्ञया शीघ्रं ययौ तन्नगरं वरम् ॥  
महेन्द्रनगरोत्कृष्टं कुबेरभवनाधिकम् ॥ ४ ॥  
पञ्चयोजनविस्तीर्णं दैर्घ्ये तद्द्विगुणं मुने ॥  
स्फाटिकाकारमणिभिस्समन्तात्परिवेष्टितम् ॥  
सप्तभिः परिखाभिश्च दुर्गमाभिः समन्वितम् ॥ ५ ॥  
ज्वलदग्निनिभैर्नित्यं शोभितं रत्नकोटिभिः ॥  
युक्तं च वीथिशतकैर्मणिवेदिसमन्वितैः ॥ ६ ॥  
परितो वणिजां सङ्घैर्नानावस्तुविराजितैः ॥  
सिन्दूराकारमणिभिर्निर्मितैश्च विचित्रितैः ॥ ७ ॥  
भूषितं भूषितैर्दिव्यैराश्रमैः शतकोटिभिः ॥  
गत्वा ददर्श तन्मध्ये शङ्खचूडालयं वरम् ॥ ८ ॥  
अतीव वलयाकारं यथा पूर्णेन्दुमण्डलम् ॥  
ज्वलदग्निशिखाभिश्च परिखाभिश्चतसृभिः॥९॥  
सुदुर्गमं च शत्रूणामन्येषां सुगमं सुखम् ॥  
अत्युच्चैर्गगनस्पर्श्यमणिप्राचीरवेष्टितम्॥2.17.१०॥  
राजितं द्वादशद्वारैर्द्वारपालसमन्वितैः ॥  
रत्नकृत्रिमपद्माढ्यै रत्नदर्पणभूषितैः ॥११ ॥  
मणीन्द्रसारखचितैः शोभितं लक्षमन्दिरैः॥  
शोभितं रत्नसोपानै रत्नस्तम्भविराजितैः ॥१२॥  
रत्नचित्रकपाटाद्यैः सद्रत्नकलशान्वितैः॥  
रत्नेन्द्रचित्रराजीभिः सुदीप्ताभिर्विराजितैः॥१३॥  
परितो रक्षितं शश्वद्दानवैः शतकोटिभिः॥  
दिव्यास्त्रधारिभिः शूरैर्महाबलपराक्रमैः॥१४॥  
सुन्दरैश्च सुवेषैश्च नानालङ्कारभूषितैः ॥  
तान्दृष्ट्वा पुष्पदन्तोऽपि वरद्वारं ददर्श सः ॥ १५ ॥  
द्वारे नियुक्तं पुरुषं शूलहस्तं च सस्मितम् ॥  
तिष्ठन्तं पिङ्गलाक्षं च ताम्रवर्णं भयङ्करम् ॥ १६ ॥  
कथयामास वृत्तान्तं जगाम तदनुज्ञया ॥  
अतिक्रम्य नवद्वारं जगामाभ्यन्तरं पुरम् ॥ १७ ॥  
न कैश्चिद्वारितो दूतो दूतरूपेण तस्य च ॥  
गत्वा सोऽभ्यन्तरं द्वारं द्वारपालमुवाच ह ॥ १८ ॥  
रणस्य सर्ववृत्तान्तं विज्ञापयितुमीश्वरम् ॥  
स च तं कथयित्वा च दूतं गन्तुमुवाच ह ॥ १९ ॥  
स गत्वा शङ्खचूडं तं ददर्श सुमनोहरम् ॥  
रासमण्डलमध्यस्थं स्वर्णसिंहासनस्थितम् ॥ 2.17.२० ॥  
मणीन्द्रखचितं चित्रं रत्नदण्डसमन्वितम् ॥  
रत्नकृत्रिमपुष्पैश्च प्रशस्तं शोभितं सदा ॥ २१ ॥  
भृत्येन हस्तविधृतं स्वर्णच्छत्रं मनोहरम् ॥  
सेवितं पार्षदगणैर्व्यजनैः श्वेतचामरैः ॥ २२ ॥  
सुवेषं सुन्दरं रम्यं रत्नभूषणभूषितम् ॥  
माल्यानुलेपनं सूक्ष्मवस्त्रं च दधतं मुने ॥ २३ ॥  
दानवेन्द्रैः परिवृतं सुवेषं च त्रिकोटिभिः ॥  
शतकोटिभिरन्यैश्च भ्रमद्भिश्शस्त्रधारिभिः ॥ २४ ॥  
एवम्भूतं च तं दृष्ट्वा पुष्पदन्तः सविस्मयः ॥  
उवाच रणवृत्तान्तं यदुक्तं शङ्करेण च ॥ २५ ॥  
पुष्पदन्त उवाच ॥  
राजेन्द्र शिवदूतोऽहं पुष्पदन्ताभिधः प्रभो ॥  
यदुक्तं शङ्करेणैव तद्ब्रवीमि निशामय ॥ २६ ॥  
राज्यं देहि च देवानामधिकारं च साम्प्रतम् ॥  
देवाश्च शरणापन्ना देवेशे श्रीहरौ परे ॥ २७ ॥  
दत्त्वा त्रिशूलं हरिणा तुभ्यं प्रस्थापितः शिवः ॥  
चन्द्रभागानदीतीरे वटमूले त्रिलोचनः ॥२८॥  
विषयं देहि तेषां च युद्धं वा कुरु निश्चितम् ॥  
गत्वा वक्ष्यामि किं शम्भुं तद्भवान्वक्तुमर्हति ॥ २९ ॥  
दूतस्य वचनं श्रुत्वा शङ्खचूडः प्रहस्य च ॥  
प्रभाते ह्यागमिष्यामि त्वं च गच्छेत्युवाच ह ॥ 2.17.३० ॥  
स गत्वोवाच तूर्णं तं वटमूलस्थमीश्वरम् ॥  
शङ्खचूडस्य वचनं तदीयं यत्परिच्छदम् ॥३१॥  
एतस्मिन्नन्तरे स्कन्द आजगाम शिवान्तिकम् ॥  
वीरभद्रश्च नन्दी च महाकालः सुभद्रकः ॥ ३२ ॥  
विशालाक्षश्च बाणश्च पिङ्गलाक्षो विकम्पनः ॥  
विरूपो विकृतिश्चैव मणिभद्रश्च बाष्कलः॥३३॥  
कपिलाक्षो दीर्घदंष्ट्रो विकटस्ताम्रलोचनः ॥  
कालङ्कटो बलीभद्रः कालजिह्वः कुटीचरः ॥३४॥  
बलोन्मत्तो रणश्लाघी दुर्जयो दुर्गमस्तथा ॥  
अष्टौ च भैरवा रौद्रा रुद्राश्चैकादश स्मृताः ॥ ३९ ॥  
वसवो वासवाद्याश्च आदित्या द्वादश स्मृताः ॥  
हुताशनश्च चन्द्रश्च विश्वकर्माऽश्विनौ च तौ ॥३६॥  
कुबेरश्च यमश्चैव जयन्तो नलकूबरः ॥  
वायुश्च वरुणश्चैव बुधो वै मङ्गलस्तथा ॥ ॥ ३७ ॥  
धर्मश्च शनिरीशानः कामदेवश्च वीर्य्यवान् ॥  
उग्रदंष्ट्रा चोग्रचण्डा कोट्टरी कैटभी तथा ॥ ३८ ॥  
स्वयं शतभुजा देवी भद्रकाली भयङ्करी ॥  
रत्नेन्द्रराजखचितविमानोपरि संस्थिता ॥ ३९ ॥  
रक्तवस्त्रपरीधाना रक्तमाल्यानुलेपना ॥  
नृत्यन्ती च हसन्ती च गायन्ती सुस्वरं मुदा ॥2.17.४०॥  
अभयं ददती भक्तमभया सा भयं रिपुम् ॥  
बिभ्रती विकटां जिह्वां सुलोलां योजनायताम् ॥ ॥ ४१ ॥  
खर्परं वर्तुलाकारं गम्भीरं योजनायतम् ॥  
त्रिशूलं गगनस्पर्शिं शक्तिं वै योजनायताम् ॥ ४२ ॥  
शङ्खं चक्रं गदां पद्मं शरांश्चापं भयङ्करम् ॥  
मुद्गरं मुशलं वज्रं खड्गं फलकमुज्ज्वलम् ॥ ४३ ॥  
वैष्णवास्त्रं वारुणास्त्रमाग्नेयं नागपाशकम् ॥  
नारायणास्त्रं ब्रह्मास्त्रं गान्धर्वं गारुडं तथा ॥ ४४ ॥  
पार्जन्यं वै पाशुपतं जृम्भणास्त्रं च पार्वतम् ॥  
माहेश्वरास्त्रं वायव्यं दण्डं सम्मोहनं तथा ॥  
नानाविधान्यायुधानि दिव्यास्त्रशतकं परम् ॥४५॥  
आगत्य तत्र तस्थौ सा योगिनीनां त्रिकोटिभिः ॥  
सार्द्धं वै डाकिनीनां च विकटानां त्रिकोटिभिः ॥ ४६ ॥  
भूतप्रेतपिशाचाश्च कूष्माण्डब्रह्मराक्षसाः ॥  
वेतालाश्चैव यक्षाश्च राक्षसाश्चैव किन्नराः ॥ ४७ ॥  
ताभिश्चैव सह स्कन्दो नत्वा वै चन्द्रशेखरम् ॥  
पितुः पार्श्वे सभायां च समुवास भवाज्ञया ॥ ४८ ॥  
अथ दूते गते तत्र शङ्खचूडः प्रतापवान्॥  
उवाच तुलसीं वार्त्तां गत्वाऽभ्यन्तरमेव च ॥४९॥  
रणवार्त्तां च सा श्रुत्वा शुष्ककण्ठोष्ठतालुका ॥  
उवाच मधुरं साध्वी हृदयेन विदूयता ॥2.17.५०॥  
तुलस्युवाच ॥  
हे प्राणनाथ हे बन्धो तिष्ठ मे वक्षसि क्षणम् ॥  
हे प्राणाधिष्ठातृदेव रक्ष मे जीवनं क्षणम् ॥९१॥  
भुङ्क्ष्व जन्मसु भोग्यं तद्यद्वै मनसि वाञ्छितम् ॥  
पश्यामि त्वां क्षणं किञ्चिल्लोचनाभ्यां पिपासिता ॥ ५२ ॥  
आन्दोलयन्ति प्राणा मे मनो दग्धं च सन्ततम् ॥  
दुस्स्वप्नं च मया दृष्टं चाद्यैव चरमे निशि ॥ ५३ ॥  
तुलसीवचनं श्रुत्वा भुक्त्वा पीत्वा नृपेश्वरः ॥  
उवाच वचनं प्राज्ञो हितं सत्यं यथोचितम् ॥५४॥  
शङ्खचूड उवाच ॥  
कालेन योजितं सर्वं कर्म भोगनिबन्धने ॥  
शुभं हर्षं सुखं दुःखं भयं शोकममङ्गलम् ॥५५॥  
काले भवन्ति वृक्षाश्च शाखावन्तश्च कालतः ॥  
क्रमेण पुष्पवन्तश्च फलवन्तश्च कालतः ॥५६॥  
तेषां फलानि पक्वानि प्रभवन्त्येव कालतः ॥  
ते सर्वे फलिनः काले काले कालं प्रयान्ति च॥५७॥  
भवन्ति काले भूतानि काले कालं प्रयान्ति च॥  
काले भवन्ति विश्वानि काले नश्यन्ति सुन्दरि॥५८॥  
स्रष्टा च काले सृजति पाता पाति च कालतः॥  
संहर्त्ता संहरेत्काले सञ्चरन्ति क्रमेण ते ॥५९॥  
ब्रह्मविष्णुशिवादीनामीश्वरः प्रकृतेः परः॥  
स्रष्टा पाता च संहर्त्ता स कृत्स्नांशेन सर्वदा।2.17.६०॥  
काले स एव प्रकृतिं निर्माय स्वेच्छया प्रभुः॥  
निर्माय प्राकृतान्सर्वान्विश्वस्थांश्च चराचरान्॥६१॥  
आब्रह्मस्तम्बपर्य्यन्तं सर्वं कृत्रिममेव च॥  
प्रवदन्ति च कालेन नश्यत्यपि हि नश्वरम्॥६२॥  
भज सत्यं परं ब्रह्म राधेशं त्रिगुणात्परम् ॥  
सर्वेशं सर्वरूपं च सर्वात्मानन्तमीश्वरम॥६३॥  
जलं जलेन सृजति जलं पाति जलेन यः ॥  
हरेज्जलं जलेनैव तं कृष्णं भज सन्ततम् ॥६४॥  
यस्याज्ञया वाति वातः शीघ्रगामी च सन्ततम्॥  
यस्याज्ञया च तपनस्तपत्येव यथाक्षणम् ॥ ६५ ॥  
यथाक्षणं वर्षतीन्द्रो मृत्युश्चरति जन्तुषु ॥  
यथाक्षणं दहत्यग्निश्चन्द्रो भ्रमति भीतवत्॥६६॥  
मृत्योर्मूलं कालमूलं यमस्य च यमं परम्॥  
स्रष्टारं स्रष्टुरपि च पातुः पालकमेव च ॥६७॥  
संहर्त्तारं च संहर्तुस्तं कृष्णं शरणं व्रज॥  
को बन्धुश्चैव केषां वा सर्वबन्धुं भज प्रिये ॥ ६८ ॥  
अहं को वा त्वं च का वा विधिना योजितः पुरा ॥  
त्वया सार्द्धं कर्मणा च पुनस्तेन वियोजितः ॥६९॥  
अज्ञानी कातरः शोके विपत्तौ च न पण्डितः ॥  
सुखं दुःखं भ्रमत्येव चक्रनेमिक्रमेण च ॥ ॥ 2.17.७० ॥  
नारायणं तं सर्वेशं कान्तं प्राप्स्यसि निश्चितम् ॥  
तपः कृतं यदर्थे च पुरा बदरिकाश्रमे ॥ ७१॥  
मया त्वं तपसा लब्धा ब्रह्मणश्च वरेण हि ॥  
हरेरर्थे तव तपो हरिं प्राप्स्यसि कामिनि ॥ ७२ ॥  
वृन्दावने च गोविन्दं गोलोके त्वं लभिष्यसि ॥  
अहं यास्यामि तल्लोकं तनुं त्यक्त्वा च दानवीम् ॥ ७३ ॥  
तत्र द्रक्ष्यसि मां त्वं च त्वां च द्रक्ष्यामि सन्ततम् ॥  
आगमं राधिकाशापाद्भारतं च सुदुर्लभम् ॥ ७४ ॥  
पुनर्यास्यामि तत्रैव कः शोको मे शृणु प्रिये ॥  
त्वं हि देहं परित्यज्य दिव्यरूपं विधाय च । ॥७५॥  
तत्कालं प्राप्स्यसि हरिं मा कान्ते कातरा भव ॥  
इत्युक्त्वा च दिनान्ते च तया सार्द्धं मनोहरे ॥७६॥  
सुष्वाप शोभने तल्पे पुष्पचन्दनचर्चिते ॥  
नानाप्रकारविभवे चचार रत्नमन्दिरे ॥ ७७ ॥  
रत्नप्रदीपसंयुक्ते स्त्रीरत्नं प्राप्य सुन्दरीम् ॥  
निनाय रजनीं राजा क्रीडाकौतुकमङ्गलैः ॥७८॥  
कृत्वा वक्षसि कान्तां तां रुदन्तीमतिदुःखिताम् ॥  
कृशोदरीं निराहारां निमग्नां शोकसागरे।७९॥  
पुनस्तां बोधयामास दिव्यज्ञानेन बोधवित् ॥  
पुरा कृष्णेन यद्दत्तं भाण्डीरे तत्त्वमुत्तमम् ॥ 2.17.८० ॥  
स च तस्यै ददौ तच्च सर्वशोकहरं परम् ॥  
ज्ञानं सम्प्राप्य सा देवी प्रसन्नवदनेक्षणा ॥ ८१ ॥  
क्रीडां चकार हर्षेण सर्वं मत्वाऽतिनश्वरम् ॥  
तौ दम्पती च क्रीडार्त्तौ निमग्नौ सुखसागरे ॥ ८२ ॥  
पुलकाङ्कितसर्वाङ्गौ मूर्च्छितौ निर्जने मुने ॥  
अङ्गप्रत्यङ्गसंयुक्तौ सुप्रीतौ सुरतोत्सुकौ ॥ ८३ ॥  
एकाङ्गौ च तथा तौ द्वौ चार्द्धनारीश्वरौ यथा ॥  
प्राणेश्वरं च तुलसी मेने प्राणाधिकं परम् ॥ ८४ ॥  
प्राणाधिकां च तां मेने राजा प्राणाधिकेश्वरीम् ॥  
तौ स्थितौ सुखसुप्तौ च तन्त्रितौ सुन्दरौ समौ ॥ ८५ ॥  
सुवेषौ सुखसम्भोगादचेष्टौ सुमनोहरौ ॥  
क्षणं सचेतनौ तौ च कथयन्तौ रसाश्रयाम् ॥  
कथां मनोहरां दिव्यां हसन्तौ च क्षणं पुनः ॥ ८६ ॥  
भुक्तवन्तौ च ताम्बूलं प्रदतं च परस्परम् ॥ ८७ ॥  
परस्परं सेवितौ च सुप्रीत्या श्वेतचामरैः ॥  
क्षणं शयानौ सानन्दौ वसन्तौ च क्षणं पुनः ॥ ८८ ॥  
क्षणं केलिनियुक्तौ च रसभावसमन्वितौ ॥  
सुरताद्विरतिर्नास्ति तौ तद्विषयपण्डितौ ॥ ८९ ॥  
सततं जययुक्तौ द्वौ क्षणं नैव पराजितौ ॥ ॥ 2.17.९० ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलसीशङ्खचूडसम्भोगो नाम सप्तदशोऽध्यायः ॥ १७ ॥