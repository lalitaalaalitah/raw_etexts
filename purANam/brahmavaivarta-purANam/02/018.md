---
title: ०१८

---
नारायण उवाच ॥  
श्रीकृष्णं मनसा ध्यात्वा राजा कृष्णपरायणः ॥  
ब्राह्मे मुहूर्त्ते चोत्थाय पुष्पतल्पान्मनोहरात् ॥१॥  
रात्रिवासः परित्यज्य स्नात्वा मङ्गलवारिणा ॥  
धौते च वाससी धृत्वा कृत्वा तिलकमुज्ज्वलम् ॥२॥  
चकाराह्निकमावश्यमभीष्टगुरुवन्दनम् ॥  
दध्याज्यं मधु लाजांश्च सोऽपश्यद्वस्तु मङ्गलम् ॥ ३ ॥  
रत्नश्रेष्ठं मणिश्रेष्ठं वस्त्रश्रेष्ठं च काञ्चनम् ॥  
ब्राह्मणेभ्यो ददौ भक्त्या यथानित्यं च नारद ॥ ४ ॥  
अमूल्यरत्नं यत्किञ्चिन्मुक्तामाणिक्यहीरकम् ॥  
ददौ विप्राय गुरवे यात्रामङ्गलहेतवे ॥ ५ ॥  
गजरत्नं चाश्वरत्नं धेनुरत्नं मनोहरम् ॥  
ददौ सर्वं दरिद्राय विप्रार्थं मङ्गलाय च ॥ ६ ॥  
कोशागारसहस्रं च नगराणां त्रिलक्षकम् ॥  
ग्रामाणां शतकोटिं च ब्राह्मणेभ्यो ददौ मुदा ॥ ७ ॥  
पुत्रं कृत्वा च राजेन्द्रं सुचन्द्रं दानवेषु च ॥  
पुत्रे समर्प्य भार्यां च राज्यं वै सर्वसम्पदम् ॥ ८ ॥  
प्रजानुचरसङ्घं च कोशौघं वाहनादिकम् ॥  
स्वयं सन्नाहयुक्तश्च धनुष्पाणिर्बभूव ह ॥ ९ ॥  
भृत्यद्वारा क्रमेणैव स चक्रे सैन्यसञ्चयम् ॥  
अश्वानां च त्रिलक्षेण पञ्चलक्षेण हस्तिनाम् ॥ ॥ 2.18.१० ॥  
रथानामयुतेनैव धानुष्काणां त्रिकोटिभिः ॥  
त्रिकोटिभिश्चर्मिणां च शूलिनां च त्रिकोटिभिः ॥ ११ ॥  
कृता सेनाऽपरिमिता दानवेन्द्रेण नारद ॥  
यस्यां सेनापतिश्चैव युद्धशास्त्रविशारदः ॥ १२ ॥  
महारथः स विज्ञेयो रथिनां प्रवरो रणे ॥  
त्रिलक्षाक्षौहिणी सेनापतिं कृत्वा नराधिपः॥१३॥  
त्रिंशदक्षौहिणीवाद्यभाण्डौघं च चकार सः ॥  
बहिर्बभूव शिबिरान्मनसा श्रीहरिं स्मरन्॥१४॥  
रत्नेन्द्रसारखचितं विमानं ह्यारुरोह सः ॥  
गुरुवर्गान्पुरस्कृत्य प्रययौ शङ्करान्तिकम् ॥ १५ ॥  
पुष्पभद्रानदीतीरे यत्राक्षयवटः शुभः ॥  
सिद्धाश्रमं च सिद्धानां सिद्धिक्षेत्रं च नामतः ॥१६॥  
कपिलस्य तपस्थानं पुण्यक्षेत्रं च भारते ॥  
पश्चिमोदधिपूर्वे च मलयस्य च पश्चिमे॥१७॥  
श्रीशैलोत्तरभागे च गन्धमादनदक्षिणे ॥  
पञ्चयोजनविस्तीर्णा दैर्घ्ये शतगुणा तथा ॥  
शाश्वती जलपूर्णा च पुष्पभद्रानदी शुभा ॥ १८ ॥  
लवणोदप्रिया भार्य्या शश्वत्सौभाग्यसंयुता ॥  
शुद्धस्फटिकसङ्काशा भारते च सुपुण्यदा ॥१९॥  
शरावतीमिश्रिता च निर्गता सा हिमालयात्॥  
गोमन्तं वामतः कृत्वा प्रविष्टा पश्चिमोदधौ ॥2.18.२०॥  
तत्र गत्वा शङ्खचूडो लुलोके चन्द्रशेखरम् ॥  
वटमूले समासीनं सूर्य्यकोटिसमप्रभम् ॥ २१ ॥  
कृत्वा योगासने स्थित्वा मुद्रायुक्तं च सस्मितम् ॥  
शुद्धस्फटिक सङ्काशं ज्वलन्तं ब्रह्मतेजसा ॥ २२ ॥  
त्रिशूलपट्टिशधरं व्याघ्रचर्माम्बरं वरम् ॥  
तप्तकाञ्चनवर्णाभं जटाजालं च बिभ्रतम् ॥ २३ ॥  
त्रिनेत्रं पञ्चवक्त्रं च नागयज्ञोपवीतिनम् ॥  
मृत्युञ्जयं कालमृत्युं विश्वमृत्युकरं परम् ॥ २४ ॥  
भक्तमृत्युहरं शान्तं गौरीकान्तं मनोरमम् ॥  
तपसां फलदातारं दातारं सर्वसम्पदाम् ॥ २५ ॥  
आशुतोषं प्रसन्नास्यं भक्तानुग्रहकारकम् ॥  
विश्वनाथं विश्वरूपं विश्वबीजं च विश्वजम् ॥ २६ ॥  
विश्वम्भरं विश्ववरं विश्वसंहारकारणम् ॥  
कारणं कारणानां च नरकार्णवतारणम् ॥ २७ ॥  
ज्ञानप्रदं ज्ञानबीजं ज्ञानानन्दं सनातनम् ॥  
अवरुह्य विमानाच्च स दृष्ट्वा दानवेश्वरः ॥ २८ ॥  
सर्वैः सार्द्धं भक्तियुक्तः शिरसा प्रणनाम सः ॥  
वामतो भद्रकालीं च स्कन्दं तत्पुरतः स्थितम् ॥ २९ ॥  
आशिषं च ददौ तस्मै काली स्कन्दश्च शङ्करः ॥  
उत्तस्थुर्दानवं दृष्ट्वा सर्वे नन्दीश्वरादयः ॥2.18.३०॥  
परस्परं च सम्भाषां ते चकुस्तत्र साम्प्रतम्॥  
राजा कृत्वा च सम्भाषामुवास शिवसन्निधौ ॥३१॥  
प्रसन्नात्मा महादेवो भगवांस्तमुवाच ह ॥ ३२ ॥  
श्रीमहादेव उवाच ॥  
विधाता जगतां ब्रह्मा पिता धर्मस्य धर्मवित् ॥  
मरीचिस्तस्य पुत्रश्च वैष्णवश्चापि धार्मिकः ॥ ३३ ॥  
कश्यपश्चापि तत्पुत्रो धर्मिष्ठश्च प्रजापतिः ॥  
दक्षः प्रीत्या ददौ तस्मै भक्त्या कन्यास्त्रयोदश ॥ ३४ ॥  
तास्वेका च दनुः साध्वी तत्सौभाग्येन वर्द्धिता ॥  
चत्वारिंशद्दनोः पुत्रा दानवास्तेजसोज्ज्वलाः ॥ ३५ ॥  
तेष्वेको विप्रचित्तिश्च महाबलपराक्रमः ॥  
तत्पुत्रो धार्मिको दम्भो विष्णुभक्तो जितेन्द्रियः ॥ ३६ ॥  
जजाप परमं मन्त्रं पुष्करे लक्षवत्सरम् ॥  
शुकाचार्य्यं गुरुं कृत्वा कृष्णस्य परमात्मनः ॥ ३७ ॥  
तदा त्वां तनयं प्राप परं कृष्णपरायणम् ॥  
पुरा त्वं पार्षदो गोपो गोपेष्वष्टसु धार्मिकः ॥ ३८ ॥  
अधुना राधिकाशापाद्भारते दानवेश्वरः ॥  
आब्रह्मस्तम्बपर्यन्तं भ्रमं मेने च वैष्णवः ॥ ३९ ॥  
सालोक्यसार्ष्टिसारूप्यसामीप्यैक्यं हरेरपि ॥  
दीयमानं न गृह्णन्ति वैष्णवाः सेवनं विना॥2.18.४०॥  
ब्रह्मत्वममरत्वं वा तुच्छं मेने च वैष्णवः ॥  
इन्द्रत्वं वा कुबेरत्वं न मेने गणनासु च ॥ ४१ ॥  
कृष्णभक्तस्य ते किं वा देवानां विषये भ्रमे ॥  
देहि राज्यं च देवानां मत्प्रीतिं कुरु भूमिप ॥ ४२ ॥  
सुखं स्वराज्ये त्वं तिष्ठ देवास्सन्तु स्वके पदे ॥  
अलं भ्रातृविरोधेन सर्वे कश्यपवंशजाः ॥ ४३ ॥  
यानि कानि च पापानि ब्रह्महत्यादिकानि च ॥  
ज्ञातिद्रोहस्य पापस्य कलां नार्हन्ति षोडशीम् ॥ ४४ ॥  
स्वसम्पदां च हानिं च यदि राजेन्द्र मन्यसे ॥  
सर्वावस्थासु समता केषां याति च सर्वदा॥४५॥  
ब्रह्मणश्च तिरोभावो लये प्राकृतिके सति ॥  
आविर्भावः पुनस्तस्य प्रभवेदीश्वरेच्छया॥ ॥ ४६ ॥  
ज्ञानं बुद्धिश्च तपसा स्मृतिर्लोकस्य निश्चितम् ॥  
करोति सृष्टिं ज्ञानेन स्रष्टा सोऽपि क्रमेण च ॥४७॥  
परिपूर्णतमो धर्मः सत्ये सत्याश्रयः सदा ॥  
सोऽपि त्रिभागस्त्रेतायां द्विभागो द्वापरे स्मृतः ॥ ४८ ॥  
एकभागः कलेः पूर्वे तद्ध्रासश्च क्रमेण च ॥  
कलामात्रं कलेः शेषे कुह्वां चन्द्रकला यथा ॥ ४९ ॥  
यादृक्तेजो रवेर्ग्रीष्मे न तादृक्शिशिरे पुनः ॥  
दिने च यादृङ् मध्याह्ने सायम्प्रातर्न तत्समम् ॥ 2.18.५० ॥  
उदयं याति कालेन बाल्यतां च क्रमेण च ॥  
प्रकाण्डतां च तत्पश्चात्कालेऽस्तं पुनरेव सः ॥ ५१ ॥  
दिने प्रच्छन्नतां याति काले वै दुर्दिने घने ॥  
राहुग्रस्ते कम्पितश्च पुनरेव प्रसन्नताम् ॥ ५२ ॥  
परिपूर्णतमश्चन्द्रः पूर्णिमायां च यादृशः॥ ।  
तादृशो न भवेन्नित्यं क्षयं याति दिनेदिने ॥५३॥  
पुनः स पुष्टतां याति परकुह्वा दिनेदिने ॥  
सम्पद्युक्तः शुक्लपक्षे कृष्णे म्लानश्च यक्ष्मणा ॥ ५४ ॥  
राहुग्रस्ते दिने म्लानो दुर्दिने निबिडे घने ॥  
काले चन्द्रो भवेच्छुद्धो भ्रष्टश्रीः कालभेदके ॥ ५५ ॥  
भविष्यति बलिश्चेन्द्रो भ्रष्टश्रीः सुतलेऽधुना ॥  
कालेन पृथ्वी सस्याढ्या सर्वाधारा वसुन्धरा ॥ ५६ ॥  
काले जले निमग्ना सा तिरोभूता विपद्गता ॥  
काले नश्यन्ति विश्वानि प्रभवन्त्येव कालतः ॥ ९७ ॥  
चराचराश्च कालेन नश्यन्ति प्रभवन्ति च ॥  
ईश्वरस्यैव समता कृष्णस्य परमात्मनः ॥ ५८ ॥  
अहं मृत्युञ्जयो यस्मादसङ्ख्यं प्राकृतं लयम् ॥  
अदृश्यं चापि पश्यामि वारं वारं पुनः पुनः ॥ ॥ ५९ ॥  
स च प्रकृतिरूपश्च स एव पुरुषः स्मृतः ॥  
स चात्मा सर्वजीवश्च नानारूपधरः परः ॥ 2.18.६० ॥  
करोति सततं यो हि तन्नामगुणकीर्त्तनम् ॥  
कालं मृत्युं स जयति जन्म रोगं जरां भयम् ॥ ६१ ॥  
स्रष्टा कृतो विधिस्तेन पाता विष्णुः कृतो भवे ॥  
अहं कृतश्च संहर्त्ता वयं विषयिणो यतः ॥६२॥  
कालाग्निरुद्रं संहारे नियुज्य विषये नृप ॥  
अहं करोमि सततं तन्नामगुणकीर्त्तनम् ॥ ॥ ६३ ॥  
तेन मृत्युञ्जयोऽहं च ज्ञानेनानेन निर्भयः ॥  
मृत्युर्मत्तो भयाद्याति वैनतेयादिवोरगः ॥ ६४ ॥  
इत्युक्त्वा स च सर्वेशः सर्वज्ञः सर्वभावनः ॥  
विररामाथ शर्वश्च सभामध्ये च नारद ॥ ६९ ॥  
राजा तद्वचनं श्रुत्वा प्रशशंस पुनः पुनः ॥  
उवाच सुन्दरं देवं परं विनयपूर्वकम् ॥ ६६ ॥  
शङ्खचूड उवाच ॥  
त्वया यत्कथितं नाथ सर्वं सत्यं च नानृतम् ॥  
तथाऽपि किञ्चिद्यत्सत्यं श्रूयतां मन्निवेदनम् ॥ ६७ ॥  
ज्ञातिद्रोहे महत्पापं त्वयोक्तमधुना त्रयम् ॥  
गृहीत्वा तस्य सर्वस्वं कुतः प्रस्थापितो बलिः ॥ ६८ ॥  
मया समुद्धृतं सर्वमैश्वर्य्यं विक्रमेण च ॥  
सुतलाच्च समुद्धर्तुं नालं सोऽपि गदाधरः ॥६९ ॥  
सभ्रातृको हिरण्याक्षः कथं देवैश्च हिंसितः ॥  
शुम्भादयश्चासुरा वै कथं देवैर्निपातिताः ॥ 2.18.७० ॥  
पुरा समुद्रमथने पीयूषं भक्षितं सुरैः ॥  
क्लेशभाजो वयं तत्र तैः सर्वफलभाजनैः॥ ॥ ७१ ॥  
क्रीडाभाण्डमिदं विश्वं कृष्णस्य परमात्मनः ॥  
यदा ददाति यस्मै स तस्यैश्वर्यं भवेत्तदा ॥ ७२ ॥  
देवदानवयोर्वादः शश्वन्नैमित्तिकः सदा ॥  
पराजयो जयस्तेषां कालेऽस्माकं क्रमेण च ॥ ७३ ॥  
तत्रावयोर्विरोधे च गमनं निष्फलं तव ॥  
सम सम्बन्धिनोर्बन्ध्वोरीश्वरस्य महात्मनः ॥ ७४ ॥  
जायते महती लज्जा स्पर्द्धाऽस्माभिः सहाधुना ॥  
ततोऽधिका च समरे कीर्त्ति हानिः पराजये ॥ ७५ ॥  
शङ्खचूडवचः श्रुत्वा प्रहस्याह त्रिलोचनः ॥  
यथोचितं सुमधुरमत्युग्रं दानवेश्वरम् ॥ ७६ ॥  
श्रीमहादेव उवाच ॥  
युष्माभिः सह युद्धं मे ब्रह्मवंशसमुद्भवैः ॥  
का लज्जा महती राजन्नकीर्तिर्वा पराजये ॥ ७७ ॥  
युद्धमादौ हरेरेव मधुना कैटभेन च ॥  
हिरण्यकशिपोश्चैव सह तेनात्मना नृप ॥ ७८ ॥  
हिरण्याक्षस्य युद्धं च पुनस्तेन गदाभृता ॥  
त्रिपुरैः सह युद्धं च मया चापि पुरा कृतम् ॥ ७९ ॥  
सर्वेश्वर्य्याः सर्वमातुः प्रकृत्याश्च बभूव ह ॥  
सह शुम्भादिभिः पूर्वं समरं परमाद्भुतम् ॥ 2.18.८० ॥  
पार्षदप्रवरस्त्वं च कृष्णस्य परमात्मनः ॥  
ये ये हताश्च ते दैत्या नहि केऽपि त्वया समाः॥ ८१ ॥  
का लज्जा महती राजन्मम युद्धे त्वया सह ॥  
सुराणां शरणस्यैव प्रेषितस्य हरेरहो ॥ ८२ ॥  
देहि राज्यं च देवानां वाग्व्यये किं प्रयोजनम् ॥  
युद्धं मा कुरु मत्सार्द्धमिति मे निश्चितं वचः ॥ ८३ ॥  
इत्युक्त्वा शङ्करस्तत्र विरराम च नारद ॥  
उत्तस्थौ शङ्खचूडश्च स्वामान्यैः सह सत्वरः ॥ ८४ ॥  
इति श्रीब्रह्मवैवर्त्ते महापुराणे नारदनारायणसंवादे द्वितीये प्रकृतिखण्डे तुलत्युपाख्याने शिव शङ्खचूडसंवादेऽष्टादशोऽध्यायः ॥ १८ ॥