---
title: ०४३

---
नारद उवाच ॥  
अनेकासां च देवीनां श्रुतमाख्यानमुत्तमम् ॥  
अन्यासां चरितं ब्रह्मन्वद वेदविदां वर ॥ १ ॥  
नारायण उवाच ॥  
सर्वासां चरितं विप्र वेदेष्वस्ति पृथक्पृथक् ॥  
पूर्वोक्तानां च देवीनां त्वं कासां श्रोतुमिच्छसि ॥ २ ॥  
नारद उवाच ॥  
षष्ठी मङ्गलचण्डी च मनसा प्रकृतेः कला ॥  
उत्पत्तिमासां चरितं श्रोतुमिच्छामि तत्त्वतः ॥३॥  
नारायण उवाच ॥  
षष्ठांशा प्रकृतेर्या च सा च षष्ठी प्रकीर्तिता॥  
बालकाधिष्ठातृदेवी विष्णुमाया च बालदा ॥ ४ ॥  
मातृकासु च विख्याता देवसेनाभिधा च सा ॥  
प्राणाधिकप्रिया साध्वी स्कन्दभार्य्या च सुव्रता ॥ ५ ॥  
आयुःप्रदा च बालानां पात्री रक्षणकारिणी ॥  
सततं शिशुपार्श्वस्था योगाद्वै सिद्धियोगिनी ॥ ६ ॥  
तस्याः पूजाविधौ ब्रह्मन्नितिहासविधिं शृणु ॥  
यच्छ्रुतं धर्ममुखतः सुखदं पुत्रदं परम् ॥७ ॥  
राजा प्रियव्रतश्चासीत्स्वायम्भुव मनोः सुतः ॥  
योगीन्द्रो नोद्वहेद्भार्य्यां तपस्यासु रतः सदा ॥ ८ ॥  
ब्रह्माज्ञया च यत्नेन कृतदारो बभूव सः ॥  
सुचिरं कृतदारश्च न लेभे तनयं मुने ॥९ ॥  
पुत्रेष्टियज्ञं तं चापि कारयामास कश्यपः ॥  
मालिन्यै तस्य कान्तायै मुनिर्यज्ञचरुं ददौ ॥ 2.43.१० ॥  
भुक्त्वा चरुं च तस्याश्च सद्यो गर्भो बभूव ह ॥  
दधार तं च सा देवी दैवं द्वादशवत्सरम् ॥ ११ ॥  
ततः सुषाव सा ब्रह्मन्कुमारं कनकप्रभम्॥  
सर्वावयवसम्पन्नं मृतमुत्तारलोचनम् ॥ १२ ॥  
तं दृष्ट्वा रुरुदुः सर्वा नार्य्यो वै बान्धवस्त्रियः ॥  
मूर्च्छामवाप तन्माता पुत्रशोकेन सुव्रता ॥ १३ ॥  
श्मशानं च ययौ राजा गृहीत्वा बालकं मुने ॥  
रुरोद तत्र कान्तारे पुत्रं कृत्वा स्ववक्षसि ॥ १४ ॥  
नोत्सृज्य बालकं राजा प्राणांस्त्यक्तुं समुद्यतः ॥  
ज्ञानयोगं विसस्मार पुत्रशोकात्सुदारुणात् ॥ १५ ॥  
एतस्मिन्नन्तरे तत्र विमानं च ददर्श ह ॥  
शुद्धस्फटिकसङ्काशं मणिराजविराजितम् ॥ १६ ॥  
तेजसा ज्वलितं शश्वच्छोभितं क्षौमवाससा ॥  
नानाचित्रविचित्राढथं पुष्पमाला विराजितम् ॥ १७ ॥  
ददर्श तत्र देवीं च कमनीयां मनोहराम्॥  
श्वेतचम्पकवर्णाभां रम्यसुस्थिरयौवनाम् ॥ १८ ॥  
ईषद्धास्यप्रसन्नास्यां रत्नभूषणभूषिताम् ॥  
कृपामयीं योगसिद्धां भक्तानुग्रहकारिणीम् ॥ १९ ॥  
दृष्ट्वा तां पुरतो राजा तुष्टाव परमादरात् ॥  
चकार पूजनं तस्या विहाय भुवि बालकम् ॥ 2.43.२० ॥  
पप्रच्छ राजा तां दृष्ट्वा ग्रीष्मसूर्य्यसमप्रभाम् ॥  
तेजसा ज्वलितां शान्तां कान्तां स्कन्दस्य नारद ॥ २१ ॥  
प्रियव्रत उवाच ॥  
का त्वं सुशोभने कान्ते कस्य कान्ताऽसि सुव्रते ॥  
कस्य कन्या वरारोहे धन्या मान्या च योषिताम् ॥ २२ ॥  
नृपेन्द्रस्य वचः श्रुत्वा जगन्मङ्गलदायिनी ॥  
उवाच देवसेना सा देवरक्षणकारिणी ॥ २३ ॥  
देवानां दैत्यभीतानां पुरा सेना बभूव सा ॥  
जयं ददौ च तेभ्यश्च देवसेना च तेन सा॥२४॥  
देवसेनोवाच।  
ब्रह्मणो मानसी कन्या देवसेनाऽहमीश्वरी ॥  
सृष्ट्वा मां मनसो धाता ददौ स्कन्दाय भूमिप ॥ २५ ॥  
मातृकासु च विख्याता स्कन्दसेना च सुव्रता ॥  
विश्वे षष्ठीति विख्याता षष्ठांशा प्रकृतेर्यतः ॥ २६ ॥  
पुत्रदाऽहमपुत्राय प्रियदात्री प्रियाय च ॥  
धनदा च दरिद्रेभ्यः कर्तृभ्यः शुभकर्मदा ॥ २७ ॥  
सुखं दुःखं भयं शोकं हर्षं मङ्गलमेव च ॥  
सम्पत्तिश्च विपत्तिश्च सर्वं भवति कर्मणा ॥ २८ ॥  
कर्मणा बहुपुत्री च वंशहीनश्च कर्मणा ॥  
कर्मणा रूपवांश्चैव रोगी शश्वत्स्वकर्मणा ॥ २९ ॥  
कर्मणा मृतपुत्रश्च कर्मणा चिरजीविनः ॥  
कर्मणा गुणवन्तश्च कर्मणा चाङ्गहीनकाः ॥ 2.43.३० ॥  
तस्मात्कर्म परं राजन्सर्वेभ्यश्च श्रुतौ श्रुतम् ॥  
कर्मरूपी च भगवांस्तद्द्वारा फलदो हरिः ॥ ॥ ३१ ॥  
इत्येवमुक्त्वा सा देवी गृहीत्वा बालकं मुने ॥  
महाज्ञानेन सहसा जीवयामास लीलया ॥ ३२ ॥  
राजा ददर्श तं बालं सस्मितं कनकप्रभम् ॥  
देवसेना च पश्यन्तं नृपमम्बरमेव च॥३३॥  
गृहीत्वा बालकं देवी गगनं गन्तुमुद्यता ॥  
पुनस्तुष्टाव तां राजा शुष्ककण्ठौष्ठतालुकः ॥ ३४ ॥  
नृपस्तोत्रेण सा देवी परितुष्टा बभूव ह ॥  
उवाच तं नृपं ब्रह्मन्वेदोक्तं कर्म निर्मितम् ॥ ३५ ॥  
देवसेनोवाच ॥  
त्रिषु लोकेषु राजा त्वं स्वायम्भुवमनोः सुतः ॥  
मम पूजां च सर्वत्र कारयित्वा स्वयं कुरु ॥ ३६ ॥  
तदा दास्यामि पुत्रं ते कुलपद्मं मनोहरम् ॥  
सुव्रतं नाम विख्यातं गुणवन्तं सुपण्डितम् ॥ ३७ ॥  
जातिस्मरं च योगीन्द्रं नारायणपरायणम् ॥  
शतक्रतुकरं श्रेष्ठं क्षत्त्रियाणां च वन्दितम् ॥३८॥  
मत्तमातङ्गलक्षाणां धृतवन्तं बलं शुभम् ॥  
धन्विनं गुणिनं शुद्धं विदुषां प्रियमेव च ॥ ॥ ३९ ॥  
योगिनं ज्ञानिनं चैव सिद्धरूपं तपस्विनम् ॥  
यशस्विनं च लोकेषु दातारं सर्वसम्पदाम् ॥ 2.43.४० ॥  
इत्येवमुक्त्वा सा देवी तस्मै तद्बालकं ददौ ॥  
राजा च तं स्वीचकार तत्पूजार्थं च सुव्रतः ॥ ४१ ॥  
जगाम देवी स्वर्गं च दत्त्वा तस्मै शुभं वरम् ॥  
आजगाम महाराजः स्वगृहं हृष्टमानसः ॥  
आगत्य कथयामास वृत्तान्तं पुत्रहेतुकम् ॥४२॥  
तुष्टा बभूवुः सन्तुष्टा नरा नार्यश्च नारद ॥।  
मङ्गलं कारयामास सर्वत्र सुतहेतुकम् ॥  
देवीं च पूजयामास ब्राह्मणेभ्यो धनं ददौ ॥ ४३ ॥  
राजा च प्रतिमासेषु शुक्लषष्ठ्यां महोत्सवम् ॥  
षष्ठ्या देव्याश्च यत्नेन कारयामास सर्वतः ॥ ४४ ॥  
बालानां सूतिकागारे षष्ठाहे यत्नपूर्वकम् ॥  
तत्पूजां कारयामास चैकविंशतिवासरे ॥ ४५ ॥  
बालानां शुभकार्ये च शुभान्नप्राशने तथा ॥  
सर्वत्र वर्द्धयामास स्वयमेव चकार ह ॥ ४६ ॥  
ध्यानं पूजाविधानं च स्तोत्रं मत्तो निशामय ॥  
यच्छ्रुतं धर्मवक्त्रेण कौथुमोक्तं च सुव्रत ॥ ४७ ॥  
शालग्रामे घटे वाऽथ वटमूलेऽथवा मुने॥  
भित्त्यां पुत्तलिकां कृत्वा पूजयेद्वा विचक्षणः ॥ ४८ ॥  
षष्ठांशां प्रकृतेः शुद्धां सुप्रतिष्ठां च सुव्रताम् ॥  
सुपुत्रदां च शुभदां दयारूपां जगत्प्रसूम् ॥ ४९ ॥  
श्वेतचम्पकवर्णाभां रत्नभूषणभूषिताम् ॥  
पवित्ररूपां परमां देवसेनां परां भजे ॥ 2.43.५० ॥  
इति ध्यात्वा स्वशिरसि पुष्पं दत्त्वा विचक्षणः ॥  
पुनर्ध्यात्वा च मूलेन पूजयेत्सुव्रतः सतीम् ॥ ५१ ॥  
पाद्यार्घ्याचमनीयैश्च गन्धधूपप्रदीपकैः ॥  
नैवेद्यैर्विविधैश्चापि फलेन च शुभेन च ॥९२॥  
मूलमों ह्रीं षष्ठीदेव्ये स्वाहेति विधिपूर्वकम् ॥  
अष्टाक्षरं महामन्त्रं यथाशक्ति जपेन्नरः ॥ ॥ ५३ ॥  
तत्र स्तुत्वा च नमते भक्तियुक्तः समाहितः ॥  
स्तोत्रं च सामवेदोक्तं धनपुत्रफलप्रदम् ॥ ५४ ॥  
अष्टाक्षरं महामन्त्रं लक्षधा यो जपेन्मुने ॥  
स पुत्रं लभते नूनमित्याह कमलोद्भवः ॥ ५९ ॥  
स्तोत्रं शृणु मुनिश्रेष्ठ सर्वेषां च शुभावहम् ॥  
वाञ्छाप्रदं च सर्वेषां गूढं वेदे च नारद ॥ ५६ ॥  
प्रियव्रत उवाच ॥  
नमो देव्यै महादेव्यै सिद्ध्यै शान्त्यै नमो नमः ॥  
सुखादायै मोक्षदायै षष्ठीदेव्यै नमो नमः ॥ ५७ ॥  
वरदायै पुत्रदायै धनदायै नमो नमः ॥  
सुखदायै मोक्षदायै षष्ठीदेव्यै नमो नमः ॥ ५८ ॥  
शक्तेः षष्ठांशरूपायै सिद्धायै च नमो नमः ॥  
मायायै सिद्धयोगिन्यै षष्ठीदेव्यै नमो नमः ॥ ५९ ॥  
पारायै पारदायै च षष्ठीदेव्यै नमो नमः ॥  
सारायै सारदायै च पारायै सर्वकर्मणाम् ॥ 2.43.६० ॥  
बालाधिष्ठातृदेव्यै च षष्ठी देव्यै नमो नमः ॥  
कल्याणदायै कल्याण्यै फलदायै च कर्मणाम् ॥ ६१ ॥  
प्रत्यक्षायै च भक्तानां षष्ठीदेव्यै नमो नमः ॥  
पूज्यायै स्कन्दकान्तायै सर्वेषां सर्वकर्मसु।६२॥  
देवरक्षणकारिण्यै षष्ठीदेव्यै नमो नमः॥  
शुद्धसत्त्वस्वरूपायै वन्दितायै नृणां सदा॥६३॥  
हिंसाक्रोधैर्वर्जितायै षष्ठीदेव्यै नमो नमः॥  
धनं देहि प्रियां देहि पुत्रं देहि सुरेश्वरि ॥ ६४ ॥  
धर्मं देहि यशो देहि षष्ठीदेव्यै नमो नमः ॥  
भूमिं देहि प्रजां देहि देहि विद्यां सुपूजिते ॥ ६९ ॥  
कल्याणं च जयं देहि षष्ठीदेव्यै नमो नमः ॥  
इति देवीं च संस्तूय लेभे पुत्रं प्रियव्रतः ॥ ६६ ॥  
यशस्विनं च राजेन्द्रं षष्ठीदेवीप्रसादतः ॥  
षष्ठीस्तोत्रमिदं ब्रह्मन्यः शृणोति च वत्सरम् ॥ ६७ ॥  
अपुत्रो लभते पुत्रं वरं सुचिरजीविनम् ॥  
वर्षमेकं च या भक्त्या संयत्तेदं शृणोति च ॥ ६८ ॥  
सर्वपापाद्विनिर्मुक्ता महावन्ध्या प्रसूयते ॥  
वीरपुत्रं च गुणिनं विद्यावन्तं यशस्विनम् ॥ ६९ ॥  
सुचिरायुष्मन्तमेव षष्ठीमातृप्रसादतः ॥  
काकवन्ध्या च या नारी मृतापत्या च या भवेत् ॥ 2.43.७० ॥  
वर्षं श्रुत्वा लभेत्पुत्रं षष्ठीदेवीप्रसादतः ॥  
रोगयुक्ते च बाले च पिता माता शृणोति च ॥ ७१ ॥  
मासं च मुच्यते बालः षष्ठीदेवीप्रसादतः ॥  
इति श्रीब्रह्म०म०द्वि०प्र०नारदनारायणसं०षष्ठ्युपाख्याने षष्ठीदेव्युत्पत्तितत्पूजास्तोत्रादिकथनं नाम त्रिचत्वारिंशत्तमोऽध्यायः॥४३॥