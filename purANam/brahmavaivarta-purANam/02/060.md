---
title: ०६०

---
नारद उवाच ॥  
नारायण महाभाग वेदवेदाङ्गपारग ॥  
निपीतं च महाख्यानं त्वन्मुखेन्दुविनिसृतम् ॥ १ ॥  
अधुना श्रोतुमिच्छामि किमुवाच बृहस्पतिः ॥  
शिवं च गत्वा कैलासं दातारं सर्वसम्पदाम् ॥ २ ॥  
जगत्कर्ता विधाता च किं वा तं प्रत्युवाच सः ॥  
एतत्सर्वं समालोच्य वद वेदविदां वर ॥ ३ ॥  
नारायण उवाच ॥  
शीघ्रं गत्वा च कैलासं भ्रष्टश्रीः शङ्करं गुरुः ॥  
प्रणम्य तस्थौ पुरतो लज्जावनतकन्धरः ॥ ॥ ४ ॥  
दृष्ट्वा गुरुसुतं शम्भुरुदतिष्ठत्कुशासनात् ॥  
आलिङ्गनं ददौ तस्मै शीघ्रं माङ्गलिकाशिषः ॥ ५ ॥  
स्वासने वासयित्वा वै पप्रच्छ कुशलं वचः ॥  
उवाच मधुरं वाक्यं भीतं तं लज्जितं शिवः ॥ ६ ॥  
श्रीशङ्कर उवाच ॥  
कथमेवंविधस्त्वं च दुःखी मलिन विग्रहः ॥  
साश्रुनेत्रो लज्जितश्च भ्रातस्तत्कारणं वद ॥ ७ ॥  
किं वा तपस्या हीना ते सन्ध्या हीनाऽथवा मुने ॥  
किं वा श्रीकृष्णसेवा सा विहीना दैवदोषतः ॥ ८ ॥  
किं वा गुरौ भक्तिहीनोऽभीष्टदेवेऽथवा गुरौ ॥  
किं वा न रक्षितुं शक्तः प्रपन्नं शरणागतम् ॥ ९ ॥  
किं वाऽतिथिस्ते विमुखः किं वा पोष्या बुभुक्षिताः ॥  
किं वा स्वतन्त्रा स्त्री वा ते किं वा पुत्रोऽवचस्करः ॥2.60.१ ०॥  
सुशासितो न शिष्यो वा किं भृत्याश्चोत्तरप्रदाः ॥  
किं वा ते विमुखा लक्ष्मीः किं वा रुष्टो गुरुस्तव ॥ ११ ॥  
गरिष्ठश्च वरिष्ठश्च शश्वत्सन्तुष्ट मानस ॥  
गुरुस्तव वसिष्ठश्च प्रेष्ठः श्रेष्ठः सतामहो ॥१२॥  
किं वा रुष्टोऽभीष्टदेवः किं वा रुष्टाश्च वाडवाः ॥  
किं वा रुष्टा वैष्णवाश्च किं वा ते प्रबलो रिपुः ॥ १३ ॥  
किं वा ते बन्धुविच्छेदो विग्रहो बलिना सह ॥  
किं वा पदं परग्रस्तं किं वा बन्धुधनं च वा ॥१४॥  
केन ते वा कृता निन्दा खलैर्वा पापिभिर्मुने ॥  
केन वा त्वं परित्यक्तो बान्धवेन प्रियेण वा॥१५॥  
बन्धुस्त्यक्तस्त्वया किं वा वैराग्येण क्रुधाऽथवा ॥  
किं वा तीर्थे नहि स्नातं न दत्तं पुण्यवासरे॥१६॥  
गुरुनिन्दा बन्धुनिन्दा खलवक्त्राच्छ्रुताऽथवा ॥  
गुरुनिन्दा हि साधूनां मरणादतिरिच्यते ॥ १७ ॥  
असद्वंशप्रजातानां खलानां निन्दनं तथा ॥  
दौश्शील्यमेवमसतां शश्वन्नारकिणामिह ॥ १८ ॥  
परप्रशंसकाः सन्तः पुण्यवन्तो हि भारते ॥  
शश्वन्मङ्गलयुक्ताश्च राजन्ते मनसा सदा ॥ १९ ॥  
पुत्रे यशसि तोये च समृद्धे च पराक्रमे ॥  
ऐश्वर्ये वा प्रतापे च प्रजाभूमिधनेषु च ॥ 2.60.२० ॥  
वचनेषु च बुद्धौ च स्वभावे च चरित्रतः ॥  
आचारे व्यवहारे च जायते हृदयं नृणाम्॥२१॥  
यादृग्येषां च हदये तादृक्तेषां च मङ्गलम् ॥  
यादृग्येषां पूर्वपुण्यं तादृक्तेषां च मानसम् ॥ २२ ॥  
इत्युक्त्वा च महादेवो विरराम स्वसंसदि ॥  
तमुवाच महावक्ता स्वयमेव बृहस्पतिः ॥ २३ ॥  
बृहस्पतिरुवाच ॥  
अकथ्यमेव वृत्तान्तं कथयामि किमीश्वर ॥  
लोकाः कर्मवशान्नित्यं नानाजन्मसु यत्कृतम् ॥ २४ ॥  
स्वकर्मणां फलं भुङ्क्ते जन्तुर्जन्मनि जन्मनि ॥  
नहि नष्टं च तत्कर्म विना भोगाच्च भारते ॥ २५ ॥  
सुखं दुःखं भयं शोको नराणां भारते प्रभो ॥  
केचिद्वदन्ति हि भवेत्स्वकृतेन च कर्मणा ॥ २५ ॥  
केचिद्वदन्ति दैवेन स्वभावेनेति केचन ॥  
त्रिविधा गतयो ह्यस्य वेदवेदाङ्गपारग ॥ २७ ॥  
स्वयं च कर्मजनकः कर्म वै दैवकारणम् ॥  
स्वभावो जायते नॄणां स्वात्मनः पूर्वकर्मणः ॥ २८ ॥  
स्वकर्मणां च सर्वेषां जन्तूनां प्रतिजन्मनि ॥  
सुखं दुःखं भयं शोकं स्वात्मनश्च प्रजायते ॥ २९ ॥  
स्वकर्मफलभोक्ता च जीवो हि सगुणः सदा ॥  
आत्मभोजयिता साक्षी निर्गुणः प्रकृतेः परः ॥ 2.60.३० ॥  
स एवात्मा सर्वसेव्यः सर्वेषां च फलप्रदः ॥  
स वै सृजति दैवं च स्वभावं कर्म चैव हि ॥ ३३ ॥  
कर्मणा च नृणां लज्जा प्रशंसा च प्रफुल्लता ॥  
लज्जाबीजं च वृत्तान्तं तथाऽपि कथयामि ते ॥ ३२ ॥  
इत्युक्त्वा सर्ववृत्तान्तमवोचत्तं बृहस्पतिः ॥  
श्रुत्वा बभूव नम्रास्यो गौरीशो लज्जया तदा ॥३३॥  
जपमाला कराद्भ्रष्टा कोपाविष्टस्य शूलिनः ॥  
बभूव सद्यःकम्पश्च रक्तपङ्कजलोचने॥३४॥  
संहर्त्तुरीशो रुद्रस्य विष्णोः पातुः सखा शिवः ॥  
स्रष्टुः स्तुत्यश्च मान्यश्च स्वात्मनः परमात्मनः ॥ ३५ ॥  
निर्गुणस्य च कृष्णस्य प्रकृतीशस्य नारद ॥  
कोपात्प्रवक्तुमारेभे शुष्ककण्ठौष्ठतालुकः ॥ ३६ ॥  
शिव उवाच ॥  
शिवमस्तु च साधूनां वैष्णवानां सतामिह ॥  
अवैष्णवानामसतामशिवं च पदे पदे ॥ ३७ ॥  
ददाति वैष्णवेभ्यश्च यो दुःखं सुस्थितो जनः ॥  
श्रीकृष्णस्तस्य संहर्त्ता विघ्नस्तस्य पदे पदे ॥ ३८ ॥  
अवैष्णवानां हृदयं नहि शुद्धं सदामलम् ॥  
श्रीकृष्णमन्त्रस्मरणं मनोनैर्मल्यकारणम् ॥ ३९ ॥  
भिद्यते हदयग्रन्थिश्छिद्यन्ते सर्वसंशयाः ॥  
विष्णुमन्त्रोपासनया क्षीयते कर्म तन्नृणाम् ॥ 2.60.४० ॥  
अहो श्रीकृष्णदासानां कः स्वभावः सुनिर्मलः ॥  
हृतभार्य्यं मूर्च्छितश्च न शशाप रिपुं गुरुः ॥ ४१ ॥  
गुरुर्यस्य वरिष्ठश्च क्रोधहीनश्च धार्मिकः ॥  
शतपुत्रघ्नमप्येनं न शशाप रिपुं मुनिः ॥ ४२ ॥  
निश्श्वासाद्वै सुरगुरोर्भ्रातुर्मम बृहस्पतेः ॥  
भस्मीभूतो निमेषेण शतचन्द्रो भवेद्ध्रुवम् ॥ ॥ ४३ ॥  
तथाऽपि तं नो शशाप धर्म्मभङ्गभयेन च ॥  
तपस्या हीयते शप्तुः कोपाविष्टस्य नित्यशः ॥ ४४ ॥  
अहो ह्यत्रेरसत्पुत्रः परस्त्रीलुब्धकः शठः ॥  
तपस्विनो वैष्णवस्य ब्रह्मपुत्रस्य धीमतः ॥ ४५ ॥  
धर्मिष्ठा ब्रह्मणः पुत्रा वैष्णवा ब्राह्मणास्तथा ॥  
केचिद्देवा द्विजा दैत्याः पौत्राश्च त्रिविधा मताः ॥ ४६ ॥  
ये सात्त्विका ब्राह्मणास्ते देवा राजसिकास्तथा ॥  
दैत्यास्तामसिका रौद्रा बलिष्ठाश्चोद्धताः सदा ॥ ४७ ॥  
स्वधर्मनिरता विप्रा नारायणपरायणाः ॥  
शैवाः शाक्ताश्च ते देवा दैत्याः पूजाविवर्जिताः ॥ ४८ ॥  
मुमुक्षवो विष्णुभक्ता ब्राह्मणा दास्यलिप्सवः ॥  
ऐश्वर्य्यलिप्सवो देवाश्चासुरास्तामसास्तथा ॥ ४९ ॥  
ब्राह्मणानां स्वधर्मश्च कृष्णस्यार्च्चनमीप्सितम् ॥  
निष्कामानां निर्गुणस्य परस्य प्रकृतेरपि ॥ 2.60.५० ॥  
ये ब्राह्मणा वैष्णवाश्च स्वतन्त्राः परमं पदम् ॥  
यान्त्यन्योपासकाश्चान्यैः सार्द्धं च प्राकृते लये ॥ ५१ ॥  
वर्णानां ब्राह्मणाः श्रेष्ठाः साधवो वैष्णवा यदि ॥  
विष्णुमन्त्रविहीनेभ्यो द्विजेभ्यः श्वपचो वरः ॥ ५२ ॥  
परिपक्वा विपक्वा वा वैष्णवाः साधवश्च ते ॥  
सततं पाति तांश्चैव विष्णुचक्रं सुदर्शनम् ॥ ५३ ॥  
यथा वह्नौ शुष्कतृणं भस्मीभूतं भवेत्सदा॥  
तथा पापं वैष्णवेषु काष्ठानीव हुताशने ॥ ५४ ॥  
गुरुवक्त्राद्विष्णुमन्त्रो यस्य कर्णे प्रवेक्ष्यति ॥  
तं वैष्णवं महापूतं प्रवदन्ति मनीषिणः ॥ ५५ ॥  
पुंसां शतं पितॄणां च शतं मातामहस्य च ॥  
स्वसोदरांश्च जननीमुद्धरन्त्येव वैष्णवाः ॥ ५६ ॥  
गयायां पिण्डदानेन पिण्डदाः पिण्डभोजिनम् ॥  
समुद्धरन्ति पुंसां च वैष्णवाश्च शतं शतम् ॥९७॥  
मन्त्रग्रहणमात्रेण जीवन्मुक्तो भवेन्नरः ॥  
यमस्तस्मान्महाभीतो वैनतेयादिवोरगः ॥ ५८ ॥  
पुनन्त्येव हि तीर्थानि गङ्गादीनि च भारते ॥  
कृष्णमन्त्रोपासकाश्च स्पर्शमात्रेण वाक्पते ॥ ५९ ॥  
पापानि पापिनां तीर्थे यावन्ति प्रभवन्ति च ॥  
नश्यन्ति तानि सर्वाणि वैष्णवस्पर्शमात्रतः ॥ 2.60.६० ॥  
कृष्णमन्त्रोपासकानां रजसा पादपद्मयोः ॥  
सद्यो मुक्ताः पातकेभ्यः कृत्स्ना पूता वसुन्धरा ॥ ६१ ॥  
वायुश्च पवनो वह्निः सूर्य्यः सर्वं पुनाति च ॥  
एते पूता वैष्णवानां स्पर्शमात्रेण लीलया ॥ ६२ ॥  
अहं ब्रह्मा च शेषश्च धर्मः साक्षी च कर्म्मणाम् ॥  
एते हृष्टाश्च वाञ्छन्ति वैष्णवानां समागमम् ॥ ६३ ॥  
फलं कर्मानुरूपेण सर्वेषां भारते भवेत् ॥  
न भवेत्तद्वैष्णवे च सिद्धधान्ये यथांऽकुरम् ॥ ६४ ॥  
हन्ति तेषां कर्म पूर्वं भक्तानां भक्तवत्सलः ॥  
कृपया स्वपदं तेभ्यो ददात्येव कृपानिधिः ॥ ६५ ॥  
तेजस्विनां च प्रवरं वैष्णवं भृगुनन्दनम् ॥  
स चन्द्रो दुर्बलो भीतः शुक्रं च शरणं ययौ ॥ ६६ ॥  
सुदर्शनो बलिष्ठं च शुक्रं जेतुं न शक्तिमान् ॥  
तथाऽपि चोद्धरिष्यामि तारां मन्त्रेण मद्गुरोः ॥ ६७ ॥  
भज सत्यं परं ब्रह्म कृष्णमात्मानमीश्वरम् ॥  
सुप्रसन्ने भगवति पत्नीं प्राप्स्यसि लीलया ॥ ६८ ॥  
मन्त्रं तस्य प्रदास्यामि भ्रातः कल्पतरुं परम् ॥  
कोटिजन्माघनिघ्नं च सर्वमङ्गलकारणम् ॥६९॥  
ब्रह्मादिस्तम्बपर्य्यन्तं नश्वरं जलबिम्बवत् ॥  
शरणं याहि गोविन्दं परमात्मानमीश्वरम् ॥  
तावद्भवेच्छा भोगेच्छा स्त्रीसुखेच्छा नृणामिह ॥ 2.60.७० ॥  
यावद्गुरुमुखाम्भोजान्न प्राप्नोति मनुं हरेः ॥  
सम्प्राप्य दुर्लभं मन्त्रं वितृष्णो हि भवेन्नरः ॥ ७१ ॥  
इन्द्रत्वममरत्वं च नहि वाञ्छन्ति वैष्णवाः ॥  
नहि वाञ्छन्ति मोक्षं च दास्यं भक्तिं विना हरेः ॥ ७२ ॥  
भक्ति निर्मथनं भक्तो मोक्षं नो वाञ्छति प्रभोः ॥  
ज्ञानं मृत्युञ्जयत्वं च सर्वसिद्धिं तदीप्सितम् ॥ ७३ ॥  
वाक्सिद्धिं चैव धातृत्वं भक्तानां नहि वाञ्छितम् ॥  
भक्तिं विहाय कृष्णस्य विषयं यो हि वाञ्छति ॥।७४॥।  
विषमत्ति सुधां त्यक्त्वा वञ्चितो विष्णुमायया ॥  
अहं ब्रह्मा च विष्णुश्च धर्मोऽनन्तश्च कश्यपः ॥७५॥  
कपिलश्च कुमारश्च नरनारायणावृषी ॥  
स्वायम्भुवो मनुश्चैव प्रह्लादश्च पराशरः ॥ ॥ ७६ ॥  
भृगुः शुक्रश्च दुर्वासा वसिष्ठः क्रतुरङ्गिराः ॥  
बलिश्च वालखिल्याश्च वरुणश्च हुताशनः ॥ ७७ ॥  
वायुः सूर्यश्च गरुडो दक्षो गणपतिः स्वयम् ॥  
एते परा भक्तवराः कृष्णस्य परमात्मनः ॥७८॥  
ये च तस्य कलाः श्रेष्ठास्ते तद्भक्तिपरायणाः ॥  
इत्युक्त्वा शङ्करस्तस्मै ददौ कल्पतरुं मनुम् ॥७९॥  
लक्ष्मीमायाकामबीजं ङेन्तं कृष्णपदं मुने ॥  
परं पूजाविधानं च स्तोत्रं च कवचं मुने ॥ ॥ 2.60.८० ॥  
तत्पुरश्चरणं ध्यानं शुद्धे मन्दाकिनीतटे ॥  
गुरुः सम्प्राप्य तं मन्त्रं शङ्कराच्च जगद्गुरोः ॥ ८१ ॥  
विषण्णो हि भवाब्धौ च बभूव तमुवाच ह ॥ ८२ ॥  
बृहस्पतिरुवाच ॥  
आज्ञां कुरु जगन्नाथ यामि तप्तुं हरेस्तपः ॥  
तारा तिष्ठतु तत्रैव न तया मे प्रयोजनम् ॥८३॥  
पश्यामि विषतुल्यं च सर्वं नश्वरमीश्वर ॥  
श्रीकृष्णं शरणं यामि सत्यं नित्यं च निर्गुणम्॥८४॥  
श्रीमहादेव उवाच ॥  
परग्रस्तां स्त्रियं त्यक्त्वा न प्रशंस्यं तपो मुने ॥  
सम्भावितस्य दुश्चर्च्चा मरणादतिरिच्यते ॥ ८५ ॥  
पुरो गच्छ महाभाग तमेतं नर्मदातटम् ॥  
यत्र ब्रह्मादयो देवास्तत्राहं यामि सत्वरम् ॥८६॥  
शिवस्य वचनं श्रुत्वा ययौ सुरगुरुः स्वयम् ॥  
आययौ च महाभागः शङ्करो नर्मदातटम् ॥ ८७ ॥  
सगणं शङ्करं दृष्ट्वा प्रसन्नवदनेक्षणम् ॥  
प्रणेमुर्देवताः सर्वा मनवो मुनयस्तथा ॥ ८८ ॥  
ननाम शम्भुः शिरसा विष्णुं च कमलोद्भवम् ॥  
ददौ विष्णुर्महेशाय प्रेम्णाऽऽलिङ्गनमासनम् ॥ ८९ ॥  
एतस्मिन्नन्तरे तत्र चागमच्च बृहस्पतिः ॥  
प्रणनाम महादेवं विष्णुं च कमलोद्भवम् ॥ 2.60.९० ॥  
सूर्य्यं धर्ममनन्तं च नरं मां च मुनीश्वरान् ॥  
स्वगुरुं पितरं भक्त्या चावसत्तत्र संसदि ॥ ९१ ॥  
सञ्चिन्त्य मनसा युक्तिमूचे तत्र च संसदि ॥  
स्वयं विष्णुश्च भगवान्ब्रह्माणं चन्द्रशेखरम् ॥९२॥  
विष्णुरुवाच॥  
युवां च मुनयश्चैव समुद्रपुलिनं द्रुतम्॥  
शुक्रं कञ्चिच्च मध्यस्थं प्रस्थापयितुमर्हथ ॥९३॥  
विग्रहेणैव विषमं भविष्यति न संशयः ॥  
मदाशिषा सुरगुरुस्तारां प्राप्स्यति निश्चितम् ॥ ९४ ॥  
सुरैः स्तुतश्च सन्तुष्टः शुक्राचार्य्यो भविष्यति ॥  
सुरैः शुक्रो हि न जितः कृष्णचक्रेण रक्षितः ॥ ९५ ॥  
युवाभ्यां प्रार्थ्यमानोऽहं युवयोः स्तवनेन च ॥  
श्वेतद्वीपादागतोऽस्मि परितुष्टः स्तवेन च ॥ ९६ ॥  
शुक्राश्रममसीपर्णं सर्वा गच्छन्तु देवताः ॥  
रिपुर्बलिष्ठः स्तोत्रेण वशीभूत इति श्रुतिः ॥ ९७ ॥  
इत्युक्त्वा जगतां नाथस्तत्रैवान्तर धीयत ॥  
स्तुतो ब्रह्मादिभिदेवैः प्रणतैः परिपूजितः ॥९८॥  
गते च जगतां नाथे श्वेतद्वीपं च नारद ॥  
चिन्तिताश्च सुराः सर्वे विषण्णमनसस्तथा ॥ ९९ ॥  
मुनीन्देवांश्च सम्बोध्य ब्रह्मा वै तत्र संसदि ॥  
उवाच नीतिसारं तत्सम्मतं शङ्करस्य सः ॥ 2.60.१०० ॥  
ब्रह्मोवाच ॥  
मम शम्भोश्च धर्मस्य विष्णोर्वा सर्वसाक्षिणः ॥  
अस्माकं च समः स्नेहो दैत्ये देवे च पुत्रकाः ॥ १०१ ॥  
दैत्यानां च गुरुं शुक्रं प्रपन्नश्च निशाकरः ॥  
न जितश्च सुरैः शुक्रः पूजितो दितिनन्दनैः ॥ १०२ ॥  
ताराहेतोरहं यामि शुक्रस्य भवनं सुराः ॥  
सर्वे समुद्रपुलिनं यान्तु विष्णोर्निदेशतः ॥१०३॥  
इत्युक्त्वा जगतां धाता चागमच्छुक्रसन्निधिम् ॥  
प्रययुर्देवता विप्राः समुद्रपुलिनं मुने॥ ॥ १०४ ॥  
इति श्रीब्रह्मवैवर्त्ते म०द्वि०प्र०नारदनारायणसंवादे श्रीकृष्णोपदिष्टतारोद्धरणोपायज्ञानं नाम षष्टितमोऽध्यायः ॥ ६० ॥