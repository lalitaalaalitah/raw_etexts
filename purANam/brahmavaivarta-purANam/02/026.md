---
title: ०२६

---
नारायण उवाच ॥  
सावित्रीवचनं श्रुत्वा जगाम विस्मयं यमः ।  
प्रहस्य वक्तुमारेभे कर्मपाकं च जीविनाम् ॥ १ ॥  
यम उवाच ॥  
कन्या द्वादशवर्षीया वत्से त्वं वयसाऽधुना ॥  
ज्ञानं ते पूर्वविदुषां योगिनां ज्ञानिनां परम् ॥ २ ॥  
सावित्रीवरदानेन त्वं सावित्रीकला सति ॥  
प्राप्ता पुरा भूभृता च तपसा तत्समा शुभे ॥ ३ ॥  
यथा श्रीः श्रीपतेः क्रोडे भवानी च भवोरसि ॥  
यथा राधा च श्रीकृष्णे सावित्री ब्रह्मवक्षसि ॥ ४ ॥  
धर्मोरसि यथा मूर्त्तिः शतरूपा मनौ यथा ॥  
कर्दमे देवहूतिश्च वसिष्ठेऽरुन्धती यथा ॥ ५ ॥  
अदितिः कश्यपे चापि यथाऽहल्या च गौतमे ॥  
यथा शची महेन्द्रे च यथा चन्द्रे च रोहिणी ॥ ६ ॥  
यथा रतिः कामदेवे यथा स्वाहा हुताशने ॥  
यथा स्वधा च पितृषु यथा सञ्ज्ञा दिवाकरे ॥ ७ ॥  
वरुणानी च वरुणे यज्ञे च दक्षिणा यथा ॥  
यथा धरा वराहे च देवसेना च कार्तिके ॥ ८ ॥  
सौभाग्या सुप्रिया त्वं च भव सत्यवति प्रिये ॥  
इति तुभ्यं वरं दत्तमपरं च यदीप्सितम् ॥  
वृणु देवि महाभागे सर्वं दास्यामि निश्चितम् ॥ ९ ॥  
सावित्र्युवाच ॥  
सत्यवदौरसेनैव पुत्राणां शतकं मम ॥  
भविष्यति महाभाग वरमेतन्मदीप्सितम् ॥ 2.26.१० ॥  
मत्पितुः पुत्रशतकं श्वशुरस्य च चक्षुषी ॥  
राज्यलाभो भवत्वेव वरमेवं मदीप्सितम् ॥ ११ ॥  
अन्ते सत्यवता सार्द्धं यास्यामि हरिमन्दिरम् ॥  
समतीते लक्षवर्षे देहीमं मे जगत्प्रभो ॥ १२ ॥  
जीवकर्मविपाकं च श्रोतुं कौतूहलं च मे ॥  
विश्वविस्तारबीजं च तन्मे व्याख्यातुमर्हसि ॥ १३ ॥  
यम उवाच ॥  
भविष्यति महासाध्वि सर्वं मानसिकं तव ॥  
जीवकर्म्मविपाकं च कथयामि निशामय ॥ १४ ॥  
शुभानामशुभानां च कर्म्मणां जन्म भारते ॥  
पुण्यक्षेत्रेऽत्र सर्वत्र नान्यत्र भुञ्जते जनाः ॥ १५ ॥  
सुरा दैत्या दानवाश्च गन्धर्वा राक्षसादयः ॥  
नराश्च कर्म्मजनका न सर्वे समजीविनः ॥ १६ ॥  
विशिष्टजीविनः कर्म्म भुञ्जते सर्वयोनिषु ॥  
विशेषतो मानवाश्च भ्रमन्ति सर्वयोनिषु ॥ ॥ १७ ॥  
शुभाशुभं भुञ्जते च कर्म पूर्वार्जितं परम् ॥  
शुभेन कर्मणा यान्ति ते स्वर्गादिकमेव च ॥ १८ ॥  
कर्म्मणा चाशुभेनैव भ्रमन्ति नरकेषु च ॥  
कर्म्मनिर्मूलने मुक्तिः सा चोक्ता द्विविधा मता ॥ १९॥  
निर्वाणरूपा सेवा च कृष्णस्य परमात्मनः ॥  
कुकर्मणा जीवश्चारोगी शुभकर्मणा ॥ 2.26.२० ॥  
दीर्घजीवी च क्षीणायुः सुखी दुःखी च निश्चितम् ॥  
अन्धादयश्चाङ्गहीनाः कुत्सितेन च कर्मणा ॥ २१ ॥  
सिद्ध्यादिकमवाप्नोति सर्वोत्कृष्टेन कर्म्मणा ॥  
सामान्यं कथितं सर्वं विशेषं शृणु सुन्दरि ॥ २२ ॥  
सुदुर्लभं सुभोग्यं च पुराणेषु श्रुतिष्वपि ॥ २३ ॥  
दुर्लभा मानवी जातिः सर्वजातिषु भारते ॥  
सर्वाभ्यो ब्राह्मणः श्रेष्ठः प्रशस्तः सर्वकर्म्मसु॥२४॥  
विष्णुभक्तो द्विजश्चैव गरीयान्भारते ततः ॥  
निष्कामश्च सकामश्च वैष्णवो द्विविधः सति ॥२५॥  
सकामश्च प्रधानश्च निष्कामो भक्त एव च ॥  
कर्मभोगी सकामश्च निष्कामो निरुपद्रवः ॥ २६ ॥  
स याति देहं त्यक्ता च पदं विष्णोर्निरामयम् ॥  
पुनरागमनं नास्ति तेषां निष्कामिणां सति ॥ २७ ॥  
ये सेवन्ते च द्विभुजं कृष्णमात्मानमीश्वरम् ॥  
गोलोकं यान्ति ते भक्ता दिव्यरूपविधारिणः ॥ २८ ॥  
ये च नारायणं भक्ताः सेवन्ते च चतुर्भुजम् ॥  
वैकुण्ठं यान्ति ते सर्वे दिव्यरूपविधारिणः ॥२९ ॥  
सकामिनो वैष्णवाश्च गत्वा वैकुण्ठमेव च ॥  
भारतं पुनरायान्ति तेषां जन्म द्विजातिषु ॥ 2.26.३० ॥  
कालेन ते च निष्कामा भविष्यन्ति क्रमेण च ॥  
भक्तिं च निर्मलां बुद्धिं तेभ्यो दास्यति निश्चितम् ॥ ३१ ॥  
ब्राह्मणाद्वैष्णवादन्ये सकामाः सर्वजन्मसु ॥  
न तेषां निर्मला बुद्धिर्विष्णुभक्तिविवर्जिताः ॥ ३२ ॥  
तीर्थाश्रिता द्विजा ये च तपस्यानिरताः सति ॥  
ते यान्ति ब्रह्मलोकं च पुनरायान्ति भारतम् ॥३३॥  
स्वधर्मनिरता विप्राः सूर्य्यभक्ताश्च भारते ॥  
व्रजन्ति सूर्यलोकं ते पुनरायान्ति भारतम् ॥ ३४ ॥  
स्वधर्मनिरता विप्राः शैवाः शाक्ताश्च गाणपाः ॥  
ते यान्ति शिवलोकं च पुनरायान्ति भारतम् ॥ ३५ ॥  
ये विप्रा अन्यदेवेष्टाः स्वधर्मनिरताः सति ॥  
ते गत्वा शक्रलोकं च पुनरायान्ति भारतम् ॥ ३६ ॥  
हरिभक्ताश्च निष्कामाः स्वधर्म्मरहिता द्विजाः ॥  
तेऽपि यान्ति हरेर्लोकं क्रमाद्भक्तिबलादहो ॥३७ ॥  
स्वधर्म्मरहिता विप्रा देवान्यसेविनः सदा ॥  
भ्रष्टाचाराश्च बालाश्च ते यान्ति नरकं ध्रुवम् ॥ ३८ ॥  
स्वधर्म्मनिरताश्चैवं वर्णाश्चत्वार एव च ॥  
भवन्त्येव शुभस्यैव कर्मणः फलभागिनः ॥ ३९ ॥  
स्वधर्म्मरहितास्ते च नरकं यान्ति हि ध्रुवम्॥  
भारते च भवन्त्येव कर्म्मणः फलभागिनः॥2.26.४०॥  
स्वधर्मनिरता विप्राः स्वधर्मनिरताय च॥  
कन्यां ददति विप्राय चन्द्रलोकं व्रजन्ति ते ॥४१॥  
वसन्ति तत्र ते साध्वि यावदिन्द्राश्चतुर्दश॥  
सालङ्कृताया दानेन द्विगुणं फलमुच्यते ॥४२॥  
सकामा यान्ति तल्लोकं न निष्कामाश्च वैष्णवाः ॥  
ते प्रयान्ति विष्णुलोकं फलसन्धानवर्जिताः ॥ ४३ ॥  
गव्यं च रजतं भार्यां वस्त्रं सस्यं फलं जलम् ॥  
ये ददत्येव विप्रेभ्यस्तल्लोकं हि व्रजन्ति च ॥४४॥  
वसन्ति ते च तल्लोकं यावन्मन्वन्तरं सति ॥  
कालं च सुचिरं वासं कुर्वन्ति तत्र ते जनाः ॥ ४५ ॥  
ये ददति सुवर्णं च गां च ताम्रादिकं सति ॥  
ते यान्ति सूर्यलोकं च शुचये ब्राह्मणाय च ॥ ४६ ॥  
वसन्ति तत्र ते लोके वर्षाणामयुतं सति ॥  
विपुले च चिरं वासं कुर्वन्ति च निरामयाः ॥४७ ॥  
ददाति भूमिं विप्रेभ्यो धान्यानि विपुलानि च ॥  
स याति विष्णुलोकं च श्वेतद्वीपं मनोहरम्॥४८॥  
तत्रैव निवसत्येव यावच्चन्द्रदिवाकरौ ॥  
विपुलं विपुले वासं करोति पुण्यवान्सति ॥ ४९ ॥  
गृहं ददन्ति विप्राय ये जना भक्तिपूर्वकम् ॥  
ते यान्ति सुरलोकं च चिरं तत्र भवन्ति ते ॥2.26.५०॥  
गृहरेणुप्रमाणाब्दं दानं पुण्यदिने यदि ॥  
विपुलं विपुले वासं कुर्वन्ति मानवाः सति॥५१॥  
यस्मै यस्मै च देवाय यो ददाति गृहं नरः॥  
स याति तस्य लोकं च रेणुमानाब्दमेव च ॥ ५२ ॥  
सौधे चतुर्गुणं पुण्यं पूर्त्ते शतगुणं फलम् ॥  
प्रकृष्टेऽष्टगुणं तस्मादित्याह कमलोद्भवः ॥ ५३ ॥  
यो ददाति तडागं च सर्वभूताय भारते ॥  
स याति जनलोकं च वर्षाणामयुतं सति॥ ५४ ॥  
वाप्यां फलं शतगुणं प्राप्नोति मानवस्ततः ॥  
तथा सेतुप्रदानेन तडागस्य फलं लभेत् ॥ ५५ ॥  
धनुश्चतुःसहस्रेण दैर्घ्यमानेन निश्चितम् ॥  
न्यूना वा तावती प्रस्थे सा वापी परिकीर्त्तिता ॥ ५६ ॥  
दशवापीसमा कन्या यदि पात्रे प्रदीयते ॥  
फलं ददाति द्विगुणं यदि सालङ्कृता भवेत्॥ ५७ ॥  
तत्फलं च तडागे च पङ्कोद्धारेण तत्फलम् ॥  
वाप्याश्च पङ्कोद्धारेण वापीतुल्यफलं लभेत् ॥ ५८ ॥  
अश्वत्थवृक्षमारोप्य प्रतिष्ठां च करोति यः ॥  
स याति तपसो लोकं वर्षाणामयुतं परम् ॥ ५९ ॥  
पुष्पोद्यानं यो ददाति सावित्रि सर्वभूतये ॥  
स वसेद्ध्रुवलोके च वर्षाणामयुतं ध्रुवम्॥2.26.६०॥  
यो ददाति विमानं च विष्णवे भारते सति ॥  
विष्णुलोके वसेत्सोऽपि यावन्मन्वन्तरं परम्॥६१॥  
चित्रयुक्ते च विपुले फलं तस्य चतुर्गुणम्॥  
रथार्धं शिबिकादाने फलमेव लभेद्ध्रुवम् ॥ ६२ ॥  
यो ददाति भक्तियुक्तो हरये दोलमन्दिरम् ॥  
विष्णुलोके वसेत्सोऽपि यावन्मन्वतरं परम् ॥ ६३ ॥  
राजमार्गं सौधयुक्तं यः करोति पतिव्रते ॥  
वर्षाणामयुतं सोऽपि शक्रलोके महीयते॥ ६४ ॥  
ब्राह्मणेभ्योऽपि देवेभ्यो दाने समफलं लभेत् ॥  
यच्च दत्तं हि तद्भोक्तुर्न दत्तं नोपतिष्ठते ॥ ६५ ॥  
भुक्त्वा स्वर्गादिकं सौख्यं पुनरायान्ति भारते ॥  
लभेद्विप्रकुलेष्वेव क्रमेणैवोत्तमादिषु ॥ ६६ ॥  
भारते पुण्यवान्विप्रो भुक्त्वा स्वर्गादिकं परम् ॥  
पुनः सोऽपि भवेद्विप्रो न पुनः क्षत्रियादयः॥६७॥  
क्षत्रियो वाऽपि वैश्यो वा कल्पकोटिशतेन च ॥  
तपसा ब्राह्मणत्वं च न प्राप्नोति श्रुतौ श्रुतम् ॥६८॥  
स्वधर्मरहिता विप्रा नानायोनिं व्रजन्ति च ॥  
भुक्त्वा च कर्मभागं च विप्रयोनिं लभेत्पुनः॥६९॥  
नाभुक्तं क्षीयते कर्म्म कल्पकोटिशतैरपि ॥  
अवश्यवमेव भोक्तव्यं कल्पकोटिशतैरपि ॥ 2.26.७० ॥  
अवश्यमेव भोक्तव्यं कृतं कर्म शुभाशुभम्॥  
देवतीर्थे सहायेन कायव्यूहेन शुध्यति॥७१॥  
एतत्ते कथितं सर्वं किं भूयः श्रोतुमिच्छसि॥७२॥  
इति श्रीब्रह्मवैवर्त्ते महापुराण द्वितीये प्रकृतिखण्डे सावित्र्युपाख्याने कर्मविपाके कर्मानुरूपस्थानगमनं नाम षड्विंशोऽध्यायः॥२६॥