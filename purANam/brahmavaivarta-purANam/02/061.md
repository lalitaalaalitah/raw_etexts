---
title: ०६१

---
नारद उवाच ॥  
ततः परं किं रहस्यं बभूवासुरदेवयोः ॥  
श्रोतुमिच्छामि भगवन्परं कौतूहलं मम ॥ १ ॥  
नारायण उवाच ॥  
ब्रह्मा जगाम निलयं शुक्रस्य च महात्मनः ॥  
नानादैत्यगणाकीर्णं रत्नमण्डपभूषितम् ॥ २ ॥  
पञ्चाशत्कोटिभिः शिष्यैः परीतं ब्रह्मवादिभिः ॥  
सप्तभिः परिखाभिश्च वेष्टितं दुर्गमेव च ॥ ३॥  
रक्षितं रक्षकगणैर्दैत्यैश्च शतकोटिभिः ॥  
पद्मरागैर्विरचितैः प्रावारैः परिशोभितम् ॥ ४ ॥  
ददर्श जगतां धाता सभायां भृगुनन्दनम् ॥  
स्तुतं मुनिगणैर्दैत्यै रत्नसिंहासनस्थितम् ॥ ५ ॥  
जपन्तं परमं ब्रह्म कृष्णमात्मानमीश्वरम् ॥  
कोटिसूर्य्यप्रभं शश्वज्ज्वलन्तं ब्रह्मतेजसा ॥ ६ ॥  
दृष्ट्वा पौत्रं प्रभायुक्तं विधाता हृष्टमानसः ॥  
आत्मानं कृतिनं मेने पुत्रं पौत्रं च नारद ॥ ७ ॥  
दृष्ट्वा पितामहं शुक्रो धातारं जगतां प्रभुम् ॥  
उत्थाय सहसा भीतः प्रणनाम कृताञ्जलिः ॥ ८ ॥  
आदाय पूजयामास चोपचारांस्तु षोडश ॥  
तुष्टाव परया भक्त्या सम्भ्रमेण यथागमम् ॥ ९ ॥  
विद्या मन्त्रप्रदातारं दातारं सर्वसम्पदाम् ॥  
स्वकर्मणां च फलदं सर्वेषां विश्वतो वरम् ।2.61.१०॥  
शुक्रस्य स्तवनेनैव सन्तुष्टो जगतां पतिः॥  
अवरुह्य रथात्तूर्णमवसत्तत्र संसदि ॥ ११ ॥  
शुक्रेण शिरसा दत्तरत्नसिंहासने वरे॥  
तेजसा ज्वलिते रम्ये निर्मिते विश्वकर्मणा॥ ॥ १२ ॥  
शुक्रः प्रणम्य ब्रह्माणं कुमारं शकुनं क्रतुम् ॥  
वसिष्ठं च मरीचिं च सनन्दं च सनातनम् ॥ १३ ॥  
कपिलं वै पञ्चशिखं वोढुमङ्गिरसं मुने ॥  
धर्मं मां च नरं भक्त्या प्रणनाम कृताञ्जलिः ॥१४॥  
प्रत्येकं पूजयामास सादरं च यथोचितम् ॥  
सिंहासनेषु रत्नेषु वासयामास धार्मिकः ॥ १५ ॥  
प्रहृष्टवदनाः सर्वे प्रणेमुर्दितिनन्दनाः ॥  
ऋषिसङ्घाश्च धातारं तुष्टुवुश्च यथागमम् ॥ १६ ॥  
सर्वान्संस्तूय स कविरवोचत्सम्पुटाञ्जलिः ॥  
साश्रुनेत्रः सपुलकः प्रणतो विनयान्वितः ॥ १७ ॥  
शुक्र उवाच ॥  
अद्य मे सफलं जन्म जीवितं च सुजीवितम् ॥  
स्वयं विधाता भगवान्साक्षाद्दृष्टः स्वमन्दिरे ॥ १८ ॥  
साक्षाद्दृष्टाश्च तत्पुत्रा भगवन्तः सनातनाः ॥  
तुष्टः कृष्णोऽथ मामेवं परमात्मा परात्परः ॥ १९ ॥  
कृतार्थं कर्तुमीशा मां युष्माकं स्वागतं शिशुम् ॥  
स्वात्मारामेषु कुशलप्रश्नमेवं विडम्बनम् ॥ 2.61.२० ॥  
पवित्रं कर्तुमीशा मां हेतुरागमनेऽत्र वः ॥  
अपरं ब्रूथ किं वाऽपि शास्त नः करवामि किम् ॥ २१ ॥  
ब्रह्मोवाच ॥  
उद्विग्नश्चिरविच्छेदात्त्वां पौत्रं द्रष्टुमागतः ॥  
विच्छेदः पुत्रपौत्राणां मरणादतिरिच्यते ॥ २२ ॥  
कुशलं ते मुनिश्रेष्ठ पुत्रयोश्चापि योषितः ॥  
कुशलं ते स्वधर्माणां काम्यानां तपसामपि ॥ २३ ॥  
दिने दिनेऽपरिच्छन्नं श्रीकृष्णार्चनमीप्सितम् ॥  
स्व गुरोः सेवनं नित्यमविच्छिन्नं भवेत्तव ॥ २४ ॥  
गुर्विष्टयोः पूजनं च सर्वमङ्गलकारणम् ॥  
पापाधिरोगशोकघ्नं पुण्यहर्षप्रदं शुभम्॥ ॥ २९ ॥  
अभीष्टदेवः सन्तुष्टो गुरौ तुष्टे नृणामिह ॥  
इष्टदेवे च सन्तुष्टे सन्तुष्टाः सर्वदेवताः ॥ २६ ॥  
गुरुर्विप्रः सुरो रुष्टो येषां पातकिनामिह ॥  
तेषां च कुशलं नास्ति विघ्नस्तस्य पदे पदे ॥ २७ ॥  
तुष्टश्च सततं वत्स श्रीकृष्णः प्रकृतेः परः ॥  
सर्वान्तरात्मा भगवांस्तव भक्त्या च निर्गुणः ॥ २८ ॥  
तव तुष्टो गुरुरहं विधाता जगतामपि ॥  
मयि तुष्टे हरिस्तुष्टो हरौ तुष्टे तु देवताः ॥२९॥  
साम्प्रतं शृणु मे धीमन्नत्रागमनकारणम् ॥  
प्रेषितस्य सुराणां च विश्वसंहर्तुरेव च ॥ 2.61.३० ॥  
शिवस्य गुरुपुत्रस्य साध्वीं तारां बृहस्पतेः ॥  
अपहृत्य निशानाथस्तवैव शरणागतः ॥ ३१ ॥  
शम्भुर्धर्मश्च सूर्य्यश्च शक्रोऽनन्तश्च पुत्रक ॥  
आदित्या वसवो रुद्रा दिक्पालाश्च दिगीश्वराः ॥ ३२ ॥  
युद्धायायान्ति सन्नद्धास्तिस्रः कोट्यश्च देवताः ॥  
नागाः किम्पुरुषाश्चैव यक्षराक्षसगुह्यकाः ॥ ३३ ॥  
भूताः प्रेताः पिशाचाश्च कूष्माण्डा ब्रह्मराक्षसाः ॥  
किराताश्चैव गन्धर्वाः समुद्रपुलिनेऽधुना ॥ ३४ ॥  
तारकामयसङ्ग्रामे मध्यस्थो ऽहं सुतैः सह ॥  
देहि तारां रणं किं वा त्यज चन्द्रं च कामिनम् ॥३५॥  
शुक्र उवाच ॥  
आगच्छन्तु सुराः सर्वे सन्नद्धा रणदुर्मदाः॥  
योत्स्ये विना महेशं च सर्वेषां च गुरुं परम् ॥३६॥  
दैत्या ऊचुः ॥ उभयेषां गुरुः शम्भुर्मान्यो वन्द्यश्च सर्वदा ॥  
धर्मश्च साक्षी सर्वेषां त्वमेव च पितामहः ॥३७॥  
अन्यांश्च तृणतुल्यांश्च नहि मन्यामहे वयम् ॥  
आगच्छन्तु च योत्स्यामो व्रज ब्रूहि जगद्गुरो॥ ॥ ३८ ॥  
कृपया गुरुपुत्रस्य यद्यायाति महेश्वरः ॥  
आग्नेयास्त्रं प्रयोक्ष्यामः पश्चाद्योत्स्यामहे प्रभो ॥ ३९ ॥  
ब्रह्मोवाच ॥  
कालाग्निरुद्रः संहर्त्ता विश्वस्य बलिनां वरः ॥  
हे वत्सास्तेन सार्द्धं च को वा युद्धं करिष्यति ॥ 2.61.४० ॥  
भद्रकाली जगन्माता खड्गखर्पर धारिणी ॥  
तया दुर्द्धर्षया सार्द्धं को वा युद्धं करिष्यति ॥ ४१ ॥  
सा सहस्रभुजा देवी मुण्डमालाविभूषणा ॥  
योजनायतवक्त्रा च दशयोजनविस्तृता ॥ ४२ ॥  
सप्ततालप्रमाणाश्च यस्या दन्ता भयानकाः ॥  
क्रोशप्रमाणजिह्वा च माहालोला भयङ्करी ॥ ॥ ४३ ॥  
अतीव रौद्रा सन्नद्धा भीमाः शङ्करकिङ्कराः ॥  
अतिभीमा भैरवाश्च नन्दी च रणकर्कशः ॥ ४४ ॥  
शिवस्य पार्षदाः सर्वं महाबलपराक्रमाः ॥  
वीरभद्रादयः शूराः कोटिसूर्य्यसमप्रभाः ॥ ४५ ॥  
सहस्रमूर्ध्नः शेषस्य फणामण्डलभूषणम् ॥  
विश्वं सर्षपतुल्यं च को वा योद्धा च तत्समः॥४६॥  
कालाग्निरुद्रः संहर्त्ता यस्य शम्भोश्च किङ्करः॥  
शूलिनस्त्रिपुरघ्नस्य ज्वलतो ब्रह्मतेजसा॥४७॥  
यस्य पाशुपतास्त्रेण दुर्निवार्येण पुत्रकाः ॥  
भस्मीभूतं भवेद्विश्वं दैत्यानां चैव का कथा ॥४८।  
यस्य शूलेन भिन्नश्च शङ्खचूडः प्रतापवान् ॥  
सुदामा पार्षदवरः कृष्णस्य परमात्मनः॥४९॥  
त्रिकोटिसूर्य्यसदृशस्तेजस्वी परमाद्भुतः ॥  
राधाकवचकण्ठश्च सर्वदैत्यजनेश्वरः ॥2.61.५०॥  
मधुकैटभयोर्हन्ता हिरण्यकशिपोश्च यः ॥  
स च विष्णुः समायाति श्वेतद्वीपात्स्वयं प्रभुः ॥ ५१ ॥  
इत्युक्त्वा जगतां धाता विरराम च संसदि ॥  
प्रहस्योवाच दैतेयो दानवानामधीश्वरः ॥ ५२ ॥  
प्रह्राद उवाच ॥  
नमस्तुभ्यं जगद्धातः सर्वेषां प्राक्तनेश्वर ॥  
सर्वपूज्यः सर्वनाथः किं वक्ष्यामि तवाग्रतः ॥ ५३ ॥  
हिरण्यकशिपोर्हन्ता मधुकैटभयोश्च यः ॥  
सा कला यस्य कृष्णस्य परिपूर्णतमस्य च ॥ ॥ ५४ ॥  
सर्वान्तरात्मनस्तस्य चक्रं नाम सुदर्शनम् ॥  
अस्माकं लोकमस्मांश्च तद्द्राग्धक्ष्यति दुस्सहम् ॥ ५५ ॥  
ततो न बलवाञ्छम्भुर्न च पाशुपतं विधे ॥  
न च काली न शेषश्च न च रुद्रादयः सुराः ॥ ५६ ॥  
यस्य लोमसु विश्वानि निखिलानि जगत्पते ॥  
सर्वाधारस्य च विभोः स्थूलात्स्थूलतरस्य च ॥ ९७ ॥  
षोडशांशो भगवतः स चैव हि महान्विराट् ॥  
अनन्तो नहि तत्स्थूलो न काली बृहती ततः ॥ ५८ ॥  
आगच्छन्तु सुराः सर्वे युद्धं कुर्वन्तु साम्प्रतम् ॥  
न बिभेमि शरेभ्यश्च न च पाशुपताद्धरात् ॥ ५९ ॥  
नमस्तस्मै भगवते शिवाय शिवरूपिणे ॥  
नमोऽनन्ताय साधुभ्यो वैष्णवेभ्यः प्रजापते ॥ 2.61.६० ॥  
श्रीकृष्णस्य प्रसादेन निर्भयोऽहं निरामयः ॥  
न मे स्वात्मबलं ब्रह्मंस्तद्बलं यत्प्रभोर्बलम् ॥ ६१ ॥  
स्वपापेन मृतस्तातो पुरा वै विष्णुनिन्दया ॥  
निर्बन्धाच्छङ्खचूडश्च दर्पाच्च मधुकैटभौ ॥ ६२ ॥  
त्रिपुरः किङ्करोऽस्माकं वीरत्वेन न गण्यते ॥  
तथाऽपि प्रेरितस्तेन स रथस्थो महेश्वरः ॥ ६३ ॥  
इत्युक्त्वा दानवश्रेष्ठो विरराम च संसदि ॥  
उवाच जगतां धाता पुनरेव च नारद ॥ ६४ ॥  
ब्रह्मोवाच ॥  
विनाशकारणं युद्धमुभयोर्दैत्यदेवयोः॥  
सुप्रीत्या चरणं वत्स सर्वमङ्गलकारणम् ॥ ६५ ॥  
तारां भिक्षां देहि मह्यं भिक्षुकाय च वेधसे ॥  
विमुखे भिक्षुके राजन्गृहस्थः सर्वपापभाक् ॥ ६६ ॥  
सनत्कुमार उवाच ॥  
स्वकीर्तिं रक्ष राजेन्द्र सिंहस्त्वं सुरदैत्ययोः ॥  
यस्य भिक्षुर्जगद्धाता तस्य कीर्तेश्च का कथा ॥ ६७ ॥  
सनातन उवाच ॥  
न जितस्त्वं सुरेन्द्रैश्च ब्रह्मेशानपुरोगमैः ॥  
रक्षितः कृष्णचक्रेण वैष्णवः पुण्यवाञ्छुचिः ॥ ६८ ॥  
सनन्दन उवाच ॥  
यस्येष्टदेवः सर्वात्मा श्रीकृष्णः प्रकृतेः परः ॥  
गुरुश्च वैष्णवः शुक्रः स च केन जितो महान् ॥ ६९ ॥  
सनक उवाच ॥  
पुण्यवान्न जितः केन जितः पापी स्वपातकैः ॥  
पुण्यदीपो न निर्वाति पाषण्डेनैव वायुना ॥ 2.61.७० ॥  
ऋषय ऊचुः ॥  
देहि तारां महाभाग चन्द्र प्राणाधिकं गुरोः ॥  
स्वकीर्तिं रक्ष सुचिरं प्रार्थयामः पुनः पुनः ॥ ७१ ॥  
प्रह्राद उवाच ॥  
स्थिते मदीश्वरे साक्षान्नहि भृत्यो विराजते ॥  
कर्त्तारं ब्रूहि मन्नाथं गुरुं शुक्रं सतां वरम् ॥ ७२ ॥  
शिष्याणामाधिपत्ये च साधूनां गुरुरीश्वरः ॥  
गुरौ समर्पितं पूर्वं सर्वैश्वर्य्यं मुनीश्वरं ॥ ७३ ॥  
वयं भृत्याश्च पोष्याश्च स्वगुरोः परिचारकाः ॥  
ते च शिष्याः कुशलिनो गुर्वाज्ञां पालयन्ति ये ॥ ७४ ॥  
प्रह्रादस्य वचः श्रुत्वा चकार प्रार्थनां कविम् ॥  
ददौ शुक्रश्च तारां तां चन्द्रं च मलिनं मुने ॥ ७५ ॥  
दत्त्वा तारां विधुं शुक्रः प्रणनाम विधेः पदे ॥  
नमस्कृत्य मुनिभ्यश्च प्रणतः स्वपुरं ययौ ॥ ७६ ॥  
प्रह्लादः सगणो भक्त्या नमस्कृत्य विधेः पदे ॥  
प्रत्येकं वै मुनिगणान्प्रणतः स्वगृहं ययौ ॥ ७७ ॥  
ब्रह्मा ददर्श तारां च प्रणतां स्वपदे सतीम् ॥  
लज्जया नम्रवक्त्रां च रुदतीं गुर्विणीं मुने ॥ ७८ ॥  
चन्द्रं च प्रणतं धाता क्रोडे संस्थाप्य मायया ॥  
उवाच मलिनां तारां कातरां च कृपामयः ॥७९॥  
तारे त्यज भयं मत्तः भयं किं ते मयि स्थिते ॥  
सौभाग्ययुक्ता स्वपतौ भविष्यसि वरेण मे ॥2.61.८०॥  
दुर्बला बलिना ग्रस्ता निष्कामा न च्युता भवेत् ॥  
प्रायश्चित्तेन शुद्धा सा न स्त्री जारेण दुष्यति ॥ ८१ ॥  
सकामा कामतो जारं भजते स्वसुखेन च ॥  
प्रायश्चित्तान्न शुद्धा सा स्वामिना परिवर्जिता ॥ ८२ ॥  
कुम्भीपाके पच्यते सा यावच्चन्द्रदिवाकरम् ॥  
अन्नं विष्ठा जलं मूत्रं स्पर्शनं सर्वपापदम् ॥ ८३ ॥  
पापी यस्याश्च तस्याश्च साधुभिः परिवर्जितम् ॥  
कस्य गर्भं वद शुभे गच्छ वत्से गुरोर्गृहम् ॥ ८४ ॥  
त्यज लज्जां महाभागे सर्वं च प्राक्तनाद्भवेत्॥  
ब्रह्मणो वचनं श्रुत्वा तमुवाच सती तदा ॥८५॥  
चन्द्रस्य गर्भं हे तात बिभर्म्यद्य स्वकर्मणा ॥  
सर्वे मे साक्षिणः सन्ति दुर्बलायाः प्रजापते ॥ ८६ ॥  
यदा जग्राह चन्द्रो मां दयाहीनश्च दुर्मतिः॥  
इत्युक्त्वा तारका देवी सुषाव कनकप्रभम् ॥ ८७ ॥  
कुमारं सुन्दरं तत्र ज्वलन्तं ब्रह्मतेजसा ॥  
गृहीत्वा तनयं चन्द्रो नत्वा ब्रह्माणमीश्वरम् ॥ ८८ ॥  
जगाम स स्वभवनं ब्रह्मा सिन्धुतटं ययौ ॥  
साध्वीं तारां च गुरवे देवेभ्योऽप्यभयं ददौ ॥८९॥  
आशिषं शम्भुधर्माभ्यां दत्त्वा लोकं ययौ विधिः ॥  
देवा ययुः स्वभवनं स्वगृहं च बृहस्पतिः ॥ 2.61.९० ॥  
भावानुरक्तवनितां प्राप्य संहृष्टमानसः ॥  
तारकागर्भसम्भूतः स एव च बुधः स्वयम् ॥ ९१ ॥  
तेजस्वी सद्ग्रहो ब्रह्मश्चन्द्रस्य तनयो महान् ॥  
स एव नन्दनवने चित्रां सम्प्राप्य निर्जने ॥ ९२ ॥  
घृताच्या गर्भसम्भूतां कुबेरस्य च रेतसा ॥  
दृष्ट्वा च निर्जने रम्यां कन्यां कमललोचनाम् ॥ ९३ ॥  
अतीव यौवनस्थां च बालां षोडशवार्षिकीम् ॥  
गान्धर्वेण विवाहेन तां जग्राह विधोः सुतः ॥ ९४ ॥  
तस्यामथायं रहसि वीर्य्याधानं चकार सः ॥  
बभूव राजा चित्रायां चैत्रो वै मण्डलेश्वरः ॥९५॥  
सप्तद्वीपवतीं पृथ्वीं शास्ति वै धार्मिको बली ॥  
शतं नद्यो घृतानां च दध्नां नद्यः शतानि च ॥ ९६ ॥  
शतानि नद्यो दुग्धानां मधुनद्यश्च षोडश ॥  
दश नद्यश्च तैलानां शर्करालक्षराशयः ॥ ९७ ॥  
मिष्टान्नानां स्वस्तिकानां लक्षराशिश्च नित्यशः ॥  
पञ्चकोटिगवां मांसं सापूपं स्वन्नमेव च ॥ ९८ ।  
एतेषां च नदीराशीर्भुञ्जते ब्राह्मणा मुने ॥  
गवां लक्षं च रत्नानां मणीनां लक्षमेव च ॥ ९९ ॥  
शतलक्षं सुवर्णानां लक्षं वै सूक्ष्मवाससाम् ॥  
रत्नानां भूषणं पात्रमतीव सुमनोहरम् ॥ 2.61.१०० ॥  
ददौ द्विजातये राजा नित्यं वै जीवितावधि ॥  
तस्य चैत्रस्य पुत्रश्च राजाऽधिरथ एव च ॥ १०१ ॥  
तस्य पुत्रश्च सुरथश्चक्रवर्त्ती बृहच्छ्रवाः ॥  
महाज्ञानं च सम्प्राप्य मेधसो मुनिसत्तमात् ॥ १०२ ॥  
भेजे पुरा विष्णुमायां पुण्यक्षेत्रे च भारते ॥  
शरत्काले महापूजां चकार स सरित्तटे॥१०३॥  
वैश्येन सार्धं स महाञ्ज्ञानिनां मुनिसत्तम॥  
राजा कलिङ्गदेशस्य विराधश्च विशां वरः ॥ १०४ ॥  
तस्य पुत्रो महायोगी द्रुमिणो ज्ञानिनां वरः ॥  
द्रुमिणो वैष्णवः प्राज्ञः पुष्करे दुष्करं तपः ॥ १०५ ॥  
कृत्वा समाधिं सम्प्राप ज्ञानिनां वैष्णवाग्रणीः ॥  
पुत्रैर्दारैर्निरस्तश्च धनलोभाद्दुरात्मभिः ॥१०६॥  
स च कोटिसुवर्णं च नित्यं दत्त्वा जलं पपौ ॥  
मुक्तिं सम्प्राप संसेव्य विष्णुमायां सनातनीम्॥१०७॥  
राजा लेभे मनुत्वं च राज्यं निष्कण्टकं मुने ॥  
उवाच मधुरं वाक्यं धाता त्रिजगतां पतिः ॥ १०८ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने गुरोस्ताराप्राप्तिबुधोत्पत्त्यादिवर्णनं नामैकषष्टितमोऽध्यायः ॥ ६१ ॥