---
title: ०२३

---
नारद उवाच ॥  
तुलस्युपाख्यानमिदं श्रुतमीश सुधोपमम् ॥  
यत्तु सावित्र्युपाख्यानं तन्मे व्याख्यातुमर्हसि ॥ १ ॥  
पुरा येन समुद्भूता सा श्रुता च श्रुतिप्रसूः ॥  
केन वा पूजिता देवी प्रथमे कैश्च वा परे ॥ २ ॥  
नारायण उवाच ॥  
ब्रह्मणा वेदजननी पूजिता प्रथमे मुने ॥  
द्वितीये च देवगणैस्तत्पश्चाद्विदुषां गणैः ॥ ३ ॥  
तथा चाश्वपतिः पूर्वं पूजयामास भारते ॥  
तत्पश्चात्पूजयामासुर्वर्णाश्चत्वार एव च ॥ ४ ॥  
नारद उवाच ॥  
को वा सोऽश्वपतिर्ब्रह्मन्केन वा तेन पूजिता ॥  
सर्वपूज्या च सावित्री तन्मे व्याख्यातुमर्हसि ॥ ५ ॥  
नारायण उवाच ॥  
मद्रदेशे महाराजो बभूवाश्वपतिर्मुने ॥  
वैरिणां बलहर्त्ता च मित्राणां दुःखनाशनः ॥ ६ ॥  
आसीत्तस्य महाराज्ञी महिषी धर्मचारिणी ॥  
मालतीति च सा ख्याता यथा लक्ष्मीर्गदाभृतः ॥ ७ ॥  
सा च राज्ञी महासाध्वी वसिष्ठस्योपदेशतः ॥  
चकाराराधनं भक्त्या सावित्र्याश्चैव नारद ॥ ८ ॥  
प्रत्यादेशं न सा प्राप महिषी न ददर्श ताम् ॥  
गृहं जगाम सा दुःखाद्धृदयेन विदूयता ॥ ९ ॥  
राजा तां दुःखितां दृष्ट्वा बोधयित्वा नयेन वै ॥  
सावित्र्यास्तपसे भक्त्या जगाम पुष्करं तदा ॥ 2.23.१० ॥  
तपश्चचार तत्रैव संयतः शतवत्सरम् ॥  
न ददर्श च सावित्रीं प्रत्यादेशो बभूव ह ॥ ११ ॥  
शुश्रावाकाशवाणीं च नृपेन्द्रश्चाशरीरिणीम् ॥  
गायत्रीदशलक्षं च जपं कुर्विति नारद ॥ १२ ॥  
एतस्मिन्नन्तरे तत्र प्रजगाम पराशरः ॥  
प्रणनाम नृपस्तं च मुनिर्नृपमुवाच ह ॥ १३ ॥  
पराशर उवाच ॥  
सकृज्जपश्च गायत्र्याः पापं दिनकृतं हरेत् ॥  
दशधा प्रजपान्नॄणां दिवारात्र्यघमेव च ॥ १४ ॥  
शतधा च जपाच्चैवं पापं मासार्जितं परम् ॥  
सहस्रधा जपाच्चैव कल्मषं वत्सरार्जितम् ॥ १५ ॥  
लक्षं जन्मकृतं पापं दशलक्षं त्रिजन्मनः ॥  
सर्वजन्मकृतं पापं शतलक्षो विनश्यति ॥ १५ ॥  
करोति मुक्तिं विप्राणां जपो दशगुणस्ततः ॥  
करं सर्पफणाकारं कृत्वा तु ऊर्ध्वमुद्रितम् ॥ १७ ॥  
आनम्रमूर्द्धमचलं प्रजपेत्प्राङ्मुखो द्विजः ॥  
अनामिकामध्यदेशादथो वामक्रमेण च ॥ १८ ॥  
तर्जनीमूलपर्य्यन्तं जपस्यैष क्रमः करे ॥  
श्वेतपङ्कज बीजानां स्फाटिकानां च संस्कृताम् ॥ १९ ॥  
कृत्वा वा मालिकां राजञ्जपेत्तीर्थे सुरालये ॥  
संस्थाप्य मालामश्वत्थपत्रसप्तसु संयतः ॥ 2.23.२० ॥  
कृत्वा गोरोचनाक्तां च गायत्र्या स्नापयेत्सुधीः ॥  
गायत्रीशतकं तस्यां जपेच्च विधिपूर्वकम् ॥ २१ ॥  
अथवा पञ्चगव्येन स्नाता माला च संस्कृता ॥  
अथ गङ्गोदकेनैव स्नाता वाऽतिसुसंस्कृता ॥२२॥  
एवं क्रमेण राजर्षे दशलक्षं जपं कुरु ॥  
साक्षाद् द्रक्ष्यसि सावित्रीं त्रिजन्ममपातकक्षयात् ॥ २३ ॥  
नित्यं नित्यं त्रिसन्ध्यं च करिष्यसि दिने दिने ॥  
मध्याह्ने चापि सायाह्ने प्रातरेव शुचिः सदा ॥ २४ ॥  
सन्ध्याहीनोऽशुचिर्नित्यमनर्हः सर्वकर्मसु ॥  
यदह्ना कुरुते कर्म न तस्य फलभाग्भवेत् ॥ २५ ॥  
नोपतिष्ठति यः पूर्वां नोपास्ते यश्च पश्चिमाम् ॥  
स शूद्रवद्बहिष्कार्य्यः सर्वस्माद् द्विजकर्मणः ॥२६॥  
यावज्जीवनपर्य्यन्तं यस्त्रिसन्ध्यां करोति च ॥  
स च सूर्य्यसमो विप्रस्तेजसा तपसा सदा ॥२७॥  
तत्पादपद्मरजसा सद्यः पूता वसुन्धरा ॥  
जीवन्मुक्तः स तेजस्वी सन्ध्या पूतो हि यो द्विजः ॥ २८ ॥  
तीर्थानि च पवित्राणि तस्य स्पर्शनमात्रतः ॥  
ततः पापानि यान्त्येव वैनतेयादिवोरगाः ॥ २९ ॥  
न गृह्णन्ति सुराः पूजां पितरः पिण्डतर्पणम् ॥  
स्वेच्छया च द्विजातेश्च त्रिसन्ध्यरहितस्य च ॥ 2.23.३० ॥  
विष्णुमन्त्रविहीनश्च त्रिसन्ध्यरहितो द्विजः ॥  
एकादशीविहीनश्च विषहीनो यथोरगः ॥ ३१ ॥  
हरेरनैवेद्यभोजी धावको वृषवाहकः ॥  
शूद्रान्नभोजी विप्रश्च विषहीनो यथोरगः ॥ ३२ ॥  
शवदाही च शूद्राणां यो विप्रो वृषलीपतिः ॥  
शूद्राणां सूपकारश्च विषहीनो यथोरगः ॥ ३३ ॥  
शूद्राणां च प्रतिग्राही शूद्रयाजी च यो द्विजः ॥  
असिजीवी मषीजीवी विषहीनो यथोरगः ॥३४॥  
यो विप्रोऽवीरान्नभोजी ऋतुस्नातान्नभोजकः ॥  
भगजीवी वार्धुषिको विषहीनो यथोरगः ॥ ३५ ॥  
यः कन्याविक्रयी विप्रो यो हरेर्नामविक्रयी ॥  
यो विद्याविक्रयी भूप विषहीनो यथोरगः ॥ ३६ ॥  
सूर्य्योदये च द्विर्भोजी मत्स्यभोजी च यो द्विजः ॥  
शिलापूजादिरहितो विषहीनो यथोरगः ॥ ३७ ॥  
इत्युक्त्वा च मुनिश्रेष्ठः सर्व पूजाविधिक्रमम् ॥  
तमुवाच च सावित्र्या ध्यानादिकमभीप्सितम् ॥ ३८ ॥  
दत्त्वा सर्वं नृपेन्द्राय प्रययौ स्वालयं मुनिः ॥  
राजा सम्पूज्य सावित्रीं ददर्श वरमाप च॥३९॥  
नारद उवाच॥  
किं वा ध्यानं च सावित्र्याः किं वा पूजाविधानकम्॥  
स्तोत्रं मन्त्रं च किं दत्त्वा प्रययौ स पराशरः ॥2.23.४०॥  
नृपः केन विधानेन सम्पूज्य श्रुतिमातरम्॥  
वरं च किं वा सम्प्राप वद सोऽश्वपतिर्नृपः॥४१॥  
नारायण उवाच॥  
ज्येष्ठे कृष्णत्रयोदश्यां शुद्धे काले च संयतः॥  
व्रतमेव चतुर्दश्यां व्रती भक्त्या समाचरेत्॥४२॥  
व्रतं चतुर्दशाब्दं च द्विसप्तफलसंयुतम्॥  
दत्त्वा द्विसप्तनैवेद्यं पुष्पधूपादिकं तथा ॥४३॥  
वस्त्रं यज्ञोपवीतं च भोज्यं च विधिपूर्वकम्॥  
संस्थाप्य मङ्गलघटं फलशाखासमन्वितम॥४४॥  
गणेशं च दिनेशं च वह्निं विष्णुं शिवं शिवाम्॥  
सम्पूज्य पूजयेदिष्टं घटे आवाहिते मुने॥४५॥  
शृणु ध्यानं च सावित्र्याश्चोक्तं माध्यन्दिने च यत्॥  
स्तोत्रं पूजाविधानं च मन्त्रं च सर्वकामदम् ॥ ४६ ॥  
तप्तकाञ्चनवर्णाभां ज्वलन्तीं ब्रह्मतेजसा ॥  
ग्रीष्ममध्याह्नमार्त्तण्डसहस्रसमसुप्रभाम् ॥ ४७ ॥  
ईषद्धास्यप्रसन्नास्यां रत्नभूषणभूषिताम्॥  
वह्निशुद्धांशुकाधानां भक्तानुग्रहकातराम् ॥४८॥  
सुखदां मुक्तिदां शान्तां कान्तां च जगतां विधेः॥  
सर्वसम्पत्स्वरूपां च प्रदात्रीं सर्वसम्पदाम् ॥ ४९ ॥  
वेदाधिष्ठातृदेवीं च वेदशास्त्रस्वरूपिणीम् ॥  
वेदे बीजस्वरूपां च भजे त्वां वेदमातरम् ॥ 2.23.५० ॥  
ध्यात्वा ध्यानेन चानेन दत्त्वा पुष्पं स्वमूर्द्धनि ॥  
पुनर्ध्यात्वा घटे भक्त्या देवीमावाहयेद्व्रती ॥ ५१ ॥  
दत्त्वा षोडशोपचारं वेदोक्तमन्त्रपूर्वकम् ॥  
सम्पूज्य स्तुत्वा प्रणमेदेवं देवीं विधानतः ॥ ५२ ॥  
आसनं पाद्यमर्घ्यं च स्नानीयं चानुलेपनम् ॥  
धूपं दीपं च नैवेद्यं ताम्बूलं शीतलं जलम्॥५३॥  
वसनं भूषणं माल्यं गन्धमाचमनीयकम्॥  
मनोहरं सुतल्पं च देयान्येतानि षोडश॥५४॥  
दारुसारविकारं च हेमादिनिर्मितं च वा ॥  
देवाधारं पुण्यदं च मया नित्यं निवेदितम् ॥ ५५ ॥  
तीर्थोदकं च पाद्यं च पुण्यदं प्रीतिदं महत् ॥  
पूजाङ्गभूतं शुद्धं च मया भक्त्या निवेदितम्॥ ५६ ॥  
पवित्ररूपमर्घ्यं च दूर्वापुष्पाक्षतान्वितम् ॥  
पुण्यदं शङ्खतोयाक्तं मया तुभ्यं निवेदितम् ॥ ५७॥  
सुगन्धि धात्रीतैलं च देहसौन्दर्य्यकारणम् ॥  
मया निवेदितं भक्त्या स्नानीयं प्रतिगृह्यताम् ॥ ५८ ॥  
मलयाचलसम्भूतं देहशोभाविवर्द्धनम् ॥  
सुगन्धियुक्तं सुखदं मया तुभ्यं निवेदितम् ॥ ५९ ॥  
गन्धद्रव्योद्भवः पुण्यः प्रीतिदो दिव्यगन्धदः ॥  
मया निवेदितो भक्त्या धूपोऽयं प्रतिगृह्यताम् ॥ 2.23.६० ॥  
जगतां दर्शनीयं च दर्शनं दीप्तिकारणम् ॥  
अन्धकारध्वंसबीजं मया तुभ्यं निवेदितम् ॥ ६१ ॥  
तुष्टिदं पुष्टिदं चैव प्रीतिदं क्षुद्विनाशनम् ॥  
पुण्यदं स्वादुरूपं च नैवेद्यं प्रतिगृह्यताम् ॥ ६२ ॥  
ताम्बूलं च वरं रम्यं कर्पूरादिसुवासितम् ॥  
तुष्टिदं पुष्टिदं चैव मया भक्त्या निवेदितम् ॥ ६३ ॥  
सुशीतलं वासितं च पिपासानाशकारणम् ॥  
जगतां जीवरूपं च जीवनं प्रतिगृह्यताम् ॥६४॥  
देहशोभास्वरूपं च सभाशोभाविवर्द्धनम् ॥  
कार्पासजं च कृमिजं वसनं प्रतिगृह्यताम् ॥६५॥  
काञ्चनादिभिराबद्धं श्रीयुक्तं श्रीकरं सदा॥  
सुखदं पुण्यदं चैव भूषणं प्रतिगृह्यताम् ॥ ६६ ॥  
नानापुष्पलताकीर्णं बहुभासा समन्वितम् ॥  
प्रीतिदं पुण्यदं चैव माल्यं वै प्रतिगृह्यताम् ॥ ६७ ॥  
सर्वमङ्गलरूपश्च सर्व मङ्गलदो वरः ॥  
पुण्यप्रदश्च गन्धाढ्यो गन्धश्च प्रतिगृह्यताम् ॥६८॥  
शुद्धं शुद्धिप्रदं चैव शुद्धानां प्रीतिदं महत् ॥  
रम्यमाचमनीयं च मया दत्तं प्रगृह्यताम् ॥ ६९ ॥  
रत्नसारादिनिर्माणं पुष्पचन्दनसंयुतम् ॥  
सुखदं पुण्यदं चैव सुतल्पं प्रतिगृह्यताम ॥ 2.23.७० ॥  
नानावृक्षसमुद्भूतं नानारूपसमन्वितम् ॥  
फलस्वरूपं फलदं फलं च प्रतिगृह्यताम् ॥ ७१ ॥  
सिन्दूरं च वरं रम्यं भालशोभाविवर्द्धनम् ॥  
भूषणं भूषणानां च सिन्दूरं प्रतिगृह्यताम् ॥ ७२ ॥  
विशुद्धग्रन्थिसंयुक्तं पुण्यसूत्रविनिर्मितम् ॥  
पवित्रं वेदमन्त्रेण यज्ञसूत्रं च गृह्यताम् ॥ ७३ ॥  
द्रव्याण्येतानि मूलेन दत्त्वा स्तोत्रं पठेत्सुधीः ॥  
ततः प्रणम्य विप्राय व्रती दद्याच्च दक्षिणाम् ॥ ७४ ॥  
सावित्रीति चतुर्थ्यन्तं वह्निजायान्तमेव च ॥  
लक्ष्मीमायाकामपूर्वं मन्त्रमष्टाक्षरं विदुः ॥ ७९ ॥  
श्रीं ह्रीं क्लीं सावित्र्यै स्वाहा ॥  
मध्यन्दिनोक्तं स्तोत्रं च सर्ववाञ्छाफलप्रदम् ॥  
विप्रजीवनरूपं च निबोध कथयामि ते ॥७६॥  
कृष्णेन दत्ता सावित्री गोलोके ब्रह्मणे पुरा ॥।  
न याति सा तेन सार्द्धं ब्रह्मलोकं तु नारद ॥ ७७ ॥  
ब्रह्मा कृष्णाज्ञया भक्त्या पर्यष्टौद्वेदमातरम् ॥  
तदा सा परितुष्टा च ब्रह्माणं चकमे सती ॥ ७८ ॥  
ब्रह्मोवाच ॥  
नारायणस्वरूपे च नारायणि सनातनि ॥  
नारायणात्समुद्भूते प्रसन्ना भव सुन्दरि ॥ ७९ ॥॥  
तेजस्स्वरूपे परमे परमानन्दरूपिणि ॥  
द्विजातीनां जातिरूपे प्रसन्ना भव सुन्दरि॥2.23.८०॥  
नित्ये नित्यप्रिये देवि नित्यानन्दस्वरूपिणि॥  
सर्वमङ्गलरूपेण प्रसन्ना भव सुन्दरि ॥८१॥  
सर्वस्वरूपे विप्राणां मन्त्रसारे परात्परे ॥  
सुखदे मोक्षदे देवि प्रसन्ना भव सुन्दरि॥८२॥  
विप्रपापेन्धदाहाय ज्वलदग्निशिखोपमे ॥  
ब्रह्मतेजःप्रदे देवि प्रसन्ना भव सुन्दरि ॥ ८३ ॥  
कायेन मनसा वाचा यत्पापं कुरुते द्विजः ॥  
तत्ते स्मरणमात्रेण भस्मीभूतं भविष्यति॥८४॥  
इत्युक्त्वा जगतां धाता तत्र तस्थौ च संसदि ॥  
सावित्री ब्रह्मणा सार्द्धं ब्रह्मलोकं जगाम सा ॥८९ ॥  
अनेन स्तवराजेन संस्तूयाश्वपतिर्नृपः ॥  
ददर्श तां च सावित्रीं वरं प्राप मनोगतम् ॥८६॥  
स्तवराजमिदं पुण्यं त्रिसन्ध्यायां च यः पठेत् ॥  
पाठे चतुर्णां वेदानां यत्फलं तल्लभेद् ध्रुवम् ॥ ८७ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने सावित्रीस्तोत्रकथनं नाम त्रयोविंशतितमोध्यायः ॥ २३ ॥