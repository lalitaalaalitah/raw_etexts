---
title: ०३२

---
सावित्र्युवाच ॥  
धर्मराज महाभाग वेदवेदाङ्गपारग ॥  
नानापुराणेतिहासपाञ्चरात्रप्रदर्शकः ॥१॥  
सर्वेषु सारभूतं यत्सर्वेष्टं सर्वसम्मतम् ॥  
कर्मच्छेदे बीजरूपं प्रशंस्यं सुखदं नृणाम् ॥ २ ॥  
यशःप्रदं धर्मदं च सर्वमङ्गलमङ्गलम् ॥  
येन यामीं न ते यान्ति यातनां भवदुःखदाम् ॥ ३ ॥  
कुण्डानि च न पश्यन्ति तत्र नैव पतन्ति च ॥  
न भवेद्येन जन्मादि तत्कर्म वद सुव्रत ॥ ४ ॥  
किमाकाराणि कुण्डानि कानि तेषां मतानि च ॥  
केन रूपेण तत्रैव सदा तिष्ठन्ति पापिनः ॥ ५ ॥  
स्वदेहे भस्मसाद्भूते यान्ति लोकान्तरं नराः ॥  
केन देहेन वा भोगं भुञ्जते वा शुभाशुभम् ॥ ६ ॥  
सुचिरं क्लेशभोगेन कथं देहो न नश्यति ॥  
देहो वा किंविधो ब्रह्मंस्तन्मे व्याख्यातुमर्हसि ॥७॥  
नारायण उवाच ॥ सावित्रीवचनं श्रुत्वा धर्मराजो हरिं स्मरन् ॥  
कथां कथितुमारेभे गुरुं नत्वा च नारद॥ ८ ॥  
यम उवाच ॥  
वत्से चतुर्षु वेदेषु धर्मो वै संहितासु च ॥  
पुराणेष्वितिहासेषु पाञ्चरात्रादिकेषु च ॥ ९ ॥  
अन्येषु सर्वशास्त्रेषु वेदाङ्गेषु च सुव्रते ॥  
सर्वेष्टं सारभूतं च मङ्गलं कृष्णसेवनम् ॥ 2.32.१० ॥  
जन्ममृत्युजरारोगशोकसन्तापतारणम् ॥  
सर्वमङ्गलरूपं च परमानन्दकारणम् ॥ ११ ॥  
कारणं सर्वसिद्धीनां नरकार्णवतारणम् ॥  
भक्तिवृक्षाङ्कुरकरं कर्मवृक्षनिकृन्तनम् ॥१२ ॥  
गोलोकमार्गसोपानमविनाशिपदप्रदम्॥  
सालोक्यसार्ष्टिसारूप्यसामीप्यादिप्रदं शुभे॥१३॥  
कुण्डानि यमदूतं च यमं च यमकिङ्करान् ॥  
स्वप्नेऽपि नहि पश्यन्ति सति श्रीकृष्णकिङ्कराः ॥ १४ ॥  
हरिव्रतं ये कुर्वन्ति गृहिणः कर्मभोगिनः ॥  
ये स्नान्ति हरितीर्थे च नाश्नन्ति हरिवासरे ॥ १५ ॥  
प्रणमन्ति हरिं नित्यं हर्य्यर्चां पूजयन्ति च ॥  
न यान्ति ते च घोरां च मम संयमनीं पुरीम् ॥ १६ ॥  
त्रिसन्ध्यपूता विप्राश्च शुद्धाचारसमन्विताः ॥  
स्वधर्मनिरताः शान्ता न यान्ति यममन्दिरम् ॥ १७ ॥  
ते स्वर्गभोगिनोऽन्ये च शुद्धा देवान्यकिङ्कराः ॥  
यान्त्यायान्ति च मर्त्यं च स्वर्गं च नहि निर्वृताः ॥  
निवृत्तिं न हि लिप्सन्ति कृष्णसेवां विना नराः ॥ १८ ॥  
स्वधर्म्मनिरताश्चापि स्वधर्मविरतास्तथा ॥  
गच्छन्तो मर्त्यलोकं च दुर्द्धर्षा यमकिङ्कराः ॥ १९ ॥  
भीताः कृष्णोपासकाच्च वैनतेयादिवोरगाः ॥  
स्वदूतं पाशहस्तं च गच्छन्तं तं वदाम्यहम् ॥ 2.32.२० ॥  
यास्यसीति च सर्वत्र हरिभक्ताश्रमं विना ॥  
कृष्णमन्त्रोपासकानां नामानि च निकृन्तनम् ॥ २१ ॥  
करोति नखराञ्जल्या चित्रगुप्तश्च भीतवत् ॥  
मधुपर्कादिकं ब्रह्मा तेषां च कुरुते पुनः ॥ २२ ॥  
विलङ्घ्य ब्रह्मलोकं च गोलोके गच्छतां सताम् ॥  
दुरितानि च नश्यन्ति तेषां संस्पर्शमात्रतः ॥ २३ ॥  
यथा सुप्रज्वलद्वह्नौ काष्ठानि च तृणानि च ॥  
प्राप्नोति मोहः सम्मोहं तांश्च दृष्ट्वाऽतिभीतवत् ॥ २४ ॥  
कामश्च कामिनं याति लोभ क्रोधौ ततः सति ॥  
मृत्युः पलायते रोगो जरा शोको भयं तथा ॥ २५ ॥  
कालः शुभाशुभं कर्म्म हर्षो भोगस्तथैव च ॥  
ये ये न यान्ति यामीं च कथितास्ते मया सति ॥ २६ ॥  
शृणु देहस्य विवृतिं कथयामि यथागमम् ॥  
पृथिवी वायुराकाशं तेजस्तोयमिति स्फुटम् ॥ २७ ॥  
देहिनां देहबीजं च स्रष्टुः सृष्टिविधौ परम् ॥  
पृथ्व्यादिपञ्चभूतैश्च यो देहो निर्मितो भवेत् ॥ २८ ॥  
स कृत्रिमो नश्वरश्च भस्मसाच्च भवेदिह ॥  
वृद्धाङ्गुष्ठप्रमाणेन यो जीवः पुरुषाकृतिः ॥ २९ ॥  
बिभर्ति सूक्ष्मदेहं च तद्रूपं भोगहेतवे ॥  
स देहो न भवेद्भस्म ज्वलदग्नौ ममालये ॥ 2.32.३० ॥  
जलेन नष्टो देहो वा प्रहारे सुचिरं कृते ॥  
न शस्त्रे च न चास्त्रे च सुतीक्ष्णे कण्टके तथा ॥ ३१ ॥  
तप्तद्रवे तप्तलौहे तप्तपाषाण एव च ॥  
प्रतप्तप्रतिमाश्लेषेऽप्यत्यूर्ध्वनेऽपि च ॥ ॥ ३२ ॥  
न च दग्धो न भग्नश्च भुङ्क्ते सन्तापमेव च ॥  
कथितं देवि वृत्तान्तं कारणं च यथागमम् ॥  
कुण्डानां लक्षणं सर्वं निबोध कथयामि ते ॥ ॥ ३३ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने द्वात्रिंशत्तमोऽध्यायः ॥ ३२ ॥