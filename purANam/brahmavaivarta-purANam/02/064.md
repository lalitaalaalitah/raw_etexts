---
title: ०६४

---
नारायण उवाच ॥  
राजा येन क्रमेणैव भेजे तां प्रकृतिं पराम् ॥  
तच्छ्रूयतां महाभाग वेदोक्तं क्रममेव च ॥ १ ॥  
स्नात्वाऽऽचम्य महाराजः कृत्वा न्यासत्रयं तदा ॥  
स्वकराङ्गाङ्गमन्त्राणां भूतशुद्धिं चकार सः ॥ २ ॥  
प्राणायामं ततः कृत्वा कृत्वा च शङ्खशोधनम् ॥  
ध्यात्वा देवीं च मृन्मय्यां चकारावाहनं तदा ॥ ३ ॥  
पुनर्ध्यात्वा च भक्त्या च पूजयामास भक्तितः ॥  
+देव्याश्च दक्षिणे भागे संस्थाप्य कमलालयाम् ॥४ ॥  
सम्पूज्य भक्तिभावेन भक्त्या परमधार्मिकः ॥  
देवषट्कं समावाह्य देव्याश्च पुरतो घटे॥ ५ ॥  
भक्त्या च पूजयामास विधिपूर्वं च नारद ॥  
गणेशं च दिनेशं च वह्निं विष्णुं शिवं शिवाम् ॥ ६ ॥  
देवषट्कं च सम्पूज्य नमस्कृत्य विचक्षणः ॥  
तदा ध्यायेन्महादेवीं ध्यानेनानेन भक्तितः ॥ ७ ॥  
ध्यानं च सामवेदोक्तं परं कल्पतरुं मुने ॥  
ध्यायेन्नित्यं महादेवीं मूलप्रकृतिमीश्वरीम्॥ ॥ ८ ॥  
ब्रह्मविष्णुशिवादीनां पूज्यां वन्द्यां सनातनीम् ॥  
नारायणीं विष्णुमायां वैष्णवीं विष्णुभक्तिदाम् ॥ ९ ॥  
सर्वस्वरूपां सर्वेषां सर्वाधारां परात्पराम् ॥  
सर्वविद्यासर्वमन्त्रसर्वशक्तिस्वरूपिणीम्॥2.64.१०॥  
सगुणां निर्गुणां सत्त्वां वरां स्वेच्छामयीं सतीम् ॥  
महाविष्णोश्च जननीं कृष्णस्यार्द्धाङ्गसम्भवाम्॥११॥  
कृष्णप्रियां कृष्णशक्तिं कृष्णबुद्ध्यधिदेवताम् ॥  
कृष्णस्तुतां कृष्णपूज्यां कृष्णवन्द्यां कृपामयीम् ॥ १२ ॥  
तप्तकाञ्चनवर्णाभां कोटिसूर्य्यसमप्रभाम् ॥  
ईषद्धास्यप्रसन्नास्यां भक्तानुग्रहकारिकाम् ॥ १३ ॥  
दुर्गां शतभुजां देवीं महद्दुर्गतिनाशिनीम् ॥  
त्रिलोचनप्रियां साध्वीं त्रिगुणां च त्रिलोचनाम् ॥ १४ ॥  
त्रिलोचनप्राणरूपां शुद्धार्द्धचन्द्रशेखराम् ॥  
बिभ्रतीं कबरीभारं मालतीमाल्यमण्डितम् ॥ १५ ॥  
वर्तुलं वामवक्त्रं च शम्भोर्मानसमोहिनीम् ॥  
रत्नकुण्डलयुग्मेन गण्डस्थलविराजिताम् ॥ १६ ॥  
नासादक्षिणभागेन बिभ्रतीं गजमौक्तिकम् ॥  
अमूल्यरत्नं बहुलं बिभ्रतीं श्रवणोपरि ॥ १७ ॥  
मुक्तापङ्क्तिविनिन्द्यैकदन्तपङ्क्तिसुशोभिताम् ॥  
पक्वबिम्बाधरोष्ठीं च सुप्रसन्नां सुमङ्गलाम् ॥ १८ ॥  
चित्रपत्रावलीरम्यकपोलयुगलोज्ज्वलाम् ॥  
रत्नकेयूरवलयरत्नमञ्जीररञ्जिताम् ॥ १९ ॥  
रत्नकङ्कणभूषाढ्यां रत्नपाशङ्कशोभिताम् ॥  
रत्नाङ्गुलीयनिकरैः कराङ्गुलिचयोज्ज्वलाम् ॥ ॥ 2.64.२० ॥  
पादाङ्गुलिनखासक्तालक्तरेखासुशोभनाम् ॥  
वह्निशुद्धांशुकाधानां गन्धचन्दनचर्चिताम् ॥ २१ ॥  
बिभ्रतीं स्तनयुग्मं च कस्तूरीबिन्दुशोभितम् ॥  
सर्वरूपगुणवतीं गजेन्द्रमन्दगामिनीम् ॥ २२ ॥  
अतीव कान्तां शान्तां च नितान्तां योगसिद्धिषु ॥  
विधातुश्च विधात्रीं च सर्वधात्रीं च शङ्करीम् ॥ २३ ॥  
शरत्पार्वणचन्द्रास्यामतीव सुमनोहराम् ॥  
कस्तूरीबिन्दुभिः सार्द्धमधश्चन्दनबिन्दुना ॥ २४ ॥  
सिन्दूरबिन्दुना शश्वद्भालमध्यस्थलोज्ज्वलाम् ॥  
शरन्मध्याह्नकमलप्रभामोचनलोचनाम् ॥ २५ ॥  
चारुकज्जलरेखाभ्यां सर्वतश्च समुज्ज्वलाम् ॥  
कोटिकन्दर्पलावण्यलीलानिन्दितविग्रहाम् ॥ २६ ॥  
रत्नसिंहासनस्थां च सद्रत्नमुकुटोज्ज्वलाम् ॥  
सृष्टौ स्रष्टुः शिल्परूपां दयां पातुश्च पालने ॥ २७ ॥  
संहारकाले संहर्त्तुः परां संहाररूपिणीम् ॥  
निशुम्भशुम्भमथिनीं महिषासुरमर्दिनीम् ॥ २८ ॥  
पुरा त्रिपुरयुद्धे च संस्तुता त्रिपुरारिणा ॥  
मधुकैटभयोर्युद्धे विष्णुशक्तिस्वरूपिणीम् ॥ २९ ॥  
सर्वदैत्यनिहन्त्रीं च रक्तबीजविनाशिनीम् ॥  
नृसिंहशक्तिरूपां च हिरण्यकशिपोर्वधे ॥2.64.३०॥  
वराहशक्तिं वाराहे हिरण्याक्षवधे तथा॥  
परब्रह्मस्वरूपां च सर्वशक्तिं सदा भजे ॥ ३१ ॥  
इति ध्यात्वा स्वशिरसि पुष्पं दत्त्वा विचक्षणः ॥  
पुनर्ध्यात्वा चैव भक्त्या कुर्य्यादावाहनं ततः ॥ ३२ ॥  
प्रकृतेः प्रतिमां धृत्वा मन्त्रमेवं पठेन्नरः ॥  
जीवन्यासं ततः कुर्य्यान्मनुनाऽनेन यत्नतः ॥ ३३ ॥  
एह्येहि भगवत्यम्ब शिवलोकात्सनातनि ॥  
गृहाण मम पूजां च शारदीयां सुरेश्वरि ॥ ३४ ॥  
इहागच्छ जगत्पूज्ये तिष्ठ तिष्ठ महेश्वरि ॥  
हे मातरस्यामर्चायां सन्निरुद्धा भवाम्बिके ॥ ३५ ॥  
इहागच्छन्तु त्वत्प्राणाश्चाधिप्राणैः सहाच्युते ॥  
इहागच्छन्तु त्वरितं तवैव सर्व शक्तयः ॥ ३६ ॥  
ॐ ह्रीं श्रीं क्लीं च दुर्गायै वह्निजायान्तमेव च ॥  
समुच्चार्य्योरसि प्राणाः सन्तिष्ठन्तु सदाशिवे ॥ ३७ ॥  
सर्वेन्द्रियाधिदेवास्ते इहागच्छन्तु चण्डिके॥  
ते शक्तयोऽत्रागच्छन्तु इहागच्छन्तु ईश्वराः ॥ ३८ ॥  
स इहागच्छेत्यावाह्य परिहारं करोति च ॥  
मन्त्रेणानेन विप्रेन्द्र तच्छृणुष्व समाहितः ॥ ३९ ॥  
स्वागतं भगवत्यम्ब शिवलोकाच्छिवप्रिये ॥  
प्रसादं कुरु मां भद्रे भद्रकालि नमोऽस्तु ते ॥ 2.64.४० ॥  
धन्योऽहं कृतकृत्योऽहं सफलं जीवनं मम ॥  
आगताऽसि यतो दुर्गे माहेश्वरि मदालयम् ॥ ४१ ॥  
अद्य मे सफलं जन्म सार्थकं जीवनं मम ॥  
पूजयामि यतो दुर्गां पुण्यक्षेत्रे च भारते ॥ ४२ ॥  
भारते भवतीं पूज्यां दुर्गां यः पूजयेद् बुधः ॥  
सोऽन्ते याति च गोलोकं परमैश्वर्य्यवानिह ॥४३॥  
कृत्वा च वैष्णवीपूजां विष्णुलोकं व्रजेत्सुधीः ॥  
माहेश्वरीं च सम्पूज्य शिवलोकं च गच्छति ॥ ४४ ॥  
सात्त्विकी राजसी चैव त्रिधा पूजा च तामसी ॥  
भगवत्याश्च वेदोक्ता चोत्तमा मध्यमा ऽधमा ॥ ४५ ॥  
सात्त्विकी वैष्णवानां च शाक्तादीनां च राजसी ॥  
अदीक्षितानामसतामन्येषां तामसी स्मृता ॥ ४६ ॥  
जीवहत्या विहीना या वरा पूजा तु वैष्णवी ॥  
वैष्णवा यान्ति गोलोकं वैष्णवीबलिदानतः ॥ ४७ ॥  
माहेश्वरी राजसी च बलिदानसमन्विता ॥  
शाक्तादयो राजसाश्च कैलासं यान्ति ते तथा ॥ ४८ ॥  
किरातास्त्रिदिवं यान्ति तामस्या पूजया तया ॥  
त्वमेव जगतां मातश्चतुर्वर्गफलप्रदा ॥ ४९ ॥  
सर्वशक्तिस्वरूपा च कृष्णस्य परमात्मनः ॥  
जन्ममृत्युजराव्याधिहरा त्वं च परात्परा ॥ 2.64.५० ॥  
सुखदा मोक्षदा भद्रा कृष्णभक्तिप्रदा सदा ॥  
नारायणि महामाये दुर्गे दुर्गतिनाशिनि ॥ ५१ ॥  
दुर्गेति स्मृतिमात्रेण याति दुर्गं नृणामिह ॥  
इति कृत्वा परीहारं देव्या वामे च साधकः ॥ ५२ ॥  
त्रिपद्या उपरिष्टात्तु शङ्खं संस्थापयेत्तु सः ॥  
तत्र दत्त्वा जलं पूर्णं दूर्वां पुष्पं च चन्दनम् ॥ ५३ ॥  
धृत्वा दक्षिणहस्तेन मन्त्रमेवं पठेन्नरः ॥  
पुण्यस्त्वं शङ्ख पुण्यानां मङ्गलानां च मङ्गलम् ॥  
प्रभूतः शङ्खचूडात्त्वं पुरा कल्पे पवित्रकः ॥ ५४ ॥  
ततोऽर्घ्यपात्रं संस्थाप्य विधिनाऽनेन पण्डितः ॥  
दत्त्वा सम्पूजयेद्देवीमुपचारांश्च षोडश ॥५५॥  
त्रिकोणमण्डलं कृत्वा सजलेन कुशेन च ॥  
कूर्मं शेषं धरित्रीं च पूजयेत्तत्र धार्मिकः ॥ ५६ ॥  
त्रिपदीं स्थापयेत्तत्र त्रिपद्यां शङ्खमेव च ॥  
शङ्खे त्रिभागतोयं च दत्त्वा सम्पूजयेत्ततः ॥ ५७ ॥  
गङ्गे च यमुने चैव गोदावरि सरस्वति ॥  
नर्म्मदे सिन्धुकावेरि चन्द्रभागे च कौशिकि ॥९८॥  
स्वर्णरेखे कनखले पारिभद्रे च गण्डकि ॥  
श्वेतगङ्गे रुद्ररेखे पम्पे चम्पे च गोमति ॥ ॥५९॥  
पद्मावति त्रिपर्णाशे विपाशे विरजे प्रभे ॥  
शतह्रदे चेलगङ्गे जलेऽस्मिन्सन्निधिं कुरु ॥2.64.६०॥  
वह्निं सूर्य्यं च चन्द्रं च विष्णुं च वरुणं शिवम् ॥  
पूजयेत्तत्र तोये च तुलस्या चन्दनेन च ॥  
नैवेद्यानि च सर्वाणि प्रोक्षयेत्तज्जलेन च॥६१॥  
प्रत्येकं वै ततो दद्यादुपचारांश्च षोडश ॥  
आसनं वसनं पाद्यं स्नानीयमनुलेपनम् ॥ ६२ ॥  
मधुपर्कं गन्धमर्घ्यं पुष्पं नैवेद्यमीप्सितम् ॥  
पुनराचमनीयं च ताम्बूलं रत्नभूषणम् ॥ ६३ ॥  
धूपं प्रदीपं तल्पं चेत्युपचारास्तु षोडश ॥ ६४ ॥  
अमूल्यरत्नसङ्क्लृप्तं नानाचित्र विराजितम् ॥  
वरं सिंहासनं श्रेष्ठं गृह्यतां शङ्करप्रिये ॥ ६५ ॥  
अनन्तसूत्रप्रभवमीश्वरेच्छाविनिर्मितम् ॥  
ज्वलदग्निविशुद्धं च वसनं गृह्यतां शिवे ॥ ६६ ॥  
अमूल्यरत्नपात्रस्थं निर्मलं जाह्नवीजलम् ॥  
पादप्रक्षालनार्थाय दुर्गे देवि प्रगृह्यताम् ॥ ॥ ६७ ॥  
सुगन्धामलकीस्निग्धद्रवमेतत्सुदुर्लभम् ॥  
सुपक्वं विष्णुतैलं च गृह्यतां परमेश्वरि ॥ ६८ ॥  
कस्तूरीकुङ्कुमाक्तं च सुगन्धि द्रुतचन्दनम् ॥  
सुवासितं जगन्मातर्गृह्यतामनुलेपनम् ॥ ६९ ॥  
माध्वीकं रत्नपात्रस्थं सुपवित्रं सुमङ्गलम् ॥  
मधुपर्कं महादेवि गृह्यतां प्रीतिपूर्वकम् ॥ 2.64.७० ॥  
सुगन्धमूलचूर्णं च सुगन्धद्रव्यसंयुतम् ॥  
सुपवित्रं मङ्गलार्हं देवि गन्धं गृहाण मे ॥ ७१ ॥  
पवित्रं शङ्खपात्रस्थं दूर्वापुष्पाक्षतान्वितम् ॥  
स्वर्गमन्दाकिनीतोयमर्घ्यं चण्डि गृहाण मे ॥ ७२ ॥  
सुगन्धि पुष्पश्रेष्ठं च पारिजाततरूद्भवम् ॥  
नानापुष्पादिमाल्यानि गृह्यन्तां जगदम्बिके ॥७३॥  
दिव्यं सिद्धान्नमामान्नं पिष्टकं पायसादिकम् ॥  
मिष्टान्नं लड्डुकफलं नैवेद्यं गृह्यतां शिवे ॥ ७४ ॥  
सुवासितं शीततोयं कर्पूरादिसुसंस्कृतम्॥  
मया निवेदितं भक्त्या गृह्यतां शैलकन्यके ॥ ७५ ॥  
गुवाकपर्णचूर्णं च कर्पूरादिसुवासितम् ॥  
सर्वभोगकरं रम्यं ताम्बूलं देवि गृह्यताम् ॥ ७६ ॥  
अमूल्यरत्नसारैश्च खचितं चेश्वरेच्छया ॥  
सर्वाङ्गशोभनकरं भूषणं देवि गृह्यताम् ॥ ७७ ॥  
तरुनिर्य्यासचूर्णं च गन्धवस्तुसमन्वितम् ॥  
हुताशमशिखाशुद्धं धूपं देवि च गृह्यताम् ॥ ७८ ॥  
दिव्यरत्नविशेषं च सान्द्रध्वान्तनिवारकम् ॥  
सुपवित्रं प्रदीपं च गृह्यतां परमेश्वरि ॥ ७९ ॥  
रत्नसारगणाकीर्णं दिव्यं पर्य्यङ्कमुत्तमम् ॥  
सूक्ष्मवस्त्रैश्च संस्यूतं देवि तल्पं प्रगृह्यताम् ॥ 2.64.८० ॥  
एवं सम्पूज्य तां दुर्गां दद्यात्पुष्पाञ्जलिं मुने ॥  
ततोऽष्टनायका देवीर्यत्नतः परिपूजयेत् ॥ ८१ ॥  
उग्रचण्डां प्रचण्डां च चण्डोग्रां चण्डनायिकाम् ॥  
अतिचण्डां च चण्डां च चण्डां चण्डवतीं तथा ॥८२॥  
पद्मे चाष्टदले चैताः प्रागादिक्रमतस्तथा॥  
पञ्चोपचारैः सम्पूज्य भैरवान्मध्यदेशतः॥८३॥  
आदौ महाभैरवं च तथा संहारभैरवम् ॥  
असिताङ्गभैरवं च रुरुभैरवमेव च ॥ ८४ ॥  
कालभैरवमप्येवं क्रोधभैरवमेव च ॥  
ताम्रचूडं चन्द्रचूडमन्ते वै भैरवद्वयम् ॥ ८५ ॥  
एतान्सम्पूज्य मध्ये वै नव शक्तींश्च पूजयेत् ॥  
तत्र पद्मे चाष्टदले मध्ये वै भक्तिपूर्वकम् ॥ ८६ ॥  
ब्रह्माणीं वैष्णवीं चैव रौद्रीं माहेश्वरीं तथा ॥  
नारसिंही च वाराहीमिन्द्राणीं कार्त्तिकीं तथा ॥ ८७ ॥  
सर्वशक्तिस्वरूपां च प्रधानां सर्वमङ्गलाम् ॥  
नव शक्तीश्च सम्पूज्य घटे देवांश्च पूजयेत् ॥ ८८ ॥  
शङ्करं कार्त्तिकेयं च सूर्य्यं सोमं हुताशनम् ॥  
वायुं च वरुणं चैव देव्याश्चेटीं बटुं तथा ॥ ८९ ॥  
चतुष्षष्टिं योगिनीनां सम्पूज्य विधिपूर्वकम् ॥  
यथाशक्ति बलिं दत्त्वा करोति स्तवनं बुधः ॥ 2.64.९० ॥  
कवचं च गले बद्ध्वा पठित्वा भक्तिपूर्वकम् ॥  
ततः कृत्वा परीहारं नमस्कुर्य्याद्विचक्षणः ॥ ९१ ॥  
बलिदानविधानं च श्रूयतां मुनिसत्तम ॥  
मायार्तिं महिषं छागं दद्यान्मेषादिकं शुभम् ॥ ९२ ॥  
सहस्रवर्षं सुप्रीता दुर्गा मायातिदानतः ॥  
महिषाच्छतवर्षं च दशवर्षं च छागलात् ॥ ९३ ॥  
वर्षं मेषेण कूष्माण्डैः पक्षिभिर्हरिणैस्तथा ॥  
दशवर्षं कृष्णसारैः सहस्राब्दं च गण्डकैः ॥९४॥  
कृत्रिमैः पिष्टकलितैः षण्मासं पशुभिस्तथा ॥  
मासं सुपक्वादिफलैरक्षतैरिति नारद ॥ ९५ ॥  
युवकं व्याधिहीनं च सशृङ्गं लक्षणान्वितम् ॥  
विशुद्धमविकाराङ्गं सुवर्णं पुष्टमेव च ॥ ९६ ॥  
शिशुना बलिना दातुर्हन्ति पुत्रं च चण्डिका ॥  
वृद्धेन वै गुरुजनं कृशेनापीष्टबान्धवान् ॥ ९७ ॥  
धनं चैवाधिकाङ्गेन हीनाङ्गेन प्रजास्तथा ॥  
कामिनीं शृङ्गभङ्गेन काणेन भ्रातरं तथा ॥ ९८ ॥  
घुटिकेन भवेन्मृत्युर्विघ्नं स्याच्चित्रमस्तकैः ॥  
हन्ति मित्रं ताम्रपृष्ठैर्भ्रष्टश्रीः पुच्छहीनतः ॥ ९९ ॥  
मायातीनां स्वरूपं च श्रूयतां मुनिसत्तम ॥  
वक्ष्याम्यथर्ववेदोक्तं फलहानिर्व्यतिक्रमे ॥ 2.64.१०० ॥  
पितृमातृविहीनं च युवकं व्याधिवर्जितम् ॥  
विवाहितं दीक्षितं च परदारविहीनकम् ॥ १०१ ॥  
अजारजं विशुद्धं च सच्छूद्रपरिपोषितम् ॥  
तद्बन्धुभ्यो धनं दत्त्वा क्रीतमूल्यातिरेकतः ॥ १०२ ॥  
स्नापयित्वा च तं कर्त्ता पूजयेद्वस्त्रचन्दनैः ॥  
माल्यैर्धूपैश्च सिन्दूरैर्दधिगोरोचनादिभिः ॥ १०३ ॥  
तं च वर्षं भ्रामयित्वा भृत्यद्वारेण यत्नतः ॥  
वर्षान्ते च समुत्सृज्य दुर्गायै तं निवेदयेत् ॥ १०४ ॥  
अष्टमीनवमीसन्धौ दद्यान्मायातिमेव च ॥  
इत्येवं कथितं सर्वं बलिदानं प्रसङ्गतः ॥ १०५ ॥  
बलिं स्तुत्वा च दत्त्वा च धृत्वा च कवचं बुधः ॥  
प्रणम्य दण्डवद्भूमौ दद्याद्विप्राय दक्षिणाम् ॥ १०६ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने पूजाविधिबलिपशुलक्षणविशेषो नाम चतुष्षष्टितमोऽध्यायः ॥६४॥