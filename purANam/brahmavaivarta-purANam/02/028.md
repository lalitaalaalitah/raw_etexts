---
title: ०२८

---
श्रीनारायण उवाच॥  
हरेरुत्कीर्त्तनं श्रुत्वा सावित्री यमवक्त्रतः ॥  
साश्रुनेत्रा सपुलका यमं पुनरुवाच सा ॥ १ ॥  
सावित्र्युवाच ॥  
हरेरुत्कीर्त्तनं धर्म स्वकुलोद्धारकारणम् ॥  
श्रोतॄणां चैव वक्तॄणां जन्ममृत्युजराहरम् ॥ २ ॥  
दानानां च व्रतानां च सिद्धीनां तपसां परम् ॥  
योगानां चैव वेदानां सेवनं कीर्त्तनं हरेः ॥ ३ ॥  
मुक्तत्वममरत्वं वा सर्वसिद्धित्वमेव वा ॥  
श्रीकृष्णसेवनस्यैव कलां नार्हन्ति षोडशीम् ॥४॥  
भजामि केन विधिना श्रीकृष्णं प्रकृतेः परम् ॥  
मूढां मामबलां तात वद वेदविदांवर ॥ ५ ॥  
शुभकर्म्मविपाकं च श्रुतं नृणां मनोहरम् ॥  
कर्म्माशुभविपाकं च तन्मे व्याख्यातुमर्हसि ॥६॥  
इत्युक्त्वा सा सती ब्रह्मन्भक्तिनम्रात्मकन्धरा ॥  
तुष्टाव धर्म्मराजं च वेदोक्तेन स्तवेन च ॥ ७ ॥  
सावित्र्युवाच ॥  
तपसा धर्ममाराध्य पुष्करे भास्करः पुरा ॥  
धर्मांशं यं सुतं प्राप धर्मराजं नमाम्यहम् ॥ ८ ॥  
समता सर्वभूतेषु यस्य सर्वस्य साक्षिणः ॥  
अतो यन्नाम शमनमिति तं प्रणमाम्यहम् ॥ ९ ॥  
येनान्तश्च कृतो विश्वे सर्वेषां जीविनां परम् ॥  
कर्मानुरूपकालेन तं कृतान्तं नमाम्यहम् ॥ 2.28.१० ॥  
बिभर्ति दण्डं दण्ड्याय पापिनां शुद्धिहेतवे। ॥  
नमामि तं दण्डधरं यः शास्ता सर्वकर्मणाम् ॥ ११ ॥  
विश्वे यः कलयत्येव सर्वायुश्चापि सन्ततम् ॥  
अतीव दुर्निवार्य्यञ्च तं कालं प्रणमाम्यहम् ॥ १२ ॥  
तपस्वी वैष्णवो धर्म्मी संयमी विजितेन्द्रियः ॥  
जीविनां कर्म्मफलदं तं यमं प्रणमाम्यहम् ॥ १३ ॥  
स्वात्मारामञ्च सर्वज्ञो मित्रं पुण्यकृतां भवेत् ॥  
पापिनां क्लेशदो यश्च पुण्यं मित्रं नमाम्यहम् ॥ १४ ॥  
यज्जन्म ब्रह्मणो वंशे ज्वलन्तं ब्रह्मतेजसा॥  
यो ध्यायति परं ब्रह्म ब्रह्मवंशं नमाम्यहम् ॥ १५ ॥  
इत्युक्त्वा सा च सावित्री प्रणनाम यमं मुने ॥  
यमस्तां विष्षुभजनं कर्म्मपाकमुवाच ह ॥ १६ ॥  
इदं यमाष्टकं नित्यं प्रातरुत्थाय यः पठेत् ॥  
यमात्तस्य भयं नास्ति सर्वपापात्प्रमुच्यते ॥ १७ ॥  
महापापी यदि पठेन्नित्यं भक्त्या च नारद ॥  
यमः करोति तं शुद्धं कायव्यूहेन निश्चितम्॥१८॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्रीकृतयमस्तोत्रं नामाष्टाविंशोऽध्यायः ॥२८॥