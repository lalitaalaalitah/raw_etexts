---
title: ०२५

---
श्रीनारायण उवाच ॥  
यमस्य वचनं श्रुत्वा सावित्री च पतिव्रता ॥  
तुष्टाव परया भक्त्या तमुवाच मनस्विनी ॥ १ ॥  
सावित्र्युवाच ॥  
किं कर्म वा शुभं धर्म्मराज किं वाऽशुभं नृणाम् ॥  
कर्म निर्मूलयन्त्येव केन वा साधवो जनाः ॥२॥  
कर्मणां बीजरूपः कः को वा कर्म्मफलप्रदः॥  
किं कर्म्म तद्भवेत्केन को वा तद्धेतुरेव च॥३॥  
को वा कर्मफलं भुङ्क्ते को वा निर्लिप्त एव च ॥  
को वा देही कश्च देहः को वा वै कर्मकारकः॥४॥  
किं विज्ञानं मनो बुद्धिः के वा प्राणाः शरीरिणाम् ॥  
कानीन्द्रियाणि किं तेषां लक्षणं देवताश्च काः॥५॥  
भोक्ता भोजयिता को वा को भोगः का च निष्कृतिः ॥  
को जीवः परमात्मा कस्तन्मे व्याख्यातुमर्हसि ॥६॥  
यम उवाच ॥  
वेदेन विहितं कर्म तन्मये मङ्गलं परम्॥  
अवैदिकं तु यत्कर्म तदेवाशुभमेव च॥७॥  
अहैतुकी विष्णुसेवा सङ्कल्परहिता सताम्॥  
कर्म्मनिर्म्मूलनात्मा वै सा चैव हरिभक्तिदा॥८॥  
हरिभक्तो नरो यश्च स च मुक्तः श्रुतौ श्रुतम् ॥  
जन्ममृत्युजराव्याधिशोकभीतिविवर्जितः ॥९॥  
मुक्तिश्च द्विविधा साध्वि श्रुत्युक्ता सर्वसम्मता ॥  
निर्वाणपददात्री च हरिभक्तिप्रदा नृणाम् ॥ 2.25.१० ॥  
हरिभक्तिस्वरूपां च मुक्तिं वाञ्छन्ति वैष्णवाः ॥  
अन्ये निर्वाणरूपां च मुक्तिमिच्छन्ति साधवः ॥ ॥ ११ ॥  
कर्म्मणो बीजरूपश्च सन्ततं तत्फलप्रदः ॥  
रूर्मरूपश्च भगवाञ्छ्रीकृष्णः प्रकृतेः परः ॥ १२ ॥  
सोऽपि तद्धेतुरूपश्च कर्म्म तेन भवेत्सति ॥  
जीवः कर्मफलं भुङ्क्ते आत्मा निर्लिप्त एव च ॥ १३ ॥  
आत्मनः प्रतिबिम्बं च देही जीवः स एव च ॥  
पाञ्चभौतिकरूपश्च देहो नश्वर एव च॥१४॥  
पृथिवी वायुराकाशो जलं तेजस्तथैव च॥  
एतानि सूत्ररूपाणि सृष्टिः सृष्टिविधौ हरेः ॥ ॥ १५ ॥  
कर्त्ता भोक्ता च देही च स्वात्मा भोजयिता सदा ॥  
भोगो विभवभेदश्च निष्कृतिर्मुक्तिरेव च ॥ १६ ॥  
सदसद्भेदबीजं च ज्ञानं नानाविधं भवेत् ॥  
विषयाणां विभागानां भेदबीजं च कीर्त्तितम् ॥१७॥  
बुद्धिर्विवेचनारूपा ज्ञानसन्दीपिनी श्रुतौ ॥  
वायुभेदाश्च वै प्राणा बलरूपाश्च देहिनाम् ॥ १६ ॥  
इन्द्रियाणां वै प्रवरमीश्वराणां समूहकम् ॥  
प्रेरकं कर्मणां चैव दुर्निवार्यं च देहिनाम् ॥ १९ ॥  
अनिरूप्यमदृश्यं च ज्ञानभेदं मनः स्मृतम् ॥  
लोचनं श्रवणं प्राणं त्वग्जिह्वादिकमिन्द्रियम् ॥ 2.25.२० ॥  
अङ्गिनामङ्ग रूपं च प्रेरकं सर्वकर्मणाम् ॥  
रिपुरूपं मित्ररूपं सुखदं दुःखदं सदा ॥ २१ ॥  
सूर्य्यो वायुश्च पृथिवी वाण्याद्या देवताः स्मृताः ॥  
प्राणदेहादिभृद्यो हि स जीवः परिकीर्त्तितः॥२२॥  
परमात्मा परं ब्रह्म निर्गुणः प्रकृतेः परः ॥  
कारणं कारणानां च श्रीकृष्णो भगवान्स्वयम्॥२३॥  
इत्येवं कथितं सर्वं मया पृष्टं यथागमम् ॥  
ज्ञानिनां ज्ञानरूपं च गच्छ वत्से यथासुखम् ॥ २४ ॥  
सावित्र्युवाच ॥  
त्यक्त्वा क्व यामि कान्तं वा त्वां वा ज्ञानार्णवं बुधम् ॥  
प्रश्नं यद्यत्करोमि त्वां तद्भवान्वक्तुमर्हति ॥ २५ ॥  
कां कां योनिं याति जीवः कर्मणा केन वा यम ॥  
केन वा कर्मणा स्वर्गं केन वा नरकं पितः ॥ २६ ॥  
केन वा कर्मणा मुक्तिः केन भक्तिर्भवेद्धरेः ॥  
केन वा कर्मणा रोगी चारोगी केन कर्मणा॥२७॥  
केन वा दीर्घजीवी च केनाल्पायुश्च कर्म्मणा ॥  
केन वा कर्म्मणा दुःखी केन वा कर्म्मणा सुखी ॥ २८ ॥  
अङ्गहीनश्च काणश्च बधिरः केन कर्म्मणा ॥  
अन्धो वा कृपणो वाऽपि प्रमत्तः केन कर्म्मणा ॥ २९ ॥  
क्षिप्तोऽतिलुब्धकश्चैव केन वा नरघातकः ॥  
केन सिद्धिमवाप्नोति सालोक्यादिचतुष्टयम् ॥2.25.३०॥  
केन वा ब्राह्मणत्वं च तपस्वित्वं च केन वा ॥  
स्वर्गभोगादिकं केन वैकुण्ठं केन कर्म्मणा॥३१॥  
गोलोकं केन वा ब्रह्मन्सर्वोत्कृष्टं निरामयम्॥  
नरकं वा कतिविधं किं सङ्ख्यं नाम किं तथा ॥३२॥  
को वा कं नरकं याति कियन्तं तेषु तिष्ठति ॥  
पापिनां कर्म्मणा केन को वा व्याधिः प्रजायते ॥३३॥  
यद्यदस्ति मया पृष्टं तन्मे व्याख्यातुमर्हसि ॥ ३४ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे कर्म्मविपाके यमोक्त्यनन्तरं सावित्रीप्रश्नो नाम पञ्चविंशोऽध्यायः ॥ २५ ॥