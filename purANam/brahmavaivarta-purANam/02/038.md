---
title: ०३८

---
नारायण उवाच ॥  
हरिं ध्यात्वा हरिर्ब्रह्मञ्जगाम ब्रह्मणः सभाम्॥  
बृहस्पतिं पुरस्कृत्य सर्वैः सुरगणैः सह ॥ १ ॥  
शीघ्रं गत्वा ब्रह्मलोकं दृष्ट्वा च कमलोद्भवम् ॥  
प्रणेमुर्देवताः सर्वा गुरुणा सह नारद ॥२॥  
वृत्तान्तं कथयामास सुराचार्यो विधिं विभुम् ॥  
प्रहस्योवाच तच्छ्रुत्वा महेन्द्रं कमलोद्भवः ॥ ३ ॥  
ब्रह्मोवाच ॥  
वत्स मद्वंशजातोऽसि प्रपौत्रो मे विचक्षणः ॥  
बृहस्पतेश्च शिष्यस्त्वं सुराणामधिपः स्वयम् ॥४॥  
मातामहस्ते दक्षश्च विष्णुभक्तः प्रतापवान् ॥  
कुलत्रयं यच्छुद्धं च कथं सोऽहङ्कृतो भवेत् ॥ ५ ॥  
माता पतिव्रता यस्य पिता शुद्धो जितेन्द्रियः ॥  
मातामहो मातुलश्च कथं सोऽहङ्कृतो भवेत् ॥ ६ ॥  
जनः पैतृकदोषेण दोषान्मातामहस्य च ॥  
गुरोर्दाषान्नीतिदोषैर्हरिद्वेषी भवेद्ध्रुवम् ॥ ७ ॥  
सर्वान्तरात्मा भगवान्सर्वदेहेष्ववस्थितः॥  
यस्य देहात्स प्रयाति स शवस्तत्क्षणं भवेत् ॥ ८ ॥  
मनोऽहमिन्द्रियेशश्च ज्ञानरूपो हि शङ्करः ॥  
अस्रवः प्रकृतिर्विष्णुर्बुद्धिर्भगवती सती ॥ ९ ॥  
निद्रादयः शक्तयश्च ताः सर्वाः प्रकृतेः कलाः॥  
आत्मनः प्रतिबिम्बं च जीवो भोगी शरीरभृत् ॥ 2.38.१० ॥  
आत्मनीशे गते देहात्सर्वे यान्ति ससम्भ्रमात् ॥  
यथा वर्त्मनि गच्छन्तं नरदेवमिवानुगाः ॥ ११ ॥  
अहं शिवश्च शेषश्च विष्णुर्धर्मो महान्विराट् ॥  
वयं यदंशा भक्ताश्च तत्पुष्पं न्यक्कृतं त्वया ॥ १२ ॥  
शिवेन पूजितं पादपद्मं पुष्पेण येन च ॥  
तच्च दुर्वाससा दत्तं दैवेनान्यकृतं सुर ॥ १३ ॥  
तत्पुष्पं मस्तके यस्य कृष्णपादाब्जतश्च्युतम् ॥  
सर्वेषां वै सुराणां च तत्पूजा पुरतो भवेत् ॥१४॥  
दैवेन वञ्चितस्त्वं च दैवं च बलवत्तरम् ॥  
भाग्यहीनं जनं मूढं को वा रक्षितुमीश्वरः ॥ १५ ॥  
कृष्णं न मन्यते यो हि श्रीनाथं सर्ववन्दितम् ॥  
प्रयाति रुष्टा तद्दासी महालक्ष्मीर्विहाय तम् ॥ १६ ॥  
शतयज्ञेन या लब्धा दीक्षितेन त्वया पुरा ॥  
सा श्रीर्गता ऽधुना कोपात्कृष्णनिर्माल्यवर्जनात् ॥ १७ ॥  
अधुना गच्छ वैकुण्ठं मया च गुरुणा सह ॥  
निषेव्य तत्र श्रीनाथं श्रियं प्राप्स्यसि तद्वरात् ॥ १८ ॥  
इत्येवमुक्त्वा स ब्रह्मा सर्वैः सुरगणैः सह ॥  
शीघ्रं जगाम वैकुण्ठं यत्र श्रीशस्तया सह ॥ १९ ॥  
तत्र गत्वा परं ब्रह्म भगवन्तं सनातनम् ॥  
दृष्ट्वा तेजःस्वरूपं च प्रज्वलन्तं स्वतेजसा ॥ 2.38.२० ॥  
ग्रीष्ममध्याह्नमार्त्तण्डशतकोटिसमप्रभम् ॥  
शान्तं चानादिमध्यान्तं लक्ष्मीकान्तमनन्तकम् ॥ २१ ॥  
चतुर्भुजैः पार्षदैश्च सरस्वत्या स्तुतं नतम् ॥  
भक्त्या चतुर्भिर्वेदैश्च गङ्गया परिषेवितम् ॥ २२ ॥  
तं प्रणेमुः सुराः सर्वे मूर्ध्ना ब्रह्मपुरोगमाः ॥  
भक्तिनम्राः साश्रुनेत्रास्तुष्टुवुः पुरुषोत्तमम् ॥ २३ ॥  
वृत्तान्तं कथयामास स्वयं ब्रह्मा कृताञ्जलिः ॥  
रुरुदुर्देवताः सर्वाः स्वाधिकारच्युताश्च ताः॥२४॥  
स चापश्यत्सुरगणं विपद्ग्रस्तं भयाकुलम् ॥  
वस्त्रभूषणशून्यं च वाहनादिविवर्जितम् ॥२५ ॥  
शोभाशून्यं हतश्रीकं परिवारैरनावृतम् ॥  
उवाच कातरं दृष्ट्वा विपन्नभयभञ्जनः॥२६॥  
नारायण उवाच ॥  
मा भैर्ब्रह्मन्हे सुराश्च भयं किं वो मयि स्थिते ॥  
दास्यामि लक्ष्मीमचलां परमैश्वर्यवर्द्धिनीम्॥२७॥  
किञ्च मद्वचनं किञ्चिच्छ्रूयतां समयोचितम् ॥  
हितं सत्यं सारभूतं परिणामसुखावहम् ॥ २८ ॥  
जनाश्चासङ्ख्यविश्वस्था मदधीनाश्च सन्ततम्॥  
यथा तथाऽहं मद्भक्तैः पराधीनः स्वतन्त्रकः ॥ २९ ॥  
यो यो रुष्टो हि मद्भक्ते मत्परे हि निरङ्कुशः ॥  
तद्गृहेऽहं न तिष्ठामि पद्मया सह निश्चितम् ॥ 2.38.३० ॥  
दुर्वासाः शङ्करांशश्च वैष्णवो मत्परायणः ॥  
तच्छापादागतोऽहं च सश्रीको वो गृहादपि ॥ ३१ ॥  
यत्र शङ्खध्वनिर्नास्ति तुलसी च शिलार्चनम् ॥  
न भोजनं च विप्राणां न पद्मा तत्र तिष्ठति ॥ ३२ ॥  
मद्भक्तानां च मे निन्दा यत्र यत्र भवेत्सुराः ॥  
महारुष्टा महालक्ष्मीस्ततो याति पराभवात् ॥ ३३ ॥  
मद्भक्तिहीनो यो मूढो यो भुङ्क्ते हरिवासरे ॥  
मम जन्मदिने चापि याति श्रीस्तद्गृहादपि ॥ ३४ ॥  
मन्नामविक्रयी यश्च विक्रीणाति स्वकन्यकाम् ॥  
यत्रातिथिर्न भुङ्क्ते च मत्प्रिया याति तद्गृहात् ॥ ३५ ॥  
पापिनां यो गृहं याति शूद्रश्राद्धान्नभोजिनाम् ॥  
महारुष्टा ततो याति मन्दिरात्कमलालया ॥ ३६ ॥  
शूद्राणां शवदाही च भाग्यहीनश्च वाडवः ॥  
याति रुष्टा तद्गृहाच्च देवी कमलवासिनी ॥ ३७ ॥  
शूद्राणां सूपकारो यो ब्राह्मणो वृषवाहकः ॥  
तत्तोयपानभीता च कमला याति तद्ग्रहात् ॥ ३८ ॥  
विप्रो यवनसेवी च देवलः शूद्रयाजकः ॥  
तत्तोयपानभीता च वैष्णवी याति तद्ग्रहात् ॥ ३९ ॥  
विश्वासघाती मित्रघ्नो नरघाती कृतघ्नकः ॥  
अगम्यां याति यो विप्रो मद्भार्य्या याति तद्गृहात् ॥ 2.38.४० ॥  
अशुद्धहृदयः कूरो हिंसको निन्दको द्विजः ॥  
ब्राह्मण्यां शूद्रजातश्च याति देवी च तद्ग्रहात् ॥ ४१ ॥  
यो विप्रः पुंश्चलीपुत्रो महापापी च तत्पतिः ॥  
अवीरान्नं च यो भुङ्क्ते तस्माद्याति जगत्प्रसूः ॥ ४२ ॥  
तृणं छिनत्ति नखरैस्तैर्वा यो हि लिखेन्महीम् ॥  
जिह्मो वा मलवासाश्च सा प्रयाति च तद्ग्रहात् ॥ ४३ ॥  
सूर्य्योदये च द्विर्भोजी दिवाशायी च वाडवः ॥  
दिवामैथुनकारी च तस्माद्याति हरिप्रिया ॥ ॥ ४४ ॥  
आचारहीनो यो विप्रो यश्च शूद्रप्रतिग्रही ॥  
अदीक्षितो हि यो मूढस्तस्माल्लोला प्रयाति च ॥ ४९ ॥  
स्निग्धपादश्च नग्नो वा यः शेते ज्ञानदुर्बलः ॥  
शश्वद्धर्मातिवाचालो याति वै तद्गृहात्सती ॥ ४६ ॥  
शिरस्नातश्च तैलेन योऽन्यदङ्गमुपस्पृशेत् ॥  
स्वाङ्गे च वादयेद्वाद्यं रमा याति च तद्गृहात् ॥ ४७ ॥  
व्रतोपवासहीनो यः सन्ध्याहीनोऽशुचिर्द्विजः ॥  
विष्णुभक्तिविहीनो यस्तस्माद्याति हरिप्रिया ॥ ४८ ॥  
ब्राह्मणं निन्दयेद्यो हि तान्वै द्वेष्टि च सन्ततम् ॥  
हिंसाकारी दयाहीनो याति सर्वप्रसूस्ततः ॥ ४९ ॥  
यत्र तत्र हरेरर्चा हरेरुत्कीर्त्तनं शुभम् ॥  
तत्र तिष्ठति सा देवी कमला सर्वमङ्गला ॥ 2.38.५० ॥  
यत्र प्रशंसा कृष्णस्य तद्भक्तस्य पितामह ॥  
सा च कृष्णप्रिया देवी तत्र तिष्ठति सन्ततम्॥५१॥  
यत्र शङ्खध्वनिः शङ्खः शिला च तुलसीदलम्॥  
तत्सेवा वन्दनं ध्यानं तत्र सा तिष्ठति स्वयम् ॥५२॥  
शिवलिङ्गार्चनं यत्र तस्य चोत्कीर्त्तनं शुभम्॥  
दुर्गार्चनं तद्गुणाश्च तत्र पद्मनिवासिनी ॥९३॥  
विप्राणां सेवनं यत्र तेषां वै भोजनं शुभम् ॥  
अर्चनं सर्वदेवानां तत्र पद्ममुखी सती ॥ ५४ ॥  
इत्युक्त्वा च सुरान्सर्वान्रमामाह रमापतिः ॥  
क्षीरोदसागरे जन्म लभस्व कलया रमे ॥ ५५ ॥  
इत्युक्त्वा तां जगन्नाथो ब्रह्माणं पुनराह च ॥  
मथित्वा सागरं लक्ष्मीं देवेभ्यो देहि पद्मज ॥ ५६ ॥  
इत्युक्त्वा कमलाकान्तो देवश्चान्तरधान्मुने ॥  
देवाश्चिरेण कालेन ययुः क्षीरोदसागरम् ॥ ९७ ॥  
मन्थानं मन्दरं कृत्वा कूर्मं कृत्वा च भाजनम् ॥  
रज्जुं कृत्वा वासुकिं च ममन्थुश्चैव सागरम् ॥ ५८ ॥  
धन्वन्तरिं च पीयूषमुच्चैःश्रवसमीप्सितम् ॥  
नानारत्नं हस्तिरत्नं प्रापुर्लक्ष्म्याश्च दर्शनम् ॥५९॥  
वनमालां ददौ सा च क्षीरोदशायिने मुने ॥  
सर्वेश्वराय रम्याय विष्णवे वैष्णवी सती ॥2.38.६०॥  
देवैः स्तुता पूजिता च ब्रह्मणा शङ्करेण च ॥  
ददौ दृष्टिं सुरगृहे ब्रह्मशापविमोचिकाम् ॥ ६१ ॥  
प्रापुर्देवाः स्वविषयं दैत्यैर्ग्रस्तं भयङ्करैः॥  
महालक्ष्मीप्रसादेन वरदानेन नारद ॥ ६२ ॥  
इत्येवं कथितं सर्वं लक्ष्म्युपाख्यानमुत्तमम् ॥  
सुखदं सारभूतं च किं भूयः श्रोतुमिच्छसि ॥ ६३ ॥  
इति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे लक्ष्म्युपाख्याने समुद्रमथनं नामाष्टात्रिंशोऽध्यायः ॥ ३८ ॥