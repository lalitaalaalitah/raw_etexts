---
title: ०३७

---
नारद उवाच ॥  
हरेर्गुणं समाकर्ण्य ज्ञानं प्राप्य पुरन्दरः ॥  
किं चकार गृहं गत्वा तन्मे व्याख्यातुमर्हसि ॥१॥  
नारायण उवाच ॥  
श्रीकृष्णस्य गुणं श्रुत्वा वीतरागो बभूव स ॥  
वैराग्यं वर्द्धयामास तदा ब्रह्मन्दिने दिने ॥ २ ॥  
मुनिस्थानाद्गृहं गत्वा स ददर्शामरावतीम् ॥  
दैत्यैरसुरसङ्घैश्च समाकीर्णां भयाकुलाम् ॥३॥  
विषण्णबान्धवां चैव बन्धुहीनां च कुत्रचित् ॥  
पितृमातृकलत्रादिविहीनामतिचञ्चलाम् ॥ ४ ॥  
शत्रुग्रस्तां च दृष्ट्वा तामगमद्वाक्पतिं प्रति ॥  
शक्रो मन्दाकिनीतीरे ददर्श गुरुमीश्वरम् ॥ ५ ॥  
ध्यायमानं परं ब्रह्म गङ्गातोये स्थितं परम् ॥  
सूर्य्याभिसम्मुखं पूर्वमुखं वै विश्वतो मुखम् ॥ ६ ॥  
साश्रुनेत्रं पुलकितं परमानन्दसंयुतम् ॥  
वरिष्ठं च गरिष्ठं च धर्मिष्ठं चेष्टसेविनम् ॥ ७ ॥  
श्रेष्ठं च वन्धुवर्गाणामतिश्रेष्ठं च मानिनाम् ॥  
ज्येष्ठं च बन्धुवर्गाणां नेष्टं च सुरवैरिणाम् ॥ ८ ॥  
दृष्ट्वा गुरुं जपन्तं च तत्र तस्थौ सुरेश्वरः ॥  
प्रहरान्ते गुरुं दृष्ट्वा चोत्थितं प्रणनाम सः ॥ ९ ॥  
प्रणम्य चरणाम्भोजे रुरोदोच्चैर्मुहुर्मुर्हुः ॥  
वृत्तान्तं कथयामास ब्रह्मशापादिकं तथा ॥2.37.१०॥  
पुनर्वरो मया लब्धो ज्ञानिनामपि दुर्लभाम् ॥  
वैरिग्रस्तां स्वीयपुरीं क्रमेणैव सुरेश्वरः ॥ ११ ॥  
शिष्यस्य वचनं श्रुत्वा सतां बुद्धिमतां वरः ॥  
बृहस्पतिरुवाचेदं कोपरक्तान्तलोचनः ॥ १२ ॥  
बृहस्पतिरुवाच ॥  
श्रुतं सर्वं सुरश्रेष्ठ मा रोदीर्वचनं शृणु ॥  
न कातरो हि नीतिज्ञो विपत्तौ स्यात्कदाचन ॥ १३ ॥  
सम्पत्तिर्वा विपत्तिर्वा नश्वरा स्वप्नरूपिणी ॥  
पूर्वस्वकर्मायत्ता च स्वयं कर्त्ता तयोरपि ॥ ॥ १४ ॥  
सर्वेषां च भ्रमत्येव शश्वज्जन्मनि जन्मनि ॥  
चक्रनेमिक्रमेणैव तत्र का परिदेवना ॥ १५ ॥  
भुङ्क्ते हि स्वकृतं कर्म सर्वत्रापि च भारते ॥  
शुभाशुभं च यत्किञ्चित्स्वकर्मफलभुक्पुमान् ॥ १६ ॥  
नाभुक्तं क्षीयते कर्म कल्पकोटिशतैरपि ॥  
अवश्यमेव भोक्तव्यं कृतं कर्म शुभाशुभम् ॥ १७ ॥  
इत्येवमुक्तं वेदे च कृष्णेन परमात्मना ॥  
साम्नि कौथुमशाखायां सम्बोध्य स्वकुलोद्भवम् ॥ ॥१८॥  
जन्म भोगावशेषे च सर्वेषां कृतकर्मणाम् ॥  
अनुरूपं च तेषां वै भारतेऽन्यत्र चैव हि ॥१९॥  
कर्मणा ब्रह्मशापं च कर्मणा च शुभाशिषम् ॥  
कर्मणा च महालक्ष्मीं लभेद्दैन्यं च कर्मणा ॥ 2.37.२० ॥  
कोटिजन्मार्जितं कर्म जीविनामनुगच्छति ॥  
नहि त्यजेद्विना भोगात्तं छायेव पुरन्दर ॥ २१ ॥  
कालभेदे देशभेदे पात्रभेदे च कर्मणाम् ॥  
न्यूनताऽधिकता वाऽपि भवेदेव हि कर्मणाम् ॥ ॥ २२ ॥  
वस्तुदाने च वस्तूनां समं पुण्यं समे दिने ॥  
दिनभेदे कोटिगुणमसङ्ख्यं वाऽधिकं ततः ॥ २३ ॥  
समदेशे च वस्तूनां दाने पुण्यं समं वृषन् ॥  
देशभेदे कोटिगुणमसङ्ख्यं वाऽधिकं ततः ॥ २४ ॥  
समे पात्रे समं पुण्यं वस्तूनां कर्तुरेव च ॥  
पात्रभेदे शतगुणमसङ्ख्यं वा ततोऽधिकम् ॥ २५ ॥  
यथा फलन्ति सस्यानि न्यूनान्यप्यधिकानि च ॥  
कर्षकाणां क्षेत्रभेदे पात्रभेदे फलं तथा ॥ २६ ॥  
सामान्यदिवसे विप्रे दानं समफलं भवेत् ॥  
अमायां रविसङ्क्रान्त्यां फलं शतगुणं भवेत् ॥  
चातुर्मास्यां पौर्णमास्यामनन्तफलमेव च ॥ २७ ॥  
ग्रहणे शशिनः कोटिगुणं च फलमेव च ॥  
सूर्य्यस्य ग्रहणे चापि ततो दशगुणं फलम् ॥ २८ ॥  
अक्षयायामक्षयं चाप्यसङ्ख्यफलमुच्यते ॥  
एवमन्यत्र पुण्याहे फलाधिक्यं भवेदिह ॥ २९ ॥  
यथा दाने तथा स्नाने जपे वै पुण्यकर्मसु ॥  
एवं सर्वत्र बोद्धव्यं नराणां कर्मणां फलम् ॥ 2.37.३० ॥  
सामान्यदेशे दानं च विप्रे समफलं भवेत् ॥  
तीर्थे देवगृहे चैव फलं शतगुणं स्मृतम् ॥ ३१ ॥  
गङ्गायां वै कोटिगुणं क्षेत्रे नारायणेऽव्ययम् ॥  
कुरुक्षेत्रे बदर्य्यां च काश्यां कोटिगुणं तथा ॥ ३२ ॥  
यथा च वै कोटिगुणं तथा वै विष्णुमन्दिरे ॥  
केदारे वै लक्षगुणं हरिद्वारे तथा फलम् ॥ ३३ ॥  
पुष्करे भास्करक्षेत्रे दशलक्षगुणं फलम् ॥  
एवं सर्वत्र बोद्धव्यं फलाधिक्यं क्रमेण च ॥३४॥  
सामान्यब्राह्मणे दानं सममेव फलं लभेत् ॥  
लक्षं त्रिसन्ध्यं पूते च पण्डिते च जितेन्द्रिये ॥३५॥  
विष्णुमन्त्रोपासके च बुधे कोटिगुणं फलम्॥  
एवं सर्वत्र बोद्धव्यं फलाधिक्यं गुणाधिकं ॥३६॥  
यथा दण्डेन सूत्रेण शरावेण जलेन च ॥  
कुम्भं निर्माति चक्रेण कुम्भकारो मृदा भुवि॥३७॥  
तथैव कर्मसूत्रेण फलं धाता ददाति च ॥  
यस्याज्ञया सृष्टिविधौ तं च नारायणं भज ॥ ३८ ॥  
स विधाता विधातुश्च पातुः पाता जगत्त्रये ॥  
स्रष्टुः स्रष्टा च संहर्त्तुः संहर्त्ता कालकालकः ॥ ३९ ॥  
महाविपत्तौ संसारे यः स्मरेन्मधुसूदनम् ॥  
विपत्तौ तस्य सम्पत्तिर्भवेदित्याह शङ्करः ॥ 2.37.४० ॥  
इत्येवमुक्त्वा जीवश्च समालिङ्ग्य सुरेश्वरम् ॥  
दत्त्वा शुभाशिषं चेष्टं बोधयामास नारद ॥ ४१ ॥  
इति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे बृहस्पतिमहेन्द्रसंवादे महालक्ष्म्युपाख्याने कर्मफलनिरूपणं नाम सप्तत्रिंशत्तमोऽध्यायः ॥३७॥