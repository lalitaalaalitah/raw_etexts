---
title: ०५०

---
पार्वत्युवाच ॥  
को वा सुयज्ञो नृपतिः कुत्र वंशे बभूव सः ॥  
कथं विप्राभिशप्तश्च कथं सम्प्राप राधिकाम् ॥ १ ॥  
सर्वात्मनश्च कृष्णस्य पत्नीं श्रीकृष्णपूजिताम् ॥  
कथं विण्मूत्रधारी च सिषेवे परमेश्वरीम् ॥ २ ॥  
षष्टिवर्षसहस्राणि तपस्तेपे पुरा विधिः ॥  
यत्पादाम्भोजरेणूनां लब्धये पुष्करे विभुः ॥ ३ ॥  
कथं ददर्श तां देवो महालक्ष्मीं पुरा सतीम् ॥  
दुर्दर्शामपि युष्माकं दृश्या साऽभूत्कथं नृणाम् ॥ ४ ॥  
कथं त्रिजगतां धाता तस्मै तत्कवचं ददौ ॥  
ध्यानं पूजाविधिं स्तोत्रं तस्या व्याख्यातुमर्हसि ॥ ५ ॥  
श्रीमहादेव उवाच ॥  
स्वायम्भुवो मनुर्देवि मनूनामादिरेव च ॥  
ब्रह्मात्मजस्तपस्वी च शतरूपापतिः प्रभुः ॥६॥  
उत्तानपादस्तत्पुत्रस्तत्पुत्रो ध्रुव एव च ॥  
ध्रुवस्य कीर्तिर्विख्यातस्त्रैलोक्ये शैलकन्यके ॥७॥  
उत्कलस्तस्य पुत्रश्च नारायणपरायणः ॥  
सहस्रं राजसूयानां पुष्करे स चकार ह ॥ ८ ॥  
सर्वाणि रत्नपात्राणि ब्राह्मणेभ्यो ददौ मुदा ॥  
अमूल्यरत्नराशीनां सहस्रं तेजसा वृतम् ॥ ९ ॥  
ब्राह्मणेभ्यो ददौ राजा यज्ञान्ते स महोत्सवे ॥  
दृष्ट्वा तच्छोभनं यज्ञं विधाता जगतां प्रिये ॥ 2.50.१० ॥  
सुयज्ञं नाम नृपतिं चकार सुरसंसदि ॥  
स च राजा सुयज्ञश्च मनुवंशसमुद्भवः ॥ ११ ॥  
अन्नदाता रत्नदाता दाता वै सर्वसम्पदाम् ॥  
दशलक्षं गवां चैव रत्नशृङ्गपरिच्छदम् ॥ १२ ॥  
नित्यं ददौ स विप्रेभ्यो मुदायुक्तः सदक्षिणम् ॥  
गवां द्वादशलक्षाणां ददौ नित्यं मुदाऽन्वितः ॥ १३ ॥  
सुपक्वानि च मांसानि ब्राह्मणेभ्यश्च पार्वति ॥  
षट्कोटीर्ब्राह्मणानां च भोजयामास नित्यशः ॥ १४ ॥  
चोष्यैश्चर्व्यैर्लेह्यपेयैरतितृप्तं दिने दिने ॥  
विप्रलक्षं सूपकारं भोजयामास तत्परम् ॥ १५ ॥  
पूर्णमन्नं च सूपाक्तं सगव्यं मांसवर्जितम् ॥  
विप्रा भोजनकाले च मनुवंशसमुद्भवम् ॥ १६ ॥  
न तुष्टुवुः सुयज्ञं च तुष्टुवुस्तत्पितॄंश्च ते ॥  
दिने सुयज्ञयज्ञान्ते षट्त्रिंशल्लक्षकोटयः ॥ १७ ॥  
चक्रुः सुभोजनं विप्राश्चातितृप्ताश्च सुन्दरि ॥  
गृहीतानि च रत्नानि स्वगृहं वोढुमक्षमाः ॥ १८ ॥  
वृषलेभ्यो ददुः किञ्चित्किञ्चित्पथि च तत्यजुः ॥  
विप्राणां भोजनान्ते च विप्रान्येभ्यो ददौ नृपः ॥ १९ ॥  
तथाप्युर्वरितं तत्र चान्नराशिसहस्रकम् ॥  
कृत्वा यज्ञं महाबाहुः समुवास स्वसंसदि ॥ ॥ 2.50.२० ॥  
रत्नेन्द्रसारसङ्क्लृप्तच्छत्रकोटिसमन्विते ॥  
रत्नसिंहासने रम्ये पट्टवस्त्रैः सुसंस्कृते ॥ २१ ॥  
चन्दनादिसुसंसृष्टे रम्ये चन्दनपल्लवैः ॥  
शाखायुक्तैः पूर्णकुम्भै रम्भावृक्षैश्च शोभिते ॥ २२ ॥  
चन्दनागुरुकस्तूरीवनसिन्दूरसंस्कृते ॥  
वसुवासवचन्द्रेन्द्ररुद्रादित्य समन्विते ॥ २३ ॥  
मुनिनारदमन्वादिब्रह्मविष्णुशिवान्विते ॥  
एतस्मिन्नन्तरे तत्र विप्र एकः समाययौ ॥ २४ ॥  
रूक्षो मलिनवासाश्च शुष्ककण्ठौष्ठतालुकः ॥  
रत्नसिंहासनस्थं च माल्यचन्दनचर्चितम् ॥ २५ ॥  
राजानमाशिषं चक्रे सस्मितः सम्पुटाञ्जलिः ॥  
प्रणनाम नृपस्तं च नोत्तस्थौ किञ्चिदेव हि ॥२६॥  
सभासदश्च नोत्तस्थुर्जहसुः स्वल्पमेव च ॥  
मुनिभ्योऽपि च देवेभ्यो नमस्कृत्य द्विजोत्तमः ॥ २७ ॥  
शशाप नृपतिं क्रोधात्तत्रातिष्ठन्निरङ्कुशः ॥  
गच्छ दूरमतो राज्याद्भ्रष्टश्रीर्भव पामर ॥ २८ ॥  
भवाचिरं गलत्कुष्ठी बुद्धिहीनोऽप्युपद्रुतः ॥  
इत्युक्त्वा कम्पितः क्रोधात्सभास्थाञ्छप्तुमुद्यतः ॥ २९ ॥  
ये यत्र जहसुः सर्वे समुत्तस्थुः सभासदः ॥  
सर्वे चक्रुः प्रणामं ते क्रोधं तत्याज वाडवः ॥ 2.50.३० ॥  
प्रणम्यागत्य राजा तं रुरोद भयकातरः ॥  
निस्ससार सभामध्याद्धृदयेन विदूयता ॥ ३१ ॥  
ब्राह्मणो गूढरूपी च प्रज्वलन्ब्रह्मतेजसा ॥  
तत्पश्चान्मुनयः सर्वे प्रययुर्भयकातराः ॥ ३२ ॥  
हे विप्र तिष्ठ तिष्ठेति समुच्चार्य्य पुनः पुनः ॥  
पुलहश्च पुलस्त्यश्च प्रचेता भृगुरङ्गिराः ॥ ३३ ॥  
मरीचिः कश्यपश्चैव वसिष्ठः क्रतुरेव च ॥  
शुक्रो बृहस्पति श्चैव दुर्वासा लोमशस्तथा ॥ ३४ ॥  
गौतमश्च कणादश्च कण्वः कात्यायनः कठः ॥  
पाणिनिर्जाजलिश्चैव ऋष्यशृङ्गो विभाण्डकः ॥ ३५ ॥  
तैत्तिरिश्चाप्यापिशलिर्मार्कण्डेयो महातपाः ॥  
सनकश्च सनन्दश्च वोढुः पैलः सनातनः ॥ ३६ ॥  
सनत्कुमारो भगवान्नरनारायणावृषी ॥  
पराशरो जरत्कारुः संवर्त्तः करभस्तथा ॥ ३७ ॥  
भरद्वाजश्च वाल्मीकिरौर्वश्च च्यवनस्तथा ॥  
अगस्त्यो ऽत्रिरुतथ्यश्च सङ्कर्ताऽऽस्तीक आसुरिः ॥ ३८॥  
शिलालिर्लाङ्गलिश्चैव शाकल्यः शाकटायनः ॥  
गर्गो वत्सः पञ्चशिखो जमदग्निश्च देवलः ॥ ३९ ॥  
जैगीषव्यो वामदेवो वालखिल्यादयस्तथा ॥  
शक्तिर्दक्षः कर्दमश्च प्रस्कन्नः कपिलस्तथा ॥ 2.50.४० ॥  
विश्वामित्रश्च कौत्सश्चाप्यृचीकोऽप्यघमर्षणः ॥  
एते चान्ये च मुनयः पितरोऽग्निर्हरिप्रिया ॥४१॥  
दिक्पाला देवताः सर्वा विप्रं पश्चात्समाययुः॥  
ब्राह्मणं बोधयामासुर्वासयामासुरीश्वरि ॥ ४२ ॥  
समूचुस्तं क्रमेणैव नीतिं नीतिविशारदाः ॥ ४३ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गतहरगौरीसंवादे राधोपाख्याने सुयज्ञोपाख्यानं नाम पञ्चाशत्तमोऽध्यायः ॥५०॥