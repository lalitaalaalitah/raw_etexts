---
title: ०४५

---
नारायण उवाच ॥  
उक्तं द्वयोरुपाख्यानं ब्रह्मपुत्र यथागमम्॥  
श्रूयतां मनसाख्यानं यच्छ्रुतं धर्मवक्त्रतः॥१॥  
कन्या भगवती सा च कश्यपस्य च मानसी॥  
तेनेयं मनसादेवी मनसा या च दीव्यति ॥ २ ॥  
मनसा ध्यायते या वा परमात्मानमीश्वरम् ॥  
तेन सा मनसादेवी योगेनैतेन दीव्यति ॥३॥  
आत्मारामा च सा देवी वैष्णवी सिद्धयोगिनी ॥  
त्रियुगं च तपस्तप्त्वा कृष्णस्य परमात्मनः ॥ ४ ॥  
जरत्कारुशरीरं च दृष्ट्वा यां क्षणमीश्वरः ॥  
गोपीपतिर्नाम चक्रे जरत्कारुरिति प्रभुः ॥ ५ ॥  
वाञ्छितं च ददौ तस्यै कृपया च कृपानिधिः ॥  
पूजां च कारयामास चकार च पुनः स्वयम् ॥ ६ ॥  
स्वर्गे च नागलोके च पृथिव्यां बह्मलोकतः ॥  
भृशं जपत्सु गौरी सा सुन्दरी च मनोहरा ॥ ७ ॥  
जगद्गौरीति विख्याता तेन सा पूजिता सती ॥  
शिवशिष्या च सा देवी तेन शैवीति कीर्त्तिता ॥८॥  
विष्णुभक्ताऽतीव रम्या वैष्णवी तेन नारद ॥  
नागानां प्राणरक्षित्री जनमेजययज्ञके॥९॥  
नागेश्वरीति विख्याता सा नागभगिनी तथा ॥  
विषं संहर्त्तुमीशा सा तेन सा विषहारिणी ॥2.45.१ ०॥  
सिद्धं योगं हरात्प्राप तेनासौ सिद्धयोगिनी॥  
महाज्ञानं च गोप्यं च मृतसञ्जीविनीं पराम् ॥१ १॥  
महाज्ञानयुतां तां च प्रवदन्ति मनीषिणः ॥  
आस्तीकस्य मुनीन्द्रस्य माता सा वै तपस्विनः ॥ १२ ॥  
आस्तीकमाता विख्याता जरत्कारुरिति स्म सा ॥  
प्रिया मुनेर्जरत्कारोर्मुनीन्द्रस्य महात्मनः ॥ १३ ॥  
योगिनो विश्वपूज्यस्य जरत्कारोः प्रिया ततः ॥ १४ ॥  
ॐ नमो मनसायै ॥  
जरत्कारुर्जगद्गौरी मनसा सिद्धयोगिनी ॥  
वैष्णवी नागभगिनी शैवी नागेश्वरी तथा ॥ १५ ॥  
जरत्कारुप्रियाऽऽस्तीकमाता विषहरीति च ॥  
महाज्ञानयुता चैव सा देवी विश्वपूजिता ॥ १६ ॥  
द्वादशैतानि नामानि पूजाकाले च यः पठेत् ॥  
तस्य नागभयं नस्ति तस्य वंशोद्भवस्य च ॥ १७ ॥  
नागभीदे च शयने नागग्रस्ते च मन्दिरे ॥  
नागक्षते नागदुर्गे नागवेष्टितविग्रहे ॥ १८ ॥  
इदं स्तोत्रं पठित्वा तु मुच्यते नात्र संशयः ॥  
नित्यं पठेद्यस्तं दृष्ट्वा नागवर्गः पलायते ॥ १९ ॥  
दशलक्षजपेनैव स्तोत्रसिद्धिर्भवेन्नृणाम् ॥  
स्तोत्रं सिद्धं भवेद्यस्य स विषं भोक्तुमीश्वरः ॥2.45.२०॥  
नागौघं भूषणं कृत्वा स भवेन्नागवाहनः ॥  
नागासनो नागतल्पो महा सिद्धो भवेन्नरः ॥ २१ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मनसोपाख्याने मनसास्तोत्रादिक थनं नाम पञ्चचत्वारिंशत्तमोऽध्यायः ॥ ४५ ॥