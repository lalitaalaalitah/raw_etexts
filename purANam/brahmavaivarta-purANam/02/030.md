---
title: ०३०

---
2.30  
यम उवाच ॥  
हरिसेवारतः शुद्धो योगी सिद्धो व्रतो सति ॥  
तपस्वी ब्रह्मचारी च न याति नरकं यतिः ॥ १ ॥  
कटुवाचा बान्धवांश्च खलत्वेन च यो नरः ॥  
दग्धान्करोति बलवान्वह्निकुण्डं प्रयाति सः ॥ २ ॥  
गात्रलोमप्रमाणाब्दं तत्र स्थित्वा हुताशने ॥  
पशुयोनिमवाप्नोति रौद्रे दग्धस्त्रिजन्मनि ॥ ३ ॥  
ब्राह्मणं तृषितं क्षुब्धं प्रतप्तं गृहमागतम् ॥  
न भोजयति यो मूढस्तप्तकुण्डं प्रयाति सः ॥ ४ ॥  
तत्र लोमप्रमाणाब्दं स्थित्वा तत्र च दुःखितः ॥  
तप्तस्थले वह्निकुण्डे पक्षी च सप्तजन्मसु ॥ ५ ॥  
रविवारार्कसङ्क्रान्त्याममायां श्राद्धवासरे ॥  
वस्त्राणां क्षारसंयोगं करोति यो हि मानवः ॥ ६ ॥  
स याति क्षारकुण्डं च सूत्रमानाब्दमेव च ॥  
स व्रजेद्राजकीं योनिं सप्तजन्मसु भारते ॥ ७ ॥  
स्वदत्तां परदत्तां वा ब्रह्मवृत्तिं हरेत्तु यः ॥  
षष्टिवर्षसहस्राणि विट्कुण्डं च प्रयाति सः ॥ ८ ॥  
षष्टिवर्षसहस्राणि विड्भोजी तत्र तिष्ठति ॥  
षष्टिवर्षसहस्राणि विट्कृमिश्च पुनर्भुवि ॥९॥  
परकीयतडागे च तडागं यः करोति च ॥  
उत्सृजेद्दैवदोषेण मूत्रकुण्डं प्रयाति सः ॥ 2.30.१० ॥  
तद्रेणुमानवर्षं च तद्भोजी तत्र तिष्ठति ॥  
भारते गोधिका चैव स भवेत्सप्तजन्मसु ॥ ११ ॥  
एकाकी मिष्टमश्नाति श्लेष्मकुण्डं प्रयाति सः ॥  
पूर्णमब्दशतं चैव तद्भोजी तत्र तिष्ठति ॥ १२ ॥  
पूर्णमब्दशतं चैव स प्रेतो भारते भवेत् ॥  
श्लेष्ममूत्रगरं चैव पूयं भुङ्क्ते ततः शुचिः ॥ १३ ॥  
पितरं मातरं चैव गुरुं भार्य्यां सुतं सुताम् ॥  
यो न पुष्णात्यनाथं च गरकुण्डं प्रयाति सः ॥ १४ ॥  
पूर्णमब्दसहस्रं च तद्भोजी तत्र तिष्ठति ॥  
ततो व्रजेद्भूतयोनिं शतवर्षं ततः शुचिः ॥ १५ ॥  
दृष्ट्वातिथिं वक्रचक्षुः करोति यो हि मानवः ॥  
पितृदेवास्तस्य जलं न गृह्णन्ति च पापिनः ॥ १६ ॥  
यानि कानि च पापानि ब्रह्महत्यादिकानि च ॥  
इहैव लभते चान्ते दूषिकाकुण्डमाव्रजेत्॥ १७ ॥  
पूर्णमब्दशतं चैव तद्भोजी तत्र तिष्ठति ॥  
ततो नरो भवेद्भूमौ दरिद्रः सप्तजन्मसु ॥ १८ ॥  
दत्त्वा द्रव्यं च विप्राय चान्यस्मै दीयते यदि॥  
स तिष्ठति वसाकुण्डे तद्भोजी शतवत्सरम्॥१९॥  
ततो भवेत्स चण्डालस्त्रिजन्मनि ततः शुचिः ॥  
कृकलासो भवेत्सोऽपि भारते सप्तजन्मसु ॥  
ततो भवेन्मानवश्च दरिद्रोऽल्पायुरेव च ॥2.30.२०॥  
पुमांसं कामिनी वाऽपि कामिनीं वा पुमानथ ॥  
यः शुक्रं पाययत्येव शुक्रकुण्डं प्रयाति सः ॥ २१ ॥  
पूर्णमब्दशतं चैव तद्भोजी तत्र तिष्ठति ॥  
योनिकृमिः शताब्दं च भवेद्भुवि ततः शुचिः ॥ २२ ॥  
सन्ताड्य च गुरुं विप्रं रक्तपातं च कारयेत् ॥  
स च तिष्ठत्यसृक्कुण्डे तद्भोजी शतवत्सरम्॥२३॥  
ततो भवेद्व्याधजन्म सप्तजन्मसु भारते ॥  
ततः शुद्धिमवाप्नोति मानवश्च क्रमेण च ॥ २४ ॥  
अश्रु स्रवन्तं गायन्तं भक्तं दृष्ट्वा च गद्गदम् ॥  
श्रीकृष्णगुणसङ्गीते हसत्येव हि यो नरः ॥ २५ ॥  
स वसेदश्रुकुण्डे च तद्भोजी शतवत्सरम् ॥  
ततो भवेत्स चण्डालस्त्रिजन्मनि ततः शुचिः ॥ २६ ॥  
करोति खलतां शश्वदशुद्धहृदयो नरः ॥  
कुण्डं गात्रमलानां च स च याति दशाब्दकम् ॥ २७ ॥  
ततः स गार्दभीं योनिमवाप्नोति त्रिजन्मनि ॥  
त्रिजन्मनि च शार्गालीं ततः शुद्धो भवेद्ध्रुवम् ॥ २८ ॥  
बधिरं यो हसत्येव निन्दत्येव हि मानवः ॥  
स वसेत्कर्णविट्कुण्डे तद्भोजी शतवत्सरम् ॥ २९ ॥  
ततो भवेत्स बधिरो दरिद्रः सप्तजन्मसु ॥  
सप्तजन्मस्वङ्गहीनस्ततः शुद्धिं लभेद्ध्रुवम् ॥ ॥ 2.30.३० ॥  
लोभात्स्वपालनार्थाय जीविनं हन्ति यो नरः ॥  
मज्जाकुण्डे वसेत्सोऽपि तद्भोजी लक्षवर्षकम् ॥ ३१ ॥  
ततो भवेत्स शशको मीनश्च सप्तजन्मसु ॥  
एणादयश्च कर्म्मभ्यस्ततः शुद्धिं लभेद्ध्रुवम् ॥३२॥  
स्वकन्यापालनं कृत्वा विक्रीणाति हि यो नरः ॥  
अर्थलोभान्महामूढो मांसकुण्डं प्रयाति सः ॥ ३३ ॥  
कन्यालोमप्रमाणाब्दं तद्भोजी तत्र तिष्ठति ॥  
तं च कुण्डे प्रहारं च करोति यमकिङ्करः ॥ ३४ ॥  
मांसभारं मूर्ध्नि कृत्वा रक्तधारां लिहेत्क्षुधा ॥  
ततो हि भारते पापी कन्याविट्सु कृमिर्भवेत् ॥ ३५ ॥  
षष्टिवर्षसहस्राणि व्याधश्च सप्तजन्मसु ॥  
त्रिजन्मनि वराहश्च कुक्कुरस्सप्तजन्मसु ॥ ३६ ॥  
सप्तजन्मसु मण्डूको जलौकाः सप्तजन्मसु ॥  
सप्तजन्मसु काकश्च ततः शुद्धिं लभेद्ध्रुवम् ॥ ३७ ॥  
व्रतानामुपवासानां श्राद्धादीनां च संयमे ॥  
न करोति क्षौरकर्म सोऽशुचिः सर्वकर्मसु ॥ ३८ ॥  
स च तिष्ठति कुण्डेषु नखादीनां च सुन्दरि ॥  
तदेव दिनमानाब्दं तद्भोजी दण्डताडितः ॥ ३९ ॥  
सकेशं पार्थिवं लिङ्गं यो वाऽर्चयति भारते ॥  
स तिष्ठति केशकुण्डे मृद्रेणुमानवर्षकम् ॥ 2.30.४० ॥  
तदन्ते यावनीं योनिं प्रयाति हरकोपतः ॥  
शताब्दाच्छुद्धिमाप्नोति स्वकुलं लभते ध्रुवम् ॥ ४१ ॥  
पितॄणां यो विष्णुपदे पिण्डं नैव ददाति च ॥  
स तिष्ठत्यस्थिकुण्डे च स्वलोमाब्दं महोल्बणे ॥ ४२ ॥  
ततः स्वयोनिं सम्प्राप्य खञ्जः सप्तसु जन्मसु ॥  
भवेन्महादरिद्रश्च ततः शुद्धो हि दण्डतः ॥ ४३ ॥  
यः सेवते महामूढो गुर्विणीं च स्वकामिनीम् ॥  
प्रतप्तताम्रकुण्डे च शतवर्षं स तिष्ठति॥ ॥ ४४ ॥  
अवीरान्नं च यो भुङ्क्ते ऋतुस्नातान्नमेव च ॥  
लौहकुण्डे शताब्दं च स च तिष्ठति तप्तके ॥ ४९ ॥  
स व्रजेद्राजकीं योनिं कर्मकारीं च सप्तसु ॥  
महाव्रणी दरिद्रश्च ततः शुद्धो भवेन्नरः ॥ ॥ ४६ ॥  
यो हि घर्माक्तहस्तेन देवद्रव्यमुपस्पृशेत् ॥  
शतवर्षप्रमाणं च घर्मकुण्डे स तिष्ठति ॥ ४७ ॥  
यः शूद्रेणाभ्यनुज्ञातो भुङ्क्ते शूद्रान्नमेव च ॥  
स च तप्तसुराकुण्डे शताब्दं तिष्ठति द्विजः ॥ ४८॥  
ततो भवेच्छ्रद्रयाजी ब्राह्मणः सप्तजन्मसु ॥  
शूद्रश्राद्धान्नभोजी च ततः शुद्धो भवेद् ध्रुवम् ॥ ॥ ४९ ॥  
वाग्दुष्टा कटुवाचा या ताडयेत्स्वामिनं सदा ॥  
तीक्ष्णकण्टककुण्डे सा तद्भोजी तत्र तिष्ठति ॥ 2.30.५० ॥  
ताडिता यमदूतेन दण्डेन च चतुर्युगम् ॥  
तत उच्चैःश्रवाः सप्तजन्मस्वेव ततः शुचिः ॥५१॥  
विषेण जीविनं हन्ति निर्दयो यो हि पामरः ॥  
विषकुण्डे च तद्भोजी सहस्राब्दं च तिष्ठति॥ ॥५२॥  
ततो भवेन्नृघाती च व्रणी स्यात्सप्तजन्मसु ॥  
सप्तजन्मसु कुष्ठी च ततः शुद्धो भवेद्ध्रुवम् ॥५३॥  
दण्डेन ताडयेद्यो हि वृषं च वृषवाहकः ॥  
भृत्यद्वारा स्वतन्त्रो वा पुण्यक्षेत्रे च भारते ॥ ५४ ॥  
प्रतप्ततैलकुण्डे च स तिष्ठति चतुर्युगम् ॥  
गवां लोमप्रमाणाब्दं वृषो भवति तत्परम् ॥ ५५ ॥  
दन्तेन हन्ति जीवं यो लौहेन बडिशेन वा ॥  
दन्तकुण्डे वसेत्सोऽपि वर्षाणामयुतं सति ॥ ५६ ॥  
ततः स्वयोनिं सम्प्राप्य चोदरव्याधिसंयुतः॥  
क्लिष्टेन जन्मनैकेन ततः शुद्धो भवेन्नरः॥५७॥  
यो भुङ्क्ते च वृथा मांसं मत्स्यभोजी च ब्राह्मणः ॥  
हरेरनैवेद्यभोजी कृमिकुण्डं प्रयाति सः ॥ ५८ ॥  
स्वलोममानवर्षं च तद्भोजी तत्र तिष्ठति ॥  
ततो भवेन्म्लेच्छजातिस्त्रिजन्मनि ततो द्विजः ॥५९॥  
ब्राह्मणः शूद्रयाजी यः शूद्रश्राद्धान्नभोजकः ॥  
शूद्राणां शवदाही च पूयकुण्डं व्रजेद्ध्रुवम् ॥2.30.६०॥  
यावल्लोमप्रमाणाब्दं यजमानस्य सुव्रते ॥  
ताडितो यमदूतेन तद्भोजी तत्र तिष्ठति ॥ ६१ ॥  
ततो भारतमागत्य स शूद्रः सप्तजन्मसु ॥  
महाशूली दरिद्रश्च ततः शुद्धः पुनर्द्विजः ॥ ६२ ॥  
लघुं कूरं महान्तं वा सर्पं हन्ति च यो नरः ॥  
स्वात्मलोमप्रमाणाब्दं सर्पकुण्डं प्रयाति सः ॥ ६३ ॥  
सर्पेण भक्षितः सोऽपि यमदूतेन ताडितः ॥  
वसेच्च सर्पविट्जीवी ततः सर्पो भवेद्ध्रुवम् ॥ ६४ ॥  
ततो भवेन्मानवश्चाप्यल्पायुर्दद्रुसंयुतः ॥  
महाक्लेशेन तन्मृत्युः सर्पेण भक्षणं ध्रुवम् ॥ ६५ ॥  
विधिं प्रकल्प्य जीवांश्च क्षुद्रजन्तूंश्च हन्ति यः ॥  
सदंशमशके कुण्डे जन्ममानदिनाब्दकम् ॥ ६६ ॥  
दिवानिशं भक्षितस्तैरनाहारश्च शब्दकृत् ॥  
बद्धहस्तपदादिश्च यमदूतेन ताडितः॥ ६७ ॥  
ततो भवेत्क्षुद्रजन्तुर्जातिर्वै यावती स्मृता ॥  
ततो भवेन्मानवश्च सोऽङ्गहीनस्ततः शुचिः ॥ ६८ ॥  
यो मूढो मधु गृह्णाति हत्वा च मधुमक्षिकाः ॥  
स एव गरले कुण्डे जीवमानदिनाब्दकम् ॥ ६९ ॥  
भक्षितो गरलैर्दग्धो यमदूतेन ताडितः ॥  
ततो हि मक्षिकाजातिस्ततः शुद्धो भवेन्नरः ॥ 2.30.७० ॥  
दण्डं करोत्यदण्ड्ये च विप्रे दण्डं करोति च ॥  
स कुण्डं वज्रदंष्ट्राणां कीटानां वै प्रयाति च ॥ ७१ ॥  
तल्लोममानवर्षं च तत्र तिष्ठत्यहर्निशम् ॥  
शब्दकृद्भक्षितस्तैश्च ततः शुद्धो भवेन्नरः ॥ ७२ ॥  
अर्थलोभेन यो भूपः प्रजादण्डं करोति च ॥  
वृश्चिकानां च कुण्डेषु तल्लोमाब्दं वसेद्ध्रुवम् ॥ ७३ ॥  
ततो वृश्चिकजातिश्च सप्तजन्मसु जायते ॥  
ततो नरश्चाङ्गहीनो व्याधियुक्तो भवेद्ध्रुवम् ॥ ७४ ॥  
ब्राह्मणः शस्त्रधारी यो ह्यन्येषां धावको भवेत् ॥  
सन्ध्याहीनश्च मूढश्च हरिभक्तिविहीनकः ॥ ७५ ॥  
स तिष्ठति स्वलोमाब्दं कुण्डादिषु शरादिषु ॥  
विद्धः शरादिभिः शश्वत्ततः शुद्धो भवेन्नरः ॥ ७६ ॥  
कारागारे सान्धकारे निबध्नाति प्रजाश्च यः ॥  
प्रमत्तः स्वल्पदोषेण गोलकुण्डं प्रयाति सः ॥ ॥ ७७ ॥  
तत्कुण्डं तप्ततोयाक्तं सान्धकारं भयङ्करम् ॥  
तीक्ष्णदंष्ट्रैश्च कीटैश्च संयुक्तं गोलकुण्डकम् ॥ १७८॥  
कीटैर्विद्धो वसेत्तत्र प्रजालोमाब्दमेव च ॥  
ततो भवेन्नीचभृत्यस्ततः शुद्धो नरो भुवि ॥ ७९ ॥  
सरोवरादुत्थितांश्च नक्रादीन्हन्ति यः सति ॥  
नक्रकण्टकमानाब्दं नक्रकुण्डं प्रयाति सः १॥ 2.30.८० ॥  
ततो नक्रादिजातिश्च भवेन्नद्यादिषु ध्रुवम् ॥  
ततः सद्यो विशुद्धो हि दण्डेनैव नरः पुनः ॥ ८१ ॥  
वक्षः श्रोणीस्तनास्यं च यः पश्यति परस्त्रियाः ॥  
कामेन कामुको यो हि पुण्यक्षेत्रे च भारते ॥८२॥  
स वसेत्काककुण्डं च काकैश्च क्षुण्णलोचनः ॥  
ततः स्वलोममानाब्दं ततश्चान्धस्त्रिजन्मनि॥८३॥  
सप्तजन्मदरिद्रश्च महाक्रूरश्च पातकी ॥  
भारते स्वर्णकारश्च स च स्वर्णवणिक्ततः ॥ ८४ ॥  
यो भारते ताम्रचौरो लौहचौरश्च सुन्दरि ॥  
स स्वलोमप्रमाणाब्दं वज्रकुण्डं प्रयाति वै ॥ ८९ ॥  
तत्रैव वज्रविड्भोजी वज्रैश्च क्षुण्णलोचनः ॥  
ताडितो यमदूतेन ततः शुद्धो भवेन्नरः ॥ ८६ ॥  
भारते देवचौरश्च देवद्रव्यादिहारकः ॥  
सुदुष्करे वज्रकुण्डे स्वलोमाब्दं वसेद्ध्रुवम् ॥ ८७ ॥  
देहदग्धो हि तद्वज्रैरनाहारश्च शब्दकृत् ॥  
ताडितो यमदूतेन ततः शुद्धो भवेन्नरः ॥ ॥ ८८ ॥  
रौप्यगव्यां शुकानां च यश्चौरः सुरविप्रयोः ॥  
तप्तपाषाणकुण्डे च स्वलोमाब्दं वसेद्ध्रुवम् ॥ ८९ ॥  
त्रिजन्मनि बकः सोऽपि श्वेतहंसस्त्रिजन्मनि ॥  
जन्मैकं शङ्खचिल्लश्च ततोऽन्ये श्वेतपक्षिणः ॥ 2.30.९० ॥  
ततो रक्तविकारी च शूली वै मानवो भवेत् ॥  
सप्तजन्मसु चाल्पायुस्ततः शुद्धो भवेन्नरः ॥ ९१ ॥  
रैत्यकांस्यादिपात्रं च यो हरेत्सुरविप्रयोः ॥  
तीक्ष्णपाषाणकुण्डे च स्वलोमाब्दं वसेद्ध्रुवम् ॥ ९२ ॥  
स भवेदश्वजातिश्च भारते सप्तजन्मसु ॥  
ततोऽ धिकाङ्गयुक्तश्च पादरोगी ततः शुचिः ॥ ९३ ॥  
पुंश्चल्यन्नं च यो भुङ्क्ते पुंश्चलीजीव्यजीवनः ॥  
स्वलोममानवर्षं च लालाकुण्डे वसेद्ध्रुवम् ॥ ९४ ॥  
ताडितो यमदूतेन तद्भोजी तत्र तिष्ठति ॥  
ततश्चक्षुश्शूलरोगी ततः शुद्धः क्रमेण सः ॥ ९५ ॥ ।  
म्लेच्छसेवी मषीजीवी यो विप्रो भारते भुवि ॥  
स च तप्तमषीकुण्डे स्वलोमाब्दं वसेद्ध्रुवम् ॥ ९६ ॥  
ताडितो यमदूतेन तद्भोजी तत्र तिष्ठति ॥  
ततस्त्रिजन्मनि भवेत्कृष्णवर्णः पशुः सति ॥ ९७ ॥  
त्रिजन्मनि भवेच्छागः कृष्णसर्पस्त्रिजन्मनि ॥  
ततश्च तालवृक्षश्च ततः शुद्धो भवेन्नरः ॥ ९८ ॥  
धान्यादि सस्यं ताम्बूलं यो हरेत्सुरविप्रयोः ॥  
आसनं च तथा तल्पं चूर्णकुण्डं प्रयाति सः ॥ ९९ ॥  
शताब्दं तत्र निवसेद्यमदूतेन ताडितः ॥  
ततो भवेन्मेषजातिः कुक्कुटश्च त्रिजन्मनि ॥ 2.30.१०० ॥  
ततो भवेन्मानवश्च कासव्याधियुतो भुवि ॥  
वंशहीनो दरिद्रश्चाप्यल्पायुश्च ततः शुचिः ॥ १०१ ॥  
चक्रं करोति विप्राणां हृत्वा द्रव्यं च यो नरः ॥  
स वसेच्चक्रकुण्डे च शताब्दं दण्डताडितः ॥ १०२ ॥  
ततो भवेन्मानवश्च तैलकारस्त्रिजन्मनि ॥  
व्याधियुक्तो भवेद्रोगी वंशहीनस्ततः शुचिः ॥ १०३ ॥  
बान्धवेषु च विप्रेषु कुरुते वक्रतां नरः॥  
प्रयाति वज्रकुण्डं च वसेत्तत्र युगं सति ॥ १०४ ॥  
ततो भवेत्स वक्राङ्गो हीनाङ्गः सप्तजन्मसु ॥  
दरिद्रो वंशहीनश्च भार्य्याहीनस्ततः शुचिः ॥ १०५ ॥  
शयने कूर्ममांसं च ब्राह्मणो यो हि भक्षति ॥  
कूर्म्मकुण्डे वसेत्सोऽपि शताब्दं कूर्म्मभक्षितः॥१०६॥  
ततो भवेत्कूर्म्मजन्म त्रिजन्मनि च सूकरः॥  
त्रिजन्मनि बिडालश्च मयूरश्च त्रिजन्मनि ॥ १०७ ॥  
घृततैलादिकं चैव यो हरेत्सुरविप्रयोः ॥  
ज्वालकुण्डं स वै याति भस्मकुण्डं च पातकी ॥ १०८॥  
तत्र स्थित्वा शताब्दं च स भवेत्तैलपायिकः ॥  
सप्तजन्मसु मत्स्यः स्यान्मूषकश्च ततः शुचिः ॥ १०९ ॥  
सुगन्धितैलं धात्रीं च गन्धद्रव्यं तथैव वा ॥  
भारते पुण्यवर्षे च यो हरेत्सुरविप्रयोः ॥ 2.30.११० ॥  
वसेद्दुर्गन्धकुण्डे च दुर्गन्धं च लभेत्सदा ॥  
स्वलोममानवर्षं च ततो दुर्गन्धिको भवेत् ॥ १११ ॥  
दुर्गन्धिकः सप्तजनौ मृगनाभिस्त्रिजन्मनि ॥  
सप्तजन्म सुगन्धिश्च ततो वै मानवो भवेत् ॥ ११२ ॥  
बलेनैव खलत्वेन हिंसारूपेण वा सति ॥  
बली च यो हरेद्भूमिं भारते परपैतृकीम् ॥ ११३ ॥  
स वसेत्तप्तशूले च भवेत्ततो दिवानिशम् ॥  
तप्ततैले यथा जीवो दग्धो भ्रमति सन्ततम् ॥ ११४ ॥  
भस्मसान्न भवत्येव भोगदेहो न नश्यति ॥  
सप्तमन्वन्तरं पापी सन्तप्तस्तत्र तिष्ठति ॥ ११५ ॥  
शब्दं करोत्यनाहारो यमदूतेन ताडितः ॥  
षष्टिवर्षसहस्राणि विट्कृमिर्भारते ततः ॥ ११६ ॥  
ततो भवेद्भूमिहीनो दरिद्रश्च ततः शुचिः ॥  
ततः स्वयोनिं सम्प्राप्य शुभकर्मा भवेत्पुनः ॥ ११७ ॥  
छिनत्ति जीविनः खङ्गैर्दयाहीनः सुदारुणः ॥  
नरघाती हन्ति नरमर्थलोभेन भारते ॥ ११८ ॥  
असिपत्रे च स वसेद्यावदिन्द्राश्चतुर्दश ॥  
तेषु चेद्ब्राह्मणान्हन्ति शतमन्वन्तरं तदा ॥११९ ॥  
छिन्नाङ्गश्च भवेत्पापी खङ्गधारेण सन्ततम् ॥  
अनाहारः शब्दकृच्च यमदूतेन ताडितः ॥ 2.30.१२० ॥  
चण्डालः शतजन्मानि भारते सूकरो भवेत् ॥  
कुक्कुरः शतजन्मानि सृगालः सप्तजन्मसु ॥ १२१ ॥  
व्याघ्रश्च सप्तजन्मानि वृकश्चैव त्रिजन्मनि ॥  
जन्मसप्तसु गण्डो स्यान्महिषश्च त्रिजन्मनि ॥ १२२ ॥  
ग्रामं वा नगरं वाऽपि दाहनं यः करोति च ॥  
क्षुरधारे वसेत्सोऽपि च्छिन्नाङ्गस्त्रियुगं सति ॥ ॥ १२३ ॥  
ततः प्रेतो भवेत्सद्यो वह्निवक्त्रो भ्रमेन्महीम् ॥  
सप्तजन्मामेध्यभोजी खद्योतः सप्तजन्मसु ॥ १२४ ॥  
ततो भवेन्महाशूली मानवः सप्तजन्मसु ॥  
सप्तजन्म गलत्कुष्ठी ततः शुद्धो भवेन्नरः ॥ १२५ ॥  
परकर्णोपजापेन परनिन्दां करोति यः ॥  
परदोषे महातोषी देवब्राह्मणनिन्दकः ॥१२६॥  
सूचीमुखे स च वसेत्सूचीविद्धो युगत्रयम् ॥  
ततो भवेद्वृश्चिकश्च सर्पः स्यात्सप्तजन्मसु ॥ १२७ ॥  
वज्रकीटः सप्तजनौ भस्मकीटस्ततः परम् ॥  
ततो भवेन्मानवश्च महाव्याधिस्ततः शुचिः ॥ १२८ ॥  
गृहिणां च गृहं भित्त्वा वस्तुतेयं करोति यः ॥  
गाश्च च्छागांश्च मेषांश्च याति गोधामुखं च सः ॥ १२९ ॥  
ततो भवेत्सप्तजनौ गोजातिर्व्याधिसंयुतः ॥  
त्रिजन्ममेषजातिश्च च्छागजातिस्त्रिजन्मनि ॥ 2.30.१३० ॥  
ततो भवेन्मानवश्च नित्यरोगी दरिद्रकः ॥  
भार्य्याहीनो बन्धुहीनः सन्तापी च ततः शुचिः ॥ १३१ ॥  
सामान्यद्रव्यचौरश्च याति नक्रमुखं युगम् ॥  
ततो भवेन्मानवश्च महारोगी ततः शुचिः ॥ ॥ १३२ ॥  
हन्ति गाश्च गजांश्चैव तुरगांश्च नरांस्तथा ॥  
स याति गजदंशं च महापापी युगत्रयम् ॥ १३३ ॥  
ताडितो यमदूतेन गजदन्तेन सन्ततम् ॥  
स भवेद्गजजातिश्च तुरगश्च त्रिजन्मनि ॥  
गोजातिम्लेच्छजातिश्च ततः शुद्धो भवेन्नरः ॥ १३४ ॥  
जलं पिबन्तीं तृषितां गां वारयति यो नरः ॥  
तच्छुश्रूशाविहीनश्च गोमुखं याति मानवः ॥ १३५ ॥  
नरकं गोमुखाकारं कृमितप्तोदकान्वितम् ॥  
तत्र तिष्ठति सन्तप्तो यावन्मन्वन्तरावधि ॥ १३६ ॥  
ततो नरोऽपि गोहीनो महारोगी दरिद्रकः ॥  
सप्त जन्मन्यन्त्यजातिः ततः शुद्धो भवेन्नरः ॥ १३७ ॥  
गोहत्यां ब्रह्महत्यां च यः करोत्यतिदेशिकीम् ॥  
यो हि गच्छेदगम्यां च सन्ध्याहीनोऽप्यदीक्षितः ॥ १३८ ॥  
प्रतिग्राही च तीर्थेषु ग्रामयाजी च देवलः ॥  
शूद्राणां सूपकारश्च प्रमत्तो वृषलीपतिः ॥ १३९ ॥  
गोहत्यां ब्रह्महत्यां च स्त्रीहत्यां च करोति यः ॥  
मित्रहत्यां भ्रूणहत्यां महापापी च भारते ॥ 2.30.१४० ॥  
कुम्भीपाके स च वसेद्यावदिन्द्राश्चतुर्दश ॥  
ताडितो यमदूतेन चूर्ण्यमानश्च सन्ततम् ॥ १४१ ॥  
क्षणं पतति वह्नौ च क्षणं पतति कण्टके ॥  
क्षणं च तप्ततैलेषु तप्ततोयेषु च क्षणम् ॥ १४२ ॥  
क्षणं च तप्तपाषाणे तप्तलोहे क्षणं ततः ॥  
गृध्रकोटिस्रहस्राणि शतजन्मानि सूकरः ॥ १४३ ॥  
काकश्च सप्तजन्मानि सर्पस्स्यात्सप्तजन्मसु ॥  
षष्टिवर्षसहस्राणि ततो वै विट्कृमिर्भवेत् ॥ १४४ ॥  
ततो भवेत्स वृषणो गलत्कुष्ठी दरिद्रकः ॥  
यक्ष्मग्रस्तो वंशहीनो भार्य्याहीनस्ततः शुचिः ॥ १४५ ॥  
सावित्र्युवाच ॥  
ब्रह्महत्या च गोहत्या किंविधा वाऽऽतिदेशिकी ॥  
का वा नृणामगम्या वा को वा सन्ध्याविहीनकः ॥ १४६ ॥  
अदीक्षितः पुमान्को वा को वा तीर्थे प्रतिग्रही ॥  
द्विजः को वा ग्रामयाजी को वा विप्रश्च देवलः ॥ १४७ ॥  
शूद्राणां सूपकारः कः प्रमत्तो वृषलीपतिः ॥  
एतेषां लक्षणं सर्वं वद वेदविदां वर ॥ १४८ ॥  
यम उवाच ॥  
श्रीकृष्णे च तदर्च्चायां मृन्मय्यां प्रकृतौ तथा ॥  
शिवे च शिवलिङ्गे वा सूर्य्ये सूर्य्यमणौ तथा ॥ १४९ ॥  
गणेशे वा तदर्च्चायामेवं सर्वत्र सुन्दरि ॥  
करोति भेदबुद्धिं यो ब्रह्महत्यां लभेत्तु सः॥2.30.१५०॥  
स्वगुरौ स्वेष्टदेवे वा जन्मदातरि मातरि॥  
करोति भेदबुद्धिं यो ब्रह्महत्यां लभेत्तु सः॥१५१॥  
वैष्णवेष्वन्यभक्तेषु ब्राह्मणेष्वितरेषु च ॥  
करोति समतां यो हि ब्रह्महत्यां लभेत्तु सः ॥ १५२ ॥  
यो मूढो विष्णुनैवेद्ये चान्यनैवेद्यके तथा ॥  
हरेः पादोदकेष्वन्यदेवपादोदके तथा ॥  
करोति समतां यो हि ब्रह्महत्यां लभेत्तु सः ॥ १५३ ॥  
सर्वेश्वरेश्वरे कृष्णे सर्वकारणकारणे ॥  
सर्वाद्ये सर्वदेवानां सेव्ये सर्वान्तरात्मनि ॥ १५४ ॥  
माययाऽनेकरूपे वाऽप्येक एव हि निर्गुणे ॥  
करोत्यन्येन समतां ब्रह्महत्यां लभेत्तु सः ॥ १५५ ॥  
पितृदेवार्चनां पौर्वापरां वेदविनिर्मिताम् ॥  
यः करोति निषेधं च ब्रह्महत्यां लभेत्तु सः ॥ १५६ ॥  
ये निन्दन्ति हृषीकेशं तन्मन्त्रोपासकं तथा ॥  
पवित्राणां पवित्रं च ब्रह्महत्यां लभन्ति ते ॥ १५७ ॥  
शिवं शिवस्वरूपं च कृष्णप्राणाधिकं प्रियम् ॥  
पवित्राणां पवित्रं च ज्ञानानन्दं सनातनम् ॥ १५८॥  
प्रधानं वैष्णवानां च देवानां सव्यमीश्वरम्॥  
ये नार्चयन्ति निन्दन्ति ब्रह्महत्यां लभन्ति ते ॥ १५९ ॥  
ये विष्णुमायां निन्दन्ति विष्णुभक्तिप्रदां सतीम् ॥  
सर्वशक्तिस्वरूपां च प्रकृतिं सर्वमातरम् ॥ 2.30.१६० ॥  
सर्वदेवीस्वरूपां च सर्वाद्यां सर्ववन्दिताम् ॥  
सर्वकारणरूपां च ब्रह्महत्यां लभन्ति ते ॥ १६१ ॥  
कृष्णजन्माष्टमीं रामनवमीं पुण्यदां पराम् ॥  
शिवरात्रिं तथा चैकादशीं वारं रवेस्तथा ॥ १६२ ॥  
पञ्चपर्वाणि पुण्यानि ये न कुर्वन्ति मानवाः ॥  
लभन्ते ब्रह्महत्यां ते चाण्डालाधिकपापिनः ॥ १६३ ॥  
अम्बुवीच्याम्बुखनने जले शौचादिकं च ये ॥  
कुर्वन्ति भारते वत्से ब्रह्महत्यां लभन्ति ते ॥ १६४ ॥  
गुरुं च मातरं तातं साध्वीं भार्य्यां सुतं सुताम् ॥  
अनाथान्यो न पुष्णाति ब्रह्महत्यां लभेत्तु सः ॥ १६५ ॥  
विवाहो यस्य न भवेन्न पश्यति सुतं च यः ॥  
हरिभक्तिविहीनो यो ब्रह्महत्यां लभेत्तु सः ॥ १६६ ॥  
हरेरनैवेद्यभोजी नित्यं विष्णुं न पूजयेत् ॥  
पुण्यं पार्थिवलिङ्गं वा ब्रह्महत्यां लभेत्तु सः ॥ १६७ ॥  
आहारं कुर्वतीं गां च पिबन्तीं यो निवारयेत् ॥  
याति गोविप्रयोर्म्मध्ये गोहत्यां च लभेत्तु सः ॥ १६८ ॥  
दण्डैर्गास्ताडयेन्मूढो यो विप्रो वृषवाहकः ॥  
दिने दिने गवां हत्यां लभते नात्र संशयः ॥ १६९ ॥  
ददाति गोभ्य उच्छिष्टं योजयेद्वृषवाहकम् ॥  
भोजयेद्वृषवाहान्नं स गोहत्यां लभेद्ध्रुवम्॥ ॥ 2.30.१७०॥  
वृषलीपतिं याजयेद्यो भुङ्क्तेऽन्नं तस्य यो नरः ॥  
गोहत्याशतकं सोऽपि लभते नात्र संशयः ॥ १७१ ॥  
पादं ददाति वह्नौ च गाश्च पादेन ताडयेत् ॥  
गृहं विशेदधौताङ्घ्रिः स्नात्वा गोवधमाप्नुयात् ॥ १७२ ॥  
यो भुङ्क्ते स्निग्धपादेन शेते स्निग्धाङ्घ्रिरेव च ॥  
सूर्य्योदये च द्विर्भोजी स गोहत्यां लभेद्ध्रुवम् ॥ १७३ ॥  
अवीरान्नं च यो भुङ्क्ते योनिजीवी च वै द्विजः ॥  
यस्त्रिसन्ध्याविहीनश्च स गोहत्यां लभेद् ध्रुवम् ॥१७४॥  
पितॄंश्च पर्वकाले च तिथिकाले च देवताम् ॥  
न सेवतेऽतिथिं यो हि गोहत्यां स लभेद्ध्रुवम् ॥ १७५ ॥  
स्वभर्तरि च कृष्णे च भेदबुद्धिं करोति या ॥  
कटूक्त्या ताडयेत्कान्तं सा गोहत्यां लभेद्ध्रुवम् ॥१७६॥  
गोमार्गखननं कृत्वा वपते सस्यमेव च ॥  
तडागे वा तदूर्ध्वं वा स गोहत्यां लभेद्ध्रुवम् ॥ १७७ ॥  
प्रायश्चित्तं गोवधस्य यः करोति व्यतिक्रमम् ॥  
अर्थलोभादथाज्ञानात्स गोहत्यां लभेद्ध्रुवम् ॥ १७८ ॥  
राजके दैवके यत्नाद्गोस्वामी गां न पातयेत् ॥  
दुःखं ददाति यो मूढो गोहत्यां स लभेद्ध्रुवम् ॥१७९॥  
प्राणिनं लङ्घयेद्यो हि देवार्चायां रतं जलम् ॥  
नैवेद्यं पुष्पमन्नं च स गोहत्यां लभेद्ध्रुवम् ॥ ॥2.30.१८०॥  
शश्वन्नास्तीति वादी यो मिथ्यावादी प्रतारकः ॥  
देवद्वेषी गुरुद्वेषी स गोहत्यां लभेद्ध्रुवम् ॥ १८१ ॥  
देवताप्रतिमां दृष्ट्वा गुरुं वा ब्राह्मणं सति ॥  
सम्भ्रमान्न नमेद्यो हि स गोहत्यां लभेद्ध्रुवम् ॥१८२॥  
न ददात्याशिषं कोपात्प्रणताय च यो द्विजः ॥  
विद्यार्थिने च विद्यां वै स गोहत्यां लभेद्ध्रुवम् ॥१८३॥  
गोहत्या ब्रह्महत्या च कथिता चातिदेशिकी ॥  
यथा श्रुतं सूर्य्यवक्त्रात्किं भूयः श्रोतुमिच्छसि ॥ १८४ ॥  
सावित्र्युवाच ॥  
वास्तवे चातिदेशे च सम्बन्धे पापपुण्ययोः ॥  
न्यूनाधिके च को भेदस्तन्मां व्याख्यातुमर्हसि ॥ १८५ ॥  
यम उवाच ॥  
कुत्रापि वास्तवः श्रेष्ठो न्यूनोऽतिदेशिकस्सदा ॥  
कुत्रातिदेशिकः श्रेष्ठो वास्तवो न्यून एव च ॥ १८६ ॥  
कुत्र वा समता साध्वि तयोर्वेदप्रमाणतः ॥  
करोति तत्र नास्थां यो गुरुहत्यां लभेत्तु सः ॥ १८७ ॥  
पुरा परिचिते विप्रे विद्यामन्त्रप्रदातरि ॥  
गुरौ पितृत्वमारोपाद्वस्तुतश्श्रेष्ठ उच्यते॥१८८॥  
पितुः शतगुणा माता मातुः शतगुणस्तथा॥  
विद्या मन्त्रप्रदाता च गुरुः पूज्यः श्रुतेर्मतः ॥ १८९ ॥  
गुरुतो गुरुपत्नी च गौरवे च गरीयसी ॥  
यथेष्टं देवपत्नी च पूज्या चाभीष्टदेवता॥ ॥ 2.30.१९० ॥  
विप्रः शिवसमो यश्च विष्णुतुल्यपराक्रमः ॥  
राजाऽऽतिदेशिकाच्छ्रेष्ठो वास्तवो गुणलक्षतः ॥ १९१ ॥  
सर्वं गङ्गासमं तोयं सर्वे व्याससमा द्विजाः ॥  
ग्रहणे सृर्य्यशशिनोश्चात्रैव समता तयोः ॥ १९२ ॥  
आतिदेशिकहत्याया वास्तवश्च चतुर्गुणः ॥  
सम्मतः सर्ववेदानामित्याह कमलोद्भवः ॥ १९३ ॥  
आतिदेशिकहत्याया भेदश्च कथितः सति ॥  
या याऽगम्या नृणामेव निबोध कथयामि ते ॥ १९४ ॥  
स्वस्त्री गम्या च सर्वेषामिति वेदे निरूपिता ॥  
अगम्या च तदन्या या चेति वेदवेदो विदुः ॥ १९५ ॥  
सामान्यं कथितं सर्वं विशेषं शृणु सुन्दरि ॥  
अत्यगम्याश्च या या वै निबोध कथयामि ते ॥ १९६ ॥  
शूद्राणां विप्रपत्नी च विप्राणां शूद्रकामिनी ॥  
अत्यगम्याऽतिनिन्द्या च लोके वेदे पतिव्रते ॥ १९७ ॥  
शूद्रश्चेद्ब्राह्मणीं गच्छेद्ब्रह्महत्याशतं लभेत् ॥  
तत्समं ब्राह्मणी चापि कुम्भीपाकं व्रजेद्ध्रुवम् ॥ १९८ ॥  
यदि शूद्रां व्रजेद्विप्रो वृषलीपतिरेव सः ॥  
स भ्रष्टो विप्रजातेश्च चण्डालात्सो ऽधमः स्मृतः ॥ १९९ ॥  
विष्ठासमश्च तत्पिण्डो मूत्रतुल्यं च तर्पणम् ॥  
तत्पितॄणां सुराणां च पूजने तत्समं सति ॥ 2.30.२०० ॥  
कोटिजन्मार्जितं पुण्यं सन्ध्यार्चातपसाऽर्जितम् ॥  
द्विजस्य वृषलीभोगान्नश्यत्येव न संशयः ॥ २०१ ॥  
ब्राह्मणश्च सुरापीती विड्भोजी वृषलीपतिः ॥  
हरिवासरभोजी च कुम्भीपाकं व्रजेद्ध्रुवम् ॥ २०२ ॥  
गुरुपत्नीं राजपत्नीं सपत्नीमातरं प्रसूम् ॥  
सुतां पुत्रवधूं श्वश्रूं सगर्भां भगिनीं सति ॥ २०३ ॥  
सोदरभ्रातृजायां च मातुलानीं पितृप्रसूम् ॥  
मातुः प्रसूं तत्त्वसारं भगिनीं भ्रातृकन्यकाम् ॥ ॥ २०४ ॥  
शिष्यां च शिष्यपत्नीं च भगिनेयस्य कामिनीम् ॥  
भ्रातुः पुत्रप्रियां चैवाप्यगम्यामाह पद्मजः ॥ २०५ ॥  
एतास्वेकामनेकां वा यो व्रजेन्मानवोऽधमः ॥  
स्वमातृगामी वेदेषु ब्रह्महत्याशतं लभेत् ॥ २०६ ॥  
अकर्म्मार्होऽपि सोऽस्पृश्यो लोके वेदेऽति निन्दितः ॥  
स याति कुम्भीपाकं च महापापी सुदुस्तरम्॥२०७॥  
करोत्यशुद्धां सन्ध्यां च सन्ध्यां वा न करोति यः॥  
त्रिसन्ध्यां वर्जयेद्यो वा सन्ध्याहीनश्च स द्विजः ॥२०८॥  
वैष्णवं च तथा शैवं शाक्तं सौरं च गाणपम् ॥  
योऽहङ्कारान्न गृह्णाति मन्त्रं सोऽदीक्षितः स्मृतः ॥२०९॥  
प्रवाहमवधिं कृत्वा यावद्धस्तचतुष्टयम् ॥  
तत्र नारायणः स्वामी गङ्गागर्भान्तरे वरे ॥ 2.30.२१० ॥  
तत्र नारायणक्षेत्रे कुरुक्षेत्रे हरेः पदे॥  
वाराणस्यां बदर्य्यां च गङ्गासागरसङ्गमे ॥ २११ ॥  
पुष्करे भास्करक्षेत्रे प्रभासे रासमण्डले ॥  
हरिद्वारे च केदारे सोमे बदरपावने ॥ २१२ ॥  
सरस्वतीनदीतीरे पुण्ये वृन्दावने वने ॥  
गोदावर्यां च कौशिक्यां त्रिवेण्यां च हिमालये ॥ २१३ ॥  
एष्वन्यत्र च यो दानं प्रतिगृह्णाति कामतः ॥  
स च तीर्थप्रतिग्राही कुम्भीपाकं प्रयाति च ॥ २१४ ॥  
शूद्रातिरिक्तयाजी यो ग्रामयाजी च कीर्त्तितः ॥  
तथा देवोपजीवी यो देवलः परिकीर्त्तितः ॥ २१५ ॥  
शूद्रपाकोपजीवी यः सूपकार इति स्मृतः ॥  
सन्ध्यापूजाविहीनश्च प्रमत्तः पतितः स्मृतः ॥ २१६ ॥  
उक्तं पूर्वप्रकरणे लक्षणं वृषलीपतेः ॥  
एते महापातकिनः कुम्भीपाकं प्रयान्ति ते ॥ २१७ ॥  
कुण्डान्यन्यानि ते यान्ति निबोध कथयामि ते ॥ २१८ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने यमसावित्रीसंवादे कर्मविपाके पापिनरकनिरूपणं शिवप्राशस्त्यं ब्रह्महत्यादिपदार्थपरिभाषानिरूपणं नाम त्रिंशत्तमोऽध्यायः ॥ ३० ॥