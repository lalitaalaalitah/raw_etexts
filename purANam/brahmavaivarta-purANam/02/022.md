---
title: ०२२

---
नारद उवाच ॥  
तुलसी च जगत्पूज्या पूता नारायणप्रिया ॥  
तस्याः पूजाविधानं च स्तोत्रं किं न श्रुतं मया॥ ॥ १ ॥  
केन पूज्या स्तुता केन पुरा प्रथमतो मुने ॥  
तव पूज्या सा बभूव केन वा वद मामहो ॥ २ ॥  
सूत उवाच ॥  
नारदस्य वचः श्रुत्वा प्रहस्य गरुडध्वजः ॥  
कथां कथितुमारेभे पुण्यरूपां पुरातनीम् ॥३॥  
नारायण उवाच ॥  
हरिः सम्प्राप्य तुलसीं रेमे च रमया सह ॥  
रमासमां तां सौभाग्यां चकार गौरवेण च ॥ ४ ॥  
सेहे लक्ष्मीश्च गङ्गा च तस्याश्च नवसङ्गमम् ॥  
सौभाग्यं गौरवं कोपान्न सेहे च सरस्वती ॥५॥  
सा तां जघान कलहे मानिनी हरिसन्निधौ ॥  
व्रीडया स्वापमानाच्च साऽन्तर्द्धानं चकार ह॥६॥  
सर्वसिद्धेश्वरी देवी ज्ञानिनी सिद्धयोगिनी ॥  
बभूवादर्शनं कोपात्सर्वत्र च हरेरहो॥७॥  
हरिर्न दृष्ट्वा तुलसीं बोधयित्वा सरस्वतीम्॥  
तदनुज्ञां गृहीत्वा च जगाम तुलसीवनम्॥८॥  
तत्र गत्वा च स्नात्वा च तुलस्या तुलसीं सतीम्॥  
पूजयामास ध्यात्वा तां स्तोत्रं भक्त्या चकार ह॥९॥  
लक्ष्मीमायाकामवाणीबीजपूर्वं दशाक्षरम्॥  
वृन्दावनीति ङेन्तं च वह्निजायान्तमेव च॥2.22.१०॥  
श्रीं ह्रीं क्लीं ऐं वृन्दावन्यै स्वाहा ॥  
अनेन कल्पतरुणा मन्त्रराजेन नारद ॥  
पूजयेच्च विधानेन सर्वसिद्धिं लभेन्नरः ॥ ११ ॥  
घृतदीपेन धूपेन सिन्दुरचन्दनेन च ॥  
नैवेद्येन च पुष्पेण चोपहारेण नारद॥१२॥  
हरिस्तोत्रेण तुष्टा सा चाविर्भूय महीरुहात्॥  
प्रपन्ना चरणाम्भोजे जगाम शरणं शुभम्॥१३॥  
वरं तस्यै ददौ विष्णुर्जगत्पूज्या भवेति च ॥  
अहं त्वां च धरिष्यामि स्वमूर्ध्नि वक्षसीति च ॥ १४ ॥  
सर्वे त्वां धारयिष्यन्ति स्वयं मूर्ध्नि सुरादयः ॥  
इत्युक्त्वा तां गृहीत्वा च प्रययौ स्वालयं विभुः॥१५॥  
नारद उवाच ॥  
किं ध्यानं स्तवनं किं वा किं वा पूजाविधिक्रमम् ॥  
तुलस्याश्च महाभाग तन्मे व्याख्यातुमर्हसि॥१६॥  
नारायण उवाच॥  
अन्तर्हितायां तस्यां च गत्वा च तुलसीवनम्॥  
हरिः सम्पूज्य तुष्टाव तुलसीं विरहातुरः ॥ १७ ॥  
श्रीभगवानुवाच ॥  
वृन्दारूपाश्च वृक्षाश्च यदैकत्र भवन्ति च ॥  
विदुर्बुधास्तेन वृन्दां मत्प्रियां तां भजा म्यहम्॥१८॥  
पुरा बभूव या देवी ह्यादौ वृन्दावने वने ॥  
तेन वृन्दावनी ख्याता तां सौभाग्यां भजाम्यहम्॥१९॥  
असङ्ख्येषु च विश्वेषु पूजिता या निरन्तरम् ॥  
तेन विश्वपूजिताख्यां जगत्पूज्यां भजाम्यहम् ॥2.22.२०॥  
असङ्ख्यानि च विश्वानि पवित्राणि यया सदा ॥  
तां विश्वपावनीं देवीं विरहेण स्मराम्यहम् ॥२१॥  
देवा न तुष्टाः पुष्पाणां समूहेन यया विना ॥  
तां पुष्पसारां शुद्धां च द्रष्टुमिच्छामि शोकतः॥२२॥  
विश्वे यत्प्राप्तिमात्रेण भक्त्याऽऽनन्दो भवेद्ध्रुवम्॥  
नन्दिनी तेन विख्याता सा प्रीता भविता हि मे॥२३॥  
यस्या देव्या स्तुला नास्ति विश्वेषु निखिलेषु च ॥  
तुलसी तेन विख्याता तां यामि शरणं प्रिये ॥ २४ ॥  
कृष्णजीवनरूपा या शश्वत्प्रियतमा सती ॥  
तेन कृष्णजीवनीति मम रक्षतु जीवनम् ॥ २५ ॥  
इत्येवं स्तवनं कृत्वा तत्र तस्थौ रमापतिः ॥  
ददर्श तुलसीं साक्षात्पाद पद्मे नतां सतीम् ॥ २६ ॥  
रुदतीमभिमानेन मानिनीं मानपूजिताम् ॥  
प्रियां दृष्ट्वा प्रियः शीघ्रं वासयामास वक्षसि ॥ २७ ॥  
भारत्याज्ञां गृहीत्वा च स्वालयं च ययौ हरिः ॥  
भारत्या सह तत्प्रीतिं कारयामास सत्वरम् ॥ २८ ॥  
वरं विष्णुर्ददौ तस्यै विश्वपूज्या भवेति च ॥  
शिरोधार्य्या च सर्वेषां वन्द्या मान्या ममेति च ॥ २९ ॥  
विष्णोर्वरेण सा देवी परितुष्टा बभूव ह ॥  
सरस्वती तामाश्लिष्य वासयामास सन्निधौ ॥ 2.22.३० ॥  
लक्ष्मीर्गङ्गा सस्मिता तां समाश्लिष्य च नारद ॥  
गृहं प्रवेशयामास विनयेन सतीं तदा॥३१॥  
वृन्दां वृन्दावनीं विश्वपावनींविश्वपूजिताम् ॥  
पुष्पसारां नन्दिनीं च तुलसीं कृष्णजीवनीम्॥३२॥  
एतन्नामाष्टकं चैत त्स्तोत्रं नामार्थसंयुतम् ॥  
यः पठेत्तां च सम्पूज्य सोऽश्वमेधफलं लभेत् ॥ ३३ ॥  
कार्तिकीपूर्णिमायां च तुलस्या जन्म मङ्गलम् ॥  
तत्र तस्याश्च पूजा च विहिता हरिणा पुरा ॥ ३४ ॥  
तस्यां यः पूजयेत्तां च भक्त्या च विश्वपावनीम् ॥  
सर्वपापाद्विनिर्मुक्तो विष्णुलोकं स गच्छति ॥ ३५ ॥  
कार्त्तिके तुलसीपत्रं विष्णवे यो ददाति च ॥  
गवामयुतदानस्य फलमाप्नोति निश्चितम् ॥३६॥  
अपुत्रो लभते पुत्रं प्रियाहीनो लभेत्प्रियाम् ॥  
बन्धुहीनो लभेद्बन्धुं स्तोत्रस्मरणमात्रतः ॥ ३७ ॥  
रोगी प्रमुच्यते रोगाद्बद्धो मुच्येत बन्धनात् ॥  
भयान्मुच्येत भीतस्तु पापान्मुच्येत पातकी ॥ ३८ ॥  
इप्येवं कथितं स्तोत्रं ध्यानपूजाविधिं शृणु॥  
त्वमेव वेद जानासि काण्वशाखोक्तमेव च ॥ ३९ ॥  
यद्वक्ष्ये पूजयेत्तां च भक्त्या चावाहनं विना ॥  
उपचारैः षोडशभिर्ध्यानं पातकनाशनम् ॥ 2.22.४० ॥  
तुलसीं पुष्पसारां च सतीं पूज्यां मनोहराम् ॥  
कृत्स्नपापेध्मदाहाय ज्वलदग्निशिखोपमाम् ॥४१॥  
पुष्पेषु तुलनाप्यस्या नासीद्देवीषु वा मुने ॥  
पवित्ररूपा सर्वासु तुलसी सा च कीर्त्तिता ॥ ४२ ॥  
शिरोधार्य्या च सर्वेषामीप्सितां विश्वपावनीम् ॥  
जीवन्मुक्तां मुक्तिदां च भज तां हरिभक्तिदाम्॥४३॥  
इति ध्यात्वा च सम्पूज्य स्तुत्वा च प्रणमेद्बुधः ॥  
उक्तं तुलस्युपाख्यानं किं भूयःश्रोतुमि च्छसि ॥ ४४ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्यानं नाम द्वाविंशतितमोऽध्यायः॥२२॥