---
title: ००४

---
नारद उवाच ॥  
श्रुतं सर्वमपूर्वं च त्वत्प्रसादात्सुधोपमम् ॥  
अधुना प्रकृतीनां च व्यासं वर्णय भो प्रभो ॥ १ ॥  
कस्याः पूजा कृता केन कथं मर्त्ये प्रका शिता ॥  
केन वा पूजिता का वा केन का वा स्तुता मुने ॥२॥  
कवचं स्तोत्रकं ध्यानं प्रभावं चरितं शुभम् ॥  
काभिः काभ्यो वरो दत्तस्तन्मे व्याख्यातुमर्हसि ॥ ३ ॥  
नारायण उवाच ॥  
गणेशजननी दुर्गा राधा लक्ष्मीः सरस्वती ॥  
सावित्री वै सृष्टिविधौ प्रकृतिः पञ्चधा स्मृता ॥ ४ ॥  
आसीत्पूज्या प्रसिद्धा च प्रभावः परमाद्भुतः ॥  
सुधोपमं च चरितं सर्वमङ्गलकारणम् ॥ ५ ॥  
प्रकृत्यंशाः कला याश्च तासां च चरितं शुभम् ॥  
सर्वं वक्ष्यामि ते ब्रह्मन्सावधानं निशामय ॥ ६ ॥  
वाणी वसुन्धरा गङ्गा षष्ठी मङ्गलच ण्डिका ॥  
तुलसी मानसी निद्रा स्वधा स्वाहा च दक्षिणा ॥ ७ ॥  
तेजसा मत्समास्ताश्च रूपेण च गुणेन च ॥ ८ ॥  
सङ्क्षेपमासां चरितं पुण्यदं अतिसुन्दरम् ॥  
जीवकर्मविपाकं च तच्च वक्ष्यामि सुन्दरम् ॥ ९ ॥  
दुर्गायाश्चैव राधाया विस्तीर्णं चरितं महत् ॥  
तच्च पश्चात्प्रवक्ष्यामि सङ्क्षेपात्क्रमतः शृणु ॥ 2.4.१० ॥  
आदौ सरस्वतीपूजा श्रीकृष्णेन विनिर्मिता ॥  
यत्प्रसादान्मुनिश्रेष्ठ मूर्खो भवति पण्डितः ॥ ११ ॥  
आविर्भूता यदा देवी वक्त्रतः कृष्णयोषितः ॥  
इयेष कृष्णं कामेन कामुकी कामरूपिणी ॥ १२ ॥  
स च विज्ञाय तद्भावं सर्वज्ञः सर्वमातरम् ॥  
तामुवाच हितं सत्यं परिणामसुखावहम् ॥ १३ ॥  
श्रीकृष्ण उवाच ॥  
भज नारायणं साध्वि मदंशं च चतुर्भुजम् ॥  
युवानं सुन्दरं सर्वगुणयुक्तं च मत्समम् ॥ १४ ॥  
कामदं कामिनीनां च तासां तं कामपूरकम् ॥  
कोटिकन्द र्पलावण्यं लीलान्यक्कृतमन्मथम् ॥ १५ ॥  
कान्ते कान्तं च मां कृत्वा यदि स्थातुमिहेच्छसि ॥  
त्वत्तो बलवती राधा न ते भद्रं भविष्यति ॥ १६ ॥  
यो यस्माद्बलवान्वाऽपि ततोऽन्यं रक्षितुं क्षमः ॥  
कथं परान्साधयति यदि स्वयमनीश्वरः ॥ १७ ॥  
सर्वेशस्सर्वशास्ताऽहं राधां राधितुमक्षमः ॥  
तेजसा मत्समा सा च रूपेण च गुणेन च ॥ १८ ॥  
प्राणाधिष्ठातृदेवी सा प्राणांस्त्यक्तुं च कः क्षमः ॥  
प्राणतोऽपि प्रियः कुत्र केषां वाऽस्ति च कश्चन ॥ १९ ॥  
त्वं भद्रे गच्छ वैकुण्ठं तव भद्रं भविष्यति ॥  
पतिं तमीश्वरं कृत्वा मोदस्व सुचिरं सुखम् ॥ 2.4.२० ॥  
विवर्जिता लोभमोहकामकोपेन हिंसया ॥  
तेजसा त्वत्समा लक्ष्मी रूपेण च गुणेन च ॥ २१ ॥  
तया सार्द्धं भव प्रीत्या सुखं कालं प्रयास्यति ॥  
गौरवं चापि तत्तुल्यं करिष्यति पतिर्द्वयोः ॥ २२ ॥  
प्रतिविश्वेषु ते पूजां महतीं ते मुदाऽन्विताः ॥  
माघस्य शुक्लपञ्चम्यां विद्यारम्भेषु सुन्दरि ॥ २३ ॥  
मानवा मनवो देवा मुनीन्द्राश्च मुमुक्षवः ॥  
सन्तश्च योगिनः सिद्धा नागगन्धर्वकिन्नराः ॥ २४ ॥  
मद्वरेण करिष्यन्ति कल्पे कल्पे यथाविधि ॥  
भक्तियुक्ताश्च दत्त्वा वै चोपचारांश्च षोडश ॥२५॥  
काण्वशाखोक्तविधिना ध्यानेन स्तवनेन च ॥  
जितेन्द्रियाः संयताश्च पुस्तकेषु घटेऽपि च ॥ २६ ॥  
कृत्वा सुवर्णगुटिकां गन्धचन्दन चर्च्चिताम् ॥  
कवचं ते ग्रहीष्यन्ति कण्ठे वा दक्षिणे भुजे ॥ २७ ॥  
पठिष्यन्ति च विद्वांसः पूजाकाले च पूजिते ॥  
इत्युक्त्वा पूजयामास तां देवीं सर्वपूजितः ॥ २८ ॥  
ततस्तत्पूजनं चक्रुर्ब्रह्मविष्णुमहेश्वराः ॥  
अनन्तश्चापि धर्मश्च मुनीन्द्राः सनकादयः ॥२९॥  
सर्वे देवाश्च मनवो नृपा वा मानवादयः ॥  
बभूव पूजिता नित्या सर्वलोकैः सरस्वती ॥ 2.4.३० ॥  
नारद उवाच ॥  
पूजाविधानं स्तवनं ध्यानं कवचमीप्सितम् ॥  
पूजोपयुक्तं नैवेद्यं पुष्पं वा चन्दनादिकम् ॥ ३१ ॥  
वद वेदविदां श्रेष्ठ श्रोतुं कौतूहलं मम ॥  
वर्द्धते साम्प्रतं शश्वत्किमिदं श्रुतिसुन्दरम् ॥ ३२ ॥  
नारायण उवाच ॥  
शृणु नारद वक्ष्यामि काण्वशाखोक्तपद्धतिम् ॥  
जगन्मातुः सरस्वत्याः पूजाविधिसमन्विताम्॥३३॥  
माघस्य शुक्लपञ्चम्यां विद्यारम्भदिनेऽपि च॥  
पूर्वेऽह्नि संयमं कृत्वा तत्र स्यात्संयतः शुचिः ॥३४॥  
स्नात्वा नित्यक्रियां कृत्वा घटं संस्थाप्य भक्तितः॥  
सम्पूज्य देवषट्कं च नैवेद्यादिभिरेव च॥३५॥  
गणेशं च दिनेशं च वह्निं विष्णुं शिवं शिवाम्॥  
सम्पूज्य संयतोऽग्रे च ततोऽभीष्टं प्रपूजयेत् ॥ ३६ ॥  
ध्यानेन वक्ष्यमाणेन ध्यात्वा बाह्यघटे बुधः ॥  
ध्यात्वा पुनः षोडशोपचारैस्तां पूजयेद्व्रती ॥३७॥  
पूजोपयुक्तं नैवेद्यं यद्यद्वेदे निरूपितम् ॥  
वक्ष्यामि साम्प्रतं किञ्चिद्यथाऽधीतं यथाऽऽगमम् ॥ ३८ ॥  
नवनीतं दधि क्षीरं लाजांश्च तिललड्डुकान् ॥  
इक्षुमिक्षुरसं शुक्लवर्णं पक्वगुडं मधु ॥ ३९ ॥  
स्वस्तिकं शर्करां शुक्लधान्यस्याक्षतमक्षतम्॥  
अस्विन्नशुक्लधान्यस्य पृथुकं शुक्लमोदकम् ॥ 2.4.४० ॥  
घृतसैन्धवसंस्कारैर्हविष्यैर्व्यञ्जनैस्तथा ॥  
यवगोधूमचूर्णानां पिष्टकं घृतसंस्कृ तम् ॥ ४१ ॥  
पिष्टकं स्वस्तिकस्यापि पक्वरम्भाफलस्य च ॥  
परमान्नं च सघृतं मिष्टान्नं च सुधोपमम् ॥ ४२ ॥  
नारिकेलं तदुदकं केशरं मूलमार्द्रकम् ॥  
पक्वरम्भाफलं चारु श्रीफलं बदरीफलम् ॥  
कालदेशोद्भवं पक्वफलं शुक्लं सुसंस्कृतम् ॥ ४३ ॥  
सुगन्धि शुक्लपुष्पं च गन्धाढ्यं शुक्लचन्दनम् ॥  
नवीनं शुक्लवस्त्रं च शङ्खं च सुमनोहरम् ॥  
माल्यं च शुक्लपुष्पाणां मुक्ताहीरादिभूषणम् ॥। ॥ ४४ ॥  
यद्दृष्टं च श्रुतौ ध्यानं प्रशस्तं श्रुतिसुन्दरम् ॥  
तन्निबोध महाभाग भ्रमभञ्जनकारणम् ॥ ४५ ॥  
सरस्वतीं शुक्लवर्णां सस्मितां सुमनोहराम् ॥  
कोटिचन्द्रप्रभाजुष्टपुष्टश्रीयुक्तविग्रहाम् ॥ ४६ ॥  
वह्निशुद्धांशुकाधानां सस्मितां सुमनोहराम् ॥  
रत्नसारेन्द्र खचितवरभूषणभूषिताम् ॥ ४७ ॥  
सुपूजितां सुरगणैर्ब्रह्मविष्णुशिवादिभिः ॥  
वन्दे भक्त्या वन्दिता तां मुनीन्द्रमनुमानवैः ॥ ४८॥  
एवं ध्यात्वा च मूलेन सर्वं दत्त्वा विचक्षणः ॥  
संस्तूय कवचं धृत्वा प्रणमेद्दण्डवद्भुवि ॥ ४९ ॥  
येषां स्यादिष्टदेवीयं तेषां नित्यं शुभं मुने ॥  
विद्यारम्भे च सर्वेषां वर्षान्ते पञ्चमीदिने ॥ 2.4.५० ॥  
सर्वोपयुक्तमूलं च वैदिकाष्टाक्षरः परः ॥  
येषां यदुपदेशो वा तेषां तन्मूलमेव च ॥  
सरस्वती चतुर्थ्यन्तो वह्निजायान्त एव च ॥ ५१ ॥  
श्रीं ह्रीं सरस्वत्यै स्वाहा ॥  
लक्ष्मीमायादिकं चैव मन्त्रोऽयं कल्पपादपः ॥ ५२ ॥  
पुरा नारायणश्चेमं वाल्मीकाय कृपानिधिः ॥  
प्रददौ जाह्नवीतीरे पुण्यक्षेत्रे च भारते ॥ ५३ ॥  
भृगुर्ददौ च शुक्राय पुष्करे सूर्य्यपर्वणि ॥  
चन्द्रपर्वणि मारीचो ददौ वाक्पतये मुदा ॥ ५४ ॥  
भृगवे च ददौ तुष्टो ब्रह्मा बदरिकाश्रमे ॥  
आस्तीकाय जरत्कारुर्ददौ क्षीरोदसन्निधौ ॥  
विभाण्डको ददौ मेरावृष्यशृङ्गाय धीमते ॥ ५५ ॥  
शिवः कणादमुनये गौतमाय ददौ मुने ॥  
सूर्य्यश्च याज्ञवल्क्याय तथा कात्यायनाय च ॥ ५६ ॥  
शेषः पाणिनये चैव भरद्वाजाय धीमते ॥  
ददौ शाकटायनाय सुतले बलिसंसदि ॥ ५७ ॥  
चतुर्लक्षजपेनैव मन्त्रसिद्धिर्भवेन्नृणाम् ॥  
यदि स्यात्सिद्धमन्त्रो हि बृहस्पतिसमो भवेत् ॥ ५८ ॥  
कवचं शृणु विप्रेन्द्र यद्दत्तं विधिना पुरा ॥  
विश्वश्रेष्ठं विश्वजयं भृगवे गन्धमादने ॥ ५९ ॥  
भृगुरुवाच ॥  
ब्रह्मन्ब्रह्मविदां श्रेष्ठ ब्रह्म ज्ञानविशारद ॥  
सर्वज्ञ सर्वजनक सर्वपूजकपूजित ॥ 2.4.६० ॥  
सरस्वत्याश्च कवचं ब्रूहि विश्वजयं प्रभो ॥  
अयातयाममन्त्राणां समूहो यत्र संयुतः ॥ ६१ ॥  
ब्रह्मोवाच ॥  
शृणु वत्स प्रवक्ष्यामि कवचं सर्वकामदम् ॥  
श्रुतिसारं श्रुतिसुखं श्रुत्युक्तं श्रुतिपूजितम् ॥ ६२ ॥  
उक्तं कृष्णेन गोलोके मह्यं वृन्दावने वने ॥  
रासेश्वरेण विभुना रासे वै रासमण्डले ॥ ६३ ॥  
अतीव गोपनीयं च कल्पवृक्षसमं परम् ॥  
अश्रुताद्भुतमन्त्राणां समूहैश्च समन्वितम् ॥ ६४ ॥  
यद्धृत्वा पठनाद्ब्रह्मन्बुद्धिमांश्च बृहस्पतिः ॥  
यद्धृत्वा भगवाञ्छुक्रः सर्वदैत्येषु पूजितः ॥ ६५ ॥  
पठनाद्धारणाद्वाग्ग्मी कवीन्द्रो वाल्मिकी मुनिः ॥  
स्वायम्भुवो मनुश्चैव यद्धृत्वा सर्वपूजितः ॥ ६६ ॥  
कणादो गौतमः कण्वः पाणिनिः शाकटायनः ॥  
ग्रन्थं चकार यद्धृत्वा दक्षः कात्यायनः स्वयम् ॥ ६७ ॥  
धृत्वा वेदविभागं च पुराणान्यखिलानि च ॥  
चकार लीलामात्रेण कृष्णद्वैपायनः स्वयम् ॥ ६८ ॥  
शातातपश्च संवर्त्तो वसिष्ठश्च पराशरः ॥  
यद्धृत्वा पठनाद्ग्रन्थं याज्ञवल्क्यश्चकार सः ॥ ६९ ॥  
ऋष्यशृङ्गो भरद्वाजश्चास्तीको देवलस्तथा ॥  
जैगीषव्योऽथ जाबालि यद्धृत्वा सर्व पूजितः ॥ 2.4.७० ॥  
कवचस्यास्य विप्रेन्द्र ऋषिरेष प्रजापतिः ॥  
स्वयं बृहस्पतिश्छन्दो देवो रासेश्वरः प्रभुः ॥७१॥  
सर्वतत्त्वपरिज्ञाने सर्वार्थेऽपि च साधने ॥  
कवितासु च सर्वासु विनियोगः प्रकीर्त्तितः ॥ ७२ ॥  
ॐ ह्रीं सरस्वत्यै स्वाहा शिरो मे पातु सर्वतः ॥  
श्रीं वाग्देवतायै स्वाहा भालं मे सर्वदाऽवतु ॥ ७३ ॥  
ॐ सरस्वत्यै स्वाहेति श्रोत्रं पातु निरन्तरम् ॥  
ॐ श्रीं ह्रीं भारत्यै स्वाहा नेत्रयुग्मं सदाऽवतु ॥ ७४ ॥  
ॐ ह्रीं वाग्वादिन्यै स्वाहा नासां मे सर्वतोऽवतु ॥  
ह्रीं विद्याधिष्ठातृदेव्यै स्वाहा श्रोत्रं सदाऽवतु ॥ ॥ ७५ ॥  
ॐ श्रीं ह्रीं ब्राह्म्यै स्वाहेति दन्तपङ्क्तीः सदाऽवतु ॥  
ऐमित्येकाक्षरो मन्त्रो मम कण्ठं सदाऽवतु ॥ ७६ ॥  
ॐ श्रीं ह्रीं पातु मे ग्रीवां स्कन्धं मे श्रीं सदाऽवतु ॥  
श्रीं विद्याधिष्ठातृदेव्यै स्वाहा वक्षः सदाऽवतु ॥ ७७ ॥  
ॐ ह्रीं विद्यास्वरूपायै स्वाहा मे पातु नाभिकाम् ॥  
ॐ ह्रीं ह्रीं वाण्यै स्वाहेति मम पृष्ठं सदाऽवतु ॥ ७८ ॥  
ॐ सर्ववर्णात्मिकायै पादयुग्मं सदाऽवतु ॥  
ॐ रागाधिष्ठातृदेव्यै सर्वाङ्गं मे सदाऽवतु॥७९॥  
ॐ सर्वकण्ठवासिन्यै स्वाहा प्राच्यां सदाऽवतु ॥  
ॐ ह्रीं जिह्वाप्रवासिन्यै स्वाहाऽग्नि दिशि रक्षतु ॥ 2.4.८० ॥  
ॐ ऐं ह्रीं श्रीं सरस्वत्यै बुधजनन्यै स्वाहा ॥  
सततं मन्त्रराजोऽयं दक्षिणे मां सदाऽवतु ॥ ८१ ॥  
ॐ ह्रीं श्रीं त्र्यक्षरो मन्त्रो नैर्ऋत्यां मे सदाऽवतु ॥  
कविजिह्वाग्रवासिन्यै स्वाहा मां वारुणेऽवतु ॥ ८२ ॥  
ॐ सदम्बिकायै स्वाहा वायव्ये मां सदाऽवतु ॥  
ॐ गद्यपद्यवासिन्यै स्वाहा मामुत्तरेऽवतु ॥ ८३ ॥  
ॐ सर्वशास्त्रवासिन्यै स्वाहैशान्यां सदाऽवतु ॥  
ॐ सर्वपूजितायै स्वाहा चोर्ध्वं सदाऽवतु ॥ ८४ ॥  
ऐं ह्रीं पुस्तकवासिन्यै स्वाहाऽधो मां सदाऽवतु ॥  
ॐ ग्रन्थबीजरूपायै स्वाहा मां सर्वतोऽवतु ॥ ८५ ॥  
इति ते कथितं विप्र सर्वमन्त्रौघविग्रहम् ॥  
इदं विश्वजयं नाम कवचं ब्रह्मरूपकम् ॥ ८६ ॥  
पुरा श्रुतं धर्मवक्त्रात्पर्वते गन्धमादने ॥  
तव स्नेहान्मयाऽऽख्यातं प्रवक्तव्यं न कस्यचित् ॥ ८७ ॥  
गुरुमभ्यर्च्य विधिवद्वस्त्रालङ्कार चन्दनैः ॥  
प्रणम्य दण्डवद्भूमौ कवचं धारयेत्सुधीः ॥ ८८ ॥  
पञ्चलक्षजपेनैव सिद्धं तु कवचं भवेत् ॥  
यदि स्यात्सिद्धकवचो बृह स्पतिसमो भवेत ॥ ८९ ॥  
महावाग्मी कवीन्द्रश्च त्रैलोक्यविजयी भवेत् ॥  
शक्नोति सर्वं जेतुं स कवचस्य प्रभावतः ॥2.4.९०॥  
इदं ते काण्वशाखोक्तं कथितं कवचं मुने॥  
स्तोत्रं पूजाविधानं च ध्यानं वै वन्दनं तथा॥९१॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सरस्वतीकवचं नाम चतुर्थोऽध्यायः ॥ ४ ॥