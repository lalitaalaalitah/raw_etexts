---
title: ०४४

---
नारायण उवाच ॥  
कथितं षष्ठ्युपाख्यानं ब्रह्मपुत्र यथागमम्॥  
देवी मङ्गलचण्डी च तदाख्यानं निशामय ॥ १ ॥  
तस्याः पूजादिकं सर्वं धर्मवक्त्राच्च यच्छ्रुतम् ॥  
श्रुतिसम्मतमेवेष्टं सर्वेषां विदुषामपि ॥ २ ॥  
चण्डायां वर्त्तते चण्डी जाग्रती शत्रुमण्डले ॥  
मङ्गलेषु च या दक्षा मङ्गला सैव चण्डिका ॥ ३ ॥  
दुर्गायां विद्यते चण्डी मङ्गलोऽपि महीसुते ॥  
मङ्गलाऽभीष्टदेवी या सा स्यान्मङ्गलचण्डिका ॥ ४ ॥  
मङ्गलो मनुवंशश्च सप्तद्वीपावनीपतिः ॥  
तस्य पूज्याऽभीष्टदेवी तेन मङ्गलचण्डिका ॥ ५ ॥  
मूर्त्तिभेदेन सा दुर्गा मूलप्रकृतिरीश्वरी ॥  
कृपारूपाऽतिप्रत्यक्षा योषितामिष्टदेवता ॥६॥  
प्रथमे पूजिता सा च शङ्करेण पुरा परा ॥  
त्रिपुरस्य वधे घोरं विष्णुना प्रेरितेन च ॥ ७ ॥  
ब्रह्मन्ब्रह्मोपदेशेन दुर्गप्रस्थे च सङ्कटे ॥  
आकाशात्पतिते याने रुषा दैत्येन पातिते ॥ ८ ॥  
ब्रह्मविष्णूपदिष्टश्च दुर्गां तुष्टाव शङ्करः ॥  
सा च मङ्गलचण्डीयमभवद्रूपभेदतः ॥ ९ ॥  
उवाच पुरतः शम्भोर्भयं नास्तीति ते प्रभो ॥  
भगवान्वृषरूपश्च सर्वेशश्च बभूव ह ॥ 2.44.१० ॥  
युद्धशक्तिस्वरूपाऽहं भविष्यामि तदाज्ञया ॥  
मयाऽऽत्मना च हरिणा सहायेन वृषध्वज ॥ ११ ॥  
जहि दैत्यं च देवेश सुराणां पदघातकम् ॥  
इत्युक्त्वाऽन्तर्हिता देवी शम्भोः शक्तिर्बभूव सा ॥ १२ ॥  
विष्णुदत्तेन शस्त्रेण जघान तमुमापतिः ॥  
मुनीन्द्र पतिते दैत्ये सर्वे देवा महर्षयः ॥ १३ ॥  
तुष्टुवुः शङ्करं देवा भक्तिनम्रात्मकन्धराः ॥  
सद्यः शिरसि शम्भोश्च पुष्पवृष्टिर्बभूव ह ॥ १४ ॥  
ब्रह्मा विष्णुश्च सन्तुष्टो ददौ तस्मै शुभाशिषम् ॥  
ब्रह्मविष्णूपदिष्टश्च सुस्नातः शङ्करः शुचिः ॥ १५ ॥  
पूजयामास तां शक्तिं देवीं मङ्गलचण्डिकाम् ॥  
पाद्यार्घ्याचमनीयैश्च बलिभिर्विविधैरपि ॥ १६ ॥  
पुष्पचन्दननैवेद्यैर्भक्त्या नानाविधैर्मुने ॥  
छागैर्मेषैश्च महिषैर्गण्डैर्मायाविभिर्वरैः ॥ १७ ॥  
वस्त्रालङ्कारमाल्यैश्च पायसैः पिष्टकैरपि ॥  
मधुभिश्च सुधाभिश्च पक्वैर्नानाविधैः फलैः ॥ १८ ॥  
सङ्गीतैर्नर्त्तनैर्वाद्यैरुत्सवैः कृष्णकीर्त्तनैः ॥  
ध्यात्वा माध्यन्दिनोक्तेन ध्यानेन विधिपूर्वकम् ॥ १९ ॥  
ददौ द्रव्याणि मूलेन मन्त्रेणैव च नारद ॥  
ॐ ह्रीं श्रीं क्लीं सर्वपूज्ये देवि मङ्गलचण्डिके ॥  
ऐं क्रूं फट्स्वाहेत्येवं चाप्येकविंशाक्षरो मनुः॥ ॥ 2.44.२० ॥  
पूज्यः कल्पतरुश्चैव भक्तानां सर्वकामदः ॥  
दशलक्षजपेनैव मन्त्रसिद्धिर्भवेन्नृणाम् ॥ २१ ॥  
मन्त्रसिद्धिर्भवेद्यस्य स विष्णुः सर्वकामदः ॥  
ध्यानं च श्रूयतां ब्रह्मन्वेदोक्तं सर्वसम्मतम् ॥ २२ ॥  
देवीं षोडशवर्षीयां रम्यां सुस्थिरयौवनाम् ॥  
सर्वरूपगुणाढ्यां च कोमलाङ्गीं मनोहराम् ॥ २३ ॥  
श्वेतचम्पकवर्णाभां चन्द्रकोटिसमप्रभाम् ॥  
वह्निशुद्धांशुकाधानां रत्नभूषणभूषिताम् ॥ ॥ २४ ॥  
बिभ्रतीं कबरीभारं मल्लिकामाल्यभूषितम्॥  
बिम्बोष्ठीं सुदतीं शुद्धां शरत्पद्मनिभाननाम् ॥ २५ ॥  
ईषद्धास्यप्रसन्नास्यां सुनीलोत्पललोचनाम् ॥  
जगद्धात्रीं च दात्रीं च सर्वेभ्यः सर्वसम्पदाम् ॥ २६ ॥  
संसारसागरे घोरे पोतरूपां वरां भजे ॥ २७ ॥  
देव्याश्च ध्यानमित्येवं स्तवनं श्रूयतां मुने ॥  
प्रयतः सङ्कटग्रस्तो येन तुष्टाव शङ्करः ॥ २८ ॥  
शङ्कर उवाच ॥  
रक्ष रक्ष जगन्मातर्देवि मङ्गलचण्डिके ॥  
संहर्त्रि विपदां राशेर्हर्षमङ्गलकारिके ॥ २९ ॥  
हर्षमङ्गलदक्षे च हर्षमङ्गलचण्डिके ॥  
शुभे मङ्गलदक्षे च शुभमङ्गल चण्डिके ॥ 2.44.३० ॥  
मङ्गले मङ्गलार्हे च सर्वमङ्गलमङ्गले ॥  
सतां मङ्गलदे देवि सर्वेषां मङ्गलालये ॥ ३१ ॥  
पूज्या मङ्गलवारे च मङ्गलाभीष्टदैवते ॥  
पूज्ये मङ्गलभूपस्य मनुवंशस्य सन्ततम् ॥ ३२ ॥  
मङ्गलाधिष्ठातृदेवि मङ्गलानां च मङ्गले ॥  
संसारे मङ्गलाधारे मोक्षमङ्गलदायिनि ॥ ३३ ॥  
सारे च मङ्गलाधारे पारे त्वं सर्वकर्मणाम् ॥  
प्रतिमङ्गलवारं च पूज्ये त्वं मङ्गलप्रदे ॥ ३४ ॥  
स्तोत्रेणानेन शम्भुश्च स्तुत्वा मगलचण्डिकाम् ॥  
प्रतिमङ्गलवारे च पूजां कृत्वा गतः शिवः ॥ ३५ ॥  
देव्याश्च मङ्गलस्तोत्रं यः शृणोति समाहितः ॥  
तन्मङ्गलं भवेच्छश्वन्न भवेत्तदमङ्गलम् ॥ ३६ ॥  
प्रथमे पूजिता देवी शम्भुना सर्वमङ्गला ॥  
द्वितीये पूजिता देवी मङ्गलेन ग्रहेण च ॥ ३७ ॥  
तृतीये पूजिता भद्रा मङ्गलेन नृपेण च ॥  
चतुर्थे मङ्गले वारे सुन्दरीभिश्च पूजिता ॥  
पञ्चमे मङ्गलाकाङ्क्षैर्नरैर्मङ्गलचण्डिका॥३८॥  
पूजिता प्रतिविश्वेषु विश्वेशैः पूजिता सदा ॥  
ततः सर्वत्र सम्पूज्य सा बभूव सुरेश्वरी ॥ ३९ ॥  
देवादिभिश्च मुनिभिर्मनुभिर्मानवैर्मुने ॥  
देव्याश्च मङ्गलस्तोत्रं यः शृणोति समाहितः ॥ 2.44.४० ॥  
तन्मङ्गलं भवेच्छश्वन्न भवेत्तदमङ्गलम् ॥  
वर्द्धन्ते तत्पुत्रपौत्रा मङ्गलं च दिने दिने ॥ ४१ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मङ्गलोपाख्याने तत्स्तोत्रादिकथनं नाम चतुश्चत्वारिंशत्तमोऽध्यायः॥४४॥