---
title: ०४७

---
नारद उवाच ॥  
का वा सा सुरभी देवी गोलोका दागता च या ॥  
तज्जन्मचरितं ब्रह्मञ्छ्रोतुमिच्छामि तत्त्वतः ॥ १ ॥  
नारायण उवाच ॥  
गवामधिष्ठातृदेवी गवामाद्या गवां प्रसूः ॥  
गवां प्रधाना सुरभी गोलोके च समुद्भवा ॥ २ ॥  
सर्वादिसृष्टेः कथनं कथयामि निशामय ॥  
बभूव तेन तज्जन्म पुरा वृन्दावने वने ॥ ३ ॥  
एकदा राधिकानाथो राधया सह कौतुकात् ॥  
गोपाङ्गनापरिवृतः पुण्यं वृन्दावनं ययौ ॥ ४ ॥  
सहसा तत्र रहसि विजहार च कौतुकात् ॥  
बभूव क्षीरपानेच्छा तदा स्वेच्छापरस्य च॥ ५ ॥  
ससृजे सुरभीं देवीं लीलया वामपार्श्वतः ॥  
वत्सयुक्तां दुग्धवतीं वत्सानां च मनोरमाम् ॥ ६ ॥  
दृष्ट्वा सवत्सां सुरभीं रत्नभाण्डे दुदोह सः ॥  
क्षीरं सुधातिरिक्तं च जन्ममृत्युहरं परम्॥ ७॥  
तदुष्णं च पयः स्वादु पपौ गोपीपतिः स्वयम् ॥  
सरो बभूव पयसा भाण्डविस्रंसनेन च ॥८॥  
दीर्घे च विस्तृते चैव परितः शतयोजनम् ॥  
गोलोकेषु प्रसिद्धं तद्रम्यं क्षीरसरोवरम् ॥ ९ ॥  
गोपिकानां च राधायाः क्रीडावापी बभूव सा ॥  
रत्नेन रचिता तूर्णं भूता वापीश्वरेच्छया ॥ 2.47.१० ॥  
बभूव कामधेनूनां सहसा लक्षकोटयः ॥  
तावत्यो हि सवत्साश्च सुरभीलोमकूपतः ॥ ११ ॥  
तासां पुत्राश्च पौत्राश्च सम्बभूवुरसङ्ख्यकाः ॥  
कथिता च गवां सृष्टिस्तया सम्पूरितं जगत् ॥ १२ ॥  
पूजां चकार भगवान्सुरभ्याश्च पुरा मुने ॥  
ततो बभूव तत्पूजा त्रिषु लोकेषु दुर्लभा ॥ १३ ॥  
दीपान्विता परदिने श्रीकृष्णस्याज्ञया भवे ॥  
बभूव सुरभीपूजा धर्मवक्त्रादिति श्रुतम् ॥ १४ ॥  
ध्यानं स्तोत्रं मूलमन्त्रं यद्यत्पूजाविधिक्रमम् ॥  
वेदोक्तं च महाभाग निबोध कथयामि ते ॥ १५ ॥  
ॐ सुरभ्यै नम इति मन्त्रोऽयं तु षडक्षरः ॥  
सिद्धो लक्षजपेनैव भक्तानां कल्पपादपः ॥१६॥  
स्थितं ध्यानं यजुर्वेदे पूजनं सर्वसम्मतम् ॥  
ऋद्धिदां वृद्धिदां चैव मुक्तिदो सर्वकामदाम् ॥ १७ ॥  
लक्ष्मीस्वरूपां परमां राधासहचरीं पराम् ॥  
गवामधिष्ठातृदेवीं गवामाद्यां गवां प्रसूम् ॥१८॥  
पवित्ररूपां पूज्यां च भक्तानां सर्वकामदाम् ॥  
यया पूतं सर्वविश्वं तां देवीं सुरभीं भजे ॥ १९ ॥  
घटे वा धेनुशिरसि बद्धस्तम्भे गवां च वा ॥  
शालग्रामे जलेऽग्नौ वा सुरभी पूजयेद्द्विजः ॥ 2.47.२० ॥  
दीपान्विता परदिने पूर्वाह्णे भक्तिसंयुतः ॥  
यः पूजयेच्च सुरभीं स च पूज्यो भवेद्भुवि ॥ २१ ॥  
एकदा त्रिषु लोकेषु वाराहे विष्णुमायया ॥  
क्षीरं जहार सहसा चिन्तिताश्च सुरादयः ॥ २२ ॥  
ते गत्वा ब्रह्मणो लोकं ब्रह्माणं तुष्टुवुस्तदा ॥  
तदाज्ञया च सुरभीं तुष्टुवे पाकशासनः ॥ २३ ॥  
महेन्द्र उवाच ॥  
नमो देव्यै महादेव्यै सुरभ्यै च नमो नमः ॥  
गवां बीजस्वरूपायै नमस्ते जगदम्बिके ॥ २४ ॥  
नमो राधाप्रियायै च पद्मांशायै नमो नमः ॥  
नमः कृष्णप्रियायै च गवां मात्रे नमो नमः ॥  
कल्पवृक्षस्वरूपायै प्रदात्र्यै सर्वसम्पदाम् ॥ २५ ॥  
श्रीदायै धनदायै च बुद्धिदायै नमो नमः ॥  
शुभदायै प्रसन्नायै गोप्रदायै नमो नमः ॥ २६ ॥  
यशोदायै सौख्यदायै धर्मज्ञायै नमो नमः ॥  
स्तोत्रश्रवणमात्रेण तुष्टा हृष्टा जगत्प्रसूः ॥ २७ ॥  
आविर्बभूव तत्रैव ब्रह्मलोके सनातनी ॥  
महेन्द्राय वरं दत्त्वा वाञ्छितं सर्वदुर्लभम् ॥ २८ ॥  
जगाम सा च गोलोकं ययुर्देवादयो गृहम् ॥  
बभूव विश्वं सहसा दुग्धपूर्णं च नारद ॥ २९ ॥  
दुग्धाद् घृतं ततो यज्ञस्ततः प्रीतिः सुरस्य च ॥  
इदं स्तोत्रं महापुण्यं भक्तियुक्तश्च यः पठेत् ॥ 2.47.३० ॥  
स गोमान्धनवांश्चैव कीर्त्तिमान्पुण्यवान्भवेत् ॥  
सुस्नातः सर्वतीर्थेषु सर्वयज्ञेषु दीक्षितः ॥ ३१ ॥  
इह लोके सुखं भुक्त्वा यात्यन्ते कृष्णमन्दिरम् ॥  
सुचिरं निवसेत्तत्र कुरुते कृष्णसेवनम् ॥ ३२ ॥  
न पुनर्भवनं तस्य ब्रह्मपुत्र भवे भवेत् ॥ ३३ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सुरभ्युपाख्याने तदुत्पत्ति तत्पूजादिकथनं नाम सप्तचत्वारिंशत्तमोऽध्यायः ॥ ४७ ॥