---
title: १०३

---
नन्दिकेश्वर उवाच।  
अतः परं प्रवक्ष्यामि प्रयागस्योपवर्णनम्।  
मार्कण्डेयेन कथितं यत् पुरा पाण्डुसूनवे॥ १०३.१ ॥  
  
भारते तु यदा वृत्ते प्राप्तराज्ये पृथासुते।  
एतस्मिन्नन्तरे राजा कुन्तिपुत्रो युधिष्ठिरः॥ १०३.२ ॥  
  
भातृशोकेन सन्तप्तश्चिन्तयन् स पुनः पुनः।  
आसीत् सुयोधनो राजा एकादशचमूपतिः॥ १०३.३ ॥  
  
अस्मान् सन्ताप्य बहुशः सर्वे ते निधनं गताः।  
वासुदेवं समाश्रित्य पञ्चशेषास्तु पाण्डवाः॥ १०३.४ ॥  
  
हत्वा भीष्मं च द्रोणञ्च कर्णं चैव महाबलम्।  
दुर्योधनं च राजानं पुत्रभ्रातृसमन्वितम्॥ १०३.५ ॥  
  
राजानो निहताः सर्वे ये चान्ये शूरमानिनः।  
किन्नो राज्येन गोविन्द! किम्भोगैर्जीविते न वा॥ १०३.६ ॥  
  
धिक्कष्टमिति सञ्चिन्त्य राजा वैक्लव्यमागतः।  
निर्विचेष्टो निरुत्साहः किञ्चित्तिष्ठत्यधोमुखः॥ १०३.७ ॥  
  
लब्धसञ्ज्ञो यदा राजा चिन्तयन् स पुनः पुनः।  
कतरो विनियोगो वानियमं तीर्थमेव च॥ १०३.८ ॥  
  
येनाहं शीघ्रमामुञ्चे महापातककिल्बिषात्।  
यत्र स्थित्वा नरो याति विष्णुलोकमनुत्तमम्॥ १०३.९ ॥  
  
कथं पृच्छामि वै कृष्णं येनेदङ्कारितोऽस्म्यहम्।  
धृतराष्ट्रं कथं पृच्छे यस्य पुत्रशतं हतम्॥ १०३.१० ॥  
  
एवं वैक्लव्यमापन्नो धर्म्मराजो युधिष्ठिरः।  
रुदन्ति पाण्डवाः सर्वे भ्रातृशोकपरिप्लुताः॥ १०३.११ ॥  
  
ये च तत्र महात्मानः समेताः पाण्डवाः स्मृताः।  
कुन्ती च द्रौपदीचैव ये च तत्र समागताः॥  
भूमौ निपतिताः सर्वे रुदन्तस्तु समन्ततः॥ १०३.१२ ॥  
  
वाराणस्यां मार्कण्डेयस्तेन ज्ञातो युधिष्ठिरः।  
यथा वैक्लव्यमापन्नो रुदमानस्तुदुःखितः॥ १०३.१३ ॥  
  
अचिरेणैव कालेन मार्कण्डेयो महातपाः।  
सम्प्राप्तो हस्तिनपुरं राजद्वारे ह्यतिष्ठत॥ १०३.१४ ॥  
  
द्वारपालोऽपि तं द्रृष्ट्वा राज्ञः कथितवान् द्रुतम्।  
त्वां द्रष्टुकामो मार्कण्डो द्वारि तिष्ठत्यसौ मुनिः।  
त्वरितो धर्म्मपुत्रस्तु द्वारमागादतः परम्॥ १०३.१५ ॥  
  
स्वागतं ते महाभाग! स्वागतं ते महामुने।  
अद्य मे सफलं जन्म अद्य मे तारितं कुलम्॥ १०३.१६ ॥  
  
अद्य मे पितरस्तुष्टास्त्वयि द्रृष्टे महामुने।  
अद्याहं पूतदेहोऽस्मि यत्त्वया सहदर्शनम्॥ १०३.१७ ॥  
  
नन्दिकेश्वर उवाच।  
सिंहासने समास्थाप्य पादशौचार्चनादिभिः।  
युधिष्ठिरो महात्मा वै पूजयामास तं मुनिम्॥ १०३.१८ ॥  
  
ततः सुतुष्टो मार्कण्डः पूजितश्चाह तं नृपम्।  
आख्याहि त्वरितं राजन्! किमर्थं रुदितं त्वया।  
केन वा विक्लवीभूतः का बाधा ते किमप्रियम्॥ १०३.१९ ॥  
  
युधिष्ठिर उवाच।  
अस्माकं चैव यद्वृत्तं राज्यस्यार्थे महामुने।  
एतत् सर्वं विदित्वा तु चिन्तावशमुपागतः॥ १०३.२० ॥  
  
मार्कण्डेय उवाच।  
श्रृणु राजन्! महाबाहो! क्षत्रधर्मव्यवस्थितम्।  
नैव द्रृष्टं रणे पापं युद्धमानस्य धीमतः॥ १०३.२१ ॥  
  
किम्पुना राजधर्मेण क्षत्रियस्य विशेषतः।  
तदेवं हृदयं कृत्वा तस्मात् पापं न चिन्तयेत्॥ १०३.२२ ॥  
  
ततो युधिष्ठिरो राजा प्रणम्य शिरसामुनिम्।  
पप्रच्छविनयोपेतः सर्वपातकनाशनम्॥ १०३.२३ ॥  
  
पृच्छामि त्वां महाप्राज्ञ! नित्यं त्रैलोक्यदर्शिनम्।  
कथय त्वं समासेन येन मुच्येत किल्बिषात्॥ १०३.२४ ॥  
  
मार्कण्डेय उवाच।  
श्रृणु राजन्। महाबाहो सर्वपातकनाशम्।  
प्रयागगमनं श्रेष्ठं नराणां पुण्यकर्म्मणाम्॥ १०३.२५ ॥