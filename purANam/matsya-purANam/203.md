---
title: २०३

---
मनुमत्स्यसंवादे धर्मवंशवर्णनम्।  
मत्स्य उवाच।  
अस्मिन् वैवस्वते प्राप्ते श्रुणु धर्मस्य पार्थिव!।  
दाक्षायणीभ्यः सकलं वंशं दैवतमुत्तमम् ॥ २०३.१ ॥  
  
पर्वतादिमहादुर्ग शरीराणि नराधिप!।  
अरुन्धत्याः प्रसूतानि धर्माद्वैवस्वतेऽन्तरे ॥ २०३.२ ॥  
  
अष्टौ च वसवः पुत्रा सोमपाश्च विभोस्तथा।  
धरोध्रुवश्च सोमश्च पश्चैवानिलानलौ ॥ २०३.३ ॥  
  
प्रत्यूषश्च प्रभासश्च वसवोऽष्टौ प्रकीर्तिताः।  
धरस्य पुत्रो द्रविणः कालः पुत्रो ध्रुवस्य तु ॥ २०३.४ ॥  
  
कालस्यावयवानान्तु शरीराणि नराधिप!।  
मूर्तिमन्ति च कालाद्धि सम्प्रसूतान्यशेषतः ॥ २०३.५ ॥  
  
सोमस्य भगवान् वर्चाः श्रीमांश्चापस्य कीर्त्यते।  
अनेकजन्मजननः कुमारस्त्वनलस्य तु ॥ २०३.६ ॥  
  
पुरोजवाश्चानिलस्य प्रत्यूषस्य तु देवलः।  
विश्वकर्मा प्रभासस्य त्रिदशानां स वर्धकिः ॥ २०३.७ ॥  
  
समीहितकराः प्रोक्ता नागवीथ्यादयो नव।  
लम्बापुत्रः स्मृतो घोषो भानोः पुत्राश्च भानवः ॥ २०३.८ ॥  
  
ग्रहर्क्षाणाञ्च सर्वेषामन्येषां चामितौजसाम्।  
मरुत्वत्यां मरुत्वन्तः सर्वे पुत्राः प्रकीर्तिताः ॥ २०३.९ ॥  
  
सङ्कल्पायाश्च सङ्कल्पस्तथा पुत्रः प्रकीर्तितः।  
मुहूर्ताश्च मुहूर्तायाः साध्याः साध्यासुताः स्मृताः॥ २०३.१० ॥  
  
मनोर्मनुश्च प्राणश्च नरोषानौ च वीर्यवान्।  
चित्तहार्योऽयनश्चैव हंसो नारायणस्तथा ॥ २०३.११ ॥  
  
विभुश्चापि प्रभुश्चैव साध्या द्वादशकीर्तिताः।  
विश्वायाश्च तथा पुत्रा विश्वेदेवाः प्रकीर्तिताः ॥ २०३.१२ ॥  
  
क्रतुर्दक्षोवसुः सत्यः कालकामो मुनिस्तथा।  
कुरजो मनुजो बीजो रोचमानश्च ते दश ॥ २०३.१३ ॥  
  
एतावदुक्तस्तव धर्मवंशः सङ्क्षेपतः पार्थिववंशमुख्य!।  
व्यासेन वक्तुं न हि शक्यमस्ति राजन् विना वर्षशतैरनेकैः ॥ २०३.१४ ॥