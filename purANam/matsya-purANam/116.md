---
title: ११६

---
हैमवतीनदीमाहात्म्यवर्णनम्।  
सूत उवाच।  
स ददर्शनदीं पुण्यां दिव्यां हैमवतीं शुभाम्।  
गन्धर्वैश्च समाकीर्णां नित्यं शक्रेणसेविताम्॥ ११६.१ ॥  
  
सुरेभमदसंसिक्तां समन्तात्तु विराजिताम्।  
मध्येन शक्रचापाभां तस्मिन्नहनि सर्वदा॥ ११६.२ ॥  
  
तपस्विशरणोपेतां महाब्राह्मणसेविताम्।  
ददर्श तपनीयाभां महाराजः पुरूरवाः॥ ११६.३ ॥  
  
सितहंसावलिच्छन्नाङ्काशचामरराजिताम्।  
साभिषिक्तामिव सतां पश्यन्प्रीतिं परां ययौ॥ ११६.४ ॥  
  
पुण्यां सुशीतलां हृद्यां मनसः प्रतिवर्द्धिनीम्।  
क्षयवृद्धियुतां रम्यां सोममूर्त्तिमिवापराम्॥ ११६.५ ॥  
  
सुशीतशीघ्रपानीयां द्विजसङ्घनिषेविताम्।  
सुतां हिमवतः श्रेष्ठां चञ्चद्वीचि विराजिताम्॥ ११६.६ ॥  
  
अमृतस्वादुसलिलान्तापसैरुपशोभिताम्।  
स्वर्गारोहणनिः श्रेणीं सर्वकल्मषनाशिनीम्॥ ११६.७ ॥  
  
अग्य्रां समुद्रमहिषीं महर्षिगणसेविताम्।  
सर्वलोकस्य चौत्सुक्यकारिणीं सुमनोहराम्॥ ११६.८ ॥  
  
हितां सर्वस्य लोकस्य नाकमार्गं प्रदायिकाम्।  
गोकुलाकुलतीरान्तां रम्यां शैवालवर्जिताम्॥ ११६.९ ॥  
  
हंससारससङ्घुष्टां जलजैरुपशोभिताम्।  
आवर्तनाभिगम्भीरां द्वीपोरुजघनस्थलीम्॥ ११६.१० ॥  
  
नीलनीरजनेत्राभां उत्फुल्लकमलाननाम्।  
हिमाभफेनवसनाञ्चक्रवाकाधरां शुभाम्॥  
बलाकापङ्‌क्तिदशनाञ्चलन्मत्स्यावलिभ्रुवम्॥ ११६.११ ॥  
  
स्वजलोद्‌भूतमातङ्गरम्यकुम्भपयोधराम्।  
हंसनूपुरसङ्घुष्टां मृणालवलयावलीम्॥ ११६.१२ ॥  
  
तस्यां रूपमहोन्मत्ता गन्धर्वानुगताः सदा।  
मध्याह्नसमये राजन्! क्रीडन्त्यप्सरसाङ्गणाः॥ ११६.१३ ॥  
  
तामप्सरोविनिर्मुक्तं वहन्तीं कुङ्कुमं शुभम्।  
स्वतीरद्रुमसम्भूतनानावर्णसुगन्धिनीम्॥ ११६.१४ ॥  
  
तरङ्गव्रतसङ्क्रान्त सूर्य्यमण्डलदुर्द्रृशम्।  
सुरेभजनिताघातविकूलद्वयभूषिताम्॥ ११६.१५ ॥  
  
शक्रेभगण्डसलिलैर्देवस्त्रीकुलचन्दनैः  
संयुतं सलिलं तस्याः षट्‌पदैरुपसेव्यते॥ ११६.१६ ॥  
  
तस्यास्तीरभवा वृक्षाः सुगन्धकुसुमाच्चिताः।  
तथापकृष्टसम्भ्रान्तभ्रमरस्तनिताकुलाः॥ ११६.१७ ॥  
  
यस्यास्तीरे रितं यान्ति सदा कामवशा मृगाः।  
तपोधनाश्च ऋषयस्तथा देवाः सहाप्सराः॥ ११६.१८ ॥  
  
लभन्ते यत्र पूताङ्गा देवेभ्यः प्रतिमानिताः।  
स्त्रियश्च नाकबहुलाः पद्मेन्दुप्रतिमाननः॥ ११६.१९ ॥  
  
या बिभर्ति सदा तोयं देवसङ्घैरपीडितम्।  
पुलिन्दैर्नृपसङ्घैश्च व्याघ्रवृन्दैरपीडितम्॥ ११६.२० ॥  
  
सतामरसपानीयां सतारगगनामलाम्।  
सतां पश्यन् ययौ राजा सतामीप्सितकामदाम्॥ ११६.२१ ॥  
  
यस्यास्तिररुहैः काशैः पूर्णैश्चन्द्रांशुसन्निभैः।  
राजते विविधाकारैः रम्यं तीरं महाद्रुमैः॥  
या सदा विविधैर्विप्रैर्देवैश्चापि निषेव्यते॥ ११६.२२ ॥  
  
या च सदा सकलोघविनाशं भक्तजनस्य करोत्यचिरेण।  
यानुगता सरितां हिकदम्बैर्यानुगता सततं हि मुनीन्द्रैः॥ ११६.२३ ॥  
  
या हि सुतानिव पाति मनुष्यान् या च युता सततं हिमसन्धैः।  
या च युता सततं सुरवृन्दैर्या च जनैः स्वहिताय श्रिता वै॥ ११६.२४ ॥  
  
युक्ता च केसरिगणैः करिवृन्दजुष्टा सन्तानयुक्तसलिलापि सुवर्णयुक्ता।  
सूर्य्यांशुतापपरिवृद्धिविवृद्धशीता शीतांशुतुल्ययशसा दद्रृशे नृपेण॥ ११६.२५ ॥