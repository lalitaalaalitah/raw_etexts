---
title: ०४३

---
यदुवंशवर्णनम्।  
  
सूत उवाच।  
इत्येतच्छौनकाद्राजा शतानीको निशम्य तु।  
विस्मितः परया प्रीत्या पूर्णचन्द्र इवा बभौ॥ ४३.१ ॥  
  
पूजयामास नृपति र्विधिवच्चाथ शौनकम्।  
रत्नैर्गोभिः सुवर्णैश्च वासोभिर्विविधैस्तथा॥ ४३.२ ॥  
  
प्रतिगृह्य ततः सर्वं यद्राज्ञा प्रहितं धनम्।  
दत्वा च ब्राह्मणेभ्यश्च शौनकोऽन्तरधीयत॥ ४३.३ ॥  
  
ऋषय ऊचुः।  
ययाति र्वशमिच्छामः श्रोतुं विस्तरतो वद।  
यदु प्रभृतिभिः पुत्रै र्यदालोके प्रतिष्ठितः॥ ४३.४ ॥  
  
सूत उवाच।  
यदोर्वंशं प्रवक्ष्यामि ज्वेष्ठस्योत्तमतेजसः।  
विस्तरेणानुपूर्व्या च गदतो मे निबोधत ॥ ४३.५ ॥  
  
यदोः पुत्रा बभूवुर्हि पञ्च देवसुतोपमाः।  
महारथा महेष्वासा नमतस्तान्निबोधत॥ ४३.६ ॥  
  
सहस्रजिरथो ज्येष्ठः क्रोष्टु र्नीलोऽन्तिकोलघुः।  
सहस्रजेस्तु दायादो शतजिर्नामपार्थिवः॥ ४३.७ ॥  
  
शतजेरपि दायादास्त्रयः परमकीर्त्तयः।  
हैहयश्च हयश्चैव तथा वेणुहयश्च यः॥ ४३.८ ॥  
  
हैहयस्य तु दायादौ धर्मनेत्रः प्रतिश्रुतः।  
धर्म्मनेत्रस्य कुन्तिस्तु संहतस्तस्य चात्मजः॥ ४३.९ ॥  
  
संहतस्य तु दायादो महिष्मान्नामपार्थिवः।  
आसीन्महिष्मतः पुत्रो रुद्रश्रेण्यः प्रतापवान्॥ ४३.१० ॥  
  
वाराणस्यामभूद्राजा कथितं पूर्वमेव तु।  
रुद्रश्रेणस्य पुत्रोऽभूद् दुर्दमो नाम पार्थिवः॥ ४३.११॥  
  
दुर्द्दमस्य सुतो धीमान् कनको नाम वीर्य्यवान्।  
कनकस्य तु दायदा श्चत्वारो लोकविश्रुताः॥ ४३.१२ ॥  
  
कृतवीर्य्यः कृताग्निश्च कृतवर्मा तथैव च।  
कृतोजाश्च चतुर्थोऽभूत् कृतवीर्य्यात्तु सोर्जुनः॥ ४३.१३ ॥  
  
जातः करसहस्रेण सप्तद्वीपेश्वरो नृपः।  
वर्षायुतं तपस्तेपे दुश्चरं पृथिवीपतिः॥ ४३.१४ ॥  
  
दत्तमाराधयामास कार्तवीर्य्योऽत्रिसम्भवम्।  
तस्मै दत्तावरास्तेन चत्वारः पुरुषोत्तम॥ ४३.१५ ॥  
  
पूर्वं बाहुसहस्रन्तु स वव्रे राजसत्तमः।  
अधर्मं चरमाणस्य सद्भिश्चापि निवारणम्॥ ४३.१६ ॥  
  
युद्धेन पृथिवीं जित्वा धर्मेणैवानुपालनम्।  
सङ्ग्रामे वर्तमानस्य वधश्चैवाधिकाद् भवेत्॥ ४३.१७ ॥  
  
तेनेयं पृथिवी सर्वा सप्तद्वीपा सपर्वता।  
समोदधिपरिक्षिप्ता क्षात्रेण विधिना जिता॥ ४३.१८ ॥  
  
जज्ञे बाहुसहस्रं वै इच्छत स्तस्य धीमतः।  
रथो ध्वजश्च सञ्जज्ञे इत्येवमनुशुश्रुमः॥ ४३.१९ ॥  
  
दशयज्ञसहस्राणि राज्ञा द्वीपेषु वै तदा।  
निरर्गला निवृत्तानि श्रूयन्ते तस्य धीमतः॥ ४३.२० ॥  
  
सर्वे यज्ञा महाराज्ञस्तस्यासन् भूरिदक्षिणाः।  
सर्वेकाञ्चनयूपास्ते सर्वाः काञ्चनवेदिकाः॥ ४३.२१ ॥  
  
सर्वे देवैः समं प्राप्तै र्विमानस्थैरलङ्कृताः।  
गन्धर्वैरप्सरोभिश्च नित्यमेवोपशोभिताः॥ ४३.२२ ॥  
  
तस्य यो जगौ गाथां गन्धर्वो नारदस्तथा।  
कार्तवीर्य्यस्य राजर्षेर्महिमानं निरीक्ष्य सः॥ ४३.२३ ॥  
  
न नूनं कार्तवीर्य्यस्य गतिं यास्यन्ति क्षत्रियाः।  
यज्ञैर्दानै स्तपोभिश्च विक्रमेण श्रुतेन च॥ ४३.२४ ॥  
  
स हि सप्तसु द्वीपेषु, खड्गी चक्री शरासनी।  
रथीद्वीपान्यनुचरन् योगी पश्यति तस्करान्॥ ४३.२५ ॥  
  
पञ्चाशीतिसहस्राणि वर्षाणां स नराधिपः।  
स सर्वरत्नसम्पूर्ण श्चक्रवर्त्ती बभूव ह॥ ४३.२६ ॥  
  
स एव पशुपालोऽभूत् क्षेत्रपालः स एव हि।  
स एव वृष्ट्या पर्जन्यो योगित्वादर्ज्जुनोऽभवत्॥ ४३.२७ ॥  
  
योऽसौ बाहु सहस्रेण ज्याघात कठिनत्वचा।  
भाति रश्मिसहस्रेण शारदेनैव भास्करः॥ ४३.२८ ॥  
  
एष नागं मनुष्येषु माहिष्मत्यां महाद्युतिः।  
कर्कोटकसुतं जित्वा पुर्य्यां तत्र न्यवेशयत्॥ ४३.२९ ॥  
  
एष वेगं समुद्रस्य प्रावृट्काले भजेत वै।  
क्रीडन्नेव सुखोद्भिन्नः प्रतिस्रोतो महीपतिः॥ ४३.३० ॥  
  
ललता क्रीडता तेन प्रतिस्रग्दाममालिनी।  
ऊर्मि भ्रुकुटिसन्त्रा सा चकिताभ्येति नर्म्मदा॥ ४३.३१ ॥  
  
एको बाहुसहस्रेण वगाहे स महार्णवः।  
करोत्युह्यतवेगान्तु नर्मदां प्रावृडुह्यताम्॥ ४३.३२ ॥  
  
तस्य बाहुसहस्रेणा क्षोभ्यमाने महोदधौ।  
भवन्त्यतीव निश्चेष्टाः पातालस्था महासुराः॥ ४३.३३ ॥  
  
चूर्णीकृतमहावीचि लीन मीन महातिमिम्।  
मारुता विद्धफेनौघ्ज्ञ मावर्त्ताक्षिप्त दुःसहम्॥ ४३.३४ ॥  
  
करोत्यालोडयन्नेव दोः सहस्रेण सागरम्।  
मन्दारक्षोभचकिता ह्यमृतोत्पादशङ्किताः॥ ४३.३५ ॥  
  
तदा निश्चलमूर्द्धानो भवन्ति च महोरगाः।  
सायाह्ने कदलीखण्डा निर्वात स्तिमिता इव॥ ४३.३६ ॥  
  
एवं बध्वा धनुर्ज्यायामुत्सिक्तं पञ्चभिः शरैः।  
लङ्कायां मोहयित्वा तु सबलं रावणं बलात्॥ ४३.३७ ॥  
  
निर्जित्य बध्वा चानीय माहिष्मत्यां बबन्ध च।  
ततो गत्वा पुलस्त्यस्तु अर्जुनं सम्प्रसादयत्॥ ४३.३८ ॥  
  
मुमोच रक्षः पौलस्त्यं पुलस्त्येनेह सान्त्वितम्।  
तस्य बाहुसहस्रेण बभूव ज्यातलस्वनः॥ ४३.३९ ॥  
  
युगान्ताभ्र सहस्रस्य आस्फोट स्वशनेरिव।  
अहोबत विधे र्वीर्यं भार्गवोऽयं यदाच्छिनत्॥ ४३.४० ॥  
  
तद्वै सहस्रं बाहूनां हेमतालवनं यथा।  
यत्रापवस्तु सङ्क्रुद्धो ह्यर्जुनं शप्तवान् प्रभुः॥ ४३.४१ ॥  
  
यस्माद्वनं प्रदग्धं वै विश्रुतं मम हैहय।  
तस्मात्ते दुष्करं कर्म्म कृतमन्यो हरिष्यति॥ ४३.४२ ॥  
  
छित्वा बाहुसहस्रन्ते प्रथमन्तरसा बली।  
तपस्वी ब्राह्मणश्च त्वां सवधिष्यति भार्गवः॥ ४३.४३ ॥  
  
सूत उवाच।  
तस्य रामस्तदा त्वासीन् मृत्युः शापेन धीमता।  
वरश्चैवन्तु राजर्षेः स्वयमेव वृतः पुरा॥ ४३.४४ ॥  
  
तस्य पुत्रशतं त्वासीत् पञ्च पत्र महारथाः।  
कृतास्त्रा बलिनः शूरा धर्म्मात्मानो महाबलाः॥ ४३.४५ ॥  
  
शूरसेनश्च शूरश्च धृष्टः क्रोष्टुस्तथैव च।  
जयध्वजश्च वैकर्ता अवन्तिश्च विशाम्पते॥ ४३.४६ ॥  
  
जयध्वजस्य पुत्रस्तु तालजङ्घो महाबलः।  
तस्य पुत्रशतान्येव तालजङ्घा इति श्रुताः॥ ४३.४७ ॥  
  
तेषां पञ्च कुलाख्याताः हैहयानां माहत्मनाम्।  
वीतिहोत्राश्च शार्याता भोजाश्च वन्तयस्तथा॥ ४३.४८ ॥  
  
कुण्डिकेराश्च विक्रान्ता स्तालजङ्घा स्तथैव च।  
वीतिहोत्रसुतश्चापि आनर्तो नाम वीर्य्यवान्॥  
दुर्जेयस्तस्य पुत्रस्तु बभूवामित्रकर्शनः॥ ४३.४९ ॥  
  
सद्भावेन महाराज! प्रजा धर्मेण पालयन्।  
कार्तवीर्यार्जुनो नाम राजा बाहुसहस्रवान्॥ ४३.५० ॥  
  
येन सागरपर्यन्ता धनुषा निर्जिता मही।  
यस्तस्य कीर्तयेन्नाम कल्यमुत्थाय मानवः॥ ४३.५१ ॥  
  
न तस्य वित्तनाशः स्यान्नष्टञ्च लभते पुनः।  
कार्त्तवीर्यस्य यो जन्म कथयेदिह धीमतः॥  
यथावत् स्विष्टपूतात्मा स्वर्गलोके महीयते॥ ४३.५२ ॥