---
title: १७७

---
कालनेमिवृत्तान्तवर्णनम्।  
  
मत्स्य उवाच।  
दानवानामनीकेषु कालनेमिर्महासुरः।  
विवर्द्धितमहातेजास्तपान्ते जलदो यथा ॥ १७७.१  
  
तं त्रैलोक्यान्तरगतं दृष्ट्वा ते दानवेश्वराः।  
उत्तस्थुरपरिश्रान्ताः पीत्वामृतमनुत्तमम् ॥ १७७.२  
  
ते वीतभयसन्त्रासा मयतारपुरोगमाः।  
तारकामयसङ्ग्रामे सततं जितकाशिनः ॥ १७७.३  
  
रेजुरायोधनगता दानवाः युद्धकाङ्क्षिणः।  
मन्त्रमभ्यसतान्तेषां व्यूहञ्च परिधावताम्॥ १७७.४  
  
प्रेक्षताञ्चाभवत् प्रीतिर्दानवं कालनेमिनम्।  
ये तु तत्र मयस्यासन् मुख्या युद्धपुरःसराः ॥ १७७.५  
  
ते तु सर्वे भयन्त्यक्त्वा हृष्टा योद्धुमुपस्थिताः।  
मयस्तारो वराहश्च हयग्रीवश्च वीर्यवान् ॥ १७७.६  
  
विप्रचित्तिसुतः श्वेनः खरलम्बावुभावपि।  
अरिष्टो बलिपुत्रश्च किशोराख्यस्तथैव च ॥ १७७.७  
  
स्वर्भानुश्चामर प्रख्यो वक्त्रयोधी महासुरः।  
एतेऽस्त्रवेदिनः सर्वे सर्वे तपसि सुस्थिताः ॥ १७७.८  
  
दानवाः कृतिनो जग्मुः कालनेमिं तमुद्धतम्।  
ते गदाभिर्भुशुण्डीभिश्चक्रैरथ परश्वधैः ॥ १७७.९  
  
कालकल्पैश्च मुसलैः क्षेपणीयैश्च मुद्गरैः।  
अश्मभिश्चाद्रिसदृशैः गण्डशैलैश्च दारुणैः ॥ १७७.१०  
  
पट्टिशैर्भिन्दिपालैश्च परिघैश्चोत्तमायसैः।  
घातनीभिः सुगुर्वीभिः शतघ्नीभिस्तथैव च ॥ १७७.११  
  
युगैर्यन्त्रैश्च निर्मुक्तैर्मार्गणैरुग्रताडितैः।  
दौर्भिश्चायतदीप्तैश्च प्रासैः पाशैश्च मूर्च्छनैः ॥ १७७.१२  
  
भुजङ्गवक्त्रैर्लेलिहानैर्विसर्पद्भिश्च सायकैः।  
वज्रैः प्रहरणीयैश्च दीव्यमानैश्च तोमरैः ॥ १७७.१३  
  
विकोशैरसिभिस्तीक्ष्णैः शूलैश्च शितनिर्मलैः।  
दैत्याः सन्दीप्तमनसः प्रगृहीतशरासनाः ॥ १७७.१४  
  
ततः पुरस्कृत्य तदा कालनेमिं महाहवे।  
सा दीप्तशस्तप्रवरा दैत्यानां रुरुचे चमूः ॥ १७७.१५  
  
द्यौर्निमीलितसर्वाङ्ग घना नीलाम्बुदागमे।  
देवतानामपि चमूः मुमुदे शक्रपालिता ॥ १७७.१६  
  
उपेता सितकृष्णाभ्यां ताराभ्यां चन्द्रसूर्ययोः।  
वायुवेगवती सौम्या तारागणपताकिनी ॥ १७७.१७  
  
तोयदाविद्धवसना ग्रहनक्षत्रहासिनी।  
यमेन्द्रवरुणैर्गुप्ता धनदेव च धीमता ॥ १७७.१८  
  
सम्प्रदीप्ताग्नि नयना नारायण परायणा।  
सा समुद्रौघसदृशी दिव्या देवमहाचमूः ॥ १७७.१९  
  
रराजास्त्रवती भीमा यक्षगन्धर्व शालिनी।  
तयोश्चम्वोस्तदानीन्तु बभूव स समागमः ॥ १७७.२०  
  
द्यावापृथिव्योः संयोगो यथा स्याद्युगपर्यये।  
तद्युद्धमभवद् घोरं देवदानवसङ्कलम् ॥ १७७.२१  
  
क्षमा पराक्रमपरं दर्पस्य विनयस्य च।  
निश्चक्रमुर्बलाभ्यान्तु भीमास्तत्र सुरासुराः ॥ १७७.२२  
  
पूर्वा पराभ्यां संरब्धाः सागराभ्यामिवाम्बुदाः।  
ताभ्यां बलाभ्यां सन्दृष्टाश्चेरुस्ते देवदानवाः ॥ १७७.२३  
  
वनाभ्यां पार्वतीयाभ्यां पुष्पिताभ्यां यथा गजाः।  
समाजघ्नुस्ततोभेरीः शङ्खान्दध्मुरनेकशः ॥ १७७.२४  
  
स शब्दोद्यां भुवं खञ्च दिशश्च समपूरयत्।  
ज्याघात तलनिर्घोषो धनुषां कूजितानि च ॥ १७७.२५  
  
दुन्दुभीनाञ्च निनदो दैत्यमन्तर्दधुः स्वनम्।  
तेऽन्योन्यमभिसम्पेतुः पातयन्तः परस्परम् ॥ १७७.२६  
  
बभञ्जुर्बाहुभिर्बाहून् द्वन्द्वमन्ये युयुत्सवः।  
देवास्तु चाशनिं घोरं परिघांश्चोत्तमायसान् ॥ १७७.२७  
  
निस्त्रिंशान् ससृजुः सङ्ख्ये गदागुर्वीश्च दानवाः।  
गदानिपातैर्भग्नाङ्गा बाणैश्च शकलीकृताः ॥ १७७.२८  
  
परिपेतुर्भृशं केचित् पुनः केचित्तु जघ्निरे।  
ततो रथैः सतुरगैः र्विमानैश्चाशुगामिभिः ॥ १७७.२९  
  
समीयुस्ते सुसंरब्धा रोषादन्योन्यमाहवे।  
संवर्तमानाः समरे सन्दष्टौष्ठ पुटाननाः ॥ १७७.३०  
  
रथारथैर्निरुध्यन्ते पादाताश्च पदातिभिः।  
तेषां रथानान्तुमुलः स शब्दः शब्दवाहिनाम् ॥ १७७.३१  
  
नभोनभश्च हि यथा नभस्यैर्जलदस्वनैः।  
बभञ्जुस्तु रथान् केचित् केचित् सम्पाटितारथैः ॥ १७७.३२  
  
सम्बाधमन्ये सम्प्राप्य न शेकुश्चलितुं रथान्।  
अन्योन्यमन्ये समरे दोर्भ्यामुत्क्षिप्य दंशिताः ॥ १७७.३३  
  
  
संह्रादमानाभरणा जघ्नुस्तत्रापि चर्मिणः।  
अस्त्रैरन्ये विनिर्भिन्ना वेमू रक्तं हतायुधि॥ १७७.३४  
  
क्षरज्जलानां सदृशाः जलदानां समागमे।  
तैरस्त्रशस्त्रग्रथितं क्षिप्तोत्क्षिप्तगदाविलम् ॥ १७७.३५  
  
देवदानव सङ्क्षुब्धं सङ्कुलं युद्धमाबभौ।  
तद्दानव महामेघं देवायुध विराजितम् ॥ १७७.३६  
  
अन्योन्यबाणवर्षेण युद्धदुर्दिनमाबभौ।  
एतस्मिन्नन्तरे क्रुद्धः कालनेमिः स दानवः ॥ १७७.३७  
  
व्यवर्धत समुद्रौघैः पूर्यमाण इवाम्बुदः।  
तस्य विद्युच्चलापीडैः प्रदीप्त शनिवर्षिणः ॥ १७७.३८  
  
गात्रैर्नागगिरिप्रख्या विनिपेतुर्बलाहकाः  
क्रोधान्निश्वसतस्तस्य भ्रूभेद स्वेदवर्षिणः ॥ १७७.३९  
  
साग्निस्फुलिङ्गप्रतता मुखान्निष्पेतुरर्चिषः।  
तिर्यगूर्ध्वञ्च गगने ववृधुस्तस्य बाहवः॥ १७७.४०  
  
पर्वतादिव निष्क्रान्ताः पञ्चास्या इव पन्नगाः।  
सोऽस्त्रजालैर्बहुविधैर्धनुभिः परिघैरपि ॥ १७७.४१  
  
दिव्यमाकाशमावव्रे पर्वतैरुच्छ्रितैरिव।  
सोऽनिलोद्धूतवसनस्तस्थौ सङ्ग्रामलालसः ॥ १७७.४२  
  
सन्ध्या तपग्रस्तशिलः साक्षान्मेरुरिवाचलः।  
ऊरुवेग प्रमथितैः शैलश्रृङ्गाग्र पादपैः ॥ १७७.४३  
  
अपातयद् देवगणान् वज्रेणेव महागिरीन्।  
बहुभिः शस्त्रनिस्त्रिंश्छिन्नभिन्न शिरोरुहाः ॥ १७७.४४  
  
न शेकुश्चलितुं देवाः कालनेमिहता युधि।  
मुष्टिभिर्निहताः केचित् केचित्तु विदलीकृताः ॥ १७७.४५  
  
यक्षगन्धर्व पतयः पेतुः सह महोरगैः।  
तेन वित्रासिता देवाः समरे कालनेमिना ॥ १७७.४६  
  
न शेकुर्यत्नवन्तोऽपि यत्नं कर्तुं विचेतसः।  
तेन शक्रः सहस्राक्षः स्पन्दितः शरबन्धनैः ॥ १७७.४७  
  
ऐरावतगतः सङ्ख्ये चलितुं न शशाक ह।  
निर्जलाम्भोद सदृशो निर्जलार्णव सप्रभः ॥ १७७.४८  
  
निर्व्यापारः कृतस्तेन विपाशो वरुणो मृधे।  
रणो वैश्रवणस्तेन परिघैः कामरूपिणा॥ १७७.४९  
  
वित्तदोऽपि कृतः सङ्ख्ये निर्जितः कालनेमिना।  
यमः सर्वहरस्तेन मृत्युप्रहरणे रणे ॥ १७७.५०  
  
याम्यामवस्थां सन्त्यज्य भीतः स्वन्दिशमाविशत्।  
स लोकपालानुत्सार्य कृत्वा तेषाञ्च कर्म्म तत् ॥ १७७.५१  
  
दिक्षु सर्वासु देहं स्वं चतुर्धा विदधे तदा।  
स नक्षत्र पथड्गत्वा दिव्यं स्वर्भानुदर्शनम् ॥ १७७.५२  
  
जहार लक्ष्मीं सोमस्य तं चास्य विषयं महत्।  
चालयामास दीप्ताशं स्वर्गद्वारात् स भास्करम् ॥ १७७.५३  
  
सायनञ्चास्य विषयं जहार दिनकर्म्म च।  
सोऽग्ने देवमुखं दृष्ट्वा चकारात्म मुखाश्रयम् ॥ १७७.५४  
  
वायुञ्च तरसा जित्वा चकारात्म वशानुगम्।  
स समुद्रान् समानीय सर्वाश्च सरितो बलात् ॥ १७७.५५  
  
चकारात्ममुखे वीर्याद्देहभूताश्च सिन्धवः।  
अपः स्ववशगाः कृत्वा दिविजा याश्च भूमिजाः ॥ १७७.५६  
  
स स्वयम्भुवि वा भाति महाभूत पतिर्यथा।  
सर्वलोकमयो दैत्यः सर्वभूत भयावहः ॥ १७७.५७  
  
स लोकपालैकवपुश्चन्द्रादित्य ग्रहात्मवान्।  
स्तापयामास जगतीं सुगुप्तां धरणीधरैः ॥ १७७.५८  
  
पावकानिलसम्पातो रराज युधि दानवः।  
पारमेष्ठ्ये स्थितः स्थाने लोकानां प्रभवोपमे ।  
तं तुष्टुवुर्दैत्यगणा देवा इव पितामहम् ॥ १७७.५९