---
title: १७३

---
दैत्यसैन्यविस्तारवर्णनम्।  
मत्स्य उवाच।  
ततो भयं विष्णुवचः श्रुत्वा दैत्याश्च दानवाः।  
उद्योग विपुलं चक्रुर्युद्धाय विजयाय च ॥ १७३.१ ॥  
  
मयस्तु काञ्चनमयं त्रिनल्वायतमक्षयम्।  
चतुश्चक्रं सुविपुलं सुकल्पित महायुगम् ॥ १७३.२ ॥  
  
किङ्किणीजालनिर्घोषं द्वीपिचर्मपरिष्कृतम्।  
रुचिरं रत्नजालैश्च हेमजालैश्च शोभितम् ॥ १७३.३ ॥  
  
ईहामृगगणाकीर्णं पक्षिपङ्क्ति विराजितम्।  
दिव्यास्त्रतूणीरधरं पयोधर विनादितम् ॥ १७३.४ ॥  
  
स्वक्षं रथवरोदारं सूपस्थं गगनोपमम्।  
गदापरिघसम्पूर्णं मूर्तिमन्तमिवार्णवम् ॥ १७३.५ ॥  
  
हेमकेयूरवलयं स्वर्णमण्डल कूवरम्।  
सपताक ध्वजोपेतं सादित्यमिव मन्दरम् ॥ १७३.६ ॥  
  
गजेन्द्रा भोगवपुषं क्वचित् केसरि वर्चसम्।  
युक्तमृक्षसहस्रेण समृद्धाम्बुद नादितम् ॥ १७३.७ ॥  
  
दीप्तमाकाशगं दिव्यं रथं पररथारुजम्।  
अध्यतिष्ठद्रणाकाङ्क्षी मेरुं दीप्तमिवांशुमान् ॥ १७३.८ ॥  
  
तारमुत्क्रोशविस्तारं सर्वं हेममयं रथम्।  
शैलाकारमसम्बाधं नीलाञ्जन च योपमम् ॥ १७३.९ ॥  
  
कार्ष्णायसमयं दिव्यं लोहेषा बद्ध कूबरम्।  
तिमिरोद्गारि किरणं गर्जन्तमिव तोयदम् ॥ १७३.१० ॥  
  
लोहजालेन महता सगवाक्षेण दंशितम्।  
आयसैः परिधैः पूर्णं क्षेपणीयैश्च मुद्गरैः ॥ १७३.११ ॥  
  
प्रासैः पाशैश्च विततैर्नर संयुक्त कण्टकैः।  
शोभितं त्रासयानैश्च तोमरैश्च परश्वधैः ॥ १७३.१२ ॥  
  
उद्यन्तं द्विषतां हेतोर्द्वितीयमिव मन्दरम्।  
युक्तं खरसहस्रेण सोऽध्यारोहद्रथोत्तमम् ॥ १७३.१३ ॥  
  
विरोचनस्तु सङ्क्रुद्धो गदापाणिरवस्थितः।  
प्रमुखे तस्य सैन्यस्य दीप्तग्रह इवाचलः ॥ १७३.१४ ॥  
  
युक्तं रथसहस्रेण हयग्रीवस्तु दानवः।  
स्यन्दनं वाहयामास सपत्नानीक मर्दनः ॥ १७३.१५ ॥  
  
व्यायतं किष्कु साहस्रं धनुर्विस्फारयन्महत्।  
वाराहः प्रमुखे तस्थौ सप्ररोह इवाचलः ॥ १७३.१६ ॥  
  
खरस्तु विक्षरन्दर्पान्नेत्राभ्यां रोषजं जलम्।  
स्फुरद्दन्तोष्ठ नयनं सङ्ग्रामं सोऽभ्यकाङ्क्षत ॥ १७३.१७ ॥  
  
त्वष्टा त्वष्टगजं घोरं यानमास्थाय दानवः।  
व्यूहितुं दानवव्यूहं परिचक्राम वीर्यवान् ॥ १७३.१८ ॥  
  
विप्रचित्ति वपुश्चैव श्वेत कुण्डल भूषणः।  
श्वेतः श्वेतप्रतीकाशो युद्धायाभिमुखे स्थितः ॥ १७३.१९ ॥  
  
अरिष्टो बलिपुत्रश्च वरिष्ठाद्रि शिलायुधः।  
युद्धायाभिमुखस्तस्थौ धराधर विकम्पनः ॥ १७३.२० ॥  
  
किशोरस्त्वभिसङ्घर्षात् किशोर इति चोदितः।  
सबला दानवाश्चैव सन्नह्यन्ते यताक्रमम् ॥ १७३.२१ ॥  
  
अभवद्दैत्यसैन्यस्य मध्ये रविरिवोदितः।  
लम्बस्तु नवमेघाभः प्रलम्बाम्बर भूषणः ॥ १७३.२२ ॥  
  
दैत्यव्यूहगतो भाति सनीहार इवांशुमान्।  
स्वर्भानुरास्ययोधी तु दशनौष्ठे क्षणायुधः ॥ १७३.२३ ॥  
  
हसंस्तिष्ठति दैत्यानां प्रमुखे स महाग्रहः।  
अन्ये हयगतास्तत्र गजस्कन्धगताः परे ॥ १७३.२४ ॥  
  
सिंहव्याघ्रगताश्चान्ये वराहर्क्षेषु चापरे।  
केचित् खरोष्ट्रयातारः केचिच्छ्वापदवाहनाः ॥ १७३.२५ ॥  
  
पतिनस्त्वपरे दैत्या भीषणा विकृताननाः।  
एकपादार्द्धपादाश्च ननृतुर्युद्दकाङ्क्षिणः ॥ १७३.२६ ॥  
  
आस्फोटयन्तो बहवः क्ष्वेडन्तश्च तथापरे।  
हृष्टशार्दूलनिर्घोषा नेदुर्दानव पुङ्गवाः ॥ १७३.२७ ॥  
  
ते गदापरिघैरुग्रैः शिलामुसलपाणयः।  
बाहुभिः परिघाकारैस्तर्जयन्तिस्म देवताः ॥ १७३.२८ ॥  
  
पाशैः प्रासैश्च परिघैस्तोमराङ्कुश पट्टिशैः।  
चिक्रीडुस्ते शतघ्नीभिः शतधारैश्च मुद्गरैः ॥ १७३.२९ ॥  
  
गण्डशैलैश्च शैलैश्च परिघैश्चोत्तमायसैः।  
चक्रैश्च दैत्यप्रवरा श्चक्रुरानन्दितं बलम् ॥ १७३.३० ॥  
  
एतद्दानवसैन्यं तत्सर्वं युद्ध मदोत्कटम्।  
देवानभिमुखे तस्थौ मेघानीकमिवोद्धतम् ॥ १७३.३१ ॥  
  
तदद्भुतं दैत्यसहस्रगाढं वाय्वग्नि शैलाम्बुद तोयकल्पम्।  
बलं रणौघाभ्युदयेऽभ्युदीर्णं युयुत्सयोन्मत्तमिवावभासे ॥ १७३.३२ ॥