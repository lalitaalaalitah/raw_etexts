---
title: १६२

---
नरसिंहमाहात्म्यवर्णनम्।  
  
सूत उवाच।  
ततो दृष्ट्वा महात्मानं कालचक्रमिवागतम्।  
नरसिंह वपुञ्छन्नं भस्मच्छन्नमिवानलम् ॥ १६२.१  
  
हिरण्यकशिपोः पुत्रः प्रह्लादो नाम वीर्यवान्।  
दिव्येन चक्षुषा सिंहमपश्यद्देवमागतम् ॥ १६२.२  
  
तं दृष्ट्वा रुक्मशैलाभमपूर्वान्तनुमाश्रितम्।  
विस्मिता दानवाः सर्वे हिरण्यकशिपुश्च सः ॥ १६२.३  
  
प्रह्लाद उवाच।  
महाबाहो! महाराज! दैत्यानामादिसम्भव।  
न श्रुतं न च नो दृष्टं नारसिंहमिदं वपुः ॥ १६२.४  
  
अव्यक्तप्रभवन्दिव्यं किमिदं रूपमागतम्।  
दैत्यान्तकरणं घोरं संशतीव मनो मम ॥ १६२.५  
  
अस्य देवाः शरीरस्थाः सागराः सरितश्च याः।  
हिमवान्पारियात्रश्च ये चान्ये कुलपर्वताः ॥ १६२.६  
  
चन्द्रमाश्च सनक्षत्रैरादित्यैर्वसुभिः सह।  
धनदो वरुणश्चैव यमः शक्रः शचीपतिः ॥ १६२.७  
  
मरुतो देवगन्धर्वा ऋषयश्च तपोधनाः।  
नागा यक्षाः पिशाचाश्च राक्षसा भीमविक्रमाः ॥ १६२.८  
  
ब्रह्मा देवः पशुपतिर्ललाटस्था भ्रमन्ति वै।  
स्थावराणि च सर्वाणि जङ्घमानि तथैव च॥ १६२.९  
  
भवांश्च सहितोऽस्माभिः सर्वैर्देवगणैर्वृतः।  
विमानशतसङ्कीर्णा तथैव भवतः सभा ॥ १६२.१०  
  
सर्वं त्रिभुवनं राजन्! लोकधर्माश्च शाश्वताः।  
दृश्यन्ते नारसिंहेऽस्मिस्तथेदमखिलं जगत् ॥ १६२.११  
  
प्रजापतिश्चात्र मनुर्महात्मा ग्रहश्च योगश्च महीरुहाश्च।  
उत्पातकालश्च धृतिर्मतिश्च रतिश्च सत्यञ्च तपो दमश्च ॥ १६२.१२  
  
सनत्कुमारश्च महानुभावो विश्वे च देवा ऋषयश्च सर्वे।  
क्रोधश्च कामश्च तथैव हर्षो धर्म्मश्च मोहः पितरश्च सर्वे ॥ १६२.१३  
  
प्रह्लादस्य वचः श्रुत्वा हिरण्यकशिपुः प्रभुः।  
उवाच दानवान् सर्वान् गणांश्च स गणाधिपः ॥ १६२.१४  
  
मृगेन्द्रो गृह्यतामेष अपूर्वं सत्वमास्थितः।  
यदि वा संशयः कश्चिद् वध्यतां वनगोचरः ॥ १६२.१५  
  
ते दानवगणाः सर्वे मृगेन्द्रं भीमविक्रमम्।  
परिक्षिपन्तो मुदिता त्रासयामासु रोजसा ॥ १६२.१६  
  
सिंहनादं विमुच्याथ नरसिंहो महाबलः।  
बभञ्ज तां सभां सर्वां व्यादितास्य इवान्तकः १६२.१७  
  
सभायां भज्यमानायां हिरण्यकशिपुः स्वयम्।  
चिक्षेप शस्त्राणि सिंहस्य रोषाद्व्याकुललोचनः ॥ १६२.१८  
  
सर्वास्त्राणामथ ज्येष्ठं दण्डमस्त्रं सुदारुणम्।  
कालचक्रं तथा घोरं विष्णुचक्रं तथा परम् ॥ १६२.१९  
  
पैतामहं तथात्युग्रं त्रैलोक्य दहनं महत्।  
विचित्रामशीनीञ्चैव शुष्कार्द्रं चाशनिद्वयम् ॥ १६२.२०  
  
रौद्रं तथोग्रं शूलञ्च कङ्कालं मुसलं तथा।  
मोहनं शोषणं चैव सन्तापन विलापनम् ॥ १६२.२१  
  
वायव्यं मथनं चैव कापालमथ कैङ्करम्।  
तथा प्रतिहतां शक्तिं क्रौञ्चमस्त्रं तथैव च ॥ १६२.२२  
  
अस्त्रं ब्रह्मशिरश्चैव सोमास्त्रं शिशिरं तथा।  
कम्पनं शतनञ्चैव त्वाष्ट्रञ्चैव सुभैरवम्॥ १६२.२३  
  
कालमुद्गरमक्षोभ्यं तपनञ्च महाबलम्।  
संवर्तनं मादनञ्च तथा मायाधरं परम् ॥ १६२.२४  
  
गान्धर्वमस्त्रं दयितमसिरत्नं च नन्दकम्।  
प्रस्वापनं प्रमथनं वारुणं चास्त्रमुत्तमम्।  
अस्त्रं पाशुपतञ्चैव यस्याप्रतिहता गतिः ॥ १६२.२५  
  
अस्त्रं हयशिरश्चैव ब्राह्ममस्त्रं तथैव च।  
नारायणास्त्रमैन्द्रञ्च सार्पमस्त्रं तथाद्भुतम् ॥ १६२.२६  
  
पैशाचमस्त्रमजितं शोषदं शामनं तथा।  
महाबलं भावनं च प्रस्थापनविकम्पने ॥ १६२.२७  
  
एतान्यस्त्राणि दिव्यानि हिरण्यकशिपुस्तदा।  
असृजन्नरसिंहस्य दीप्तस्याग्नेरिवाहुतिम् ॥ १६२.२८  
  
अस्त्रैः प्रज्वलितैः सिंहमावृणोदसुरोत्तमाः।  
विवस्वान् धर्म्मसमये हिमवन्तमिवांशुभिः ॥ १६२.२९  
  
स ह्यमर्षानिलोद्धूतो दैत्यानां सैन्यसागरः।  
क्षणेन प्लावयामास मैनाकमिव सागरः ॥ १६२.३०  
  
प्रासैः पाशैश्च खङ्गैश्च गदाभिर्मुसलैस्तथा।  
वज्रैरशनिभिश्चैव साग्निभिश्च महाद्रुमैः ॥ १६२.३१  
  
मुद्गरैर्भिन्दिपालैश्च शिलोलूखल पर्वतै।  
शतघ्नीभिश्च दीप्ताभिर्दण्डैरपि सुदारुणैः ॥ १६२.३२  
  
ते दानवाः पाशगृहीतहस्ता महेन्द्र तुल्याशनि वज्रवेगाः।  
समन्ततोऽभ्युद्यत-बाहुकायाः स्थितास्त्रिशीर्षा इव नागपाशाः ॥ १६२.३३  
  
सुवर्णमालाकुलभूषिताङ्गाः पीतांशुका भोगविभाविताङ्गाः।  
मुक्तावली दाम सनाथ कक्षा हंसा इवा भान्ति विशालपक्षाः ॥ १६२.३४  
  
तेषां तु वायुप्रतिमौजसां वै केयूर मौली वलयोत्कटानाम्।  
तान्युत्तमाङ्गान्यभितो विभान्ति प्रभात सूर्यांशु समप्रभाणि ॥ १६२.३५  
  
क्षिपद्भिरुग्रैर्ज्वलितैर्महाबलैर्महास्त्रपूगैः सुसमावृतो बभौ।  
गिरिर्यथा सन्ततवर्षिभिर्घनैः कृतान्धकारान्तर कन्दरो द्रुमैः ॥ १६२.३६  
  
तैर्हन्यमानोऽपि महास्त्रजालैर्महाबलैर्दैत्यगणैः समेतैः।  
नाकम्पताजौ भगवान् प्रताप स्थितप्रकृत्या हिमवानिवाचलः ॥ १६२.३७  
  
सन्त्रासितास्तेन नृसिंहरूपिणा दितेः सुताः पावक तुल्य तेजसा।  
भयाद्विचेलुः पवनोद्धुताङ्गा यथोर्मयः सागर वारि सम्भवाः ॥ १६२.३८