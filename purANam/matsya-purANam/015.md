---
title: ०१५

---
पितृवंशानुकीर्त्तनम्।  
  
सूत उवाच।  
विभ्राजा नाम चान्येतु दिवि सन्ति सुवर्चसः।  
लोका बर्हिषदो यत्र पितरः सन्ति सुव्रताः॥ १५.१ ॥  
  
यत्र बर्हिण युक्तानि विमानानि सहस्रशः।  
सङ्कल्प्य बर्हिषो यत्र तिष्ठन्ति फलदायिनः॥ १५.२ ॥  
  
यत्राभ्युदय शालासु मोदन्ते श्राद्धदायिनः।  
यांश्च देवासुरगणा गन्धर्वाप्सरसां गणाः॥ १५.३ ॥  
  
यक्षरक्षोगणाश्चैव यजन्ति दिवि देवताः।  
पुलस्त्यपुत्राः शतशस्तपोयोगसमन्विताः॥ १५.४ ॥  
  
महात्मानो महाभागा भक्तानामभयप्रदाः।  
एतेषां पीवरी कन्या मानसी दिविविश्रुता॥ १५.५ ॥  
  
योगिनी योगमाता च तपश्चक्रे सुदारुणम्।  
प्रसन्नो भगवांस्तस्या वरं वव्रे तु सा हरेः॥ १५.६ ॥  
  
योगवन्तं सुरूपञ्च भर्तारं विजितेन्द्रियम्।  
देहि देव! प्रसन्नस्त्वं पतिं मे वदताम्वरम्॥ १५.७ ॥  
  
उवाच देवो भविता व्यासपुत्रो यदा शुकः।  
भविता तस्य भार्यात्वं योगाचार्यस्य सुव्रते॥ १५.८ ॥  
  
भविष्यति च ते कन्या कृत्वी नाम च योगिनी।  
पाञ्चालाधिपतेर्देया मानुष्यस्य त्वया तदा॥ १५.९ ॥  
  
जननी ब्रह्मदत्तस्य योगसिद्धा च गौस्मृता।  
कृष्णोगौरः प्रभुः शम्भुर्भविष्यन्ति च ते सुताः॥ १५.१० ॥  
  
महात्मानो महाभागा गमिष्यन्ति परम्पदम्।  
तानुत्पाद्यपुनर्योगात्सवरा मोक्षमेष्यसि॥ १५.११ ॥  
  
सुमूर्त्तिमन्तः पितरो वशिष्ठस्य सुता स्मृताः।  
नाम्ना तु मानसाः सर्वे सर्वे ते धर्म्ममूर्त्तयः॥ १५.१३ ॥  
  
ज्योतिर्भासिषु लोकेषु ये वसन्ति दिवः परम्।  
विराजमानाः क्रीडन्ति यत्र ते श्राद्धदायिनः॥ १५.१४ ॥  
  
सर्वकाम समृद्वेषु विमानेष्वपिपादजाः।  
किं पुनः श्राद्धदा विप्र भक्तिमन्तः क्रियान्विताः॥ १५.१५ ॥  
  
गौर्नाम कन्या येषान्तु मानसी दिवि राजते।  
शुकस्य दयिता पत्नी साध्यानां कीर्त्तिवर्द्धिनी॥ १५.१६ ॥  
  
मरीचिगर्भा नाम्ना तु लोका मार्तण्डमण्डले।  
पितरो यत्र तिष्ठन्ति हविष्यन्तोऽङ्गिरः सुताः॥ १५.१७ ॥  
  
तीर्थ श्राद्धप्रदायान्ति ये च क्षत्रियसत्तमाः।  
राज्ञान्तु पितरस्ते वै स्वर्ग मोक्ष फलप्रदाः॥ १५.१८ ॥  
  
एतेषां मानसी कन्या यशोदा लोकविश्रुता।  
पत्नी ह्यंशुमतः श्रेष्ठा स्नुपा पञ्चजनस्य च॥ १५.१९ ॥  
  
जनन्यथ दिलीपस्य भगीरथपितामही।  
लोकाः कामदुघानाम कामभोगफलप्रदाः॥ १५.२० ॥  
  
सुस्वधा नाम पितरो यत्र तिष्ठन्ति सुव्रताः।  
आज्यपा नाम लोकेषु कर्दमस्य प्रजापतेः॥ १५.२१ ॥  
  
पुलहाङ्गज दायादा वैश्यास्तान् भावयन्ति च।  
यत्र श्राद्धकृताः सर्वे पश्यन्ति युगपद् गताः॥ १५.२२ ॥  
  
मातृ भ्रातृ पितृष्वसृ सखि सम्बन्धि बान्धवान्।  
अपिजन्मायुतैर्द्रृष्टाननुभूतान्सहस्रशः॥ १५.२३ ॥  
  
एतेषां मानसी कन्या विरजा नाम विश्रुता।  
या पत्नी नहुषस्यासीद्ययातेर्जननी तथा॥ १५.२४ ॥  
  
एकाष्टकाऽभवत् पश्चाद् ब्रह्मलोके गता सती।  
त्रय एते गणाः प्रोक्ताश्चतुर्थन्तु वदाम्यतः॥ १५.२५ ॥  
  
लोकास्तु मानसा नाम ब्रह्माण्डोपरि संस्थिताः।  
येषान्नु मानसी कन्या नर्मदा नाम विश्रुता॥ १५.२६ ॥  
  
सोमपा नाम पितरो यत्र तिष्ठन्ति शाश्वताः।  
कृत्वा सृष्ट्यादिकं सर्वं मानसे साम्प्रतं स्थिताः॥ १५.२७ ॥  
  
नर्मदा नाम तेषान्तु कन्या तोयवहासरित्।  
भूतानि या पावयति दक्षिणापथगामिनी॥ १५.२८ ॥  
  
तेभ्यः सर्वे तु मनवः प्रजाः सर्गेषु निर्मिताः।  
ज्ञात्वा श्राद्धानि कुर्वन्ति धर्माभावेऽपि सर्वदा॥ १५.२९ ॥  
  
तेभ्य एव पुनः प्राप्तुं प्रसादाद्योगसन्ततिम्।  
पितॄणामादिसर्गे तु श्राद्धमेवविनिर्मितम्॥ १५.३० ॥  
  
सर्वेषां राजतं पात्रमथवा रजतान्वितम्।  
दत्तं स्वधा पुरोधाय पितॄन् प्रीणाति सर्वदा॥ १५.३१ ॥  
  
अग्नीषोमयमानान्तु कार्य्यमाप्यायनं बुधैः।  
अग्न्यभावेऽपि विप्रस्य पाणावापि जलेऽथवा॥ १५.३२ ॥  
  
अजाकर्णेऽश्वकर्णे वा गोष्ठे वा सलिलान्तिके।  
पितॄणामम्बरं स्थानं दक्षिणा दिक् प्रशस्यते॥ १५.३३ ॥  
  
प्राचीनावीतमुदकं तिलाः सव्याङ्गमेव च।  
दर्भा मांसं च पाठीनं गोक्षीरं मधुरा रसाः॥ १५.३४ ॥  
  
खड्‌ग लोहामिषमधु कुशश्यामाकशालयः।  
यवनीवारमुद्गेक्षु शुक्लपुष्पघृतानि च॥ १५.३५ ॥  
  
वल्लभानि प्रशस्तानि पितॄणामिहसर्वदा।  
द्वेष्याणि सम्प्रवक्ष्यामि श्राद्धे वर्ज्यानि यानि तु॥ १५.३६ ॥  
  
मसूरशणनिष्पावराजमाषकुसुम्भिकाः।  
पद्मबिल्वार्कधत्तूर पारिभद्राट्टरूषकाः॥ १५.३७ ॥  
  
न देयाः पितृकार्येषु पयश्चाजाविकं तथा।  
कोद्रवोदारचणकाः कपित्थं मधुकातसी॥ १५.३८ ॥  
  
एतान्यपि न देयानि पितृभ्यः प्रियमिच्छता।  
पितॄन् प्रीणाति यो भक्त्या ते पुनः प्रीणयन्ति तम्॥ १५.३९ ॥  
  
यच्छन्ति पितरः पुष्टिं स्वर्गारोग्यं प्रजाफलम्।  
देवकार्यादपि पुनः पितृकार्य्यं विशिष्यते॥ १५.४० ॥  
  
देवानाञ्चपितरः पूर्वमाप्यायनं स्मृतम्।  
शीघ्रप्रसादास्त्वक्रोधा निःशस्त्राः स्थिरसौहृदाः॥ १५.४१ ॥  
  
शान्तात्मानः शौचपराः सततं प्रियवादिनः।  
भक्तानुरक्ताः सुखदाः पितरः पूर्वदेवताः॥ १५.४२ ॥  
  
हविष्मतामाधिपत्ये श्राद्धदेवः स्मृतो रविः।  
एतद्वः सर्वमाख्यातं पितृवंशानुकीर्त्तनम्॥  
पुण्यं पवित्रमायुष्यं कीर्त्तनीयं सदा नृभिः॥ १५.४३ ॥