---
title: २५९

---
अतः परं प्रवक्ष्यामि देवाकारान् विशेषतः।  
दशतालः स्मृतो रामो बलिर्वैरोचनिस्तथा ॥ २५९.१  
  
वराहो नारसिंहश्च सप्ततालस्तु वामनः।  
मत्स्यकूर्मौ च निर्दिष्टौ यथा शोभं स्वयम्भुवा ॥ २५९.२  
  
अतः परं प्रवक्ष्यामि रुद्राद्याकारमुत्तमम्।  
स पीनोरुभुजस्कन्ध स्तप्तकाञ्चनसप्रभः ॥ २५९.३  
  
शुक्लोऽर्करश्मिसङ्घात श्चन्द्राङ्कितजटो विभुः।  
जटामुकुटधारी च द्व्यष्टवर्षाकृतिश्च सः ॥ २५९.४  
  
बाहुवारणहस्ताभो वृतजङ्घोरुमण्डलः।  
ऊद्‌र्ध्वकेशश्च कर्तव्यो दीर्घायतविलोचनः ॥ २५९.५  
  
व्याघ्रचर्मपरीधानः कटिसूत्र त्रयान्वितः।  
हारकेयूरसम्पन्नो भुजङ्गाभरणस्तथा ॥ २५९.६  
  
बाहवश्चापि कर्तव्या नानाभरणभूषिताः।  
पीनोरुगण्डफलकः कुण्डलाभ्यामलङ्कृतः ॥ २५९.७  
  
आजानुलम्बबाहुश्च सौम्यमूर्तिः सुशोभनः।  
खेटकं वामहस्ते तु शङ्खञ्चैव तु दक्षिणे ॥ २५९.८  
  
शक्तिं दण्डं त्रिशूलञ्च दक्षिणेषु निवेशयेत्।  
कपालं वामपर्श्वे तु नागं खट्वाङ्गमेव च ॥ २५९.९  
  
एकश्च वरदो हस्तस्तथाक्षवलयोऽपरः।  
वैशाखस्थानकं कृत्वा नृत्याभिनयसंस्थितः ॥ २५९.१०  
  
नृत्यन्दशभुजः कार्यो गजचर्मधरस्तथा।  
तथा त्रिपुरदाहे च बाहवः षोडशैव तु ॥ २५९.११  
  
शङ्खं चक्रं गदाशार्ङ्गं घण्टा तत्राधिका भवेत्।  
तथा धनुः पिनाकञ्च शरो विष्णुमयस्तथा ॥ २५९.१२  
  
चतुर्भुजोऽष्ट बाहुर्वा ज्ञानयोगेश्वरो मतः।  
तीक्ष्णनासाग्रदशनः करालवदनो महान् ॥ २५९.१३  
  
भैरवः शस्यते लोके प्रत्यायतनसंस्थितः।  
न मूलायतने कार्ये भैरवस्तु भयङ्करः ॥ २५९.१४  
  
नारसिंह वराहो वा तथान्येऽपि भयङ्कराः।  
नाधिकाङ्गां न हीनाङ्गां कर्तव्या देवताः क्वचित् ॥ २५९.१५  
  
स्वामिनं घातयेन्न्यूना करालवदना तथा।  
अधिका शिल्पिनं हन्यात् कृशा चैवार्थनाशिनी ॥ २५९.१६  
  
कृशोदरी तु दुर्भिक्षं निर्मांसा धननाशिनी।  
वक्रनासा तु दुःखाय सङ्क्षिप्ताङ्गी भयङ्करी ॥ २५९.१७  
  
चिपिटा दुःखशोकाय अनेत्रा नेत्रनाशिनी।  
दुःखदा हीनवक्त्रा तु पाणिपादकृशा तथा ॥ २५९.१८  
  
हीनाङ्गी हीनजङ्घा च भ्रमोन्मादकरी नृणाम्।  
शुष्कवक्त्रा तु राजानं कटिहीना च या भवेत् ॥ २५९.१९  
  
पाणिपादविहीनो यो जायते मारको महान्।  
जङ्घाजानुवीहिना च शत्रुकल्याणकारिणी ॥ २५९.२०  
  
पुत्रमित्रविनाशाय हीनवक्षस्थला तु या।  
सम्पूर्णावयवा या तु आयुर्लक्ष्मी प्रदा सदा ॥ २५९.२१  
  
एवं लक्षणमासाद्य कर्तव्यः परमेश्वरः।  
स्तूयमानः सुरैः सर्वैः समन्ताद्दर्शयेद् भवम् ॥ २५९.२२  
  
शक्रेण नन्दिना चैव महाकालेन शङ्करम्।  
प्रणता लोकपालास्तु पार्श्वे तु गणनायकाः ॥ २५९.२३  
  
नृत्यद्भृङ्गीरिटिश्चैव भूतवेतालसंवृताः।  
सर्वे हृष्टास्तु कर्तव्याः स्तुवन्तः परमेश्वरम् ॥ २५९.२४  
  
गन्धर्व विद्याधर किन्नराणामथाप्सरो गुह्यकनायकानाम्।  
गणैरनेकैः शतशो महेन्द्रैर्मुनिप्रवीरैरपि नम्यमानम्॥ २५९.२५  
  
धृताक्षसूत्रैः शतशः प्रबाल पुष्पोपहार प्रचयन्ददद्भिः।  
संस्तूयमानं भगवन्तमीड्यं नेत्रत्रयेणामरमर्त्यपूज्यम् ॥ २५९.२६