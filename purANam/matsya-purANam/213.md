---
title: २१३

---
सावित्र्युपाख्यानम्।  
सावित्र्युवाच।  
धर्मामर्मविधानज्ञ! सर्वधर्मप्रवर्त्तक!।  
त्वमेव जगतो नाथः प्रजासंयमनो यमः ॥ २१३.१ ॥  
  
कर्मणामनुरूपेण यस्माद्यमयसे प्रजा-।  
तस्माद्वै प्रोच्यसे देव! यम इत्येव नामतः ॥ २१३.२ ॥  
  
धर्मेणेमाः प्रजाः सर्वा यस्माद्रञ्जयसे प्रभो!।  
तस्मात्ते धर्मराजेति नाम सद्भिर्निगद्यते ॥ २१३.३ ॥  
  
सुकृतं दुष्कृतं चोभे पुरोधाय यदा जनाः।  
त्वत्सकाशं मृता यान्ति तस्मात्त्वं मृत्युरुच्यसे ॥ २१३.४ ॥  
  
कालं कलार्द्धं कलयन् सर्वेषां त्वं हि तिष्ठसि।  
तस्मात् कालेति ते नाम प्रोच्यते तत्त्वदर्शभिः ॥ २१३.५ ॥  
  
सर्वेषामेव भूतानां यस्मादन्तकरो महान्।  
तस्मात्त्वमन्तकः प्रोक्तः सर्वदेवैर्महाद्युते! ॥ २१३.६ ॥  
  
विवस्वतस्त्वं तनयः प्रथमं परिकीर्तितः।  
तस्माद्वैवस्वतो नाम्ना सर्वलोकेषु कथ्यते ॥ २१३.७ ॥  
  
आयुष्ये कर्मणि क्षीणे गृह्णासि प्रसभञ्जनम्।  
तदा त्वं कथ्यसे लोके सर्वप्राणिहरेति वै ॥ २१३.८ ॥  
  
तव प्रसादाद्देवेश! सङ्करो न प्रजायते।  
सतां सदा गतिर्देव! त्वमेव परिकीर्तितः ॥ २१३.९ ॥  
  
जगतोऽस्य जगन्नाथ! मर्यादापरिपालकः।  
पाहिमां त्रिदशश्रेष्ठ! दुःखितां शरणागताम्  
पितरौ च तथैवास्य राजपुत्रस्य दुःखितौ ॥ २१३.१० ॥  
  
यम उवाच।  
स्तवेन भक्त्या धर्मज्ञे! मया तुष्टेन सत्यवान्।  
तव भर्ता विमुक्तोऽयं लब्धकामा व्रजाबले! ॥ २१३.११ ॥  
  
राज्यं कृत्वा त्वया सार्द्धं वत्सराशीतिपञ्चकम्।  
नाकपृष्ठमथारुह्या त्रिदशैः सह रंस्यते॥ २१३.१२ ॥  
  
त्वयि पुत्रशतञ्चापि सत्यवान् जनयिष्यति।  
ते चापि सर्वे राजानः क्षत्रियास्त्रिदशोपमाः ॥ २१३.१३ ॥  
  
मुख्यास्त्वन्नाम पुत्राख्या भविष्यन्ति हि शाश्वताः।  
पितुश्च ते पुत्रशतं भविता तव मातरि ॥ २१३.१४ ॥  
  
मालव्यां मालवी नाम शाश्वताः पुत्रपौत्रिणः।  
भ्रातरस्ते भविष्यन्ति क्षत्रियास्त्रिदशोपमाः ॥ २१३.१५ ॥  
  
स्तोत्रेणानेन धर्मज्ञे! कल्पमुत्थाय यस्तु माम्।  
कीर्तयिष्यति तस्यापि दीर्घमायुर्भविष्यति ॥ २१३.१६ ॥  
  
एतावदुक्ता भगवान् यमस्तु प्रमुच्य तं राजसुतं महात्मा।  
अदर्शनं तत्र यमो जगाम कालेन सार्द्धं सह मृत्युना च ॥ २१३.१७ ॥