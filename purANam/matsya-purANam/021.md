---
title: ०२१

---
श्राद्धमाहात्म्ये पिपीलिकावहासवर्णनम् |  
  
ऋषय ऊचुः।  
कथं सत्वरुतज्ञोऽभूद् ब्रह्मदत्तो धरातले।  
तच्चाभवत् कस्य कुले चक्रवाक चतुष्टयम्॥ २१.१ ॥  
  
तस्मिन्नेवपुरे जातास्ते च चक्राह्वयास्तदा।  
वृद्धद्विजस्य दायादा विप्रा जातिस्मराः पुरा॥ २१.२ ॥  
  
धृतिमांस्तत्त्वदर्शी च विद्या चण्डस्तपोत्सुकः।  
नामतः कर्म्मतश्चैते सुदरिद्रस्य ते सुताः॥ २१.३ ॥  
  
तपसे बुद्धिरभवत्तदा तेषां द्विजन्मनाम्।  
यास्यामः परमां सिद्धिमित्यूचुस्ते द्विजोत्तमाः॥ २१.४ ॥  
  
ततस्तद्वचनं श्रुत्वा सुदरिद्रो महातपाः।  
उवाच दीनया वाचा किमेतदिति पुत्रकाः॥ २१.५ ॥  
  
अधर्म्म एष इति वः पिता तानभ्यवारयत्।  
वृद्धं पितरमुत्सृज्य दरिद्रं वनवासिनः॥ २१.६ ॥  
  
कोनुधर्मोऽत्रभवितामत्त्यगाद्‌ गतिरेव वा।  
ऊचुस्ते कल्पिता वृत्तिस्तवतात! वदस्व तत्॥ २१.७ ॥  
  
वित्तमेतत् पुरो राज्ञः स ते दास्यति पुष्कलम्।  
धनं ग्रामसहस्रापि प्रभाते पठतस्तव॥ २१.८ ॥  
  
ये विप्रमुख्याः कुरुजाङ्गलेषु दासास्तथा दासपुरे मृगाश्च।  
कालञ्जरे सप्त च चक्रवाका ये मानसे ते वयमत्र सिद्धाः॥ २१.९ ॥  
  
इत्युक्त्वा पितरं जग्मुस्ते वनं तपसे पुनः।  
वृद्धोऽपि राजभवनं जगामात्मार्थ सिद्धये॥ २१.१० ॥  
  
अनघो नाम वैभ्राजः पाञ्चालाधिपतिः पुरा।  
  
पुत्रार्थी देवदेवेशं हरिं नारायणं प्रभुम्॥ २१.११ ॥  
  
आराधयामास विभुं तीव्र व्रतपरायणः।  
ततः कालेन महता तुष्टस्तस्य जनार्दनः॥ २१.१२ ॥  
  
वरं वृणीष्व भद्रं ते हृदयेनेप्सितं नृप!  
एवमुक्तस्त देवेन वव्रे स वरमुत्तमम्॥ २१.१३ ॥  
  
पुत्रं मे देहि देवेश! महाबलपराक्रमम्।  
पारगं सर्वशास्त्राणां धार्मिकं योगिनां परम्॥ २१.१४ ॥  
  
सर्वसत्वरुतज्ञं मे देहि योगिनमात्मजम्।  
एवमस्त्विति विश्वात्मा तमाह परमेश्वरः॥ २१.१५ ॥  
  
पश्यतां सर्वदेवानां तत्रैवान्तरधीयत।  
ततः स तस्य पुत्रोऽभूत् ब्रह्मदत्तः प्रतापवान्॥ २१.१६ ॥  
  
सर्वसत्वानुकम्पी च सर्वसत्व बलाधिकः।  
सर्वसत्त्वरुतज्ञश्च सर्वसत्वेश्वरेश्वरः॥ २१.१७ ॥  
  
अहसत्तेन योगात्मा स पिपीलिकरागतः।  
यत्र तत् कीटमिथुनं रममाणमवस्थितम्॥ २१.१८ ॥  
  
ततः सा सन्नतिर्द्रृष्ट्वा तं हसन्तं सुविस्मिता।  
किमप्याशङ्क्य मनसा तमपृच्छन्नरेश्वरम्॥ २१.१९ ॥  
  
अकस्मात्‌ इतिहासस्ते किमर्थमभवन्नृप!।  
हास्यहेतुं न जानामि यदकाले कृतं त्वया॥ २१.२० ॥  
  
सूत उवाच।  
अवदद्राजपुत्रोऽपि स पिपीलिकभाषितम्।  
रागवाग्भिः समुत्पन्नमेतद्धास्यं वरानने!॥ २१.२१ ॥  
  
न चान्यत्‌ कारणं किञ्चिद्धास्यहेतौ शुचिस्मिते।  
न सामन्यत्तदा देवी प्राहालीकमिदं वचः॥ २१.२२ ॥  
  
अहमेवाद्यहसिता न जीविष्ये त्वयाऽधुना।  
कथं पिपीलिकालापं मर्त्यो वेत्ति विना सुरान्॥ २१.२३ ॥  
  
तस्मात्त्वयाहमेवेह हसिता किमतः परम्।  
ततो निरुत्तरो राजा जिज्ञासुस्तत्‌ पुरो हरेः॥ २१.२४ ॥  
  
आस्थाय नियमन्तस्थौ सप्तरात्रमकल्मषः।  
स्वप्ने प्राह हृषीकेशः प्रभाते पर्यटन् पुरम्॥ २१.२५ ॥  
  
वृद्धद्विजोयस्तद्वाक्यात्‌ सर्वं ज्ञास्यस्यशेषतः।  
इत्युक्त्वान्तर्दधो विष्णुः प्रभातेऽथ नृपः पुरात्॥ २१.२६ ॥  
  
निर्गच्छन्मन्त्रिसहितः सभार्यो वृद्धमग्रतः।  
गदन्तं विप्रमायान्तं तं वृद्धं सन्ददर्श ह॥ २१.२७ ॥  
  
ये विप्रमुख्याः कुरुजाङ्गलेषु दासास्तथा दासपुरे मृगाश्च।  
कालञ्जरे सप्त च चक्रवाका ये मानसे ते वयमन्त्र सिद्धाः॥ २१.२८ ॥  
  
सूत उवाच।  
इत्याकर्ण्य वचस्ताभ्यां स पपात शुचा ततः।  
जातिस्मरत्वमगमत्तौ च मन्त्रिवरावुभौ॥ २१.२९ ॥  
  
कामशास्त्रप्रणेता च वाभ्रव्यस्तु सुबालकः।  
पाञ्चाल इति लोकेषु विश्रुतः सर्वशास्त्रवित्॥ २१.३० ॥  
  
कण्डरीकोऽपि धर्मात्मा वेदशास्त्रप्रवर्तकः।  
भूत्वा जातिस्मरौ शोकात् पतितावग्रतस्तदा॥ २१.३१ ॥  
  
हा वयं योगविभ्रष्टाः कामतः कर्मबन्धनाः।  
एवं विलप्य बहुशस्त्रयस्ते योगपारगाः॥ २१.३२ ॥  
  
विस्मयाच्छ्राद्धमाहात्म्यमभिनन्द्य पुनः पुनः।  
ततस्तस्मै धनं दत्त्वा प्रभूतग्रामसंयुतम्॥ २१.३३ ॥  
  
विसृज्य ब्राह्मणन्तञ्च वृद्धं धन मुदान्वितम्।  
आत्मीयं नृपतिः पुत्रं नृपलक्षणसंयुतम्॥ २१.३४ ॥  
  
विष्वक् सेनाभिधानन्तु राजा राज्येऽभ्यषेचयत्।  
मानसे मिलिताः सर्वे ततस्ते योगिनो वराः॥ २१.३५ ॥  
  
ब्रह्मदत्तादयस्तस्मिन् पितृसक्ता विमत्सराः।  
सन्नतिश्चाभवद्‌ भ्रष्टा मयैतत् किल कारितम्॥ २१.३६ ॥  
  
राज्यत्यागफलं सर्वं यदेतदभिलष्यते।  
तथेति प्राह राजा तु पुनस्तामभिनन्दयन्॥ २१.३७ ॥  
  
त्वत् प्रसादादिदं सर्वं मयैतत् प्राप्यते फलम्।  
ततस्ते योगमास्थाय सर्व एव वनौकसः॥ २१.३८ ॥  
  
ब्रह्मरन्ध्रेण परमं पदमापुस्तपोधनाः।  
एवमायुर्धनं विद्यां स्वर्गं मोक्षं सुखानि च॥ २१.३९ ॥  
  
प्रयच्छन्ति सुतान् राज्यं नृणां प्रीताः पितामहाः।  
य इदं पितृमाहात्म्यं ब्रह्मदत्तस्य च द्विजाः॥ २१.४० ॥  
  
द्विजेभ्यः श्रावयेद्यो वा श्रृणोत्यथ पठेत वा।  
कल्पकोटिशतं साग्रं ब्रह्मलोके महीयते॥ २१.४१ ॥