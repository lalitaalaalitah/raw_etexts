---
title: ०९४

---
नवग्रहस्वरूपवर्णनम्।  
  
शिव उवाच।  
पद्मासनः पद्मकरः पद्मगर्भसमद्युति।  
सप्ताश्वः सप्तरज्जुश्च द्विभुजः स्यात् सदा रविः॥ ९४.१ ॥  
  
श्वेतः श्वेताम्वरधरः श्वेताश्वः श्वेतवाहनः।  
गदापाणिर्द्विबाहुश्च कर्तव्यो वरदः शशी॥ ९४.२ ॥  
  
रक्तमाल्याम्बरधरः शक्तिशूलगदाधरः।  
चतुर्भुजः श्वेतरोमा वरदः स्याद्वरासुतः॥ ९४.३॥  
  
पीतमाल्याम्बधरः कर्णिकारसमद्युतिः।  
खङ्गचर्म्मगदापाणिः सिंहस्थो वरदो बुधः॥ ९४.३ ॥  
  
देवदैत्यगुरू तद्वत्पीतश्वेतो चतुर्भुजौ।  
दण्डिनौ वरदौ कार्यौ साक्षसूत्रकमण्डलू॥ ९४.५ ॥  
  
इन्द्रनीलद्युतिः शूली वरदो गृध्रवाहनः।  
बाणबाणासनधरः कर्तव्योऽर्कसुतस्तथा॥९४.६ ॥  
  
नीलसिंहासनस्थश्च राहुरत्र प्रशस्यते।  
ध्रूम्रा द्विबाहवः सर्वे गदिनो विकृताननाः॥  
गृध्रासनगता नित्यं केतवः स्युर्वरप्रदाः॥ ९४.७ ॥  
  
सर्वे किरीटिनः कार्य्या ग्रहलोकहितावहाः।  
ह्यङ्गुलेनोच्छ्रिताः सर्वे शतमष्टोत्तरं सदा॥ ९४.८ ॥