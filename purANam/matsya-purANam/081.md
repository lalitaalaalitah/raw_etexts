---
title: ०८१

---
विशोकद्वादशीव्रतकथनम्।  
  
मनुरुवाच।  
किमभीष्टवियोगशोकसङ्घादलमुद्धर्तुमुपोषणं व्रतं वा।  
विभवोद्भवकारि भूतलेऽस्मिन् भवभीतेरपि सूदनञ्च पुंसः॥ ८१.१ ॥  
  
मत्स्य उवाच।  
परिपृष्टमिदं जगत् प्रियन्ते विबुधानामपि दुर्लभं महत्त्वात्।  
तव भक्तिमतस्तथापि वक्ष्ये व्रतमिन्द्रासुरमानवेषु गुह्यम्। ८१.२ ॥  
  
पुण्यमाश्वयुजे मासि विशोकद्वादशीव्रतम्।  
दशम्यां लघुभुग्विद्वानारभेन्नियमेन तु॥ ८१.३ ॥  
  
उदङ्‌मुखः प्राङ्‌मुखो वा दन्तधावनपूर्वकम्।  
एकादश्यां निराहारः समभ्यर्च्य तु पूर्वकम्  
श्रियं वाऽभ्यर्च्य विधिवद्भोक्ष्यामि त्वपरेऽहनि॥ ८१.४॥  
  
एवं नियमकृत्सुप्ता प्रातरुत्थाय मानवः।  
स्नानं सर्वौषधैः कुर्यात्पञ्चगव्यजलेन तु॥  
शुक्लमाल्याम्बरधरः पूजयेच्छ्रीशमुत्पलैः॥ ८१.५ ॥  
  
विशोकाय नमः पादौ जङ्घे च वरदाय वै।  
श्रीशाय जानुनी तद्वदूरू च जलशायिने॥ ८१.६ ॥  
  
कन्दर्पाय नमो गुह्यं माधवाय नमः कटिम्।  
दामोदरायेत्युदरम्पार्श्वे च विपुलाय वै॥ ८१.७ ॥  
  
नाभिञ्च पद्मनाभाय हृदयं मन्मथाय वै।  
श्रीधराय विभोर्वक्षः करौ मधुजिते नमः॥ ८१.८ ॥  
  
चक्रिणे वामबाहुञ्च दक्षिणङ्गदिने नमः।  
वैकुण्ठाय नमः कण्ठमास्यां यज्ञमुखाय वै॥ ८१.९ ॥  
  
नासामशोकनिधये वासुदेवाय चाक्षिणी।  
ललाटं वामनायेति हरयेति पुनर्भ्रुवौ॥ ८१.१० ॥  
  
अलकान् माधवायेति किरीटं विश्वरूपिणे।  
नमः सर्वात्मने तद्वच्छिर इत्यभिपूजयेत्॥ ८१.११ ॥  
  
एवं सम्पूज्य गोविन्दं फलमाल्यानुलेपनैः।  
ततस्तु मण्डलं कृत्वा स्तण्डिलं कारयेन्मृदा॥ ८१.१२ ॥  
  
चतुरस्रं समन्ताच्च रत्निमात्रमुदक्‌प्लवम्।  
श्लक्ष्णं हृद्यं च परितो विप्रत्रयसमावृतम्॥ ८१.१३ ॥  
  
अङ्गुलेनोच्छृता विप्रास्तद्विस्तारस्तु द्वयङ्गुलः।  
स्थण्डिलस्योपरिष्टाच्च भित्तिरष्टाङ्गुला भवेत्॥ ८१.१४ ॥  
  
नदीवालुकया शूर्पे लक्ष्म्याः प्रतिकृतिं न्यसेत्।  
स्थण्डिकले शूर्पमारोप्य लक्ष्मीमित्यर्चयेद्‌ बुधः॥ ८१.१५ ॥  
  
नमो देव्यै नमः शान्त्यै नमो लक्ष्म्यै नमः श्रियै।  
नमः पुष्ट्‌यै नमस्तुष्ट्यै वृष्ट्‌यै हृष्टयै नमो नमः॥ ८१.१६ ॥  
विशोका दुःखनाशाय विशोका वरदास्तु मे।  
विशोका चास्तु सम्पत्यै विशोका सर्वसिद्धये॥ ८१.१७ ॥  
  
ततः शुक्लाम्बरैः शूर्पं वेष्ट्य सम्पूजयेत् फलैः।  
वस्त्रैर्नानाविधैस्तद्वत् सुवर्णकमलेन च॥ ८१.१८ ॥  
  
रजनीषु च सर्वासु पिबेद्दर्भोदकं बुधः।  
ततस्तु गीतनृत्यादि कारयेत् सकलान्निशाम्॥ ८१.१९ ॥  
  
यामत्रये व्यतीते तु सुप्त्वाप्युत्थाय मानवः।  
अभिगम्य च विप्राणां मिथुनानि तदार्चयेत्॥ ८१.२० ॥  
  
शक्तितस्त्रीणिचैकं वा वस्त्रमाल्यानुलेपनैः।  
शयनस्थानि पूज्यानि नमोऽस्तु जलशायिने॥ ८१.२१ ॥  
  
ततस्तु गीतवाद्येन रात्रिजागरणे कृते।  
प्रभाते च ततः स्नानं कृत्वा दाम्पत्यमर्चयेत्॥ ८१.२२ ॥  
  
भोजनञ्च यथाशक्त्या वित्तशाठ्यविवर्जितः।  
भुक्त्वा श्रुत्वा पुराणानि तद्दिनञ्चातिवाहयेत्॥ ८१.२३ ॥  
  
अनेन विधिना सर्वं मासि मासि समाचरेत्।  
व्रतान्ते शयनं दद्याद्‌ गुडधेनुसमन्वितम्॥  
सोपधानकविश्रामं सास्तरावरणं शुभम्॥ ८१.२४ ॥  
  
यथा न लक्ष्मीर्देवेश! त्वां परित्यज्य गच्छति।  
तथा सुरूपतारोग्यमशोकश्चास्तु मे सदा॥ ८१.२५ ॥  
  
यथा देवेन रहिता न लक्ष्मीर्जायते क्वचित्।  
तथा विशोकिता मेऽस्तु भक्तिरग्र्या च केशवे॥ ८१.२६ ॥  
  
मन्त्रेणानेन शयनं गुडधेनुसमन्वितम्।  
शूर्पञ्च लक्ष्म्या सहितं दातव्यं भूतिमिच्छता॥ ८१.२७ ॥  
  
उत्पलं करवीरञ्च बाणमम्लानकुङ्कुमम्।  
केतकी सिन्दुवारञ्च मल्लिका गन्दपाटका॥  
कदम्बं कुब्जकं जातिः शस्तान्येतानि सर्वदा॥ ८१.२८ ॥