---
title: १८८

---
त्रिपुरविनाशार्थं रुद्रस्य बाणपुरे गमनम्।  
मार्कण्डेय उवाच।  
यन्मां पृच्छसि कौन्तेय! तन्मे कथयतः श्रुणु।  
एतस्मिन्नन्तरे रुद्रो नर्मदा तटमाश्रितः ॥ १८८.१ ॥  
  
नाम्ना महेश्वरं स्थानं त्रिषु लोकेषु विश्रुतम्।  
तस्मिन्स्थाने महादेवो चिन्तयत्त्रिपुरे वधम् ॥ १८८.२ ॥  
  
गाण्डीवं मन्दरं कृत्वा गुणं कृत्वा च वासुकिम्।  
स्थानं कृत्वा तु वैशाखं विष्णुं कृत्वा शरोत्तमम् ॥ १८८.३ ॥  
  
शल्येचाग्निं प्रतिष्ठाप्य मुखे वायुं समर्पयन्।  
हयांश्च चतुरो वेदान् सर्वदेवमयं रथम् ॥ १८८.४ ॥  
  
अभीषवोऽश्विनौ देवावक्षोवज्रधरः स्वयम्।  
स तस्याज्ञां समादाय तोरणे धनदः स्थितः ॥ १८८.५ ॥  
  
यमस्तु दक्षिणे हस्ते वामे कालस्तु दारुणः।  
चक्रे त्वमरकोट्यस्तु गन्धर्वा लोक विश्रुताः ॥ १८८.६ ॥  
  
प्रजापती रथश्रेष्ठे ब्रह्मा चैव तु सारथिः।  
एवं कृत्वा तु देवेशः सर्वदेवमयं रथम् ॥ १८८.७ ॥  
  
सोऽतिष्ठत् स्थाणुभूतस्तु सहस्र परिवत्सरान्।  
यदा त्रीणि समेतानि अन्तरिक्षे स्थितानि वै ॥ १८८.८ ॥  
  
त्रिपर्वाणि त्रिशल्येन तदा तानि व्यभेदयत्।  
शरः प्रवोदितस्तेन रुद्रेण त्रिपुरं प्रति ॥ १८८.९ ॥  
  
भ्रष्टतेजा स्त्रियो जाता बलन्तासां व्यशीर्यत।  
उत्पाताश्च पुरे तस्मिन् प्रादुर्भूताः सहस्रशः ॥ १८८.१० ॥  
  
त्रिपुरस्य विनाशाय कालरूपा भवंस्तदा।  
अट्टहासं प्रमुञ्चन्ति हयाः काष्ठमयास्तदा ॥ १८८.११ ॥  
  
निमेषोन्मेषणञ्चैव कुर्वन्ते चित्ररूपिणः।  
स्वप्ने पश्यन्ति चात्मानं रक्ताम्बर विभूषितम् ॥ १८८.१२ ॥  
  
स्वप्ने तु सर्वे पश्यन्ति विपरीतानि यानि तु।  
एतान् पश्यन्ति उत्पातास्तत्र स्थाने तु ये जनाः ॥ १८८.१३ ॥  
  
तेषां बलञ्च बुद्धिश्च हर कोपेन नाशिते।  
ततः सांवर्तको वायुर्युगान्त प्रतिमो महान् ॥ १८८.१४ ॥  
  
समीरितोऽनलस्तेन उत्तमाङ्गेन धावति।  
ज्वलन्ति पादपास्तत्र पतन्ति शिखराणि च॥ १८८.१५ ॥  
  
सर्वतो व्याकुलीभूतं हाहाकारमचेतनम्।  
भग्नोद्यानानि सर्वाणि क्षिप्रं तत् प्रत्यभज्यत ॥ १८८.१६ ॥  
  
तेनैव पीडितं सर्वं ज्वलितं त्रिखिखैः खरैः।  
द्रुमाश्चाराम खण्डानि गृहाणि विविधानि च ॥ १८८.१७ ॥  
  
दश दिक्षु प्रवृत्तोऽयं समृद्धो हव्यवाहनः।  
मनः शिलानां पुञ्जानि दिशो दश विभागशः ॥ १८८.१८ ॥  
  
शिखाशतैरनेकैस्तु प्रजज्वाल हुताशनः।  
सर्वं किंशुकवर्णाभं ज्वलितं दृश्यते पुरम् ॥ १८८.१९ ॥  
  
गृहाद् गृहान्तरं नैव गन्तुं धूमेन शक्यते।  
हरकोपानलैर्दग्धं क्रन्दमानं सुदुःखितम् ॥ १८८.२० ॥  
  
प्रदीप्तं सर्वतो दिक्षु दह्यते त्रिपुरं पुरम्।  
प्रासाद शिखराग्राणि व्यशोर्यन्त सहस्रशः ॥ १८८.२१ ॥  
  
नानामणिविचित्राणि विमानान्यप्यनेकधा।  
गृहाणि चैव रम्याणि दह्यन्ते दीप्तवह्निना ॥ १८८..२२ ॥  
  
धावन्ति द्रुमखण्डेषु वलभीषु तता जनाः।  
देवागारेषु सर्वेषु प्रज्वलन्तः प्रधाविताः ॥ १८८.२३ ॥  
  
क्रन्दन्ति चानलस्पृष्टा रुदन्ति विविधैः स्वरैः।  
दह्यन्ते दानवास्तत्र शतशोऽथ सहस्रशः ॥ १८८.२४ ॥  
  
हंसकारण्डवाकीर्णा नलिन्यः सह पङ्कजाः।  
दृश्यन्तेऽनलदग्धानि पुरोद्यानानि दीर्घिकाः ॥ १८९.२५ ॥  
  
अम्लान-पङ्कजच्छन्ना विस्तीर्णां योजनायताः।  
गिरिकूटनिभास्तत्र प्रासादा रत्नभूषिताः ॥ १८८..२६ ॥  
  
पतन्त्यनलनिर्दग्धा निस्तोया जलदा इव।  
वरस्त्री बालवृद्धेषु गोषु पक्षिषु वाजिषु ॥ १८८.२७ ॥  
  
निर्दयो व्यदहद्वह्निर्हरक्रोधेन प्रेरितः।  
सहस्रशः प्रबुद्धाश्च सुप्ताश्च बहवो जनाः ॥ १८८.२८ ॥  
  
पुत्रमालिङ्ग्य ते गाढं दह्यन्ते त्रिपुराग्निना।  
अथ तस्मिन् पुरे दीप्ते स्त्रियश्चाप्सरसोपमाः ॥ १८८.२९ ॥  
  
अग्निज्वालाहतास्तत्र ह्यपतन् धरणीतले।  
काचिच्छ्यामा विशालाक्षी मुक्तावलिविभूषिता ॥ १८८.३० ॥  
  
धूमेनाकुलिता सा तु पतिता धरणीतले।  
काचित् कनकवर्णाभा इन्द्रनीलविभूषिता ॥ १८८.३१ ॥  
  
भर्तारं पतितं दृष्ट्वा पतिता तस्य चोपरि।  
काचिदादित्यसङ्काशा प्रमुक्ता च गृहे स्थिता ॥ १८८..३२ ॥  
  
अग्निज्वालाहता सा तु पतिता गतचेतना।  
उत्थितो दानवस्तत्र खड्गहस्तो महाबलः ॥ १८८.३३ ॥  
  
वैश्वानरहतः सोऽपि पतितो धरणीतले।  
मेघवर्णापरा नारी हारकेयूर भूषिता ॥ १८८.३४ ॥  
  
श्वेतरूपधरा नारी बालं स्तन्यं न्यधापयत्।  
दह्यन्तं बालकं दृष्ट्वा रुदते मेघशब्दवत् ॥ १८८.३५ ॥  
  
एवं स तु दहन्तग्निर्हरक्रोधेन प्रेरितः।  
काचिच्चन्द्रप्रभा सौम्या वज्रवैढूर्यभूषिता ॥ १८८.३६ ॥  
  
सुतमालिङ्ग्य वेपन्ती दग्धा पतति भूतले।  
काचित् कुन्देन्दुवर्णाभा या शयाना गृहे स्थिता ॥ १८८.३७ ॥  
  
गृहे प्रज्वलिते सा तु प्रतिबुद्धा सुदुःखिता।  
पश्यन्ती ज्वलितं सर्वं स्वसुतो मे दिवङ्गतः ॥ १८८.३८ ॥  
  
सुतं सन्दग्धमालिङ्ग्य पतिता धरणीतले।  
काचित् सुवर्णवर्णाभा नीलरत्नैर्विभूषिता ॥ १८८.३९ ॥  
  
धूमेनाकुलिता सा तु प्रसुप्ता धरणीतले।  
अन्या गृहीतहस्ता तु सखि! दह्यति बालिकाम् ॥ १८८.४० ॥  
  
अनेकदिव्यरत्नाढ्या दृष्ट्वा दहनमोहिता।  
शिरसि ह्यञ्जलिं कृत्वा विज्ञापयति पावकम् ॥ १८८.४१ ॥  
  
भगवन्। यदि वैरन्ते पुरुषेष्वपकारिषु।  
स्त्रियः किमपराधन्ते गृहपञ्जरकोकिलाः ॥ १८८.४२ ॥  
  
पापनिर्दयनिर्लज्ज! कस्ते कोपः स्त्रियः प्रति।  
न दाक्षिण्यं न ते लज्जा न सत्यं शौर्य्यवर्जितम् ॥ १८८.४३ ॥  
  
अनेन ह्यपसर्गेण तूपालम्भं शिखिन्यदात्।  
किं त्वया न श्रुतं लोके ह्यबध्याः शत्रुयोषितः ॥ १८८.४४ ॥  
  
किन्तु तुभ्यं गुणा ह्येते दहनोत्सादनं प्रति।  
न कारुण्यं दया वापि दाक्षिण्यं न स्त्रियः प्रति ॥ १८८.४५ ॥  
  
दयां कुर्वन्ति म्लेच्छापि दहन्तीं वीक्ष्य योषितम्।  
म्लेच्छानामपि कष्टोऽसि दुर्निवारो ह्यचेतनः ॥ १८८.४६ ॥  
  
एते चैव गुणास्तुभ्यं दहनोत्सादनं प्रति।  
असावपि दुराचारः स्त्रीणां किं ते निपातने ॥ १८८.४७ ॥  
  
दुष्टनिर्घृण निर्लज्ज! हुताशिन्! मन्दभाग्यक!।  
निराशत्वं दुरावास बलाद्दहसि निर्दय! ॥ १८८.४८ ॥  
  
एवं विलप्यमानास्ता जल्पन्त्यश्च बहून्यपि।  
अन्याः क्रोशन्ति सङ्क्रुद्धा बालशोकेन मोहिताः ॥ १८८.४९ ॥  
  
दहते निर्दयो वह्निः सङ्क्रुद्धः पूर्वशत्रुवत्।  
पुष्करिण्यां जलं दग्धं कूपेष्वपि तथैव च ॥ १८८.५० ॥  
  
अस्मान् सन्दह्य म्लेच्छ! त्वं कां गतिं प्रापयिष्यसि।  
एवं प्रलपतां तासां वह्निर्वचनमब्रवीत् ॥ १८८.५१ ॥  
  
अग्निरुवाच।  
स्ववशेनैव युष्माकं विनाशन्तु करोम्यहम्।  
अहमादेशकर्ता वै नाहं कर्तास्म्यनुग्रहम् ॥ १८८.५२ ॥  
  
रुद्रक्रोदसमाविष्टो विविशामि यथेच्छया।  
ततो बाणो महातेजा स्त्रिपुरं वीक्ष्य दीपितम् ॥ १८८.५३ ॥  
  
सिंहासनस्थः प्रोवाच ह्यहं देवैर्विनाशितः।  
अल्पसत्वैर्दुराचारैरीश्वरस्य निवेदितम् ॥ १८८.५४ ॥  
  
अपरीक्ष्य त्वहं दग्धः शङ्करेण महात्मना।  
नान्यः शक्तस्तु मा हन्तुं वर्जयित्वा त्रिलोचनम् ॥ १८८.५५ ॥  
  
उत्थितः शिरसा कृत्वा लिङ्गं त्रिभुवनेश्वरम्।  
निर्गतः सपुरद्वारात् परित्यज्य सुहृत् सुतान् ॥ १८८.५६ ॥  
  
रत्नानि यान्यनर्घाणि स्त्रियो नानाविधास्तथा।  
गृहीत्वा शिरसा लिङ्गं गच्छन् गगनमण्डलम् ॥ १८८.५७ ॥  
  
स्तुवंश्च देवदेवेशं त्रिलोकाधिपतिं शिवम्।  
त्यक्त्वा पुरी मया देव! यदि बध्योऽस्मि शङ्कर ॥ १८८.५८ ॥  
  
त्वत्प्रसादान् महादेव! मा मे लिङ्गं विनश्यतु।  
अर्चितं हि मया देव!भक्त्या परमया सदा ॥ १८८.५९ ॥  
  
त्वत्कोपाद्यदि बध्योऽहं तदिदं मा विनश्यतु।  
श्लाध्यमेतन्महादेव! त्वत्कोपाद्दहनं मम ॥ १८८.६० ॥  
  
प्रतिजन्म महादेव! त्वत्पादनिरतो ह्यहम्।  
त्रो(तो)टकच्छन्दसा देवं स्तौमि त्वां परमेश्वर ॥ १८८.६१ ॥  
  
शिवशङ्करशर्वहराय नमो भव भीम महेश्वर शर्व नमः।  
कुसुमायुधदेहविनाशकर त्रिपुरान्तक अन्धक शूलधर ॥ १८८.६२ ॥  
  
प्रमदाप्रिय कान्त विभक्त नमः ससुरासुरसिद्धगणैर्नमित।  
हयवानरसिद्धगजेन्द्रमुखादतिभास्वरदीर्घविशालमुख ॥ १८८.६३ ॥  
  
उपलब्धुमशक्यतरैरमरैरसुरैः प्रथितोऽस्मि च बाहुशतैः।  
प्रणतोऽस्मि भवं भवभक्तिरतो चलचन्द्रकलाकुलदेव नमः ॥ १८८.६४ ॥  
  
न च पुत्रकलत्रहयादि धनं मम तु त्वदनुस्मरणं शरणम्।  
व्यथितोऽस्मि तु बाहुशतैर्बहुभिर्गमिता च महानरकस्य गतिः ॥ १८८.६५ ॥  
  
न निवर्तति जन्म न पापमतिः शुचिकर्मनिबद्धमपि त्यजति।  
अनुकम्पति विभ्रमति सति मम चैव कुकर्म निवारयति ॥ १८८.६६ ॥  
  
यः पठेत्त्रोटकन्दिव्यं प्रायः शुचिमानसः।  
बाणस्येव यथा रुद्रस्तस्यापि वरदो भवेत्॥ १८८.६७ ॥  
  
इमं स्तवं महादिव्यं श्रुत्वा देवो महेश्वरः।  
प्रसन्नस्तु तदा तस्य स्वयं देवो महेश्वरः ॥ १८८.६८ ॥  
  
महेश्वर उवाच।  
न भेतव्यं त्वया वत्स! सौवर्णे तिष्ठ दानव!।  
पुत्रपौत्रसुहृद्बन्धु भार्याबन्धुजनैः सह ॥ १८८.६९ ॥  
  
अद्य प्रभृति बाण! त्वमबध्यस्त्रिदशैरपि।  
भूयस्तस्य वरो दत्तो देवदेवेन पाण्डव!॥ १८८.७० ॥  
  
अक्षयश्चाव्ययो लोके विचरस्वाकुतोभयः।  
ततो निवारयामास रुद्रः सप्तशिखं तदा ॥ १८८.७१ ॥  
  
तृतीयं रक्षितं तस्य पुरं तेन महात्मना।  
भ्रमत्तु गगने दिव्यं रुद्रतेजः प्रभावतः ॥ १८८.७२ ॥  
  
एवं तु त्रिपुरं दग्धं शङ्करेण महात्मना।  
ज्वालमालाप्रदीप्तं तत्पतितं धरणीतले ॥ १८८.७३ ॥  
  
एकं निपतितं तत्र श्रीशैले त्रिपुरान्तके।  
द्वितीयं पतितं तस्मिन् पर्वतेऽमरकण्टके ॥ १८८.७४ ॥  
  
दग्धेषु तेषु राजेन्द्र! रुद्रकोटिः प्रतिष्ठिता।  
ज्वलत्तदपत्तत्र तेन ज्वालेश्वरः स्मृतः ॥ १८८.७५ ॥  
  
ऊर्ध्वेन प्रस्थितास्तस्य दिव्यज्वाला दिवङ्गताः।  
हाहाकारस्तदा जातो देवासुरकृतो महान् ॥ १८८.७६ ॥  
  
शरमस्तं भवद्रुद्रो माहेश्वरपुरोत्तमे।  
एवं वृत्तं तदा तस्मिन् पर्वतेऽमरकण्टके ॥ १८८.७७ ॥  
  
चतुर्दशाख्यं भुवनं भुक्त्वा पाण्डुनन्दन!।  
वर्षकोटिसहस्रन्तु त्रिंशत्कोट्यस्तथापराः ॥ १८८.७८ ॥  
  
ततो महीतलं प्राप्य राजा भवति धार्मिकः।  
पृथिवीमेकच्छत्रेण भुङ्क्ते स तु न संशयः ॥ १८८.७९ ॥  
  
एवं पुण्यो महाराज! पर्वतोऽमरकण्टके।  
चन्द्रसूर्योपरागे तु गच्छेद् योऽमरकण्टकम् ॥ १८८.८० ॥  
  
अश्वमेधाद्दशगुणं प्रवदन्ति मनीषिणः।  
स्वर्गलोकमवाप्नोति दृष्ट्वा तत्र महेश्वरम् ॥ १८८.८१ ॥  
  
ब्रह्महत्या गमिष्यन्ति राहुग्रस्ते दिवाकरे।  
तदेवं निखिलं पुण्यं पर्वतेऽमरकण्टके ॥ १८८.८२ ॥  
  
मनसापि स्मरेद्यस्तां गिरि त्वमरकण्टकम्।  
चान्द्रायणशतं साग्रां लभते नात्र संशयः ॥ १८८.८३ ॥  
  
त्रयाणामपिलोकानां विख्यातोऽमरकण्टकः।  
एष पुण्यो गिरिश्रेष्ठः सिद्धगन्धर्वसेवितः ॥ १८८.८४ ॥  
  
नानाद्रुमलताकीर्णो नानापुष्पोपशोभितः।  
मृगव्याघ्रसहस्रैस्तु सेव्यमानो महागिरिः ॥ १८८.८५ ॥  
  
यत्र सन्निहितो देवो देव्या सह महेश्वरः।  
ब्रह्मा विष्णुस्तथा चेन्द्रो विद्याधरगणैः सह ॥ १८९.८६ ॥  
  
ऋषिभिः किन्नरैर्यक्षैर्नित्यमेव निषेवितः।  
वासुक्तिः सहितस्तत्र क्रीडते यन्नगोत्तमे ॥ १८८.८७ ॥  
  
प्रदक्षिणन्तु यः कुर्यात् पर्वतेऽमरकण्टके ।  
पौण्डरीकस्य यज्ञस्य फलं प्राप्नोति मानवः ॥ १८८.८८ ॥  
  
तत्र ज्वालेश्वरं नाम तीर्थं सिद्धनिषेवितम्।  
तत्र स्नात्वा दिवं यान्ति ये मृतास्ते पुनर्भवाः ॥ १८८.८९ ॥  
  
ज्वालेश्वरे महाराज! यस्तु प्राणान् परित्यजेत्।  
चन्द्रसूर्य्योपरागेषु तस्यापि श्रृणु यत् फलम् ॥ १८९.९० ॥  
  
सर्वकर्म्मविनिर्मुक्ते ज्ञानविज्ञानसंयुतः।  
रुद्रलोकमवाप्नोति यावदाभूतसम्प्लवम् ॥ १८८.९१ ॥  
  
अमरेश्वरदेवस्य पर्वतस्य उभे तटे।  
तत्र ता ऋषिकोट्यस्तु तपस्तप्यन्ति सुव्रत! ॥ १८८.९२ ॥  
  
समन्ताद्योजनक्षेत्रो गिरिश्चामरकण्टकः।  
अकामो वा सकामो वा नर्मदायां शुभे जले  
स्नात्वा मुच्यति तैः पापै रुद्रलोकं स गच्छति॥ १८८.९३ ॥