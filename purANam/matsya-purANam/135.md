---
title: १३५

---
इलावृतवर्षवर्णनम्।  
सूत उवाच।  
ततो रणे देवबलं नारदोऽभ्यगमत् पुनः।  
आगत्य चैव त्रिपुरात्सभायामास्थितः स्वयम्॥ १३५.१ ॥  
  
इलावृतमितिख्यातं तद्वर्षं विस्तृतायतम्।  
यत्र यज्ञो बलेर्वृत्तो बलिर्यत्र च संयतः॥ १३५.२ ॥  
  
देवानां जन्मभूमिर्या त्रिषु लोकेषु विश्रुता।  
विवाहाः क्रतवश्चैव जातकर्म्मादिकाः क्रियाः॥ १३५.३ ॥  
  
देवानां यत्र वृत्तानि कन्यादानानि यानि च।  
रेमे नित्यं भवो यत्र सहायैः पार्षदैर्गणैः॥ १३५.४ ॥  
  
लोकपालाः सदा यत्र तस्थुर्मेरुगिरौ यथा।  
मधुपिङ्गलनेत्रस्तु चन्द्रावयवभूषणः॥  
देवानामधिपं प्राह गणपांश्च महेश्वरः॥ १३५.५ ॥  
  
वासवैतदरीणां ते त्रिपुरं परिद्रृश्यते।  
विमानैश्च पताकाभिर्ध्वजैश्च समलङ्कृतम्॥ १३५.६ ॥  
  
इदं वृत्रमिदं ख्यातं वह्निवद्भृशतापनम्।  
एते जना गिरिप्रख्याः सकुण्डलकिरीटिनः॥ १३५.७ ॥  
  
प्राकारगोपुराट्टेषु कक्षान्ते दानवाः स्थिताः।  
इमे च तोयदाभासा दनुजा विकृताननाः॥ १३५.८ ॥  
  
निर्गच्छन्ति पुरो दैत्याः सायुधा विजयैषिणः।  
स त्वं शरशतैः सार्द्धं ससहायो वरायुधः॥ १३५.९ ॥  
  
सहद्भिर्मामकैर्भृत्यैर्व्यापादय महासुरान्॥ १३५.१० ॥  
  
अहं च रथवर्येण निश्चलाचलवत् स्थितः।  
पुरः पुरस्य रन्ध्रार्थी स्थास्यामि विजयाय वः॥ १३५.११ ॥  
  
यदा तु पुष्पयोगेन एकत्वं स्थास्यते परम्।  
तदेतन्निर्दहस्यामि शरेणैकेन वासव!॥ १३५.१२ ॥  
  
इत्युक्तो वै भगवता रुद्रेणेह सुरेश्वरः।  
ययौ तत् त्रिपुरं जेतुं तेन सैन्येन संवृतः॥ १३५.१३ ॥  
  
प्रक्रान्तरथभीमैस्तैः स देवैः पार्षदाङ्गणैः।  
कृतसिंहरवोपेतैरुद्गच्छद्भिरिवाम्बुदैः॥ १३५.१४ ॥  
  
तेन नादेन त्रिपुराद्दानवा युद्धलालसाः।  
उत्पत्य दुद्रुवुश्चेलुः सायुधाः खे गणेश्वरान्॥ १३५.१५ ॥  
  
अन्ये पयोधरा रावाः पयोधरसमा बभुः।  
ससिंहनादं वादित्रं वादयामासुरुद्धताः॥ १३५.१६ ॥  
  
देवानां सिंहनादश्च सर्वतूर्यरवो महान्।  
ग्रस्तोऽभूद्दैत्यनादैश्च चन्द्रस्तोयधरैरिव॥ १३५.१७ ॥  
  
चन्द्रोदयात् समुद्भूतः पौर्णमास इवार्णवः।  
त्रिपुरं प्रभवत्तद्वद्भीमरूपो महासुरैः॥ १३५.१८ ॥  
  
प्राकारेषु पुरे तत्र गोपुरेष्वपि चापरे।  
अट्टालकान् समारुह्य केचिच्चलितवादिनः॥ १३५.१९ ॥  
  
स्वर्णमालाधराः शूराः प्रभासितकराम्बराः।  
केचिन्नदन्ति दनुजास्तोयमुक्ता इवाम्बुदाः॥ १३५.२० ॥  
  
इतश्चेतश्च धावन्तः केचिदुद्धूतवाससः।  
किमेतदिति पप्रच्छ्रु रन्योन्यं गृहमाश्रिताः॥ १३५.२१ ॥  
  
किमेतन्नैव जानामि ज्ञानमन्तर्हितं हि मे।  
ज्ञास्यसे नान्तरेणेति कालो विस्तारतो महान्॥ १३५.२२ ॥  
  
सोऽप्यसौ पृथिवीसारं सिंहश्च रथमास्थितः।  
तिष्ठते त्रिपुरं पीड्य देहं व्याधिरवोच्छ्रितः॥ १३५.२३ ॥  
  
य एषोऽस्ति स एषोऽस्तु का चिन्ता सम्भ्रमे सति।  
एहि मायुधमादाय क्व मे पृच्छा भविष्यति॥ १३५.२४ ॥  
  
इति तेऽन्योन्यमाविद्धा उत्तरोत्तरभाषिणः।  
आसाद्य पृच्छन्ति तदा दानवास्त्रिपुरालयाः॥ १३५.२५ ॥  
  
तारकाक्षपुरे दैत्यास्तारकाक्षपुरः सराः।  
निर्गताः कुपितास्तूर्णं बिलादिवमहोरगाः॥ १३५.२६ ॥  
  
निर्द्धावन्तस्तु ते दैत्याः प्रमथाधिपयूथपैः।  
निरुद्धा गजराजानो यथा केसरियूथपैः॥ १३५.२७ ॥  
  
दर्पितानां ततश्चैषां दर्पितानामिवाग्निनाम्।  
रूपाणि जज्वलुस्तेषामग्नीनामिव धम्यताम्॥ १३५.२८ ॥  
  
ततो बृहन्ति चापानि भीमनादानि सर्वशः।  
निकृष्य जघ्नुरन्योन्यमिषुभिः प्राणभोजनैः॥ १३५.२९ ॥  
  
मार्जारमृगभीमास्यान् पार्षदान्विकृताननान्।  
द्रृष्ट्वा द्रृष्ट्वा हसन्नुच्चैर्दानवा रूपसम्पदा॥ १३५.३० ॥  
  
बाहुभिः परिघाकारैः कृष्यतां धनुषां शराः।  
भटवर्मेषु विविशुस्तडागानीव पक्षिणः॥ १३५.३१ ॥  
  
मृताः स्थ क्व नु यास्येथ हनिष्यामो निवर्त्तताम्।  
इत्येवं परुषाण्युक्त्वा दानवाः पार्षदर्षभान्॥ १३५.३२ ॥  
  
बिभिदुः सायकैस्तीक्ष्णैः सूर्य्यपादा इवाम्बुदान्।  
प्रमथा अपि सिंहाक्षाः सिंहविक्रान्तविक्रमाः॥  
खण्डशैलशिलावृक्षैर्बिभिदुर्दैत्यदानवान्॥ १३५.३३ ॥  
  
अम्बुदैराकुलमिव हंसाकुलमिवाम्बरम्।  
दानवाकुलमत्यर्थं तत्पुरं सकलं बभौ॥ १३५.३४ ॥  
  
विकृष्टचापा दैत्येन्द्राः सृजन्ति शरदुर्दिनम्।  
इन्द्रचापाङ्कितोरस्का जलदा इव दुर्दिनम्॥ १३५.३५ ॥  
  
इषुभिस्ताड्यमानास्ते भूयो भूयो गणेश्वराः।  
चक्रुस्ते देहनिर्यासं स्वर्णधातुमिवाचलाः॥ १३५.३६ ॥  
  
तथा वृक्षशिला वज्रशूलपट्टिपरश्वधैः।  
चूर्ण्यन्तेऽभिहता दैत्याः काचाष्टङ्कहता इव॥ १३५.३७ ॥  
  
चन्द्रोदयात् समुद्भूतः पौर्णमास इवार्णवः।  
त्रिपुरं प्रभवत्तद्वद्भीमरूपमहासुरैः॥ १३५.३८ ॥  
  
तारकाक्षो जयत्येष इति दैत्या व्यघोषयन्।  
जयतीन्द्रश्च रुद्रश्च इत्येव च गणेश्वराः॥ १३५.३९ ॥  
  
वारिता दारिता बाणैर्योधास्तस्मिन् बलोभये।  
निः स्वनन्तोऽम्बुसमये जलगर्भा इवाम्बुदाः॥ १३५.४० ॥  
  
करैश्छिन्नैः शिरोभिश्च ध्वजैश्छत्रैश्च पाण्डुरैः।  
युद्धभूमिर्भयवती मांसशोणितपूरिता॥ १३५.४१ ॥  
  
व्योम्नि चोत्प्लुत्य सहसा तालमात्रं वरायुधैः।  
द्रृढाहताः पतन्पूर्वं दानवाः प्रमथास्तथा॥ १३५.४२ ॥  
  
सिद्धाश्चाप्सरसश्चैव चारणाश्च नभो गताः।  
द्रृढप्रहारहृषिताः साधु साध्विति चुक्रुशुः॥ १३५.४३ ॥  
  
अनाहताश्च वियति देवदुन्दुभयस्तथा।  
नदन्तो मेघशब्देन सरमा इव रोषिताः॥ १३५.४४ ॥  
  
त तस्मिंस्त्रिपुरे दैत्यानद्यः सिन्धुपताविव।  
विशन्ति क्रुद्धवदना वल्मीकमिवपन्नगाः॥ १३५.४५ ॥  
  
तारकाक्षपुरे तस्मिन् सुराः शूराः समन्ततः।  
सशस्त्रा निपतन्तिस्म सपक्षा इव भूधराः॥ १३५.४६ ॥  
  
योधयन्ति त्रिभागेन त्रिपुरे तु गणेश्वराः।  
विद्युन्माली मयश्चैव भग्नौ च द्रुमवद्रणे॥ १३५.४७ ॥  
  
विद्युन्माली स दैत्येन्द्रो गिरीन्द्रसद्रृशद्युतिः।  
आदाय परिघं घोरं ताडयामास नन्दिनम्॥ १३५.४८ ॥  
  
स नन्दी दानवेन्द्रेण परिघेण द्रृढाहतः।  
भ्रमते मधुना व्यक्तः पुरा नारायणो यथा॥ १३५.४९ ॥  
  
नन्दीश्वरे गते तत्र गणपाख्यातविक्रमाः।  
दुद्रुवुर्जातसंरम्भा विद्युन्मालिनमासुरम्॥ १३५.५० ॥  
  
घण्टाकर्णः शङ्कुकर्णो महाकालश्च पार्षदाः॥ १३५.५१ ॥  
  
ततश्च सायकैः सर्वान् गणपान् गणपाकृतीन्।  
भूयो भूयः स विव्याध गणेश्वरमहत्तमान्॥ १३५.५२ ॥  
  
भित्वा भित्वा रुरावोच्चैर्नभस्यम्बुधरो यथा।  
तस्यारम्भित शब्देन नन्दी दिनकरप्रभः॥  
सञ्ज्ञां लभ्य ततः सोऽपि विद्युन्मालिनमाद्रवत्॥ १३५.५३ ॥  
  
रुद्रदत्तं तदा दीप्तं दीप्तानलसमप्रभम्।  
वज्रं वज्रनिभाङ्गस्य दानवस्य ससर्जह॥ १३५.५४ ॥  
  
तन्नन्दिभुजनिर्मुक्तं मुक्ताफलविभूषितम्।  
पपात वक्षसि तदा वज्रं दैत्यस्य भीषणम्॥ १३५.५५ ॥  
  
स वज्रं निहतो दैत्यो वज्रसंहननोपमः।  
पपात वज्राभिहतः शक्रेणाद्रिरिवाहतः॥ १३५.५६ ॥  
  
दैत्येश्वरं विनिहतं नन्दिना कुलनन्दिना।  
चुक्रुशुर्दानवाः प्रेक्ष्य दुद्रुवुश्च गणाधिपाः॥ १३५.५७ ॥  
  
दुः खामर्षितरोषास्ते विद्युन्मालिनिपातिते।  
द्रुमशैलमहावृष्टिं पयोदाः ससृजुर्यथा॥ १३५.५८ ॥  
  
ते पीड्यमाना गुरुभिर्गिरिभिश्च गणेश्वराः।  
कर्त्तव्यं न विदुः किञ्चिद्वन्द्यमधार्मिका इव ॥ १३५.५९ ॥  
  
ततोऽसुरवरः श्रीमांस्तारकाक्षः प्रतापवान्।  
स तरूणां गिरीणां वै तुल्यरूपधरो बभौ॥ १३५.६० ॥  
  
भिन्नोत्तमाङ्गा गणपा भिन्नपादाङ्किताननाः।  
विरेजुर्भुजगा मन्त्रैर्वार्यमाणा यथा तथा॥ १३५.६१ ॥  
  
मयेन मायावीर्येण वध्यमाना गणेश्वराः।  
भ्रमन्ति बहुशब्दालाः पञ्जरे शकुना इव॥ १३५.६२ ॥  
  
तथा सुरवरः श्रीमांस्तारकाक्षः प्रतापवान्।  
ददाह च बलं सर्वं शुष्केन्धनमिवानलः॥ १३५.६३ ॥  
  
तारकाक्षेण वार्यन्ते शरवर्षैस्तदा गणाः।  
मयेन माया निहतास्तारकाख्येण चेषुभिः॥ १३५.६४ ॥  
  
गणेशा विधुरा जाता जीर्णमूला यथा द्रुमाः॥ १३५.६५ ॥  
  
भूयः सम्पततो चाग्निर्ग्रहान् ग्राहान् भुजङ्गमान्।  
गिरीन्द्रांश्च हरीन् व्याघ्रान् वृक्षान् सृमरवर्णकान्॥ १३५.६६ ॥  
  
शरभानष्टपादांश्च आपः पवनमेव च।  
मयो मायाबलेनैव पातयत्येव शत्रुषु॥ १३५.६७ ॥  
  
ते तारकाक्षेण मयेन मायया सम्मुह्यमाना विवशा गणेश्वराः।  
न शक्नुवंस्ते मनसापि चेष्टितुं यथेन्द्रियार्था मुनिनाभिसंयताः॥ १३५.६८ ॥  
  
महाजलाग्न्यादि सकुञ्जरोरगैर्हरीन्द्रव्याघ्रर्क्षतरक्षुराक्षसैः।  
विबाध्यमानास्तमसा विमोहिताः समुद्रमध्येष्विव गाधकाङ्क्षिणः॥ १३५.६९ ॥  
  
सम्मर्द्यमानेषु गणेश्वरेषु सन्नर्दमानेषु सुरेतरेषु।  
ततः सुराणां प्रवराभिरक्षितुं रिपोर्बलं सम्विविशुः सहायुधाः॥ १३५.७० ॥  
  
यनोगदास्रो वरुणश्च भास्करस्तथा कुमारोऽमरकोटिसंयुतः।  
स्वयं च शक्रः सितनागवाहनः कुलीशपाणिः सुरलोकपुङ्गवः॥ १३५.७१ ॥  
  
स चोडुनाथः ससुतो दिवाकरा ससान्तकस्त्र्यक्षपतिर्महाद्युतिः।  
एते रिपूणां प्रबलाभिरक्षितं तदा बलं सम्विविशुर्मदोद्धताः॥ १३५.७२ ॥  
  
यथा वनं दर्पितकुञ्जराधिपा यथा नभः साम्बुधरं दिवाकरः।  
यथा च सिंहैर्विजनेषु गोकुलं तथा बलं तत्त्रिदशैरभिद्रुतम्॥ १३५.७३ ॥  
  
कृतप्रहारा-तुरदीनदानवं ततस्त्वभज्यन्त बलं हि पार्षदाः।  
स्वर्ज्योतिषां ज्योतिरिवोष्मवान् हरिर्यथा तमो घोरतरं नराणाम्॥ १३५.७४ ॥  
  
विशान्तयामास यथा सदैव निशाकरः सञ्चितशार्वरन्तमः।  
ततोऽपकृष्टे च तमः प्रभावे अस्त्रप्रभावे च विवर्द्धमाने॥ १३५.७५ ॥  
  
दिग्लोकपालैर्गणनायकैश्च कृतो महान् सिंहरवो मुहूर्त्तम्।  
सङ्ख्ये विभग्ना विकरा विपादाश्छिन्नोत्तमाङ्गाः शरपूरिताङ्गाः॥ १३५.७६ ॥  
  
देवेतरा देववरैर्विभिन्नाः सीदन्ति पङ्केषु यथा गजेन्द्राः।  
वज्रेण भीमेन च वज्रपाणिः शक्त्या च शक्त्या च मयूरकेतुः॥ १३५.७७ ॥  
  
दण्डेन चोग्रेण च धर्मराजः पाशेन चोग्रेण च वारिगोप्ता।  
शूलेन कालेन च यक्षराजो वीर्येण तेजस्वितया सुकेशः॥ १३५.७८ ॥  
  
गणेश्वरास्ते सुरसन्निकाशाः पूर्णाहुतीसिक्तशिखिप्रकाशाः।  
उत्सादयन्ते दनुपुत्रवृन्दान्यथैव इन्द्राशनयः पतन्त्यः॥ १३५.७९ ॥  
  
मयस्तु देवान् परिरक्षितारमुमात्मजं देववरं कुमारम्।  
शरेण भित्वा स हि तारकासुतं सतारकाख्यासुरमाबभाषे॥ १३५.८० ॥  
  
कृत्वा प्रहारं प्रविशामिवीरं पुरं हि दैत्येन्द्र बलेन युक्तः।  
विश्राममूर्जस्करमप्यवाप्य पुनः करिष्यामि रणं प्रपन्नैः॥ १३५.८१ ॥  
  
वयं हि शस्त्रक्षतवीक्षिताङ्गा विशीर्णशस्त्रध्वजवर्मवाहाः।  
जयैषिणस्ते जयकाशिनश्च गणेश्वरा लोकवराधिपाश्च॥ १३५.८२ ॥  
  
मयस्य श्रुत्वा दिवि तारकाख्यो वचोभिकाङ्क्षन् क्षतजोपमाक्षः।  
विवेश तूर्णं त्रिपुरन्दितेः सुतैः सुतैरदित्या युधि वृद्धहर्षैः॥ १३५.८३ ॥  
  
ततः सशङ्खानकभेरिभीमं ससिंहनादं हरसैन्यमाबभौ॥  
मयानुगन्धोरगभीरगह्वरं यथा हिमाद्रेर्गजसिंहनादितम्॥ १३५.८४ ॥