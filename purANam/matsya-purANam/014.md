---
title: ०१४

---
पितृवंशानुकीर्त्तनम्।  
  
सूत उवाच।  
लोकाः सोमपथा नाम यत्र मारीचनन्दनाः।  
वर्त्तन्ते देवपितरो देवा यान् भावयन्त्यलम्॥ १४.१ ।  
  
अग्निष्वात्ता इति ख्याता यज्वानो यत्रसंस्थिताः।  
अच्छोदा नाम तेषान्तु मानसी कन्यकानदी॥ १४.२ ॥  
  
अच्छोदन्नाम च सरः पितृभिर्निर्मितं पुरा।  
अच्छोदा तु तपश्चक्रे दिव्यं वर्ष सहस्रकम्॥ १४.३ ॥  
  
आजग्मुः पितरस्तुष्टाः किलदातुञ्च तां वरम्।  
दिव्यरूपधराः सर्वे दिव्यमाल्यानुलेपनाः॥ १४.४ ॥  
  
सर्वे युवानो बलिनः कुसुमायुधसन्निभाः।  
तन्मध्येऽमावसुं नाम पितरं वीक्ष्य सांऽगना॥ १४.५ ॥  
  
वव्रे वरार्थिनी सङ्गं कुसुमायुधपीडिता।  
योगाद्‌भ्रष्टा तु सा तेन व्यभिचारेण भामिनी॥ १४.६ ॥  
  
धरान्तु नास्पृशत् पूर्वं पपाताथ भुवस्तले।  
तिथावमावसूर्यस्यामिच्छां चक्रे न तां प्रति॥ १४.७ ॥  
  
धैर्येण तस्य सा लोकैरमावास्येति विश्रुता।  
पितॄणां वल्लभा तस्य तस्यामक्षयकारकम्॥१४.८॥  
  
अच्छोदाऽधोमुखीदीना लज्जिता तपसः क्षयात्।  
सा पितॄन्‌ प्रार्थयामास पुरे चात्मप्रसिद्धये॥ १४.९ ॥  
  
विलप्यमाना पितृभिरिदमुक्ता तपस्विनी।  
भविष्यमर्थमालोक्य देवकार्यञ्च ते तदा॥ १४.१० ॥  
  
इदमूचुर्म्महाभागाः प्रसाद शुभयागिरा।  
दिवि दिव्यशरीरेण यत्‌ किञ्चित् क्रियते बुधैः॥ १४.१० ॥  
  
तेनैव तत्कर्म्मफलं भुज्यते वरवर्णिनि।  
सद्यं फलन्ति कर्माणि देवत्वे प्रेत्य मानुषे॥ १४.११ ॥  
  
तस्मात्त्वं पुत्रि! तपसः प्राप्स्यसे प्रेत्य तत्फलम्।  
अष्टाविंशे भवित्री त्वं द्वापरे मत्स्य योनिजा॥ १४.१२ ॥  
  
व्यतिक्रमात्‌ पितॄणां त्वं कष्टं कुलमवाप्स्यसि।  
तस्माद्राज्ञोवसोः कन्या त्वमवश्यं भविष्यसि ॥ १४.१३ ॥  
  
कन्या भूत्वा च लोकान् स्वान् पुनराप्स्यसि दुर्लभान्।  
पराशरस्य वीर्येण पुत्रमेकमवाप्स्यसि॥ १४.१४ ॥  
  
द्वीपे तु बदरीप्राये बादरायणमच्युतम्।  
स वेदमेकं बहुधा विभजिष्यति ते सुतः॥ १४.१५ ॥  
  
पौरवस्यात्मजौ द्वौ तु समुद्रांशस्य शन्तनोः।  
विचित्रवीर्य्यस्तनयस्तथा चित्राङ्गदो नृपः॥ १४.१६ ॥  
  
इमावुत्पाद्य तनयौ क्षेत्रजावस्य धीमतः।  
प्रौष्ठपद्यष्टकारूपा पितृलोके भविष्यसि॥ १४.१७ ॥  
  
नाम्ना सत्यवती लोके पितृलोके तथाष्टका।  
आयुरारोग्यदा नित्यं सर्वकाम फलप्रदा॥ १४.१८ ॥  
  
भविष्यसि परे काले नदीत्वञ्च गमिष्यसि।  
पुण्यतोयासरिच्छ्रेष्ठा लोकेह्यच्छोद नामिका॥ १४.१९ ॥  
  
इत्युक्त्वा सगणस्तेषां तत्रैवान्तरधीयत।  
साप्यवाप च तत्सर्वं फलं तदुदितं पुरा॥ १४.२० ॥