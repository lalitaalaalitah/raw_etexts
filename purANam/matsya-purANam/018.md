---
title: ०१८

---
एकोद्दिष्टश्राद्धप्रकरणम्।  
  
सूत उवाच।  
एकोद्दिष्टमतो वक्ष्ये यदुक्तं चक्रपाणिना।  
मृते पुत्रैर्यथाकार्यमाशौचञ्च पितर्यपि॥ १८.१ ॥  
  
दशाहं शावमाशौचं ब्राह्मणेषु विधीयते।  
क्षत्रियेषु दश द्वेच पक्षं वैश्येषु चैवहि॥ १८.२ ॥  
  
शूद्रेषु मासमाशौचं सपिण्डेषु विधीयते।  
नैशम्वाऽकृतचूडस्य त्रिरात्रम्परतः स्मृतम्॥१८.३ ॥  
  
जननेऽप्येवमेव स्यात् सर्ववर्णेषु सर्वदा।  
तथास्थिसञ्चयादूर्ध्वमङ्गस्पर्शो विधीयते॥ १८.४ ॥  
  
प्रेताय पिण्डददानन्तु द्वादशाहं समाचरेत्।  
पाथेयं तस्य तत् प्रोक्तं यतः प्रीतिकरं महत्॥ १८.५ ॥  
  
तस्मात् प्रेतपुरं प्रेतो द्वादशाहं न नीयते।  
गृहं पुत्रं कलत्रञ्च द्वादशाहं प्रपश्यति॥ १८.६ ॥  
  
तस्मान्निधेयमाकाशे दशरात्रं पयस्तथा।  
सर्वदाहोपशान्त्यर्थमध्वश्रमविनाशनम्॥१८.७ ॥  
  
तत एकादशाहे तु द्विजानेकादशैव तु।  
क्षत्रादिः सूतकान्ते तु भोजयेदयुतो द्विजान्॥ १८.८ ॥  
  
द्वितीयेऽह्नि पुनस्तद्वदेकोद्दिष्टं समाचरेत्।  
आवाहनाग्नौकरणं दैवहीनं विधानतः॥ १८.९ ॥  
  
एकं पवित्रमेकोर्घ एकः पिण्डो विधीयते।  
उपतिष्ठतमित्येतद्देयं पश्चात्तिलोदकम्॥१८.१० ॥  
  
स्वादितं विकिरेद्‌ ब्रूयाद्विसर्गे चाभिरम्यताम्।  
शेषं पूर्ववदत्रापि कार्यं वेदविदा पितुः॥ १८.११ ॥  
  
अनेन विधिना सर्वमनुमासं समाचरेत्।  
सूतकान्ताद्वितीयेऽह्नि शय्यां दद्याद्विलक्षणाम्॥ १८.१२ ॥  
  
काञ्चनं पुरुषं तद्वत् फलवस्त्रसमन्विताम्।  
सम्पूज्य द्विजदाम्पत्यं नानाभरणभूषणैः॥ १८.१३ ॥  
  
वृषोत्सर्गं प्रकुर्वीत देया च कपिला शुभा।  
उदकुम्भश्च दातव्यो भक्ष्यभोज्यसमन्वितः॥ १८.१४ ॥  
  
यावदब्दं नरश्रेष्ठ!। सतिलोदकपूर्वकम्।  
ततः संवत्सरे पूर्णे सपिण्डीकरणं भवेत्॥ १८.१५ ॥  
  
सपिण्डीकरणादूर्ध्वं प्रेतः पार्वणभाग् भवेत्।  
वृद्धिपूर्वेषु योग्यश्च गृहस्थश्च भवेत्ततः॥ १८.१६ ॥  
  
सपिण्डीकरणे श्राद्धे देवपूर्वं नियोजयेत्।  
पितॄनेवासयेत्तत्र पृथक् प्रेतं विनिर्दिशेत्॥ १८.१७ ॥  
  
गन्धोदकतिलैर्युक्तं कुर्यात्पात्रचतुष्टयम्।  
अर्घार्थं पितृपात्रेषु प्रेतपात्रं प्रसेचयेत्॥ १८.१८ ॥  
  
तद्वत्‌सङ्कल्प्य चतुरः पिण्डान् पिण्डप्रदस्तदा।  
ये समाना इति द्वाभ्यामन्त्यन्तु विभजेत्त्रिधा॥ १८.१९ ॥  
  
चतुर्थस्य पुनः कार्यं न कदाचिदतो भवेत्।  
ततः पितृत्वमापन्नः सर्वतस्तुष्टिमागतः॥ १८.२० ॥  
  
अग्निष्वात्तादिमध्यत्त्वं प्राप्नोत्यमृतमुत्तमम्।  
सपिण्डीकरणादूर्ध्वं तस्मै तस्मान्नदीयते॥ १८.२१ ॥  
  
पितृष्वेव तु दातव्यं तत् पिण्डो येषु संस्थितः।  
ततः प्रभृति सङ्क्रान्तावुपरागादि पर्वसु॥ १८.२२ ॥  
  
त्रिपिण्डमाचरेच्छ्राद्धमेकोद्दिष्टं मृताहनि।  
एकोद्दिष्टं परित्यज्य मृताहे यः समाचरेत्॥ १८.२३ ॥  
  
सदैव पितृहा स स्यान्मातृभ्रातृविनाशकः।  
मृताहे पार्वणं कुर्वन्नधोऽधो याति मानवः॥ १८.२४ ॥  
  
सम्पृक्तेष्वाकुली भावः प्रेतेषु तु यतो भवेत्।  
प्रतिसंवत्सरं तस्मादेकोद्दिष्टं समाचरेत्॥ १८.२५ ॥  
  
यावदब्दन्तु यो दद्यादुदकुम्भं विमत्सरः।  
प्रेतायान्नसमायुक्तं सोऽश्वमेधफलं लभेत्॥ १८.२६ ॥  
  
आमश्राद्धं यथा कुर्याद्विधिज्ञः श्राद्धदस्तदा।  
तेनाग्नौ करणं कुर्यात्‌ पिण्डांस्तेनैव निर्वपेत्॥ १८.२७ ॥  
  
त्रिभिः सपिण्डिकरणे अशेषत्रितये पिता।  
यदा प्राप्स्यति कालेन तदा मुच्येत बन्धनात्॥ १८.२८ ॥  
  
मुक्तोऽपि लेपभागित्वं प्राप्नोति कुशमार्जनात्।  
लेपभाजश्चतुर्थाद्याः पित्राद्याः पिण्डभागिनः॥  
पिण्डदः सप्तमस्तेषां सापिण्ड्यं साप्तपौरुषम्॥ १८.२९ ॥