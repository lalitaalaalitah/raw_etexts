---
title: २९१

---
मत्स्यपुराणान्तर्गतसम्पूर्ण विषयवर्णनम्।  
  
सूत उवाच।  
एतद्वः कथितं सर्वं यदुक्तं विश्वरूपिणा।  
मात्स्यं पुराणमखिलं धर्मकामार्थसाधनम् ॥ २९१.१  
  
यत्रादौ मनुसंवादो ब्रह्मण्डकथनन्तथा।  
साङ्ख्यं शारीरकं प्रोक्तं चतुर्मुखमुखोद्भवम् ॥ २९१.२  
  
देवासुराणामुत्पत्तिर्मारुतोत्पत्तिरेव च।  
मदनद्वादशी तद्वल्लोकपालाभिपूजनम् ॥ २९१.३  
  
मन्वन्तराणामुद्देशो वैन्यराजाभिवर्णनम्।  
सूर्यवैवस्वतोत्पत्तिः बुधस्यागमनं तथा ॥ २९१४  
  
पितृवंशानुकथनं श्राद्धकालस्तथैव च।  
पितृतीर्थप्रवासश्च सोमोत्पतिस्तथैव च॥ २९१.५  
  
कीर्तनं सोमवंशस्य ययातिचरितं तथा।  
कार्तवीर्यस्य महात्म्यं वृष्णिवंशानुकीर्तनम् ॥ २९१.६  
  
भृगुशापस्तथा विष्णोर्द्दैत्यशापस्तथैव च।  
कीर्तनं पुरुषेशस्य वंशो हौताशनस्तथा ॥ २९१.७  
  
पुराणकीर्तनं तद्वत् क्रियायोगस्तथैव च।  
व्रतं नक्षत्रसङ्ख्याकं मार्तण्डशयनं तथा ॥ २९१.८  
  
कृष्णाष्टमीव्रतं तद्वद्रोहिणीचन्द्रसञ्ज्ञितम्।  
तडागविधिमाहात्म्यं पादपोत्सर्ग एव च ॥ २९१.९  
  
सौभाग्यशयनं तद्वदगस्त्यव्रतमेव च।  
तथानन्ततृतीया तु रसकल्याणिनी तथा ॥ २९१.१०  
  
आर्द्रानन्दकरी तद्वद्व्रतं सारस्वतं पुनः।  
उपरागाभिषेकश्च सप्तमीस्नपनं पुनः ॥ २९१.११  
  
भीमाख्या द्वादशी तद्वदनङ्गशयनं तथा।  
अशून्यशयनं तद्वत्तथैवाङ्गारकव्रतम् ॥ २९१.१२  
  
सप्तमी सप्तकं तद्वद्विशोक द्वादशी तथा।  
मेरु प्रदानं दशधा ग्रहशान्तिस्तथैव च ॥ २९१.१३  
  
ग्रहस्वरूपकथनं तथा शिवचतुर्दशी।  
तथा सर्वफलत्यागः सूर्यवारव्रतं तथा ॥ २९१.१४  
  
सङ्क्रान्तिस्नपनं तद्वद्विभूतिद्वादशीव्रतम्।  
षष्टिव्रतानां माहात्म्यं तता स्नानविधिक्रमः ॥ २९१.१५  
  
प्रयागस्य तु माहात्म्यं सर्वतीर्थानुकीर्तनम्।  
पैलाश्रमफलं तद्वद्द्वीपलोकानुकीर्तनम् ॥ २९१.१६  
  
ततान्तरिक्षचारश्च ध्रुवमाहात्म्यमेव च।  
भुवनानि सुरेन्द्राणां त्रिपुराधोषणं तथा ॥ २९१.१७  
  
पितृपिण्डदमाहात्म्यं मन्वन्तरविनिर्णयम्।  
वज्राङ्गस्य तु सम्भूतिः तारकोत्पत्तिरेव च ॥ २९१.१८  
  
तारकासुरमाहात्म्यं ब्रह्मदेवानुकीर्तनम्।  
पार्वतीसम्भवस्तद्वत् तथा शिवतपोधनम्॥ २९१.१९  
  
अनङ्गदेहदाहस्तु रतिशोकस्तथैव च।  
गौरी तपोवनं तद्वद्विश्वनाथप्रसादनम् ॥ २९१.२०  
  
पार्वती ऋषिसंवादस्ततैवोद्वाहमङ्गलम्।  
कुमारसम्भवस्तद्वत् कुमारविजयस्तथा ॥ २९१.२१  
  
तारकस्य वधो घोरो नरसिंहोपवर्णनम्।  
पद्मोद्भव विसर्गस्तु तथैवान्धक-घातनम् ॥ २९१.२२  
  
वाराणस्यास्तु माहात्म्यं नर्मदायास्तथैव च।  
प्रवरानुक्रमस्तद्वत् पितृगाथानुकीर्तनम् ॥ २९१.२३  
  
ततोभयमुखीदानं दानं कृष्णाजिनस्य च।  
तथा सावित्र्युपाख्यानं राजधर्मास्तथैव च ॥ २९१.२४  
  
यात्रा निमित्तकथनं स्वप्नमङ्गल्यकीर्तनम्।  
वामनस्य तु माहात्म्यं तथैवाथ वराहजम् ॥ २९१.२५  
  
क्षीरोदमथनं तद्वत् कालकूटाभिशासनम् ॥ २९१.२६  
  
प्रासादलक्षणं तद्वत् मण्डपानान्तु लक्षणम्।  
कल्पानुकीर्तनं तद्वद् ग्रन्थानुक्रमणीं तथा ॥ २९१.२७  
  
तुला दानादि बहुशो महादानानुकीर्तनम्।  
कल्पानुकीर्तनं तद्वत् ग्रन्तानुक्रमणीं तथा ॥ २९१.२८  
  
एतत्पवित्रमायुष्यमेतत्कीर्तिविवर्धनम्।  
एतत्पवित्रं कल्याणं महापापहरं शुभम् ॥ २९१.२९  
  
अस्मात् पुराणादपि पादमेकं पठेत्तु यः सोऽपि विमुक्तपापः।  
नारायणाख्यं पदमेति नूनमनङ्गवद्दिव्यसुखानि भुङ्क्ते ॥ २९१.३०  
  
समाप्तमिदं श्रीमत्स्यमहापुराणम्।  
ॐ तत्सद् ब्रह्मार्पणमस्तु।