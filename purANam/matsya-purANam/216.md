---
title: २१६

---
राजकृत्यवर्णनम्।  
मत्स्य उवाच।  
यथा न वर्तितव्यं स्यान्मनो राज्ञोऽनुजीविना।  
तथा ते कथयिष्यामि निबोध गदतो मम ॥ २१६.१ ॥  
  
राजा यत्तु वदेद्वाक्यं श्रोतव्यं तत्प्रयत्नतः।  
आक्षिप्य वचनं तस्य न वक्तव्यं तथा वचः ॥ २१६.२ ॥  
  
अनुकूलं प्रियं तस्य वक्तव्यं जनसंसदि।  
रहो गतस्य वक्तव्यमप्रियं यद्धितं भवेत् ॥ २१६.३ ॥  
  
परार्थमस्य वक्तव्यं समे चेतसि पार्थिव।  
स्वार्थः सुहृद्भिः वक्तव्यो न स्वयं तु कथञ्चन ॥ २१६.४ ॥  
कार्य्यातिपातः सर्वेषु रक्षितव्यः प्रयत्नतः।  
नच हिंस्यं धनं किञ्चत् नियुक्तेन च कर्मणि ॥ २१६.५ ॥  
  
नोपेक्ष्यस्तस्य मानश्च तथा राज्ञः प्रियो भवेत्।  
राज्ञश्च न तथा कार्य्यं वेषभाषित चेष्टितम् ॥ २१६.६ ॥  
  
राजलीला न कर्तव्या तद्विद्विष्टञ्च वर्जयेत्।  
राज्ञः समोऽधिको वानकार्य्यो वेषो विजानता॥ २१६.७ ॥  
  
द्युतादिषु तथैवान्यत् कौशलं तु प्रदर्शयेत्।  
प्रदर्श्यकौशलं चास्य राजानन्तु विशेषयेत् ॥ २१६.८ ॥  
  
अन्तःपुरजनाध्यक्षै र्वैरिदूतैः निराकृतैः।  
संसर्गं न व्रजेद्राजन् विना पार्थिवशासनात् ॥ २१६.९ ॥  
  
निस्नेहताञ्चावमानं प्रयत्नेन तु गोपयेत्।  
यच्च गुह्यं भवेद्राज्ञो न तल्लोके प्रकाशयेत् ॥ २१६.१० ॥  
  
नृपेण श्रावितं यत्स्याद् वाच्यावाच्यं नृपोत्तम!।  
न तत् संश्रावयेल्लोके तथा राज्ञोऽप्रियो भवेत् ॥ २१६.११ ॥  
  
आज्ञाप्यमाने वान्यस्मिन् समुत्थायत् वरान्वितः।  
किमहङ्करवाणीति वाच्यो राजा विजानता ॥ २१६.१२ ॥  
  
कार्यावस्थां च विज्ञाय कार्यमेव यथा भवेत्।  
सततं क्रियमाणेऽस्मिन् लाघवन्तु व्रजेद् ध्रुवम् ॥ २१६.१३ ॥  
  
राज्ञः प्रियाणि वाक्यानि न चात्यर्थं पुनः पुनः।  
महासुशीलस्तु भवेत् न चापि भृकुटीमुखः ॥ २१६.१४ ॥  
  
नातिवक्ता न निर्वक्ता न च मात्सरिकस्तथा।  
आत्मसम्भावितश्चैव न भवेत्तु कथञ्चन ॥ २१६.१५ ॥  
  
दुष्कृतानि नरेन्द्रस्य न तु सङ्कीर्तयेत् क्वचित्।  
वस्त्रमस्त्रमलङ्कारं राज्ञा दत्तं तु धारधेत् ॥ २१६.१६ ॥  
  
औदार्येण न तद्देयमन्यस्मै भूतिमिच्छता।  
तत्रैवात्मासनं कार्यं दिवा स्वप्नं न कारयेत् ॥ २१६.१७ ॥  
  
नानिर्दिष्टे तथा द्वारे प्रविशेत्तु कथञ्चन।  
न च पश्येत्तु राजानमयोग्यासु च भूमिषु ॥ २१६.१८ ॥  
  
राज्ञस्तु दक्षिणे पार्श्वे वामे चोपविशेत्तदा।  
पुरस्ताच्च तथापश्चादासनन्तु विगर्हितम् ॥ २१६.१९ ॥  
  
जृम्भां निष्ठीवनङ्कासं कोपं पर्यस्तिकाश्रयम्।  
भृकुटिं वान्तमुद्गारन्तत्समीपे विवर्जयेत् ॥ २६१.२० ॥  
  
स्वयं तत्र न कुर्वीत स्वगुणाख्यापनं बुधः।  
स्वगुणाख्यापने युक्ता परमेव प्रयोजयेत् ॥ २६१.२१ ॥  
  
हृदयं निर्मलं कृत्वा परां भक्तिमुपाश्रितैः।  
अनुजीविगणैर्भाव्यं नित्यं राज्ञामतन्द्रितैः ॥ २६१.२२ ॥  
  
शाठ्यं लौल्यं च पैशून्यं नास्तिक्यं क्षुद्रता तथा।  
चापल्यञ्च परित्याज्यं नित्यं राज्ञोऽनुजीविभिः ॥ २६१.२३ ॥  
  
श्रुति-विद्या-सुशीलैश्च संयोज्यात्मानमात्मना।  
राजसेवान्ततः कुर्याद् भूतये भूतिवर्द्धनीम् ॥ २६१.२४ ॥  
  
नमस्कार्याः सदा चास्य पुत्रवल्लभ मन्त्रिणः।  
सचिवैः चास्य विश्वासो न तु कार्यः कथञ्चन ॥ २६१.२५ ॥  
  
अपृष्टश्चास्य न ब्रूयात् कामं ब्रूयात्तथा यदि।  
हितं तथ्यञ्च वचनं हितैः सह सुनिश्चितम् ॥ २६१.२६ ॥  
  
चित्तञ्चैवास्य विज्ञेयं नित्यमेवानुजीविना।  
भर्त्तुराराधनं कुर्याच्चित्तज्ञो मानवः सुखम् ॥ २६१.२७ ॥  
  
रागापरागौ चैवास्य विज्ञेयौ भूतिमिच्छता।  
त्यजेद्विरक्तो नृपती रक्त वृत्तिन्तु कारयेत् ॥ २६१.२८ ॥  
  
विरक्तः कारयेन्नाशं विपक्षाभ्युदयं तथा।  
आशावर्द्धनकं कृत्वा फलनाशं करोति च ॥ २६१.२९ ॥  
  
अकोपोऽपि सकोपाभः प्रसन्नोऽपि च निष्फलः।  
वाक्यं च समदं वक्ति वृत्तिच्छेदं करोति वै ॥ २६१.३० ॥  
  
प्रदेशवाक्यमुदितो न सम्भावयतेऽन्यथा।  
आराधनासु सर्वासु सुप्तवच्च विचेष्टते ॥ २६१.३१ ॥  
  
कथासु दोषं क्षिपति वाक्यभङ्गं करोति च।  
लक्ष्यते विमुखश्चैव गुणसङ्कीर्तनेऽपि च ॥ २६१.३२ ॥  
  
दृष्टिं क्षिपति चान्यत्र क्रियमाणे च कर्मणि।  
विरक्तलक्षणं चैतत् श्रृणु रक्तस्य लक्षणम् ॥ २६१.३३ ॥  
  
दृष्ट्वा प्रसन्नो भवति वाक्यं गृह्णाति चादरात्।  
कुशलादि परिप्रश्नं सम्प्रयच्छति चासनम् ॥ २६१.३४ ॥  
  
विविक्तदर्शने चास्य रहस्येनं न शङ्कते।  
जायते हृष्टवदनः श्रुत्वा तस्य तु तत्कथाम् ॥ २६१.३५ ॥  
  
अप्रियाण्यपि वाक्यानि तदुक्तान्यभिनन्दते।  
उपायनञ्च गृह्णाति स्तोकमप्यादरात्तथा॥ २६१.३६ ॥  
  
कथान्तरेषु स्मरति प्रहृष्टवदनस्तथा।  
इति रक्तस्य कर्तव्या सेवा रविकुलोद्वह! ॥ २६१.३७ ॥  
  
मित्रं न चापत्सु तथा च भृत्या भजन्ति ये निर्गुणमप्रमेयम्।  
विभुं विशेषेण च ते व्रजन्ति सुरेन्द्रधामामरवृन्दजुष्टम् ॥ २६१.३८ ॥