---
title: ०७६

---
फलसप्तमीव्रतकथनम्।  
  
ईश्वर उवाच।  
अन्यामपि प्रवक्ष्यामि नाम्ना तु फलसप्तमीम्।  
यामुपोष्य नरः पापाद्विमुक्तः स्वर्गभाग्भवेत्॥ ७६.१ ॥  
  
मार्गशीर्षे शुभे मासि सप्तम्यां नियतव्रतः।  
तामुपोष्याथ कमलं कारयित्वा तु काञ्चनम्।  
शर्करासंयुतं दद्याद्‌ ब्राह्मणाय कुटुम्बिने।  
रविं काञ्ञ्चनकं कृत्वा पलस्यैकस्य धर्म्मवित्॥  
दद्यात् द्विकालवेलायां भानुर्मे प्रीयतामिति॥ ७६.३ ॥  
  
भक्त्या तु विप्रान् सम्पूज्य चाष्टम्यां क्षीरभोजनम्।  
दत्त्वा कुर्यात् फलयुतं यावत् स्यात् कृष्णसप्तमी॥ ६.४ ॥  
  
तामप्युपोष्य विधिवदनेनैव क्रमेण तु।  
तद्वद् हेमफलं दत्त्वा सुवर्णकमलान्वितम्॥ ७६.५ ॥  
  
शर्करा पात्रसंयुक्तं वस्त्रमाल्यसमन्वितम्।  
सम्वत्सरञ्च तेनैव विधिनोभयसप्तमीम्॥ ७६.६ ॥  
  
उपोष्य दत्त्वा क्रमशः सूर्यमन्त्रमुदीरयेत्।  
भानुरर्कोरविर्ब्रह्मा सूर्यः शक्रो हरिः शिवः॥  
श्रीमान् विभावसुस्त्वष्टा वरुणः प्रीयतामिति॥ ७६.७ ॥  
  
प्रतिमासञ्च सप्तम्यामेकैकं नाम कीर्त्तयेत्।  
प्रतिपक्षं फलत्यागमेतत् कुर्वन् समाचरेत्॥ ७६.८ ॥  
  
व्रतान्ते विप्रमिथुनं पूजयेद्वस्त्रभूषणैः।  
शर्कराकलशं दद्याद् हेमपद्मदलान्वितम्॥ ७६.९ ॥  
  
यथा न विफला कामास्त्वद्भक्तानां सदा रवे।  
तथाऽनन्तफलावाप्तिरस्तु मे सप्तजन्मसु॥ ७६.१० ॥  
  
इमामनन्तफलदां यः कुर्य्यात् फलसप्तमीम्।  
सर्वपापविशुद्धात्मा सूर्य्यलोके महीयते॥ ७६.११ ॥  
  
सुरापानादिकं किञ्चिद् यदत्रामुत्र वा कृतम्।  
तत्सर्वं नाशमायाति यः कुर्य्यात्‌ फलसप्तमीम्॥ ७६.१२ ॥  
  
कुर्वाणः सप्तमीञ्चैमां सततं रोगवर्जितः।  
भूतान् भव्यांश्च पुरुषांस्तारयेदेकविंशतिम्॥  
यः श्रृणोति पठेद्वापि सोऽपि कल्याणभाग्भवेत्॥ ७६.१३ ॥