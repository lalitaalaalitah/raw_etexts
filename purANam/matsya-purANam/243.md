---
title: २४३

---
यात्रासमये मङ्गलामङ्गलासूचकशकुनवर्णनम्।  
  
मनुरुवाच।  
गमनं प्रति राज्ञान्तु सम्मुखादर्शने च किम्।  
प्रशस्तांश्चैव सम्भाष्य सर्वानेतांश्च कीर्तय ॥ २४३.१ ॥  
  
मत्स्य उवाच।  
औषधानि त्वयुक्तानि धान्यं कृष्णञ्च यद् भवेत्।  
कार्पासश्चतृणं राजन्! शुष्कं गोमयमेव च ॥ २४३.२ ॥  
  
इन्धनञ्च तथाङ्गारं गुडं तैलं तथा शुभम्।  
अभ्यक्तं मलिनं मुण्डन्ततानग्नञ्च मानवम्॥ २४३.३ ॥  
  
मुक्तकेशं रुजार्तञ्च काषायाम्बरधारिणम्।  
उन्मत्तकन्तथा सत्वं दीनञ्चाथ नपुंसकम् ॥ २४३.४ ॥  
  
अयः पङ्कस्तथा चर्म केशबन्धनमेव च।  
तथैवोद्धृतसाराणि पिण्याकादीनी यानि च ॥ २४३.५ ॥  
  
चण्डाल श्वपचाश्चैव राजबन्धनपालकाः।  
वधकाः पापकर्माणो गर्भिणी स्त्री तथैव च ॥ २४३.६ ॥  
  
तुष भस्म कपालास्थि भिन्नभाण्डानि यानि च।  
रक्तानि चैव भाण्डानि मृतं शार्ङ्गिकमेव च ॥ २४३.७ ॥  
  
एवमादीनि चान्यानि अशस्तान्यभिदर्शने।  
अशस्तो वाह्यशब्दश्च भिन्नभैरवजर्जरः ॥ २४३.८ ॥  
  
पुरतः शब्द एहीति शस्यते न तु पृष्ठतः।  
गच्छेति पश्चात् धर्मज्ञो! पुरस्तात्तु विगर्हितः ॥ २४३.९ ॥  
  
क्व यासि तिष्ठ मा गच्छ किन्ते तत्र गतस्य तु।  
अन्ये शब्दाश्च ये निष्ठाः ते विपत्तिकरा अपि ॥ २४३.१० ॥  
  
ध्वजादिषु तथा स्थानं क्रव्यादानां विगर्हितम्।  
स्खलनं वाहनानाञ्च वस्त्रसङ्गस्तथैव च ॥ २४३.११ ॥  
  
निर्गतस्य तु द्वारादौ शिरसश्चाभिघातिता।  
छत्रध्वजानां वस्त्राणां पतनञ्च तथा शुभम् ॥ २४३.१२ ॥  
  
दृष्टे निमित्ते प्रथमममङ्गल्यविनाशनम्।  
केशवं पूजयेद्विद्वान् स्तवेन मधुसूदनम् ॥ २४३.१३ ॥  
  
द्वितीये तु ततो दृष्टे प्रतीपे प्रविशेद् गृहम्।  
अथेष्टानि प्रवक्ष्यामि मङ्गल्यानि तथाऽनघ! ॥ २४३.१४ ॥  
  
श्वेताः सुमनसः श्रेष्ठाः पूर्णकुम्भास्तथैव च।  
जलजाः पक्षिणश्चैव मांसं मत्स्याश्च पर्थिव! ॥ २४३.१५ ॥  
  
गवस्तुरङ्गमा नागा बद्ध एकः पशुस्त्वजः।  
त्रिदेशाः सुहृदो विप्रा ज्वलितश्च हुताशनः ॥ २४३.१६ ॥  
  
पणिका च महाभाग! दूर्वा चार्द्रञ्च गोमयम्।  
रुक्मरूप्यन्तथा ताम्रं सर्वरत्नानि चाप्यथ ॥ २४३.१७ ॥  
  
औषधानिव धर्मज्ञ! यवाः सिद्धार्थकास्तथा।  
नृवाह्यमानं यानञ्च भद्रपीठन्तथैव च ॥ २४३.१८ ॥  
  
खङ्गं चक्रं पताका च मृदश्चायुधमेव च।  
राजलिङ्गानि सर्वाणि सर्वे रुदितवर्जिताः ॥ २४३.१९ ॥  
  
घृतं दधि पयश्चैव फलानिविविधानि च।  
स्वस्तिकं वर्द्धमानञ्च नन्द्यावर्तं सकौस्तुभम् ॥ २४३.२० ॥  
  
वादित्राणां सुखः शब्दः गम्भीरः सुमनोहरः।  
गान्धारषड्जऋषभा ये च शस्तास्तथा खराः ॥ २४३.२१ ॥  
  
वायुः सशर्करोरुक्षः सर्वत्र समुपस्थितः।  
प्रतिलोमस्तथा नीचो विज्ञेयोभयकृद्द्विज!॥ २४३.२२ ॥  
  
अनुकूलो मृदुः स्निग्धः सुखस्पर्शः सुखावहः।  
रुक्षा रूक्ष स्वराभद्राः क्रव्यादाः परिगच्छताम् ॥ २४३.२३ ॥  
  
मेधाः शस्ताघनाः स्निग्धा गजबृंहितसन्निभाः।  
अनुलोमास्तडिच्छन्नाः शक्रचापन्तथैव च ॥ २४३.२४ ॥  
  
अप्रशस्ते तथा ज्ञेये परिवेषप्रवर्षणे।  
अनुलोमा ग्रहाः शस्ता वाक्पतिस्तु विशेषतः ॥ २४३.२५ ॥  
  
आस्तिक्यं श्रद्दधानत्वं तथा पूज्याभिपूजनम्।  
शस्तान्येतानि धर्मज्ञ! यश्च स्यान्मनसः प्रियम् ॥ २४३.२६ ॥  
  
मनसस्तुष्टिरेवात्र परमं जयलक्षणम्।  
एकतः सर्वलिङ्गानि मनसस्तुष्टिरेकतः ॥ २४३.२७ ॥  
  
मनोत्सुकत्वं मनसः प्रहर्षः शुभस्य लाभो विजयप्रवादः।  
मङ्गल्यलब्धिः श्रवणञ्च राजन्! ज्ञेयानि नित्यं विजयावहानि ॥ २४३.२८ ॥