---
title: ०९३

---
ग्रहशान्तिवर्णनम्।  
  
सूत उवाच।  
वैशम्पायनमासीनमपृच्छच्छौनकः पुरा।  
सर्वकामाप्तये नित्यं कथं शान्तिक पौष्टिकम्॥ ९३.१ ॥  
  
वैशम्पायन उवाच।  
श्रीकामः शान्तिकामो वा ग्रहयज्ञं समारभेत्।  
वृध्यायुः पुष्टिकामो वा तथैवाभिचरन्‌ पुनः॥  
येन ब्रह्मन्! विधानेन तन्मे निगदतः श्रृणुः॥ ९३.२ ॥  
  
सर्वशास्त्राण्यनुक्रम्य सङ्क्षिप्य ग्रन्थविस्तरम्।  
ग्रहशान्तिं प्रवक्ष्यामि पुराणश्रुतिनोदिताम्॥ ९३.३ ॥  
  
पुण्येऽह्नि विप्रकथिते कृत्वा ब्राह्मणवाचनम्।  
ग्रहान्‌ ग्रहादिदेवांश्च स्थाप्य होमं समारभेत्॥ ९३.४ ॥  
  
ग्रहयज्ञस्त्रिधा प्रोक्तः पुराणश्रुतिकोविदैः।  
प्रथमोऽयुतहोमः स्याल्लक्षहोमस्ततः परम्॥ ९३.५ ॥  
  
तृतीयः कोटिहोमस्तु सर्वकामफलप्रदः।  
अयुतेनाहुतीनाञ्च नवग्रहमखः स्मृतः॥ ९३.६ ॥  
  
तस्य तावद्विधिं वक्ष्ये पुराणश्रुतिभाषितम्।  
गर्तस्योत्तरपूर्वेण वितस्तिद्वयविस्तृताम्॥ ९३.७ ॥  
  
वप्रद्वयावृतां वेदिं वितस्त्युच्छ्रयसम्मिताम्।  
संस्थापनाय देवानाञ्चतुरस्रामुदङ्मुखाम्॥ ९३.८ ॥  
  
अग्निप्रणयनं कृत्वा तस्यामावाहयेत्सुरान्।  
देवतानां ततः स्थाप्य विंशतिर्द्वादशाधिका॥ ९३.९ ॥  
  
सूर्य्यः सोमस्तथा भौमो बुधजीवसितार्कजाः।  
राहुः केतुरिति प्रोक्ता ग्रहा लोकहितावहाः॥ ९३.१० ॥  
  
मध्ये तु भास्करं विन्द्याल्लोहितं दक्षिणेन तु।  
उत्तरेण गुरुं विन्द्याद्‌बुधं पूर्वोत्तरेण तु॥ ९३.११ ॥  
  
पूर्वेण भार्गवं विन्द्यात् सोमं दक्षिणपूर्वके।  
पश्चिमेन शनिं विन्द्याद्राहुं पश्चिमदक्षिणे॥  
पश्चिमोत्तरतः केतुं स्थापयेच्छुक्लतण्डुलैः॥ ९३.१२ ॥  
  
भास्करस्येश्वरं विन्द्यादुमाञ्चशशिनस्तथा।  
स्कन्दमङ्गारकस्यापि बुधस्य च तथा हरिम्॥ ९३.१३ ॥  
  
ब्रह्माणञ्च गुरोर्विन्द्याच्छक्रस्यापि शचीपतिम्।  
शनैश्चरस्य तु यमं राहोः कालं तथैव च॥ ९३.१४ ॥  
  
केतौर्वै चित्रगुप्तञ्च सर्वेषामधिदेवताः।  
अग्निरापः क्षिपिर्विष्णुरिन्द्र ऐन्द्रीच देवताः॥ ९३.१५ ॥  
  
प्रजापतिश्च सर्पाश्च ब्रह्मा प्रत्यधिदेवताः।  
विनायकं तथा दुर्गां वायुराकाशमेव च।  
आवाहयेद्व्याहृतिभिस्तथैवाश्विकुमारकौ॥ ९३.१६ ॥  
  
संस्मरेत् रक्तकादित्यमङ्गारकसमन्वितम्।  
सोमशुक्रौ तथा श्वेतौ बुधजीवौ जपिङ्गलौ॥  
मन्दराहू तथा कृष्णौ धूम्रं केतुगणं विदुः॥ ९३.१७ ॥  
  
ग्रहवर्णानि देयानि वासांसि कुसुमानि च।  
धूपामोदोऽत्र सरभिरुपरिष्टाद्वितानिकम्।  
शोभनं स्थापयेत्प्राज्ञः फलपुष्पसमन्वितम्॥ ९३.१८ ॥  
  
गुडौदनं रवेर्दद्यात् सोमाय घृतपायसम्।  
अङ्गारकाय संयावं बुधाय क्षीरषष्टिके॥ ९३.१९ ॥  
  
दध्योदनञ्च जीवाय शुक्राय च गुडौदनम्।  
शनैश्चराय कृसरामजामांसञ्च राहवे॥  
चित्रौदनञ्च केतुभ्यः सर्वैर्भक्ष्यैरथार्चयेत्॥ ९३.२० ॥  
  
प्रागुत्तरेण तस्माच्च दध्यक्षतविभूषितम्।  
चूतपल्लवसञ्च्छन्नं फलवस्त्रयुगान्वितम्॥ ९२.२१ ॥  
  
पञ्चरत्नसमायुक्तं पञ्चभङ्गसमन्वितम्।  
स्थापयेदव्रणं कुम्भं वरुणं तत्र विन्यसेत्॥ ९२.२२ ॥  
  
गङ्गाद्याः सरितः सर्वाः समुद्राश्च सरांसि च।  
गजाश्वरथ्यावल्मीकसङ्गमाद्रतगोकुलात्॥ ९२.२३ ॥  
  
मृदमानीयविप्रेन्द्र! सर्वौषधिजलान्वितम्।  
स्नानार्थं विन्यसेत् तत्र यजमानस्य धर्म्मवित्॥ ९३.२४ ॥  
  
सर्वे समुद्राः सरितः सरांसि च नदास्तथा।  
आयान्तु यजमानस्य दुरितक्षयकारकाः॥ ९३.२५ ॥  
  
एवमावाहयेदेतानमरान्‌ मुनिसत्तम!।  
होमं समारभेत् सर्पिर्यवव्रीहितिलादिना॥९३.२६ ॥  
  
अर्कः पालाशखदिरावपामार्गोऽथपिप्पलः।  
औदुम्बरः शमीदूर्वा कुशाश्च समिधः क्रमात्॥ ९३.२७ ॥  
  
एकैकस्याष्टकशतमष्टाविंशतिमेव वा।  
होतव्या मधुसर्पिभ्यां दध्ना चैव समन्विताः॥ ९३.२८ ॥  
  
प्रादेशमात्रा अशिफा अशाखा अपलाशिनीः।  
समिधः कल्पयेत्प्राज्ञः सर्वकर्म्मसु सर्वदा॥ ९३.२९ ॥  
  
देवानामपि सर्वेषामुपांशु परमार्तवित्।  
स्वेन स्वेनैव मन्त्रेण होतव्याः समिधः पृथक्॥ ९३.३० ॥  
  
होतव्यं च घृताभ्युक्तं चरु भक्षादिकं पुनः।  
मन्त्रैर्दशाहुतीर्हुत्वा होमं व्याहृतिभिस्ततः॥ ९३.३१ ॥  
  
उदङ्‌मुखाः प्राङ्‌मुखा वा कुर्युर्ब्राह्मणपुङ्गवाः।  
मन्त्रवन्तश्च कर्त्तव्या श्चरवः प्रतिदैवतम्॥ ९३.३२ ॥  
  
हुत्वा च तांश्चरून् सम्यक् ततो हामं समाचरेत्।  
आकृष्णेति च सूर्य्याय होमः कार्यो द्विजन्मना॥ ९३.३३ ॥  
  
आप्यायस्वेतिसोमाय मन्त्रेण जुहुयात् पुनः।  
अग्निर्मूर्द्धादिवो मन्त्र इति भौमाय कीर्तयेत्॥ ९३.३४ ॥  
  
अग्ने! विवस्वदुषस इति सोमसुताय वै।  
बृहस्पते! परिदीया रथेनेति गुरोर्मतः॥ ९३.३५ ॥  
  
शुक्रन्ते अन्यदितिच शुक्रस्यापि निगद्यते।  
शनैश्चरायेति पुनः शन्नो देवीति होमयेत्॥  
कयानश्चित्र आभुव इति राहोरुदाहृतः॥ ९३.३६ ॥  
  
केतुं कृण्वन्नितिब्रूयात् केतूनामपि शान्तये।  
आवो राजेति रुद्रस्य बलिहोमं समाचरेत्॥  
आपोहिष्ठेत्युमायास्तु स्योनेति स्वामिनस्तथा॥ ९३.३७ ॥  
  
विष्णोरिदं विष्णुरिति तमीशेति स्वयम्भुवः।  
इन्द्रमिद्देवतायेति इन्द्राय जुहुयात्ततः॥ ९३.३८ ॥  
  
तथा यमस्यचायं गौरिति होमः प्रकीर्त्तितः।  
कालस्य ब्रह्मयज्ञानमिति मन्त्रविदो विदुः॥ ९३.४० ॥  
  
चित्रगुप्तस्य चाज्ञातमिति मन्त्रविदो विदुः।  
अग्निं दूतं वृणीमहे इति वह्नेरुदाहृतः॥ ९३.४१ ॥  
  
उदुत्तमं वरुणमित्यापां मन्त्रः प्रकीर्तितः।  
भूमेः पृथिव्यन्तरिक्षमिति वेदेषु पठ्यते॥ ९३.४२ ॥  
  
सहस्रशीर्षा पुरुष इति विष्णोरुदाहृतः।  
इन्द्रायेन्दो मरुत्वत इति शक्रस्य शस्यते॥ ९३.४३ ॥  
  
उत्तापर्णे सुभगे इति देव्याः समाचरेत्।  
प्रजापतेः पुनर्होमः प्रजापतिरिति स्मृतः॥ ९३.४४ ॥  
  
नमोऽस्तु सर्पेभ्य इति सर्पाणां मन्त्र उच्यते।  
एष ब्रह्माय ऋत्विज्य इति ब्रह्मण्युदाहृतः॥ ९३.४५ ॥  
  
विनायकस्य चानूनमिति मन्त्रो बुधैः स्मृतः।  
जातवेदसे सुनवामितिदुर्गामन्त्र उच्यते॥ ९३.४६ ॥  
  
आदिप्रत्नस्य रेतस आकाशस्य उदाहृतः।  
प्राणाशिशुर्महीनाञ्च वायोर्मन्त्रः प्रकीर्त्तितः॥ ९३.४७ ॥  
  
एषो उषा अपूर्व्वादित्यश्विनोर्मन्त्र उच्यते।  
पूर्णाहुतिस्तु मूर्द्धानं दिव इत्यभिपातयेत्॥ ९३.४८ ॥  
  
अथाभिषेकमन्त्रेण वाद्यमङ्गलगीतकैः।  
पूर्णकुम्भेन तेनैव होमान्ते प्रागुदङ्‌मुखम्॥ ९३.४९ ॥  
  
अव्यगावयवैर्ब्रह्मन्! हेमस्रग्दामभूषितैः।  
यजमानस्य कर्तव्यं चतुर्भिः स्नपनं द्विजैः॥ ९३.५० ॥  
  
सुरास्त्वामभिषिञ्चन्तु ब्रह्मविष्णुमहेश्वराः।  
वासुदेवो जगन्नाथस्तथा सङ्कर्षणो विभुः  
प्रद्युम्नश्चानिरुद्धश्च भवन्तु विजयाय ते॥ ९३.५१ ॥  
  
आखण्डलोऽग्निर्भगवान् यमो वै नैर्ऋतिस्तथा।  
वरुणः पवनश्चैव धनाध्यक्षस्तथा शिवः।  
ब्रह्मणा सहितः शेषो दिक्‌पालास्त्वामवन्तु ते॥ ९३.५२ ॥  
  
कीर्त्तिर्लक्ष्मीर्धृतिर्मेधा पुष्टिः श्रद्धा क्रिया मतिः।  
बुद्धिर्लज्जा वपुः शान्तिस्तुष्टिकान्तिश्च मातरः।  
एतास्त्वामभिषिञ्चन्तु धर्म्मपत्न्यः समागताः॥ ९३.५३ ॥  
  
आदित्यश्चन्द्रमाभौमो बुधो जीवः सितोऽर्कजः।  
ग्रहास्त्वामभिषिञ्चन्तु राहुः केतुश्च तर्पिताः॥ ९३.५४ ॥  
  
देवदानवगन्धर्वाः यक्षराक्षसपन्नगाः  
ऋषयो मुनयो गावो देवमातर एव च॥ ९३.५५ ॥  
  
देवपत्न्यो द्रुमानागा दैत्याश्चाप्सरसाङ्गणाः।  
अस्त्राणि सर्वशस्त्राणि राजानो वाहनानि च॥ ९३.५६ ॥  
  
औषधानि च रत्नानि कालस्यावयवाश्च ये।  
सरितः सागराः शैलास्तीर्थानि जलदानदाः  
एते त्वामभिषिञ्चन्तु सर्वकामार्थसिद्धये॥ ९३.५७ ॥  
  
ततः शुक्लाम्बरधरः शुक्लगन्धानुलेपनः।  
सर्वौषधैः सर्वगन्धैः स्नापितो द्विजपुङ्गवैः॥ ९३.५८ ॥  
  
यजमानः सपत्नीकः ऋत्विजः सुसमाहितान्।  
दक्षिणाभिः प्रयत्नेन पूजयेद्रतविस्मयः॥ ९३.५९ ॥  
  
सूर्य्याय कपिलां धेनुं शङ्खं दद्यात्तथेन्दवे।  
रक्तं धुरन्धरं दद्याद्भौमाय च ककुद्मिनम्॥ ९३.६० ॥  
  
बुधाय जातरूपन्तु गुरवे पीतवाससी।  
श्वेताश्वान् दैत्यगुरवे कृष्णाङ्गामर्कसूनवे॥ ९३.६१ ॥  
  
आयसं राहवे दद्यात् केतुभ्यश्छागमुत्तमम्।  
सुर्वणेन समा कार्य्या यजमानेन दक्षिणा॥ ९३.६२ ॥  
  
सर्वेषामथवा गावो दातव्या हेमभूषिताः।  
सुवर्णमथवादद्याद्‌गुरुर्वा येन तुष्यति॥  
समन्त्रेणैव दातव्याः सर्वाः सर्वत्र दक्षिणाः॥ ९३.६३ ॥  
  
पुण्यस्त्वं शङ्खपुण्यानां मङ्गलानाञ्च मङ्गलम्।  
विष्णुना विधृतश्चासि ततः शान्तिं प्रयच्छ मे॥ ९३.६४ ॥  
  
धर्म्मस्त्वं वृषरूपेण जगदानन्दकारक!।  
अष्टमूर्त्तेरधिष्ठानमतः शान्तिं प्रयच्छ मे॥ ९३.६५ ॥  
  
हिरण्यगर्भगर्भस्त्वं हेमवीजं विभावसोः।  
अनन्तपुण्यफलदमतः शान्तिं प्रयच्छ मे॥ ९३.६६ ॥  
  
पीतवस्त्रयुगं यस्माद्वासुदेवस्य वल्लभम्।  
प्रदानात्तस्य मे विष्णो! ह्यतः शान्तिं प्रयच्छ मे॥ ९३.६७ ॥  
  
विष्णुस्त्वमश्वरूपेण यस्मादमृतसम्भवः।  
चन्द्रार्कवाहनो नित्यमतः शान्तिं प्रयच्छ मे॥ ९३.६८ ॥  
  
यस्मात्त्वं पृथिवी सर्वा धेनुः केशवसन्निभा।  
सर्वपापहरा नित्यमतः शान्तिं प्रयच्छ मे॥ ९३.६९ ॥  
  
यस्मादायासकर्माणि तवाधीनानि सर्वदा।  
लाङ्गलाद्यायुधादीनि तस्माच्छान्तिं प्रयच्छ मे॥ ९३.७० ॥  
  
यस्मात्त्वं सर्वयज्ञानामङ्गत्वेन व्यवस्थितः।  
यानं विभावसोर्नित्यमतः शान्तिं प्रयच्छ मे॥ ९३.७१ ॥  
  
गवामङगेषु तिष्ठन्ति भुवनानि चतुर्दश।  
यस्मात्तस्माच्छ्रियै मे स्यादिहलोके परत्र च॥ ९३.७२ ॥  
  
यस्मादशून्यं शयनं केशवस्य च सर्वदा।  
शय्या ममाप्यशून्यास्तु दत्ता जन्मनि जन्मनि॥ ९३.७३ ॥  
  
यथा रत्नेषु सर्वेषु सर्वे देवाः प्रतिष्ठिताः।  
तथा रत्नानि यच्छन्तु रत्नदानेन मे सुराः॥ ९३.७४ ॥  
  
यथा भूमिप्रदानस्य कलान्नार्हन्ति षोडशीम्।  
दानान्यन्यानि मे शान्तिर्भूमिदानाद्भवत्विह॥ ९३.७५ ॥  
  
एवं सम्पूजयेद्भक्त्या वित्तशाठ्येन वर्जितः।  
रक्तकाञ्चनवस्त्रौघैर्धूपमाल्यानुलेपनैः॥ ९३.७६ ॥  
  
अनेन विधिना यस्तु ग्रहपूजां समाचरेत्।  
सर्वान्कामानवाप्नोति प्रेत्य स्वर्गे महीयते॥ ९३.७७ ॥  
  
यस्तु पीडाकरो नित्यमल्पवित्तस्य वा ग्रहः।  
तञ्च यत्नेन सम्पूज्य शेषानप्यर्चयेद् बुधः॥ ९३.७८ ॥  
  
ग्रहा गावो नरेन्द्राश्च ब्राह्मणाश्च विशेषतः।  
पूजिताः पूजयन्त्येते निर्दहन्त्यवमानिताः॥ ९३.७९ ॥  
  
यथा बाणप्रहाराणां कवचम्भवति वारणम्।  
तद्वद्दैवोपघातानां शान्तिर्भवति वारणम्॥ ९३.८० ॥  
  
तस्मान्नदक्षिणाहीनं कर्त्तव्यं भूतिमिच्छता।  
सम्पूर्णया दक्षिणया यस्माद् एकोऽपि तुष्यति॥ ९३.८१ ॥  
  
सदैवायुतहोमोऽयं नवग्रहमखे स्थितः ।  
विवाहोत्सवयज्ञेषु प्रतिष्ठादिषु कर्म्मसु॥ ९३.८२ ॥  
  
निर्विघ्नार्थं मुनिश्रेष्ठ! तथोद्वेगाद्भुतेषु च।  
कथितोऽयुतहोमोऽयं लक्षहोममतः श्रृणु॥ ९३.८३ ॥  
  
सर्वकामाप्तये यस्माल्लक्षहोमं विदुर्बुधाः।  
पितॄणां वल्लभं साक्षाद्भुक्तिमुक्तिफलप्रदम्॥ ९३.८४ ॥  
  
ग्रहताराबलं लब्ध्वा कृत्वा ब्राह्मणवाचनम्।  
गृहस्योत्तरपूर्वेण मण्डपं कारयेद् बुधः॥ ९३.८५ ॥  
  
रुद्रायतनभूमौ वा चतुरस्रमुद्ङ्‌मुखम्।  
दशहस्तमथाष्टौ वा हस्तान्कुर्याद्विधानतः॥ ९३.८६ ॥  
  
प्रागुदक् प्लवनाम्भूमिं कारयेद्यत्नतो बुधः।  
प्रागुत्तरं समासाद्य प्रदेशं मण्डपस्य तु॥ ९३.८७ ॥  
  
शोभनं कारयेत्कुण्डं यथावल्लक्षणान्वितम्।  
चतुरस्रं समन्तात्तु योनिवक्त्रं समेखलम्॥ ९४.८८ ॥  
  
चतुरङ्गुलविस्तारा मेखला तद्वदुच्छ्रिता।  
प्रागुदक्‌प्लवना कार्या सर्वतः समवस्थिता॥ ९३.८९ ॥  
  
शान्त्यर्थं सर्वलोकानां नवग्रहमखः स्मृतः।  
मानहीनाधिकं कुण्डमनेकभयदभ्भवेत्॥  
यस्मात्तस्मात् सुसम्पूर्णं शान्तिकुण्डं विधीयते॥ ९३.९० ॥  
  
अस्माद्दशगुणः प्रोक्तो लक्षहोमः स्वयम्भुवा।  
आहुतीभिः प्रयत्नेन दक्षिणाभिस्तथैव च॥ ९३.९१ ॥  
  
द्विहस्तविस्तृतं तद्वच्चतुर्हस्तायतं पुनः।  
लक्षहोमे भवेत्कुण्डं योनिवक्त्रन्त्रिमेखलम् ॥ ९३.९२ ॥  
  
तस्य चोत्तरपूर्वेण वितस्तित्रयसंस्थितम्।  
प्रागुदक् प्रवणन्तच्च चतुरस्रं समन्ततः॥ ९३.९३ ॥  
  
विष्कम्भार्द्धोच्छ्रितं प्रोक्तं स्थण्डिलं विश्वकर्म्मणा।  
संस्थापनाय देवानां वप्रत्रयसमावृतम्॥ ९३.९४ ॥  
  
द्व्यङ्गुलोह्यच्छ्रितो विप्रः प्रथमः स उदाहृतः।  
अङ्गुलोच्छ्रयसंयुक्तं वप्रद्वयमथोपरिः॥ ९३.९५ ॥  
  
त्र्यङ्गुलस्य च विस्तारः सर्वेषां कथ्यते बुधैः।  
दशाङ्गुलोच्छ्रिता भित्तिः स्थण्डिले स्यात्तथोपरि।  
तस्मिन्नावाहयेद्देवान् पूर्ववत् पुष्पतण्डलैः॥ ९४.९६ ॥  
  
आदित्याभिमुखाः सर्वाः साधिप्रत्यधिदेवताः।  
स्थापनीया मुनिश्रेष्ठ! नोत्तरेणपराङ्मुखाः॥ ९४.९७ ॥  
  
गरुत्मानधिकस्तत्र सम्पूज्यः श्रियमिच्छता।  
सामध्वनिशरीरत्वं वाहनं परमेष्ठिनः॥ ९४.९८ ॥  
  
अस्माद्दशगुणः प्रोक्तो लक्षहोमः स्वयम्भुवा।  
आहुतीभिः प्रयत्नेन दक्षिणाभिस्तथैव च॥ ९३.९९ ॥  
  
गरुत्मानधिकस्तत्र सम्पूज्यः श्रियमिच्छता।  
सामध्वनिशरीरत्वं वाहनं परमेष्ठिनः॥  
विषपापहरो नित्यमतः शान्तिं प्रयच्छ मे॥ ९३.१०० ॥  
  
पूर्ववत्कुम्भमामन्त्र्य तद्वद्धोमं समाचरेत्।  
सहस्राणां शतं हुत्वा समित्सङ्ख्याधिकं पुनः।  
घृतकुम्भवसोर्धारां पातयेदनलोपरि॥ ९३.१०१ ॥  
  
औदुम्बरीं तथार्द्राञ्च ऋज्वीं कोटरवर्जिताम्।  
बाहुमात्रां स्नुचं कृत्वा ततस्तम्भद्वयोपरि  
घृतधारान्तया सम्यगग्नेरुपरि पातयेत्॥ ९३.१०२ ॥  
  
श्रावयेत् सूक्तमाग्नेयं वैष्णवं रोद्रमैन्दवम्।  
महावैश्वानरं साम ज्येष्ठसाम च वाचयेत्॥ ९३.१०३ ॥  
  
स्नानञ्च यजमानस्य पूर्ववत् स्वस्तिवाचनम्।  
दातव्या यजमानेन पूर्ववद्दक्षिणाः पृथक्॥ ९३.१०४ ॥  
  
कामक्रोधविहीनेन ऋत्विग्भ्यः शान्तचेतसा।  
नवग्रहमखे विप्राश्चत्वारो वेदवेदिनः॥ ९३.१०५ ॥  
  
अथवा ऋत्विजौ शान्तौ द्वावेव श्रुतिकोविदौ।  
कार्यावयुतहोमे तु न प्रसज्जेत विस्तरे॥ ९३.१०६ ॥  
  
तद्वच्च दश चाष्टौ च लक्षहोमे तु ऋत्विजः।  
कर्त्तव्याः शक्तितस्तद्वच्चतुरो वा विमत्सरः॥ ९३.१०७ ॥  
  
नवग्रहमखात् सर्वं लक्षहोमे दशोत्तरम्।  
भक्ष्यान् दद्यान्मुनिश्रेष्ठ! भूषणान्यपिशक्तितः॥ ९३.१०८ ॥  
  
शयनानि सवस्त्राणि हेमानिकटकानिच।  
कर्णाङ्गलिपवित्राणि कण्ठसूत्राणिशक्तिमान्॥ ९३.१०९ ॥  
  
न कुर्याद्दक्षिणाहीनं वित्तशाठ्येन मानवः।  
अददन् लोभतो मोहात्कुलक्षयमवाप्नुते॥ ९३.११० ॥  
  
अन्नदानं यथाशक्त्या कर्त्तव्यं भूतिमिच्छता।  
अन्नहीनः कृतो यस्माद्दुर्भिक्षफलदोभवेत्॥ ९३.१११ ॥  
  
अन्नहीनो दहेद्राष्ट्रं मन्त्रहीनस्तु ऋत्वजः।  
यष्टारं दक्षिणाहीनं नास्ति यज्ञसमो रिपुः॥ ९३.११२ ॥  
  
नवाप्यल्पधनः कुर्याल्लक्षहोमं नरः क्वचित्।  
यस्मात्पीडाकरोनित्यं यज्ञे भवति विग्रहः॥ ९३.११३ ॥  
  
तमेव पूजयेद्भक्त्या द्वौ वा त्रीन्‌वा यथाविधि।  
एकमप्यर्चयेद्भक्त्या ब्राह्मणं वेदपारगम्॥  
दक्षिणाभिः प्रयत्नेन न बहूनल्पवित्तवान्॥ ९३.११४ ॥  
  
पूज्यते शिवलोके च वस्वादित्यमरुद्गणैः।  
यावत्कल्पशतान्यष्टावथ मोक्षमवाप्नुयात्॥ ९३.११५ ॥  
  
सकामोयस्त्विमं कुर्याल्लक्षहोमं यथाविधि।  
स तं काममवाप्नोति पदमानन्त्यमश्नुते॥ ९३.११६ ॥  
  
पुत्रार्थीं लभते पुत्रान्‌धनार्थीलभतेधनम्।  
भार्यार्थी शोभनाम्भार्य्यां कुमारीचशुभम्पतिम्॥ ९३.११७ ॥  
  
भ्रष्टराज्यस्तथा राज्यंश्रीकामः श्रियमाप्नुयात्।  
यं यं प्रार्थयतेकामं सवैभवतिपुष्कलः।  
निष्कामः कुरुते यस्तु स परं ब्रह्म गच्छति॥ ९३.११८ ॥  
  
अस्माच्छतगुणः प्रोक्तः कोटिहोमः स्वयम्भुवा।  
आहुतीभिः प्रयत्नेनदक्षिणाभिः फलेनच॥९३.११९ ॥  
  
पूर्ववद् ग्रहदेवानामावाहनविसर्जने।  
होममन्त्रास्त एवोक्ताः स्नाने दाने तथैव च॥  
कुण्डमण्डपवेदीनां विशेषोऽयं निबोध मे॥ ९३.१२० ॥  
  
कोटिहोमे चतुर्हस्तं चतुरस्रन्तु सर्वतः।  
योनिवक्त्रद्वयोपेतं तदप्याहुस्त्रिमेखलम्॥ ९३.१२१ ॥  
  
द्वयङ्गुलाभ्युच्छ्रिताकार्याप्रथमामेखलाबुधैः।  
त्र्यङ्गुलाभ्युच्छ्रितातद्वद्‌द्वितीयापरिकीर्त्तिता॥ ९३.१२२ ॥  
  
उच्छ्रायविस्तराभ्यां च तृतीया चतुरङ्गुला।  
द्व्‌यङ्गुलश्चेति विस्तारः पूर्वयोरेव शस्यते॥ ९३.१२३ ॥  
  
वितस्तिमात्रां योनिः स्यात्षट्‌सप्ताङ्गुलविस्तृता ।  
ता कूर्मपृष्टोन्नता मध्ये पार्श्वयोश्चाङ्गुलोच्छ्रिता॥ ९३.१२४ ॥  
  
गजोष्ठसद्रृशी तद्वदायताच्छिद्रसंयुता।  
एतत् सर्वेषु कुण्डेषु योनिलक्षणमुच्यते॥ ९३.१२५ ॥  
  
मेखलोपरि सर्वत्र अश्वत्थदलसन्निभम्।  
वेदी च कोटिहोमे स्याद्वितस्तीनां चतुष्टयम्॥ ९३.१२६ ॥  
  
चतुरस्ना समन्ताच्च त्रिभिर्वप्रैस्तुसंयुता।  
वप्रप्रमाणं पूर्वोक्तं वेदीनाञ्च तथोच्छ्रयः॥ ९३.१२७ ॥  
  
तथा षोडशहस्तः स्यान्मण्डपश्च चतुर्मुखः।  
पूर्वद्वारे च संस्थाप्य बह्वृचंवेदपारगम्॥ ९३.१२८ ॥  
  
यजुर्विदं तथा याम्ये पश्चिमे सामवेदिनम्।  
अथर्ववेदिनं तद्वदुत्तरे स्थापयेद् बुधः॥ ९३.१२९ ॥  
  
अष्टौ तु होमकाः कार्या वेदवेदाङ्गवेदिनः।  
एवं द्वादश विप्राः स्युर्वस्त्रमाल्यानुलेपनैः॥  
पूर्ववत् पूजयेद्भक्त्या वस्त्राभरणभूषणैः॥ ९३.१३० ॥  
  
रात्रिसूक्तं च रौद्रञ्च पावमानं सुमङ्गलम्।  
पर्वतो बह्वृचः शान्तिं पठन्नास्तेह्युदङ्‌मुखः॥ ९३.१३१ ॥  
  
शान्तं शाक्रञ्च सौम्यञ्च कौष्माण्डं शान्तिमेव च।  
पाठयेद्दक्षिणद्वारियजुर्वेदिनमुत्तमम्॥ ९३.१३२ ॥  
  
सुपर्णमथ वैराजमाग्नेयं रुद्रसंहिताम्।  
ज्येष्ठसाम तथा शान्तिं छन्दोगः पश्चिमे जपेत्॥ ९३.१३३ ॥  
  
शाग्तिं सूक्तञ्च सौरञ्च तथाशाकुनकं शुभम्।  
पौष्टिकञ्च महाराज्यमुत्तरेणाप्यथर्ववित्॥ ९३.१३४ ॥  
  
पञ्चभिः सप्तभिर्वापिहोमः कार्योऽत्रपूर्ववत्।  
स्नाने दाने च मन्त्राः स्युस्तएवमुनिसत्तम!॥ ९३.१३५ ॥  
  
वसोर्धाराविधानञ्च लक्षहोमे विशिष्यते।  
अनेन विधिना यस्तु कोटिहोमं समाचरेत्॥  
सर्वान् कामानवाप्नोति ततो विष्णुपदं व्रजेत्॥ ९३.१३६ ॥  
  
यः पठेच्छृणुयाद्वापि ग्रहयज्ञत्रयं नरः।  
सर्वपापविशुद्धात्मा पदमिन्द्रस्य गच्छति॥ ९३.१३७ ॥  
  
अश्वमेधसहस्राणि दशचाष्टौच धर्म्मवित्।  
कृत्वा यत्फलमाप्नोति कोटिहोमात्तदश्नुते॥ ९३.१३८ ॥  
  
ब्रह्महत्यासहस्राणि भ्रूणहत्यार्बुदानि च।  
कोटिहोमेन नश्यन्ति यथावच्छिवभाषितम्॥ ९३.१३९ ॥  
  
वश्यकर्माभिचारादि तथैवोच्चाटनादिकम्।  
नवग्रहमखं कृत्वा ततः काम्यं समाचरेत्॥ ९३.१४० ॥  
  
अन्यथा फलदं पुंसां न काम्यं जायते क्वचित्।  
तस्मादयुतहोमस्य विधानं पूर्वमाचरेत्॥ ९३.१४१ ॥  
  
वृत्त वोच्चाटने कुण्डं तथा च वशकर्म्मणि।  
त्रिमेखलञ्चैकवक्त्रमरत्निर्विस्तरेण तु॥ ९३.१४२ ॥  
  
पलाशसमिधः शस्ता मधुगोरोचनान्विताः।  
चन्दनागुरुणा तद्वत् कुङ्कुमेनाभिषिञ्चिताः॥ ९३.१४३ ॥  
  
होमयेन्मधुसर्पिभ्यां बिल्वानि कमलानि च।  
सहस्राणि दशैवोक्तं सर्वदैव स्वयम्भुवा॥ ९३.१४४ ॥  
  
वश्यकर्मणि बिल्वानां पद्मानां चैव धर्मवित्।  
सुमित्रियान आप औषधय इतिहोमयेत्॥ ९३.१४५ ॥  
  
न चात्र स्थापनङ्कार्यं नचकुम्भाभिषेचनम्।  
स्नानं सर्वौषधैः कृत्वाशुक्लपुष्पाम्बरोगृही॥ ९३.१४६ ॥  
  
कण्ठसूत्रैः सकनकैः विप्रान् समभिपूजयेत्।  
सूक्ष्मवस्त्राणि देयानि शुक्लागावः सकाञ्चनाः॥ ९३.१४७ ॥  
  
अवश्मनि वशीकुर्यान् सर्वशत्रुबलान्यपि।  
अमित्राण्यपिमित्राणिहोमोऽयं पापनाशनः॥ ९३.१४८ ॥  
  
विद्वेषणेऽभिचारे च त्रिकोणं कुण्डमिष्यते।  
द्विमेखलं कोणमुखं हस्तमात्रञ्च सर्वशः॥ ९३.१४९ ॥  
  
होमङ्कुर्युस्ततोविप्रा रक्तमाल्यानुलेपनाः।  
निवीतलोहितोष्णीषा लोहिताम्बरधारिणः॥ ९३.१५० ॥  
  
नववायसरक्ताढ्यपात्रत्रयसमन्विताः।  
समिधो वामहस्तेन श्येनास्थिबलसंयुताः।  
होतव्या मुक्तकेशैस्तु ध्यायद्भिरशिवं रिपौ॥ ९३.१५१ ॥  
  
दुर्भित्रियास्तस्मैसन्तु तथा हुम्फडितीतिच।  
श्येनाभिचारमन्त्रेणक्षुरं समभिमन्त्र्य च॥ ९३.१५२ ॥  
  
प्रतिरूपं रिपोः कृत्वा क्षूरेण परिकर्तयेत्।  
रिपुरूपस्य शकलान्यथैवाग्नौ विनिक्षिपेत्॥ ९३.१५३ ॥  
  
ग्रहयज्ञविधानान्ते सदैवाभिचरन् पुनः।  
विद्वेषणं तथा कुर्वन्नेतदेव समाचरेत्॥ ९३.१५४ ॥  
  
इहैव फलदं पुंसामेतन्नामुत्र शोभनम्।  
तस्माच्छान्तिकमेवात्र कर्त्तव्यं भूतिमिच्छता॥ ९३.१५५ ॥  
  
ग्रहयज्ञत्रयं कुर्य्याद्यस्त्वकाम्येनमानवः।  
सविष्णोः पदमाप्नोति पुनरावृत्तिदुर्लभम्॥ ९३.१५६ ॥  
  
य इदं श्रृणुयान्नित्यं श्रावयेद्वापि मानवः।  
न तस्य ग्रहपीडा स्यान्नच बन्धुजनक्षयः॥ ९३.१५७ ॥  
  
ग्रहयज्ञत्रयं गेहे लिखितं तत्र तिष्ठति।  
न पीडा तत्र बालानां न रोगो न च बन्धनम्॥ ९३.१५८ ॥  
  
अशेषयज्ञफलदं निः शेषाघविनाशनम्।  
कोटिहोमं विदुः प्राज्ञा भुक्तिमुक्तिफलप्रदम्॥ ९३.१५९ ॥  
  
अश्वमेधफलं प्राहुर्लक्षहोमं सुरोत्तमाः।  
द्वादशाहमखस्तद्वन्नवग्रहमखः स्मृतः॥ ९३.१६० ॥  
  
इति कथितमिदानीमुत्सवानन्दहेतोः सकलकलुषहारी देवयज्ञाभिषेकः।  
परिपठति य इत्थं यः श्रृणोति प्रसङ्गादभिभवति स शत्रूनायुरारोग्ययुक्तः॥ ९३.१६१ ॥