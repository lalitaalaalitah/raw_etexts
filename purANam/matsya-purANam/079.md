---
title: ०७९

---
 मन्दारसप्तमीव्रतकथनम्।  
  
ईश्वर उवाच।  
अथातः सम्प्रवक्ष्यामि सर्वपापप्रणाशिनीम्।  
सर्वकामप्रदां रम्यां नाम्ना मन्दारसप्तमीम्॥ ७९.१ ॥  
  
माघस्यामलपक्षे तु पञ्चम्यां लघुभुङ् नरः।  
दन्तकाष्ठं ततः कृत्वा षष्ठीमुपवसेद्‌ बुधः॥ ७९.२ ॥  
  
विप्रान् सम्पूजयित्वा तु मन्दारं प्राशयेन्निशि।  
ततः प्रभाते उत्थाय कृत्वा स्नानं पुनर्द्विजान्॥ ७९.३ ॥  
  
भोजयेच्छक्तितः कृत्वा मन्दारकुसुमाष्टकम्।  
सौवर्णं पुरुषं तद्वत्पद्महस्तं सुशोभनम्॥ ७९.४ ॥  
  
पद्मं कृष्णतिलैः कृत्वा ताम्रपात्रेषु पात्रकम्।  
हैममन्दारकुसुमैर्भास्करायेति पूर्वतः॥ ७९.५ ॥  
  
नमस्कारेण तद्वच्च सूर्य्यायेत्यानले दले।  
दक्षिणे तद्वदर्काय तथार्यम्णेति नैर्ऋते॥ ७९.६ ॥  
  
पश्चिमे वेदधाम्ने च वायव्ये चण्डभानवे।  
पूष्णेत्युत्तरतः पूज्यमानन्दायेत्यतः परम्॥ ७९.७ ॥  
  
कर्णिकायाञ्च पुरुषं स्थाप्य सर्वात्मनेति च।  
शुक्लवस्त्रैः समावेष्ट्य भक्ष्यैर्माल्यफलादिभिः॥ ७९.८ ॥  
एवमभ्यर्च्य तत्सर्वं दद्याद्वेदविदे पुनः।  
भुञ्जीतातैललवणं वाग्यतः प्राङ्‌मुखो गृही॥ ७९.९ ॥  
  
अनेन विधिना सर्वं सप्तम्यां मासि मासि च।  
कुर्यात् सम्वत्सरं यावद्वित्तशाठ्यविवर्जितः॥ ७९.१० ॥  
  
एतदेव व्रतान्ते तु निधाय कलशोपरि।  
गोभिर्विभवतः सार्द्धं दातव्यं भूतिमिच्छता॥ ७९.११ ॥  
  
नमो मन्दारनाथाय मन्दारभवनाय च।  
त्वं रवे! तारयस्वास्मान् संसारभयसागरात्॥ ७९.१२ ॥  
  
अनेन विधिना यस्तु कुर्य्यान्मन्दारसप्तमीम्।  
विपाप्मा स सुखीमर्त्यः कल्पञ्च दिविमोदते॥ ७९.१३ ॥  
  
इमामघौघपटल भीषणध्वान्तदीपिकाम्।  
गच्छन् प्रगृह्य संसारे सर्वार्थांश्च लभेन्नरः॥ ७९.१४ ॥  
  
मन्दारसप्तमीमेतामीप्सितार्थफलप्रदाम्।  
यः पठेच्छृगुयाद्वापि सर्वपापैः प्रमुच्यते॥ ७९.१५ ॥