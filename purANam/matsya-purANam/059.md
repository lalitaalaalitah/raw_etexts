---
title: ०५९

---
पादपोद्यापनविधिवर्णनम्।  
  
ऋषय ऊचुः।  
पादपानां विधिं सूत! यथावद्विस्तराद्वद।  
विधिना केन कर्तव्यं पादपोद्यापनं बुधैः॥  
ये च लोकाः स्मृतास्तेषां तानिदानीं वदस्व नः॥ ५९.१ ॥  
  
सूत उवाच।  
पादपानं विधिं वक्ष्ये तथैवोद्यानभूमिषु।  
तडागविधिवत् सर्वमासाद्य जगदीश्वर!॥ ५९.२ ॥  
  
ऋत्विङ्मण्डपसम्भारश्चाचार्यश्चैव तद्विधः।  
पूजयेत् ब्राह्मणां स्तद्वद्धेमवस्त्रानुलेपनैः॥ ५९.३ ॥  
  
सर्वौषध्युदकैः सिक्तान्‌ पिष्टातकविभूषितान्।  
वृक्षान्मल्यैरलङ्कृत्य वासोभिरभिवेष्टयेत्॥ ५९.४ ॥  
  
सूच्या सौवर्णया कार्यं सर्वेषां कर्णवेधनम्।  
अञ्जनञ्चापि दातव्यं तद्वद्धेमशलाकया॥ ५९.५ ॥  
  
फलानि सप्त चाष्टौ वा कालधौतानि कारयेत्।  
प्रत्येकं सर्ववृक्षाणां वेद्यान् तान्यधिवासयेत्॥ ५९.६ ॥  
  
धूपोऽत्रगुग्गुलः श्रेष्ठः ताम्रपात्रैरधिष्ठितान्।  
सर्वान् धान्यस्थितान्‌ कृत्वा वस्त्रगन्धानुलेपनैः॥ ५९.७ ॥  
  
कुम्भान् सर्वेषु वृक्षेषु स्थापयित्वा नरेश्वर!।  
सहिरण्यानशेषांस्तान्‌ कृत्वा बलिनिवेदनम्॥ ५९.८ ॥  
  
यथास्वं लोकपालानामिन्द्रादीनां विशेषतः।  
वनस्पतेश्च विद्वद्भिर्होमः कार्यो द्विजातिभिः॥ ५९.९ ॥  
  
ततः शुक्लाम्बरधरां सौवर्णकृतभूषणाम्।  
सकांस्य दोहां सौवर्ण श्रृङ्गाभ्यामतिशालिनीम्।  
  
पयस्विनीं वृक्षमध्यादुत्सृजेत् गामुदङ्‌मुखीम्॥ ५९.१० ॥  
ततोऽभिषेकमन्त्रेण वाद्यमङ्गलगीतकैः।  
  
ऋग्यजुः साममन्त्रैश्च वारुणैरभितस्तथा॥  
तैरेव कुम्भैः स्नपनं कुर्यात् ब्राह्मणपुङ्गवः॥ ५९.११ ॥  
  
स्नातः शुक्लाम्बरस्तद्वत् यजमानोऽभिपूजयेत्।  
गोभिर्विभवतः सर्वान्‌ ऋत्विजस्तान्‌ समाहितः॥ ५९.१२ ॥  
  
हेमसूत्रैः सकटकैरङ्गुलीयपवित्रकैः।  
वासोभिः शयनीयैश्च तथोपस्करपादुकैः॥  
  
क्षीरेण भोजनं दद्याद्यावद्दिन चतुष्टयम्॥ ५९.१३ ॥  
होमश्च सर्षपैः कार्यो यवैः कृष्णतिलैस्तथा।  
  
पलाशसमिधः शस्ता श्चतुर्थेऽह्नि तथोत्सवः।  
दक्षिणा च पुनस्तद्वद्देया तत्रापि शक्तितः॥ ५९.१४ ॥  
  
यद्यदिष्टतमं किञ्चित् तत्तद् दद्यादमत्सरी।  
आचार्ये द्विगुणं दद्यात् प्रणिपत्य विसर्जयेत्॥ ५९.१५ ॥  
  
अनेन विधिना यस्तु कुर्यात् वृक्षोत्सवं बुधः।  
सर्वान्‌ कामानवाप्नोति फलञ्चानन्त्यमश्नुते॥ ५९.१६ ॥  
  
यश्चैकमाप राजेन्द्र! वृक्षं संस्थापयेन्नरः।  
सोऽपि स्वर्गे वसेद् राजन्! यावदिन्द्रायुतत्रयम्॥ ५९.१७ ॥  
  
भूतान् भव्यांश्च मनुजां स्तारयेद्‌ द्रुमसम्मितान्।  
परमां सिद्धिमाप्नोति पुनरावृत्ति दुर्लभाम्॥ ५९.१८ ॥  
  
य इदं श्रृणुयान्नित्यं श्रावयेद्वापि मानवः।  
सोऽपि सम्पूजितो देवैर्ब्रह्मलोके महीयते॥ ५९.१९ ॥