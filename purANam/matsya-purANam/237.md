---
title: २३७

---
शान्तिविधानवर्णनम्।  
  
गर्ग उवाच।  
प्रविशन्ति यदा ग्राममारण्या मृगपक्षिणः।  
अरण्यं यान्ति वा ग्राम्याः स्थलं यान्ति जलोद्भवाः ॥ २३७.१ ॥  
  
स्थलजाश्च जलं यान्ति घोरं वाशन्ति निर्भयाः।  
राजद्वारे पुरद्वारे शिवा चाप्यशिवप्रदा ॥ २३७.२ ॥  
  
दिवारात्रिञ्चरावापि रात्रावपि दिवाचराः।  
ग्राम्यास्त्यजन्ति ग्रामञ्च शून्यतां तस्य निर्दिशेत् ॥ २३७.३ ॥  
  
दीप्तावाशन्ति सन्ध्यासु मण्डलानि च कुर्वते।  
वाशन्ति विस्वरं यत्र तदाप्येतत् फलं लभेत् ॥ २३७.४ ॥  
  
प्रदोषे कुक्कुटो वाशेद् धेमन्ते वापि कोकिलः।  
अर्कोदये त्वभिमुखी शिवा रौति भयं वदेत् ॥ २३७.५ ॥  
  
गृहं कपोतः प्रविशेत् क्रव्यादो मूर्ध्नि लीयते।  
मधुवा मक्षिकाः कुर्युर्मृत्युर्गृहपतेर्भवेत् ॥ २३७.६ ॥  
  
प्राकारद्वारगेहेषु तोरणापणवीथिषु।  
केतुच्छत्रायुधाद्येषु क्रव्यादं प्रपतेद्यदि ॥ २३७.७ ॥  
  
जायन्ते वाथ वल्मीका मधु वा स्यन्दते यदि।  
सदेशो नाशमायाति राजा च म्रियते तथा ॥ २३७.८ ॥  
  
मूषकान् शलभान् दृष्ट्वा प्रभूतं क्षुद् भयं भवेत्।  
काष्ठोल्मुकास्थिश्रृङ्गाढ्याः श्वानो मर्कटवेदनाः ॥ २३७.९ ॥  
  
दुर्भिक्षवेदना ज्ञेया काकाधान्यमुखा यदि।  
जनानभिभवन्तीह निर्भया रणवेदिनः ॥ २३७.१० ॥  
  
काको मैथुनसक्तश्च श्वेतस्तु यदि दृश्यते।  
राजा वा म्रियते तत्र स च देशो विनश्यति ॥ २३७.११ ॥  
  
उलूको दृश्यते यत्र नृपद्वारे तथा गृहे ।  
ज्ञेयो गृहपतेर्मृत्युर्धननाशस्तथैव च ॥ २३७.१२ ॥  
  
मृगपक्षिविकारेषु कुर्याद्धोमं सदक्षिणम्।  
देवा कपोता इति वा जप्तव्याः पञ्चभिर्द्विजैः ॥ २३७.१३ ॥  
  
गावश्च देया विधिवद् द्विजानां सकाञ्चना वस्त्रयुगोत्तरीयाः।  
एवं कृते शान्तिमुपैति पापं मृगैर्द्विजैर्वा विनिवेदितं यत् ॥ २३७.१४ ॥