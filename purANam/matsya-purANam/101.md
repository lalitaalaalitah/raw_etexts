---
title: १०१

---
नन्दिकेश्वर उवाच।  
अथातः सम्प्रवक्ष्यामि व्रतषष्टिमनुत्तमाम्।  
रुद्रेणाभिहितां दिव्यां महापातकनाशिनीम्॥ १०१.१ ॥  
  
नक्तमब्दं चरित्वा तु गवा सार्द्धं कुटुम्बिने।  
हैमं चक्रं त्रिशूलञ्च दद्यात् विप्राय वाससी॥ १०१.२ ॥  
  
शिवरूपस्ततोऽस्माभिः शिवलोके स मोदते।  
एतेद्देवव्रतं नाम महापातकनाशनम्॥ १०१.३ ॥  
  
यस्त्वेकभक्तेन समां शिवं हैमवृषान्वितम्।  
धेनुं तिलमयीं दद्यात् सपदं यातिशाङ्करम्  
एतद्रुद्रव्रतं नाम पापशोकविनाशनम्॥ १०१.४ ॥  
  
यस्तु नीलोत्पलं हैमं शर्करापात्रसंयुतम्।  
एकान्तरितनक्ताशी समान्ते वृषसंयुतम्॥  
स वैष्णवं पदं याति लीलाव्रतमिदंस्मृतम्॥ १०१.५ ॥  
  
आषाढादिचतुर्मासमभ्यङ्गं वर्जयेन्नरः।  
भोजनोपस्करं दद्यात् स याति भवनं हरेः॥  
जने प्रीतिकरं नॄणां प्रीतिव्रतमिहोच्यते॥ १०१.६ ॥  
  
वर्जयित्वा मधौ यस्तु दधिक्षीरघृतैक्षवम्।  
दद्याद्वस्त्राणि सूक्ष्माणि रसपात्रैश्च संयुतम्॥ १०१.७ ॥  
  
सम्पूज्य विप्रमिथुनं गौरी मे प्रीयतामिति।  
एतद्गौरीव्रतं नाम भवानी लोकदायकम्॥ १०१.८ ॥  
  
पुष्पादौ यस्त्रयोदश्यां कृत्वा नक्तं मधौ पुनः।  
अशोकं काञ्चनं दत्त्वा इक्षुयुक्तं दशाङ्गुलम्॥ १०१.९ ॥  
  
विप्राय वस्त्रसंयुक्तं प्रद्युम्नः प्रीयतामिति।  
कल्पं विष्णुपदे स्थित्वा विशोकः स्यात् पुनर्नरः॥  
एतत् कामव्रतं नाम सदा शोकविनाशनम्॥ १०१.१० ॥  
  
आषाढादिव्रतं यस्तु वर्जयेन्नखकर्तनम्।  
वार्ताकं च चतुर्मासं मधुसर्पिर्घटान्वितम्॥ १०१.११ ॥  
  
कार्तिक्यां तत्पुनर्हैमं ब्राह्मणाय निवेदयेत्।  
स रुद्रलोकमाप्नोति शिवव्रतमिदं स्मृतम्॥ १०१.१२ ॥  
  
वर्जयेद्यस्तु पुष्पाणि हेमन्त शिशिरावृतू।  
पुष्पत्रयं च फाल्गुन्यां कृत्वा शक्त्या च काञ्चनम्॥ १०१.१३ ॥  
  
दद्याद्विकालवेलायां प्रीयेतां शिवकेशवौ।  
दत्त्वा परम्पदं याति सौम्यव्रतमिदं स्मृतम्॥ १०१.१४ ॥  
  
फाल्गुनादितृतीयायां लवणं यस्तु वर्जयेत्।  
समाप्ते शयनं दद्यात् गृहञ्चोपस्करान्वितम्॥ १०१.१५ ॥  
  
सम्पूज्य विप्रमिथुनं भवानी प्रीयतामिति।  
गौरीलोके वसेत्कल्पं सौभाग्यव्रतमुच्यते॥ १०१.१६ ॥  
  
सन्ध्या मौनं ततः कृत्वा समान्ते घृतकुम्भकम्।  
वस्त्रयुग्मं तिलान् घण्टां ब्राह्मणाय निवेदयेत्॥ १०१.१७ ॥  
  
सारस्वतं पदं याति पुनरावृत्तिदुर्लभम्।  
एतत्सारस्वतं नाम रूपविद्या प्रदायकम्॥ १०१.१८ ॥  
  
लक्ष्मीमभ्यर्च्य पञ्चम्यामुपवासी भवेन्नरः।  
समान्ते हेमकमलं दद्याद्धेनुसमन्वितम्॥ १०१.१९ ॥  
  
सवैष्णवं पदं याति लक्ष्मीवान् जन्मजन्मनि।  
एतत् सम्पद्व्रतं नाम सदा पापविनाशनम्॥ १०१.२० ॥  
  
कृत्वोपलेपनं शम्भोरग्रतः केशवस्य च।  
यावदब्दं पुनर्दद्याद्धेनुञ्जलघटान्विताम्॥ १०१.२१ ॥  
  
जन्मायुतं स राजा स्यात्ततः शिवपुरं व्रजेत्।  
एतदायुर्व्रतं नाम सर्वकामप्रदायकम्॥ १०१.२२ ॥  
  
अश्वत्थं भास्करं गङ्गां प्रणम्यैकत्र वाग्यतः।  
एकभक्तं नरः कुर्यादब्दमेकं विमत्सरः॥ १०१.२३ ॥  
  
व्रतान्ते विप्रमिथुनं पूज्यं धेनुत्रयान्वितम्।  
वृक्षं हिरण्मयं दद्यात् सोऽश्वमेधफलं लभेत्॥  
एतत् कीर्त्तिव्रतं नाम भूतिकीर्त्तिफलप्रदम्॥ १०१.२४ ॥  
  
घृतेन स्नपनं कुर्याच्छम्भोर्वा केशवस्य च।  
अक्षताभिः सपुष्पाभिः कृत्वा गोमयमण्डलम्॥ १०१.२५ ॥  
  
तिलधेनुसमोपेतं समाप्ते हेमपङ्कजम्।  
शुद्धमष्टाङ्गुलं दद्याच्छिवलोके महीयते॥  
सामगाय ततश्चैतत् सामव्रतमिहोच्यते॥ १०१.२६ ॥  
  
नवम्यामेकभक्तन्तु कृत्वा कन्याश्च शक्तितः।  
भोजयित्वा समां दद्याद्धैमकञ्चुकवाससी॥ १०१.२७ ॥  
  
हैमं सिंहञ्च विप्राय दत्त्वा शिवपदं व्रजेत्।  
जन्मार्बुदं सुरूपः स्याच्छत्रुभिश्चापराजितः॥  
एतद्वीरव्रतं नाम नारीणां च सुखप्रदम्॥ १०१.२८ ॥  
  
यावत् समाभवेद्यस्तु पञ्चदश्यां पयोव्रतः।  
समान्ते श्राद्धकृद्दद्यात् पञ्च गास्तु पयस्विनीः॥ १०१.२९ ॥  
  
वासांसि च पिशङ्गानि जलकुम्भयुतानि च।  
स याति वैष्णवं लोकं पितॄणान्तारयेच्छतम्।  
कल्पान्ते राजराजः स्यात् पितृव्रतमिदं स्मृतम्॥ १०१.३० ॥  
  
चैत्रादिचतुरो मासाञ्जलं दद्यादयाचितम्।  
व्रतान्ते मणिकं दद्यादन्नवस्त्रसमन्वितम्॥ १०१.३१ ॥  
  
तिलपात्रं हिरण्यञ्च ब्रह्मलोके महीयते।  
कल्पान्ते भूपतिर्नूनमानन्दव्रतमुच्यते॥ १०१.३२ ॥  
  
पञ्चामृतेन स्नपनं कृत्वा संवत्सरं विभोः।  
वत्सरान्ते पुनर्दद्याद्धेनुं पञ्चामृतेन हि॥ १०१.३३ ॥  
  
विप्राय दद्याच्छङ्ङ्खञ्च स पदं याति शाङ्करम्।  
राजा भवति कल्पान्ते घृतिव्रतमिदं स्मृतम्॥ १०१.३४ ॥  
  
वर्जयित्वा पुनर्मासमब्दान्ते गोपदो भवेत्।  
तद्वद्धेममृगं दद्यात् सोऽश्वमेधफलं लभेत्॥  
अहिंसाव्रतमित्युक्तं कल्पान्ते भूपतिर्भवेत्॥ १०१.३५ ॥  
  
माघमास्युषसि स्नानं कृत्वा दाम्पत्यमर्चयेत्।  
भोजयित्वा यथाशक्त्या माल्यवस्त्रविभूषणैः॥  
सूर्य्यलोके वसेत् कल्पं सूर्य्यव्रतमिदं स्मृतम्॥ १०१.३६ ॥  
  
आषाढादिचतुर्मासं प्रातः स्नायी भवेन्नरः।  
विप्रेषु भोजनं दद्यात् कार्तिक्या गोप्रदोभवेत्॥  
स वैष्णवं पदं याति विष्णुव्रतमिदं शुभम्॥ १०१.३७ ॥  
  
अयनादयनं यावद्वर्जयेत् पुष्पसर्पिषी।  
तदन्ते पुष्पदामानि घृतधेन्वा सहैव तु॥ १०१.३८ ॥  
  
दत्त्वा शिवपदं गच्छेद् विप्राय घृतपायसम्।  
एतच्छीलव्रतं नाम शीलारोग्यफलप्रदम्॥ १०१.३९ ॥  
  
सन्ध्या दीपप्रदो यस्तु समां तैलं विवर्जयेत्।  
समान्ते दीपिकां दद्यात् चक्रशूके च काञ्चने॥ १०१.४० ॥  
  
वस्त्रयुग्मञ्च विप्राय तेजस्वी स भवेदिह।  
रुद्रलोकमवाप्नोति दीप्तिव्रतमिदं स्मृतम्॥ १०१.४१ ॥  
  
कार्त्तिकादि तृतीयायां प्राश्य गोमूत्रयावकम्।  
नक्तञ्चरेदब्दमेकमब्दान्ते गोप्रदो भवेत्॥ १०१.४२ ॥  
  
गौरीलोके वसेत्कल्पं ततो राजा भवेदिह।  
एतद्रुद्रव्रतं नाम सदा कल्याणकारकम्॥ १०१.४३ ॥  
  
वर्जयेच्चैत्रमासे च यश्च गन्धानुलेपनम्।  
शुक्तिं गन्धभृतां दत्त्वा विप्राय सितवाससी॥  
वारुणं पदमाप्नोति द्रृढव्रतमिदं स्मृतम्॥ १०१.४४ ॥  
  
वैशाखे पुष्पलवणं वर्जयित्वाऽथगोप्रदः।  
भूत्वा विष्णुपदे कल्पं स्थित्वा राजा भवेदिह  
एतत्कान्तिव्रतं नाम कान्तिकीर्त्तिफलप्रदम्॥ १०१.४५ ॥  
  
ब्रह्माण्डं काञ्चनं कृत्वा तिलराशिसमन्वितम्।  
त्र्यहं तिलप्रदो भूत्वा वह्निसन्तर्प्य सद्विजम्॥ १०१.४६ ॥  
  
सम्पूज्य विप्रदाम्पत्यं माल्यवस्त्रविभूषणैः।  
शक्तितस्त्रिपलादूद्र्ध्वं विश्वात्मा प्रीयतामिति॥ १०१.४७ ॥  
  
पुण्येऽह्नि दद्यात् सपरं ब्रह्मयात्यपुनर्भवम्।  
एतद्ब्रह्मव्रतं नाम निर्वाणपददायकम्॥ १०१.४८ ॥  
  
यश्चोभयमुखीं दद्यात् प्रभूतकनकान्विताम्।  
दिनं पयोव्रतस्तिष्ठेत् स याति परमम्पदम्।  
एतद्धेनुव्रतं नाम पुनरावृत्तिदुर्लभम्॥ १०१.४९ ॥  
  
त्र्यहं पयोव्रते स्थित्वा काञ्चनं कल्पपादपम्।  
पलादूद्र्ध्वं यथाशक्त्या तण्डुलैस्तूपसंयुतम्॥  
दत्त्वा ब्रह्मपदं याति कल्पव्रतमिदं स्मृतम्॥ १०१.५० ॥  
  
मासोपवासी यो दद्याद्धेनुं विप्राय शोभनाम्।  
सवैष्णवं पदं याति भीमव्रतमिदंस्मृतम्॥ १०१.५१ ॥  
  
दद्याद्विंशत्पलादूद्र्ध्वं महीं कृत्वा तु काञ्चनीम्।  
दिनं पयोव्रतस्तिष्ठेद्रुद्रलोके महीयते॥  
धराव्रतमिदं प्रोक्तं सप्तकल्पशतानुगम्॥ १०१.५२ ॥  
  
माघे मासेऽथवा चैत्रे गुडधेनुप्रदो भवेत्।  
गुडव्रतस्तृतीयायां गौरीलोके महीयते॥  
महाव्रतमिदं नाम परमानन्दकारकम्॥ १०१.५३ ॥  
  
पक्षोपवासी यो दद्याद् विप्राय कपिलाद्वयम्।  
ब्रह्मलोकमवाप्नोति देवासुरसुपूजितम्॥  
कल्पान्ते राजराजः स्यात्प्रभाव्रतमिदं स्मृतम्॥ १०१.५४ ॥  
  
वत्सरन्त्वेकभक्ताशी सभक्ष्यजलकुम्भदः।  
शिवलोके वसेत्कल्पं प्राप्तिव्रतमिदं स्मृतम्॥ १०१.५५ ॥  
  
नक्ताशी चाष्टमीषु स्याद्वत्सरान्ते च धेनुदः।  
पौरन्दरं पुरं याति सुगतिव्रतमुच्यते॥ १०१.५६ ॥  
  
विप्रायेन्धनदो यस्तु वर्षादिचतुरो ऋतून्।  
घृतधेनुप्रदोऽन्ते च स परं ब्रह्म गच्छति॥  
वैश्वानरव्रतं नाम सर्वपापविनाशनम्॥ १०१.५७ ॥  
  
एकादश्याञ्च नक्ताशी यश्चक्रं विनिवेदयेत्।  
समान्ते वैष्णवं हैमं स विष्णोः पदमाप्नुयात्॥  
एतत्कृष्णव्रतं नाम कल्पान्ते राज्यभाग्भवेत्॥ १०१.५८ ॥  
  
पायसाशी समान्ते तु दद्याद्विप्राय गोयुगम्।  
लक्ष्मीलोकमवाप्नोति ह्येतद्देवीव्रतं स्मृतम्॥ १०१.५९ ॥  
  
सप्तम्यान्नक्तभुग्दद्यात्समान्ते गाम्पयस्विनीम्।  
सूर्य्यलोकमवाप्नोति भानुव्रतमिदं स्मृतम्॥ १०१.६० ॥  
  
चतुर्थ्यां नक्तभुग्दद्यादब्दान्ते हेमवारणम्।  
व्रतं वैनायकं नाम शिवलोकफलप्रदम्॥ १०१.६१ ॥  
  
महाफलानि यस्त्यक्त्वा चतुर्मासं द्विजातये।  
हैमानि कार्त्तिके दद्याद्गोयुगेनसमन्वितम्।  
एतत्फलव्रतं नाम विष्णुलोकफलप्रदम्॥ १०१.६२ ॥  
  
यश्चोपवासी सप्तम्यां समान्ते हैमपङ्कजम्।  
गावश्च शक्तितो दद्यात् हेमान्नघटसंयुताः॥  
एतत्सौरव्रतं नाम स्वर्गलोकफलप्रदम्॥ १०१.६३ ॥  
  
द्वादश द्वादशीर्यस्तु समाप्यो पोषणेन च।  
गोवस्त्रकाञ्चनैर्विप्रान् पूजयेच्छक्तितो नरः॥  
परमम्पदमवाप्नोति विष्णुव्रतमिदं स्मृतम्॥ १०१.६४ ॥  
  
कार्तिक्याञ्च वृषोत्सर्गं कृत्वा नक्तं समाचरेत्।  
शैवम्पदमवाप्नोति वार्षव्रतमिदं स्मृतम्॥ १०१.६५ ॥  
  
कृच्छ्रान्ते गोप्रदः कुर्याद्भोजनं शक्तितः पदम्।  
विप्राणां शाङ्करं याति प्राजापत्यमिदं व्रतम्॥ १०१.६६ ॥  
  
चतुर्दश्यान्तु नक्ताशी समान्ते गोधनप्रदः।  
शैवम्पदमवाप्नोति त्रैयम्बकमिदं व्रतम्॥ १०१.६७ ॥  
  
सप्तरात्रोषितो दद्याद्घृतकुम्भं द्विजातये।  
घृतव्रतमिदम्प्राहुर्ब्रह्मलोकफलप्रदम्॥ १०१.६८ ॥  
  
आकाशशायी वर्षासु धेनुमन्ते पयस्विनीम्।  
शक्रलोके वसेन्नित्यमिन्द्रव्रतमिदं स्मृतम्॥ १०१.६९ ॥  
  
अनग्निपक्वमश्नाति तृतीयायान्तु यो नरः।  
गान्दत्त्वा शिवमभ्येति पुनरावृत्तिदुर्लभम्॥  
इह चानन्दकृत् पुंसां श्रेयोव्रतमिदं स्मृतम्॥ १०१.७० ॥  
  
हैमं पलद्वयादूद्र्ध्वं रथमश्वयुगान्वितम्।  
ददन् कृतोपवासः स्याद्दिवि कल्पशतं वसेत्।  
कल्पान्ते राजराजः स्यादश्वव्रतमिदं स्मृतम्॥ १०१.७१ ॥  
  
वत्सरन्त्वेकभक्ताशी सभक्ष्यजलकुम्भकः।  
शिवलोके वसेत्कल्पं प्राप्तिव्रतमिदं स्मृतम्॥ १०१.७२ ॥  
  
नक्ताशी चाष्टमीषु स्याद्वत्सरान्ते च धेनुदः।  
पौरन्दरं पुरं याति सुगतिव्रतमुच्यते॥ १०१.७३ ॥  
  
निशि कृत्वा जले वासं प्रभाते गोप्रदो भवेत्।  
वारुणं लोकमाप्नोति वरुणव्रतमुच्यते॥ १०१.७४ ॥  
  
चान्द्रायणञ्च यः कुर्य्यात् हेमचन्द्रं निवेदयेत्।  
चन्द्रव्रतमिदं प्रोक्तं चन्द्रलोकफलप्रदम्॥ १०१.७५ ॥  
  
ज्यैष्ठे पञ्चतपाः सायं हेमधेनुप्रदो दिवम्।  
यात्यष्टमी चतुर्दश्यो रुद्रव्रतमिदं स्मृतम्॥ १०१.७६ ॥  
  
सकृद्वितानकं कुर्य्यात्तृतीयायां शिवालये।  
समान्ते धेनुदो याति भवानी व्रतमुच्यते॥ १०१.७७ ॥  
  
माघे निश्यार्द्रवासाः स्यात् सप्तम्यां गोप्रदो भवेत्।  
दिवि कल्पमुषित्वेह राजा स्यात् पवनं व्रतम्॥ १०१.७८ ॥  
  
त्रिरात्रो पोषितो दद्यात् फाल्गुन्यां भवनं शुभम्।  
आदित्यलोकमाप्नोति धामव्रतमिदं स्मृतम्॥ १०१.७९ ॥  
  
त्रिसन्ध्यं पूज्य दाम्पत्यमुपवासी विभूषणैः।  
अन्नं गावः समाप्नोति मोक्षमिन्द्रव्रतादिह॥ १०१.८० ॥  
  
दत्त्वा सितद्वितीयायामिन्दोर्लवणभाजनम्।  
समान्ते गोप्रदो याति विप्राय शिवमन्दिरम्।  
कल्पान्ते राजराजः स्यात् सोमव्रतमिदं स्मृतम्॥ १०१.८१ ॥  
  
प्रतिपद्येकभक्ताशी समान्ते कपिलाप्रदः।  
वैश्वानरपदं याति शिवव्रतमिदं स्मृतम्॥ १०१.८२ ॥  
  
दशम्यामेकभक्ताशी समान्ते दशधेनुदः।  
दिशश्च काञ्चनैर्दद्यात् ब्रह्माण्डाधिपतिर्भवेत्।  
एतद्विश्वव्रतं नाम महापातकनाशनम्॥ १०१.८३ ॥  
  
यः पठेच्छृणुयाद्वापि व्रतषष्टिमनुत्तमाम्।  
मन्वन्तरशतं सोऽपि गन्धर्वाधिपतिर्भवेत्॥ १०१.८४ ॥  
  
षष्टिव्रतं नारद! पुण्यमेतत्तवोदितं विश्वजनीनमन्यत्।  
श्रोतुं तवेच्छा तदुदीरयामि प्रियेषु किं वा कथनीयमस्ति॥ १०१.८५ ॥