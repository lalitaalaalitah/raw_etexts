---
title: १७०

---
मधुकैटभाक्यानवर्णनम्।  
मत्स्य उवाच।  
विघ्नस्तपसि सम्भूतो मधुर्नाम महासुरः।  
तेनैव च सहोद्भूतो रजसा कैटभस्ततः ॥ १७०.१ ॥  
  
तौ रजस्तमसौ विघ्नसम्भूतौ तामसौ गणौ।  
एकार्णवे जगत् सर्वं क्षोभयन्तौ महाबलौ ॥ १७०.२ ॥  
  
दिव्यरक्ताम्बरधरौ श्वेतदीप्ताग्र-दंष्ट्रिणौ।  
किरीटकुण्डलोदग्रौ केयूरबलयोज्वलौ ॥ १७०.३ ॥  
  
महाविक्रमताम्राक्षौ पीनोरस्कौ महाभुजौ।  
महागिरेः संहननौ जङ्गमाविव पर्वतौ॥ १७०.४ ॥  
  
नगमेघप्रतीकासावादित्य सदृशाननौ।  
विद्युदाभौ गदाग्राभ्यां कराभ्यामतिभीषणौ ॥ १७०.५ ॥  
  
तौ पादयोस्तु विन्यासादुत्क्षिपन्ताविवार्णवम्।  
कम्पयन्ताविव हरिं शयानं मधुसूदनम् ॥ १७०.६ ॥  
  
तौ तत्र विचरन्तौ स्म पुष्करै विश्वतोमुखम्।  
योगिनां श्रेष्ठमासाद्य दीप्तं ददृशतुस्तदा ॥ १७०.७ ॥  
  
नारायण समाज्ञातं सृजन्तमखिलाः प्रजाः।  
दैवतानि च विश्वानि मानसानसुरानृषीन् ॥ १७०.८ ॥  
  
ततस्तावूचतुस्तत्र ब्रह्माणमसुरोत्तमौ।  
दीप्तौ मुमूर्षू सङ्क्रुद्धौ रोषव्याकुलितेक्षणी ॥ १७०.९ ॥  
  
कस्त्वं पुष्करमध्यस्थः सितोष्णीषश्चतुर्भुजः।  
आधाय नियमं मोहादास्ते त्वं विगतज्वरः ॥ १७०.१० ॥  
  
एह्यागच्छावयोर्युद्धं देहि त्वं कमलोद्भव!।  
आवाभ्यां परमीशाभ्यामशक्तस्त्वमिहार्णवे ॥ १७०.११ ॥  
  
तत्र कश्चोद्भवस्तुभ्यं केन वासि नियोजितः।  
कः स्रष्टा कश्चते गोप्ता केन नाम्ना विधीयसे ॥ १७०.१२ ॥  
  
ब्रह्मोवाच।  
एक इत्युच्यते लोकैरविचिन्त्यः सहस्रदृक्।  
तत्संयोगेन भवतोः कर्म नामावगच्छताम् ॥ १७०.१३ ॥  
  
मधुकैटभावूचतुः।  
नावयोः परमं लोके किञ्चिदस्ति महामते!।  
आवाभ्यां छाद्यते विश्वं तमसा रजसाथ वै ॥ १७०.१४ ॥  
  
रजस्तमो मयावावामृषीणामवलम्बितौ।  
छाद्यमानो धर्म्मशीलौ दुस्तरौ सर्वदेहिनाम् ॥ १७०.१५ ॥  
  
आवाभ्यामुह्यते लोको दुष्कराभ्यां युगे युगे।  
आवामर्थश्च कामश्च यज्ञः स्वर्गपरिग्रहः ॥ १७०.१६ ॥  
  
सुखं यत्रमुदा युक्तं यत्र श्रीः कीर्तिरेव च।  
येषां यत्काङ्क्षितं चैव तत्तदावां विचिन्तय ॥ १७०.१७ ॥  
  
ब्रह्मोवाच।  
यत्नाद्योगवतो दृष्ट्या योगः पूर्वं मयार्जितः।  
तं समाधाय गुणवत् सत्वं चास्मि समाश्रितः ॥ १७०.१८ ॥  
  
यः परो योगमतिमान्योगाख्यः सत्वमेव च।  
रजसस्तमसश्चैव यः स्रष्टा विश्वसम्भवः ॥ १७०.१९ ॥  
  
ततो भूतानि जायन्ते सात्विकानीतराणि च।  
स एव हि युवा नाशे वशी देवो हनिष्यति ॥ १७०.२० ॥  
  
स्वपन्नेव ततः श्रीमान् बहुयोजन विस्तृतम्।  
बाहुं नारायणो ब्रह्म कृतवानात्ममायया ॥ १७०.२१ ॥  
  
कृष्यमाणौ ततस्तस्य बाहुना बाहुशालिनः।  
चेरतुस्तौ विगलितौ शकुनाविव पीवरौ ॥ १७०.२२ ॥  
  
ततस्तावाहतुर्गत्वा तदा देवं सनातनम्।  
पद्मनाभं हृषीकेशं प्रणिपत्य स्थितावुभौ ॥ १७०.२३ ॥  
  
जानीवस्त्वां विश्वयोनिं त्वामेकं पुरुषोत्तमम्।  
त्वामावां पाहि हेत्वर्थमिदं नौ बुद्धिकारणम् ॥ १७०.२४ ॥  
  
अमोघदर्शनः सत्वं यतस्त्वां विद्धि शाश्वतम्।  
ततस्त्वामागतावावामभितः प्रसमीक्षितुम् ॥ १७०.२५ ॥  
  
तदिच्छामो वरं देव! त्वत्तोऽद्भुतमरिन्दम!।  
अमोघदर्शनोऽसित्वं नमस्ते समितिञ्जय!॥ १७०.२६ ॥  
  
श्रीभगवानुवाच।  
किमर्थमद्भुतं ब्रूथ वरं ह्यसुरसत्तमौ!।  
दत्तायुष्कौ पुनर्भूयो रहो जीवितुमिच्छथ ॥ १७०.२७ ॥  
  
मधुकैटभावूचतुः।  
यस्मिन्न कश्चिन् मृतवान् देव! तस्मिन् प्रभो! वधम्।  
तमिच्छावो वधं चैव त्वत्तो नोऽस्तु महाव्रत! ॥ १७०.२८ ॥  
  
श्रीभगवानुवाच।  
बाढं युवान्तु प्रवरौ भविष्यत्कालसम्भवे।  
भविष्यतो न सन्देहः सत्यमेतद् ब्रवीमि वाम् ॥ १७०.२९ ॥  
  
वरं प्रदायाथ महासुराभ्यां सनातनो विश्ववरः सुरोत्तमः।  
रजस्तमोवर्ग भवायनौ यमौ ममन्थ तावूरुतलेन वै प्रभुः ॥ १७०.३० ॥