---
title: ११७

---
हिमवद्‌वर्णनम्।  
सूत उवाच।  
आलोकयन्नदीं पुण्यान्तत्समीपहृतश्रमः।  
स गच्छन्नेव दद्रृशे हिमवन्तं महागिरिम्॥ ११७.१ ॥  
  
खमुल्लिखद्भिः बहुभिर्वृतं श्रृङ्गैस्तु पाण्डुरैः।  
पक्षिणामपि सञ्चारैर्विना सिद्धगतिं शुभम्॥ ११७.२ ॥  
  
नदीप्रवाहसञ्जातमहाशब्देः समन्ततः।  
असंश्रुतान्यशब्दन्तं शीततोयं मनोरमम्॥ ११७.३ ॥  
  
देवदारुवनैर्नीलैः कृताधोवसनं शुभम्।  
मेघोत्तरीयकं शैलं दद्रृशे स नराधिपः॥ ११७.४ ॥  
  
श्वेतमेघकृतोष्णीषं चन्द्रार्कमुकुटं क्वचित्।  
हिमानुलिप्तसर्वाङ्गं क्वचिद्धातुविमिश्रितम्॥ ११७.५ ॥  
  
चन्दनेनानुलिप्ताङ्गं दत्तपञ्चाङ्गुलं यथा।  
शीतप्रदं निदाघेऽपि शिलाविकटसङ्कटम्॥  
सालक्तकैरप्सरसां मुद्रितं चरणैः क्वचित्॥ ११७.६ ॥  
  
क्वचित्सम्पृष्टसूर्य्यांशुं क्वचिच्च तमसावृतम्।  
दरीमुखैः क्वचिद्भीमैः पिबन्तं सलिलं महत्॥ ११७.७ ॥  
  
क्वचिद्विद्याधरगणैः क्रीडद्भिरुपशोभितम्।  
उपगीतं तथा मुख्यैः किन्नराणाङ्गणैः क्वचित्॥ ११७.८ ॥  
  
आपानभूमौ गलितैर्गन्धर्वाप्सरसां क्वचित्।  
पुष्पैः सन्तानकादीनां दिव्यैस्तमुपशोभितम्॥ ११७.९ ॥  
  
सुप्तोत्थिताभिः शय्याभिः कुसुमानां तथा क्वचित्।  
मृदिताभिः समाकीर्णं गन्धर्वाणां मनोरमम्॥ ११७.१० ॥  
  
निरुद्धपवनैर्देशैर्नीलशाद्वलमण्डितैः।  
क्वचिच्च कुसुमैर्युक्तमत्यन्तरुचिरं शुभम्॥ ११७.११ ॥  
  
तपस्विशरणं शैलं कामिनामतिदुर्लभम्।  
मृगैर्यथानुचरितन्दन्तिभिन्नमहाद्रुमम्॥ ११७.१२ ॥  
  
यत्र सिंहनिनादेन त्रस्तानां भैरवं रवम्।  
द्रृश्यते न च संस्रान्तं गजानामाकुलं कुलम्॥ ११७.१३ ॥  
  
तटाश्च तापसैर्यत्र कुञ्जदेशैरलङ्‌कृताः।  
रत्नैर्यस्यसमुत्पन्नैस्त्रैलोक्यं समलङ्‌कृतम्॥ ११७.१४ ॥  
  
अहीनशरणं नित्यमहीनजनसेवितम्।  
अहीनः पश्यति गिरिमहीनं रत्नसम्पदा॥ ११७.१५ ॥  
  
अल्पेन तपसा यत्र सिद्धिं प्राप्स्यन्ति तापसाः।  
यस्य दर्शनमात्रेण सर्वकल्मषनाशनम्॥ ११७.१६ ॥  
  
महाप्रपातसम्पातप्रपातादिगताम्बुभिः।  
वायुनीतैः सदा तृप्तिकृतदेशं क्वचित् क्वचित्॥ ११७.१७ ॥  
  
समालब्धजलैः शृङ्गैः क्वचिच्चापि समुच्छ्रितैः।  
नित्यर्क ताप विषमैरगम्यैर्मनसा युतम्॥ ११७.१८ ॥  
  
देवदारुमहावृक्षव्रजशाखानिरन्तरैः।  
वंशस्तम्बवनाकारैः प्रदेशेरुपशोभितम्॥ ११७.१९ ॥  
  
हिमच्छत्रमहाशृङ्गं प्रपातशतनिर्झरम्।  
शब्दलभ्याम्बुविषमं हिमसंरुद्धकन्दरम्॥ ११७.२० ॥  
  
द्रृष्टैव तं चारुनितम्बभूमिं महानुभावः स तु मद्रनाथः।  
बभ्राम तत्रैव मुदा समेतस्थानं तदा किञ्चिदथाससाद॥ ११७.२१ ॥