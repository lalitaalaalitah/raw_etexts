---
title: ००२

---
मत्स्य-मनुसंवादवर्णनम्।  
  
सूत उवाच।  
एवमुक्तो मनुस्तेन पप्रच्छ मधुसूदनम्।  
भगवन्! कियद्भिर्वर्षैर्भविष्यत्यन्तरक्षयः॥ २.१ ॥  
  
सत्वानि च कथं नाथ! रक्षिष्ये मधुसूदन!।  
त्वया सह पुनर्योगः कथं वा भविता मम॥ २.२ ॥  
  
मत्स्य उवाच।  
अद्य प्रभृत्यनावृष्टिर्भविष्यति महीतले।  
यावद्वर्षशतं साग्रं दुर्भिक्षमशुभावहम्॥ २.३ ॥  
  
ततोऽल्पसत्वक्षयदा रश्मयः सप्तदारुणाः।  
सतसतेर्भविष्यन्ति प्रतप्ताङ्गारवर्णिनः॥ २.४ ॥  
  
(१) सुषुम्ण, (२) हरिकेश, (३) विश्वकर्मा, (४) विश्वव्यचा, (५) सम्यग्वसु, (६) उदग्वलुः (७) सुराहः  
  
और्वानलोऽपि विकृतिङ्गमिष्यति युगक्षये।  
विषाग्निश्चापि पातालात् सङ्कर्षणमुखच्युतः॥  
भवस्यापि ललाटोत्थ तृतीयनयनानलः॥ २.५ ॥  
  
त्रिजगन्निर्दहन् क्षोभं समेष्यति महामुने!।  
एवं दग्धा मही सर्वा यदास्याद् भस्मसन्निभा॥ २.६ ॥  
  
आकाशमूष्मणा तप्तं भविष्यति परन्तप!।  
ततः सदेवनक्षत्रं जगद्यास्यति सङ्क्षयम्‌॥ २.७ ॥  
  
सम्वर्तो भीमनादश्च द्रोणश्चण्डो बलाहकः।  
विद्युत्पताकः शोणस्तु सप्तैते लयवारिदाः॥ २.८ ॥  
  
अग्निप्रस्वेदसम्भूतां प्लावयिष्यन्ति मेदिनीम्।  
समुद्राः क्षोभमागत्य चैकत्वेन व्यवस्थिताः॥ २.९ ॥  
  
एतदेकार्णवं सर्वं करिष्यन्ति जगत्त्रयम्।  
वेदनावमिमां गृह्य सत्वबीजानि सर्वशः॥ २.१० ॥  
  
आरोप्य रज्जुयोगेन मत्‌प्रदत्तेन सुव्रत।  
संयम्य नावं मच्छृङ्गे मत्प्रभावाभिरक्षितः॥ २.११ ॥  
  
एकः स्थास्यसि देवेषु दग्धेष्वपि परन्तप!।  
सोमसूर्यावहं ब्रह्मा चतुर्लोक समन्वितः॥ २.१२ ॥  
  
नर्मदा च नदीपुण्या मार्कण्डेयो महान् ऋषिः।  
भवो वेदाः पुराणाश्च विद्याभिः सर्वतोवृतम्॥ २.१३ ॥  
  
त्वया सार्द्धमिदं विश्वं स्थास्यत्यन्तरसङ्क्षये।  
एवमेकार्णवे जाते चाक्षुषान्तरसङ्क्षये॥ २.१४ ॥  
  
वेदान् प्रवर्तयिष्यामि त्वत्सर्गादौ महीपते।  
एवमुक्त्वा स भगवांस्तत्रैवान्तरधीयत॥ २.१५ ॥  
  
मनुरप्यास्थितो योगं वासुदेवप्रसादजम्।  
अभ्यसन् यावदाभूत सम्प्लवं पूर्वसूचितम्॥ २.१६ ॥  
  
काले यथोक्ते सञ्जाते वासुदेवमुखोद्गते।  
श्रृङ्गी प्रादुर्बबूवाथ मत्स्यरूपी जनार्दनः॥ २.१७ ॥  
  
भुजङ्गोरज्जुरूपेण मनोः पार्श्वमुपागमत्।  
भूतान्‌ सर्वान्‌ समाकृष्य योगेनारोप्य धर्म्मवित्॥ २.१८ ॥  
  
भुजङ्गरज्वा मत्स्यस्य श्रृङ्गे नावमयोजयत्।  
उपर्य्युपस्थितस्तस्याः प्रणिपत्य जनार्दनम्॥ २.१९ ॥  
  
आभूतसम्प्लवे तस्मिन्नतीते योगशायिना।  
पृष्टेन मनुना प्रोक्तं पुराणं मत्स्यरूपिणा॥ २.२० ॥  
  
तदिदानीं प्रवक्ष्यामि श्रृणुध्वमृषिसत्तमाः॥  
यद्भवद्भिः पुरा पृष्टः सृष्ट्यादिकमहँ द्विजाः॥ २.२१ ॥  
  
मनुरुवाच।  
उत्पत्ति प्रलयञ्चैव वंशान्मन्वन्तराणि च।  
वंश्यानुचरितञ्चैव भुवनस्य च विस्तरम्॥ २.२२ ॥  
  
दानधर्म्मविधिञ्चैव श्राद्धकल्पञ्च शाश्वतम्।  
वर्णाश्रमविभागञ्च तथेष्टापूर्त्तसञ्ज्ञितम्॥ २.२३ ॥  
  
देवतानां प्रतिष्ठादि यच्चान्यद्विद्यते भुवि।  
तत्सर्वं विस्तरेण त्वं धर्म्मव्याख्यातुमर्हसि॥ २.२४ ॥  
  
महाप्रलयकालान्त एतदासीत्तमोमयम्।  
प्रसुप्तमिव चातर्क्यमप्रज्ञातमलक्षणम्॥ २.२५॥  
  
अविज्ञेयमविज्ञातं जगत् स्थास्नु चरिष्णु च।  
ततः स्वयम्भूरव्यक्तः प्रभवः पुण्यकर्म्मणाम्॥ २.२६ ॥  
  
यः शरीरादभिध्याय सिसृक्षुर्विविधं जगत्।  
नारायण इति ख्यातः स एकः स्वयमुद्‌बभौ॥ २.२७ ॥  
  
अथ एव ससर्जादौ तासु बीजमवासृजत्॥ २.२८ ॥  
  
तदेवाण्डं् समभवद् हेमरूप्यमयं महत्।  
संवत्सरसहस्रेण सूर्य्यायुतसमप्रभम्॥ २.२९ ॥  
  
प्रविश्यान्तर्महातेजाः स्वयमेवात्मसम्भवः।  
प्रभावादपि तद्‌व्याप्त्या विष्णुत्वमगमत्पुनः॥ २.३० ॥  
  
तदन्तर्भगवानेष सूर्य्यः समभवत् पुरा।  
आदित्यश्चादिभूतत्वात् ब्रह्माब्रह्मपठन्नभूत्॥ २.३१ ॥  
  
दिवं भूमिं समकरोत्तदण्डशकलद्वयम्।  
सचाकरोद्दिशः सर्व्वा मध्ये व्योम च शाश्वतम्॥ २.३२ ॥  
  
जरायुर्मेरुमुख्याश्च शैलास्तस्याभवंस्तदा।  
यदुल्बं तदभून्मेघस्तडित्‌सङ्घातमण्डलम्॥ २.३३ ॥  
  
नद्योऽण्डनाम्नः सम्भूताः पितरो मनवस्तथा।  
सप्त येऽमी समुद्राश्च तेऽपि चान्तर्जलोद्भवाः॥ २.३४ ॥  
  
लवणेक्षुसुराद्याश्च नानारत्नसमन्विताः॥ ३५ ॥  
  
स सिसृक्षुरभूद्देवः प्रजापतिररिन्दम।  
तत्तेजसश्च तत्रैष मार्तण्डःि समजायत॥ २.३६ ॥  
  
मृतेऽण्डेच जायते यस्मान्मार्तण्डस्तेन संस्मृतः।  
रजोगुणमयं यत्तद्रूपं तस्य महात्मनः॥ २.३७ ॥  
  
चतुर्मुखः स भगवानभूल्लोकपितामहः॥ ३८ ॥  
  
येन सृष्टं जगत्सर्वं सदेवासुरमानुषम्।  
तमवेहि रजोरूपं महत्‌ सत्वमुदाहृतम्॥ २.३९ ॥  
  
इति श्रीमत्स्यपुराणे मत्स्यमनु संवादवर्णनं नाम द्वितीयोऽध्यायः॥