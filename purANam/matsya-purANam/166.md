---
title: १६६

---
प्रलयकालवर्णनम्।  
  
मत्स्य उवाच।  
भूत्वा नारायणो योगी सत्वमूर्तिर्विभावसुः!  
गभस्तिभिः प्रदीप्ताभिः संशोषयति सागरान् ॥ १६६.१  
  
ततः पीत्वार्णवान् सर्वान् नदीः कूपांश्च सर्वशः।  
पर्वतानाञ्च सलिलं सर्वमादायरश्मिभिः ॥ १६६.२  
  
भित्वा गभस्तिभिश्चैव महीङ्गत्वा रसातलात्।  
पातालजलमादाय पिबन्नु रसमुत्तमम् ॥ १६६.३  
  
मूत्रा सृक्क्लेदमन्यञ्च यदस्ति प्राणिषु ध्रुवम्।  
तत् सर्वमरविन्दाक्षमादत्ते पुरुषोत्तमः ॥ १६६.४  
  
वायुश्च भगवान् भूत्वा विधुन्वानोऽखिलं जगत्।  
प्राणापानसमानाद्यात् वायूनाकर्षते हरिः ॥ १६६.५  
  
ततो देवगणाः सर्वे भूतान्येव च यानि तु।  
गन्धोघ्राणं शरीरञ्च पृथिवीं संश्रिताः गुणाः। ॥ १६६.६  
  
जिह्वा रसश्च स्नेहश्च संश्रिताः सलिले गुणाः।  
रूपं चक्षुर्विपाकञ्च ज्योतिरेवाश्रिताः गुणाः ॥ १६६.७  
  
स्पर्शः प्राणश्च चेष्टा च पवने संश्रिताः गुणाः।  
शब्दः श्रोत्रञ्च खान्येव गगने संश्रिताः गुणाः ॥ १६६.८  
  
लोकमाया भगवता मुहूर्त्तेन विनाशिता।  
मनो बुद्धिश्च सर्वेषां क्षेत्रज्ञश्चेति यः श्रुतः ॥ १६६.९  
  
तं वरेण्यं परमेष्ठि हृषीकेशमुपाश्रिताः।  
ततो भगवतस्तस्य रश्मिभिः परिवारितः ॥ १६६.१०  
  
वायुनाक्रम्यमाणासु द्रुमशाखासु चाश्रिताः।  
तेषां सङ्घर्षणोद्भूतः पावकः शतधा ज्वलन् ॥ १६६.११  
  
अदहच्च तदा सर्वं वृतः सम्वर्तकोऽनलः।  
सपर्वतद्रुमान् गुल्मान् लतावल्लीस्तृणानि च ॥ १६६.१२  
  
विमानानि च दिव्यानि पुराणि विविधानि च।  
यानि चाश्रयणीयानि तानि सर्वाणि सोऽदहत् ॥ १६६.१३  
  
भस्मीकृत्वा ततः सर्वान् लोकान् लोकगुरुर्हरिः।  
भूयो निर्वापयामास युगान्तेन च कर्मणा ॥ १६६.१४  
  
सहस्रवृष्टिः शतधा भूत्वा कृष्णो महाबलः।  
दिव्यतोयेन हविषा तर्पयामास मेदिनीम् ॥ १६६.१५  
  
ततः क्षीरनिकायेन स्वादुना परमाम्भसा।  
शिवेन पुण्येन महीं निर्वाणमगमत् परम् ॥ १६६.१६  
  
तेन रोधेन सञ्च्छन्ना पयसां वर्षतो धरा।  
एकार्णवजलीभूता सर्व सत्वविवर्जिता ॥ १६६.१७  
  
महासत्वान्यपि विभुं प्रष्टान्यमितौजसम्।  
नष्टार्कपवनाकाशे सूक्ष्मे जगति संवृते ॥ १६६.१८  
  
संशोषमात्मना कृत्वा समुद्रानपि देहिनः।  
दग्ध्वा सम्प्लाव्य च तथा स्वपित्येकः सनातनः ॥ १६६.१९  
  
पौराणां रूपमास्थाय स्वपित्यमितविक्रमः।  
एकार्णव जलव्यापी योगी योगमुपाश्रितः ॥ १६६.२०  
  
अनेकानि सहस्राणि युगान्येकार्णवाम्भसि।  
न चैनं कश्चिदव्यक्तं व्यक्तं वेदितुमर्हति ॥ १६६.२१  
  
कश्चैव पुरुषो नाम किं योगः कश्च योगवान्।  
असौ कियन्तं कालञ्च एकार्णव विधिं प्रभुः ॥ १६६.२२  
  
करिष्यतीति भगवानिति कश्चिन्न बुध्यते।  
न द्रष्टा नैव गमिता न ज्ञाता नैव पार्श्वगः ॥ १६६.२३  
  
तस्य न ज्ञायते किञ्चित्तमृते देवसत्तमम्।  
नमः क्षितिः पवनमपः प्रकाशं प्रजापतिं भुवनधरं सुरेश्वरम्।  
पितामहं श्रुतिनिलयमहामुनिं प्रशाम्य भूयः शयनं ह्यरोचयम् ॥ १६६.२४