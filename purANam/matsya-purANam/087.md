---
title: ०८७

---
तिलपर्वतदानवर्णनम्।  
  
अतः परं प्रवक्ष्यामि तिलशैलं विधानतः।  
यत् प्रदानान्नरो याति विष्णुलोकं सनातनम्॥ ८७.१ ॥  
  
उत्तमो दशभिर्द्रोणैर्मध्यमः पञ्चभिः स्मृतः।  
त्रिभिः कनिष्ठो विप्रेन्द्र! तिलशैलः प्रकीर्तितः॥ ८७.२ ॥  
  
पूर्ववच्चापरान्‌ सर्वान्‌ विष्कम्भानभितो गिरीन्।  
दानमन्त्रान्‌ प्रवक्ष्यामि यथावन्मुनिपुङ्गव॥ ८७.३ ॥  
  
यस्मान्‌ मधुवधे विष्णोर्देहस्वेदसमुद्भवाः।  
तिलाः कुशाश्च माषाश्च तस्माच्छन्नो भवत्विह॥ ८७.४ ॥  
  
हव्ये कव्ये च यस्माच्च तिला एवाभिरक्षणम्।  
भवादुद्धर शैलेन्द्र! तिलाचल! नमोस्तु ते॥ ८७.५ ॥  
  
इत्यामान्त्र्य च यो दद्यात् तिलाचलमनुत्तमम्।  
स वैष्णवं पदं याति पुनरावृत्तिदुर्लभम्॥ ८७.६ ॥  
  
दीर्घायुष्यं समाप्नोति पुत्रपौत्रैश्च मोदते।  
पितृभिर्देवगन्धर्वैः पूज्यमानो दिवं व्रजेत्॥ ८७.७ ॥