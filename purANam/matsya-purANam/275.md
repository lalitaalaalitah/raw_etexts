---
title: २७५

---
हिरण्यगर्भाख्यमहादानविधिवर्णनम्।  
  
मत्स्य उवाच।  
अथातः सम्प्रवक्ष्यामि महादानमनुत्तमम्।  
नाम्ना हिरण्यगर्भाख्यं महापातकनाशनम् ॥ २७५.१  
  
पुण्यं दिनमथासाद्य तुला पुरुषदानवत्।  
ऋत्विग् मण्डपसम्भार भूषणाच्छादानादिकम्॥ २७५.२  
  
कुर्य्यादुपोषितस्तद्वत् लोकेशावाहनं बुधः।  
पुण्याहवाचनं कृत्वा तद्वत् कृत्वाधिवासनम् ॥ २७५.३  
  
ब्राह्मणैरानयेत्कुम्भं तपनीयमयं शुभम्।  
द्विसप्तत्यङ्गुलोच्छ्रायं हेमपङ्गजगर्भवत् ॥ २७५.४  
  
त्रिभागहीनविस्तारमाज्यक्षीराभिपूरितम्।  
दशास्त्राणि च रत्नानि दात्रीं सूचीं तथैव च ॥ २७५.५  
  
हेमनालं सपिठकं बहिरादित्य संयुतम्।  
तथैवावरणं नाभेरुपवीतञ्च काञ्चनम् ॥ २७५.६  
  
पार्श्वतः स्थापयेत्तद्वत् हैमदण्डकमण्डलू।  
पद्माकारं पिधानं स्यात् समन्तादङ्गुलाधिकम् ॥ २७५.७  
  
मुक्तावली समोपेतं पद्मरागसमन्वितम्।  
तिलद्रोणोपरिगतं वेदमध्ये व्यवस्थितम् ॥ २७५.८  
  
ततो मङ्गलशब्देन ब्रह्मघोषरवेण च।  
सर्वौषध्युदकस्नान स्नापितो वेदपुङ्गवैः ॥ २७५.९  
  
शुक्लमाल्याम्बरधरः सर्वाभरणभूषितः ।  
इममुच्चारयेन् मन्त्रं गृहीत कुसुमाञ्जलिः ॥ २७५.१०  
  
नमो हिरण्यगर्भाय हिरण्यकवचाय च।  
सप्तलोकसुराध्यक्ष जगद्वात्रे नमो नमः ॥ २७५.११  
  
भूर्लोकप्रमुखा लोका स्तवगर्भे व्यवस्थिताः।  
ब्रह्मादयस्तथा देवाः नमस्ते विश्वधारिणे ॥ २७५.१२  
  
नमस्ते भुवनाधार! नमस्ते भुवनाश्रय!।  
नमो हिरण्यगर्भाय गर्भे यस्य पितामहः ॥ २७५.१३  
  
यतस्त्वमेव भूतात्मा भूते भूते व्यवस्थितः।  
तस्मान् मामुद्धराशेष दुःखसंसारसागरात् ॥ २७५.१४  
  
एवमामन्त्र्य तन्मध्यमाविश्यास्त उद्ङ्मुखः।  
मुष्टिभ्यां परिसङ्गृह्य धर्मराजचतुर्मुखौ ॥ २७५.१५  
  
जानुमध्ये शिरः कृत्वा तिष्ठेदुच्छ्वासपञ्चकम्।  
गर्भाधानं पुंसवनं सीमन्तोन्नयनं तथा ॥ २७५.१६  
  
कुर्युर्हिरण्यगर्भस्य ततस्ते द्विजपुङ्गवाः।  
गीतमङ्गलघोषेण गुरुरुत्थापयेत् ततः ॥ २७५.१७  
  
जातकर्मादिकाः कुर्युः क्रियाः षोडश चापराः।  
सूच्यादिकञ्च गुरवे दद्यात् मन्त्रमिमं जपेत् ॥ २७५.१८  
  
नमो हिरण्यगर्भाय विश्वगर्भाय वै नमः।  
चराचरस्य जगतो गृहभूताय वै नमः ॥ २७५.१९  
  
यथाहं जनितः पूर्वं मर्त्यधर्मा सुरोत्तम!।  
त्वद् गर्भसम्भवादेष दिव्यदेहो भवाम्यहम्॥ २७५.२०  
  
चतुर्भिः कलशैर्भूयः ततस्ते द्विजपुङ्गवाः।  
स्नापयेयुः प्रसन्नागाः सर्वाभरयणभूषिताः ॥ २७५.२१  
  
देवस्यत्वेति मन्त्रेण स्थितस्य कनकासने।  
अद्य जातस्यतेऽङ्गनि अभिषेक्ष्यामहे वयम् ॥ २७५.२२  
  
दिव्येनानेन वपुषा चिरं जीव सुखी भव।  
ततो हिरण्यगर्भं तन्तेभ्यो दद्याद्विचक्षणः ॥ २७५.२३  
  
ते पूज्याः सर्वभावेन बहवो वा तदाज्ञया।  
तत्रोपकरणं सर्वं गुरवे विनिवेदयेत् ॥ २७५.२४  
  
पादुकोपानहच्छत्रचामरासनभाजनम्।  
ग्रामं वा विषयं वापि यदन्यदपि सम्भवेत् ॥ २७५.२५  
  
अनेन विधिना यस्तु पुण्येऽहनि निवेदयेत्।  
हिरण्यगर्भदानं स ब्रह्मलोके महीयते ॥ २७५.२६  
  
पुरेषु लोकपालानां प्रतिमन्वन्तरं वसेत्।  
कल्पकोटिशतं यावद् ब्रह्मलोके महीयते ॥ २७५.२७  
  
कलि कलुषविमुक्तं पूजितः सिद्धसाध्यैरमरचमरमालावीज्यमानोप्सरोभिः।  
पितृशतमथ बन्धून् पुत्रपौत्रान् प्रपौत्रान् अपि नरकनिमग्नां स्तारयेदेक एव ॥ २७५.२८  
  
इति पठति य इत्थं यःश्रृणोतीह सम्यक् मधुरिपुरिव लोके पूज्यते सोऽपि सिद्धैः।  
मतिमपि च जनानां यो ददाति प्रियार्थं विबुधपतिजनानां नायकः स्यादमोघम् ॥ २७५.२९