---
title: २२४

---
राजधर्मवर्णने दानप्रयोगवर्णनम्।  
  
मत्स्य उवाच।  
सर्वेषामप्युपायानां दानं श्रेष्ठतमं मतम्।  
सुदत्तेनेह भवति दानेनोभयलोकजित् ॥ २२४.१ ॥  
  
न सोऽस्ति राजन्! दानेन वशगो यो न जायते।  
दानेन वशगा देवा भवन्तीह सदा नृणाम् ॥ २२४.२ ॥  
  
दानमेवोपजीवन्ति प्रजाः सर्वा नृपोत्तम!  
प्रियो हि दानवान् लोके सर्वस्यैवोपजायते ॥ २२४.३ ॥  
  
दानवानचिरेणैव तथा राजा परान् जयेत्।  
दानवानेव शक्नेति संहतान् भेदितुं परान्॥ २२४.४ ॥  
  
यद्यप्यलुभ्धगम्भीराः पुरुषाः सागरोपमाः।  
न गृह्णन्ति तथाप्येते जायन्ते पक्षपातिनः॥ २२४.५ ॥  
  
यद्यप्यलुब्धगम्भीराः पुरुषाः सागरोपमाः।  
न गृह्णन्ति तथाप्येते जायन्ते पक्षपातिनः॥ २२४.६ ॥  
  
अन्यत्रापि कृतं पुंसां दानं श्रेष्ठतमं परम्।  
दानवानेव लोकेषु पुत्रत्वे ध्रियते सदा ॥ २२४.७ ॥  
  
न केवलं दानपरा जयन्ति भूलोकमेकं पुरुषप्रवीराः।  
जयन्ति ते राजसुरेन्द्रलोकं सुदुर्जयं यो विबुधाधिवासः ॥ २२४.८ ॥