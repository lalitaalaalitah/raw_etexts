---
title: २१९

---
मनुमत्स्यसंवादे राजधर्मवर्णनम्।  
मनुरुवाच।  
राजरक्षारहस्यानि यानि दुर्गे निधापयेत्।  
कारयेद्वा महीभर्ता ब्रूहि तत्त्वानि तानि च ॥ २१९.१ ॥  
  
मत्स्य उवाच।  
शिरीषोदुम्बर-शमी वीजपूरं घृतप्लुतम्।  
क्षुद्योगः कथितो राजन्! मासार्द्धं तु पुरातनैः ॥ २१९.२ ॥  
  
कशेरुफलमूलानि इक्षुमूलं तथा बिसम्।  
दूर्वाक्षीरघृतैर्मण्डः सिद्धोऽयं मासिकः परः ॥ २१९.३ ॥  
  
नरं शस्त्रहतं प्राप्तो न तस्य मरणं भवेत्।  
कल्माषवेणुना तत्र जनयेत्तु विभावसुम् ॥ २१९.४ ॥  
  
गृहे त्रिरपसव्यन्तु क्रियते यत्र पार्थिव!।  
नान्योऽग्निर्ज्वलते तत्र नात्र कार्या विचारणा ॥ २१९.५ ॥  
  
कार्पासस्था भुजङ्गस्य तेन निर्मोचनं भवेत्।  
सर्पनिर्वासने धूपः प्रशस्तः सततं गृहे ॥ २१९.६ ॥  
  
सामुद्रसैन्धवयवा विद्युद्दग्धा च मृत्तिका।  
तयानुलिप्तं यद्वेश्म नाग्निना दह्यते नृप! ॥ २१९.७ ॥  
  
दिवा च दुर्गे रक्ष्योऽग्निर्वाति वाते विशेषतः।  
विषाच्च रक्ष्योनृपतिस्तत्र युक्तिं निबोध मे ॥ २१९.८ ॥  
  
क्रीडा-निमित्तं नृपतिर्धारयेन्मृगपक्षिणः।  
अन्नं वै प्राक् परीक्षेत वह्नौ चान्यतरेषु च ॥ २१९.९ ॥  
  
वस्त्रं पुष्पमलङ्कारं भोजनाच्छादनं तथा।  
नापरीक्षितपूर्वन्तु स्पृशेदपि महामतिः ॥ २१९.१० ॥  
  
स्याच्चासौ वक्त्रसन्तप्त- सोद्वेगञ्च निरीक्षते।  
विषदोऽथ विषं दत्तं यच्च तत्र परीक्षते ॥ २१९.११ ॥  
  
स्रस्तोत्तरीयो विमनाः स्तम्भकुड्यादिभिस्तथा।  
प्रच्छादयति चात्मानं लज्जते त्वरते तथा ॥ २१९.१२ ॥  
  
भुवं विलिखति ग्रीवां तथा चालयते नृप!।  
कण्डूयति च मूर्द्धानं परिलोड्याननन्तथा ॥ २१९.१३ ॥  
  
क्रियासु त्वरितो राजन्! विपरीतास्वपि ध्रुवम्।  
एवमादीनि चिह्नानि विषदस्य परीक्षयेत् ॥ २१९.१४ ॥  
  
समीपैर्विक्षिपेद्वह्नौ तदन्नं त्वरयान्वितैः।  
इन्द्रायुधसवर्णन्तु रूक्षं स्फोटसमन्वितम् ॥ २१९.१५ ॥  
  
एकावर्तन्तु दुर्गन्न्धि भृशञ्चटचटायते।  
तद्धूमसेवनाज्जन्तोः शिरो-रोगश्च जायते ॥ २१९.१६ ॥  
  
सविषेऽऽन्ने विलीयन्ते न च पार्थिव! मक्षिकाः।  
निलीनाश्च विपद्यन्ते संस्पृष्टे सविषे तथा ॥ २१९.१७ ॥  
  
विरज्यति चकोरस्य दृष्टिः पार्थिवसत्तम!।  
विकृतिश्च स्वरो याति कोकिलस्य तथा नृप! ॥ २१९.१८ ॥  
  
गतिस्खलति हंसस्य भृङ्गराजश्च कूजति।  
क्रौञ्चो मदमथाभ्येति कृकवाकुर्विरौति च ॥ २१९.१९ ॥  
  
विक्रोशति शुको राजन्! सारिका वमते ततः।  
चामीकरोऽन्यतोयाति मृत्युं कारण्डवस्तथा ॥ २१९.२० ॥  
  
मेहते वानरो राजन्! ग्लायते जीवजीवकः।  
दृष्टरोमा भवेद्वभ्रुः पृषतश्चैव रोदिति ॥ २१९.२१ ॥  
  
हर्षमायाति च शिखी विषसन्दर्शनान्नृप!।  
अन्नञ्च सविषं राजंश्चिरेण च विपद्यते ॥ २१९.२२ ॥  
  
तदा भवति निःश्राव्यं पक्षपर्युषितोपमम्।  
व्यापन्नरसगन्धञ्च चन्द्रिकाभिस्तथा युतम् ॥ २१९.२३ ॥  
  
व्यञ्जनानान्तु शुष्कत्वं द्रवाणां बुद्बुदोद्भवः।  
ससैन्धवानां द्रव्याणां जायते फेनमालिता ॥ २१९.२४ ॥  
  
सस्यराजिश्च ताम्रा स्यात् नीला च पयसस्तथा।  
कोकिलाभा च मद्यस्य तोयस्य च नृपोत्तम! ॥ २१९.२५ ॥  
  
धान्याम्लस्य तथा कृष्णा कपिला कोद्रवस्य च।  
मधुश्यामा च तक्रस्य नीला पीता तथैव च॥ २१९.२६ ॥  
  
घृतस्योदकसङ्काशा कपोताभा च सत्तनुः।  
हरिता माक्षिकस्यापि तैलस्य च तथारुणा ॥ २१९.२७ ॥  
  
फलानामप्यपक्वानां पाकः क्षिप्रं प्रजायते।  
प्रकोपश्चैव पक्वानां माल्यानां म्लानता तथा ॥ २१९.२८ ॥  
  
मृदुता कठिनानां स्यात् मृदूनाञ्च विपर्ययः।  
सूक्ष्माणां रूपदलनं तथा चैवातिरङ्गता ॥ २१९.२९ ॥  
  
श्याममण्डलता चैव वस्त्राणां वै तथैव च।  
लोहानाञ्च मणीनाञ्च मलपङ्कोपदिग्धता॥ २१९.३० ॥  
  
अनुलेपनगन्धानां माल्यानाञ्च नॄपोत्तम।  
विगन्धता च विज्ञेया तथा राजन्! जलस्य तु ॥ २१९.३१ ॥  
  
दन्तकाष्ठत्वचः श्यामाः तनुसत्वास्तथैव च।  
एवमादीनि चिह्नानि विज्ञेयानि नृपोत्तम!॥ २१९.३२ ॥  
  
तस्माद्राजा सदा तिष्ठेत् मणिमन्त्रौषधां गणैः।  
उक्तैः संरक्षितो राजा प्रमादपरिवर्जकः ॥ २१९.३३ ॥  
  
प्रजातरोर्मूलमिहावनीशस्तद्रक्षणाद्राष्ट्रमुपैति वृद्धिम्।  
तस्मात्प्रयत्नेन नृपस्य रक्षा सर्वेण कार्या रविवंशचन्द्र! ॥ २१९.३४ ॥