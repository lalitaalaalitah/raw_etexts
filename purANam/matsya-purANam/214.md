---
title: २१४

---
सावित्री तु ततः साध्वी जगाम वरवर्णिनी।  
यथा यथा गतेनैव यत्रासीत्सत्यवान्मृतः ॥ २१४.१ ॥  
  
स समासाद्य भर्तारं तस्योत्सङ्ग गतं शिरः।  
कृत्वा विवेश तन्वङ्गी लम्बमाने दिवाकरे ॥ २१४.२ ॥  
  
सत्यवानपि निर्मुक्तो धर्मराजाच्छनैः शनैः।  
उन्मीलयत नेत्राभ्यां प्रास्फुरच्च नराधिप! ॥ २१४.३ ॥  
  
ततः प्रत्यागतप्राणः प्रियां वचनमब्रवीत्।  
क्वासौ प्रयातः पुरुषो यो मामप्यपकर्षति ॥ २१४.४ ॥  
  
न जानामि वरारोहे! कश्चासौ पुरुषः शुभे।  
वनेऽस्मिन्चारुसर्वाङ्गि! सुप्तस्य च दिनं गतम् ॥ २१४.५ ॥  
  
उपवासपरिश्रान्ता दुःखिता भवती मया।  
अस्मद्दुर्हृदयेनाद्य पितरौ दुःखितौ तथा ॥  
द्रष्टुमिच्छाम्यहं सुभ्रु! गगने त्वरिता भव ॥ २१४.६ ॥  
  
सावित्र्युवाच।  
आदित्येऽस्तमनुप्राप्ते यदि ते रुचितं प्रभो!।  
आश्रमन्तु प्रयास्यावः श्वशुरौ हीन चक्षुषौ ॥ २१४.७ ॥  
  
यथा वृत्तञ्च तत्रैव श्रृणु वक्ष्ये यथाश्रमे।  
एतावदुक्त्वा भर्तारं सह भर्त्रा तदा ययौ ॥ २१४.८ ॥  
  
आससादाश्रमं चैव सह भर्त्रा नृपात्मजा।  
एतस्मिन्नेव काले तु लब्धचक्षुर्महीपतिः ॥ २१४.९ ॥  
  
द्युमत्सेनः सभार्यस्तु पर्यतप्यत भार्गव!।  
प्रियपुत्रमपश्यन्वै स्नुषाञ्चैवाथ कर्शिताम् ॥ २१४.१० ॥  
  
आश्वास्यमानस्तु तथा स तु राजा तपोधनैः।  
ददर्श पुत्रमायान्तं स्नुषया सह कानने ॥ २१४.११ ॥  
  
सावित्री तु वरारोहा सह सत्यवता तदा।  
ववन्दे तत्र राजानं सभार्यं क्षत्रपुङ्गवम् ॥ २१४.१२ ॥  
  
परिष्वक्तस्तदा पित्रा सत्यवान् राजनन्दनः।  
अभिवाद्य ततः सर्वान् वने तस्मिस्तपोधनान् ॥ २१४.१३ ॥  
  
उवास तत्र मां रात्रिमृषिभिः सर्वधर्मवित्।  
सावित्र्यपि जगादाथ यथावृत्तमनिन्दिता ॥ २१४.१४ ॥  
  
  
व्रतं समापयामास तस्यामेव यथा निशि।  
ततस्तु यस्त्रियामान्ते ससैन्यस्तस्य भूपतेः ॥ २१४.१५ ॥  
  
आजगाम जनः सर्वो राज्यार्थाय निमन्त्रिणे।  
विज्ञापयामास तदा तत्र प्रकृतिशासनम् ॥ २१४.१६ ॥  
  
विचक्षुषस्ते नृपते येन राज्यं पुरा हृतम्।  
अमात्यैः स हतो राजा भवांस्तस्मिन् पुरे नृपः ॥ २१४.१७ ॥  
  
एतच्छ्रत्वा ययौ राजा बलेन चतुरङ्गिणा।  
लेभे च सकलं राज्यं धर्मराजान् महात्मनः ॥ २१४.१८ ॥  
  
भ्रातॄणां तु शतं लेभे सावित्र्यपि वराङ्गना।  
एवम्पतिव्रता साध्वी पितृपक्षं नृपात्मजा ॥ २१४.१९ ॥  
  
उज्जहार वरारोहा भर्तृपक्षं तथैव च।  
मोक्षयामास भर्तारं मृत्युपाशगतं तदा ॥ २१४.२० ॥  
  
तस्मात्साधव्यः स्त्रियः पूज्याः सततं देववन्नरैः।  
तासां राजन्! प्रसादेन धार्यते वै जगत्त्रयम् ॥ २१४.२१ ॥  
  
तासान्तु वाक्यं भवतीह मिथ्या न जातु लोकेषु चराचरेषु।  
तस्मात्सदा ताः परिपूजनीयाः सामान् समग्रानभिकामयानैः ॥ २१४.२२ ॥