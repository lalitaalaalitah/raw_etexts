---
title: १११

---
युधिष्ठिर उवाच।  
कथं सर्वमिदं प्रोक्तं प्रयागस्य महामुने!  
एतन्नः सर्वमाख्याहि यथा हि मम तारयेत्॥ १११.१ ॥  
  
मार्कण्डेय उवाच।  
श्रृणु राजन्! प्रयागे तु प्रोक्तं सर्वमिदं जपेत्।  
ब्रह्मा विष्णुस्तथेशानो देवताः प्रभुरव्ययः॥ १११.२ ॥  
  
ब्रह्मा सृजति भूतानि स्थावरं जङ्गमञ्च यत्।  
तान्येतानि परं लोके विष्णुः सम्वर्द्धते प्रजाः॥ १११.३ ॥  
  
कल्पान्ते तत्समग्रं हि रुद्रः संहरते जगत्।  
तदा प्रयागतीर्थञ्च न कदाचिद्विनश्यति॥ १११.४ ॥  
  
ईश्वरः सर्वभूतानां यः पश्यति स पश्यति।  
यत्नेनानेन तिष्ठन्ति ते यान्ति परमाङ्गतिम्॥ १११.५ ॥  
  
युधिष्ठिर उवाच।  
आख्याहि मे यथातथ्यं यथैषा तिष्ठति श्रुतिः।  
केन वा कारणेनैव तिष्ठन्ते लोकसत्तमाः॥ १११.६ ॥  
  
मार्कण्डेय उवाच।  
प्रयागे निवसन्ते ते ब्रह्मविष्णुमहेश्वराः।  
कारणं तत्प्रवक्ष्यामि श्रृणु तत्त्वं युधिष्ठिर!॥ १११.७ ॥  
  
पञ्चयोजनविस्तीर्णं प्रयागस्य तु मण्डलम्।  
तिष्ठन्ति रक्षणा यात्र पापकर्मनिवारणात्॥ १११.८ ॥  
  
उत्तरेण प्रतिष्ठानाच्छद्मना ब्रह्म तिष्ठति।  
वेणीमाधवरूपी तु भगवांस्तत्र तिष्ठति॥ १११.९ ॥  
  
माहेश्वरो वटो भूत्वा तिष्ठते परमेश्वरः।  
ततो देवाः सगन्धर्वाः सिद्धाश्च परमर्षयः॥  
रक्षन्ति मण्डलं नित्यं पापकर्मनिवारणात्॥ १११.१० ॥  
  
यस्मिन् जुह्वन् स्वकं पापं नरकञ्च न पश्यति।  
एवं ब्रह्मा च विष्णुश्च प्रयागे समहेश्वरः॥ १११.११ ॥  
  
सप्तद्वीपाः समुद्राश्च पर्वताश्च महीतले।  
रक्षमाणाश्च तिष्ठन्ति यावदाभूतसम्प्लवम्॥ १११.१२ ॥  
  
येचान्ये बहवः सर्वे तिष्ठन्ति युधिष्ठिर!।  
पृथिवी तत्समाश्रित्य निर्मिता दैवतैस्त्रिभिः॥ १११.१३ ॥  
  
प्रजापतेरिन्द्र (दं) क्षेत्रं प्रयागमिति विश्रुतम्।  
एतत् पुण्यं पवित्रं वै प्रयागञ्च युधिष्ठिर!॥  
स्वराज्यं कुरु राजेन्द्र! भ्रातृभिः सहितोऽनघ॥ १११.१४ ॥