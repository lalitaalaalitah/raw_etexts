---
title: २८९

---
महाभूतघटमहादानविधिवर्णनम्।  
  
मत्स्य उवाच।  
अथातः सम्प्रवक्ष्यामि महादानमनुत्तमम्।  
महाभूतघटं नाम महापातकनाशनम् ॥ २८९.१  
  
पुण्यां तिथिमथासाद्य कृत्वा ब्राह्मणवाचनम्।  
ऋत्विग्मण्डपसम्भार भूषणाच्छादनादिकम् ॥ २८९.२  
  
तुला पुरुषवत् कुर्यात् लोकेशावाहनादिकम्।  
कारयेत्काञ्चनं कुम्भं महारत्नाचितं बुधः ॥ २८९.३  
  
प्रादेशादङ्गुलशतं यावत् कुर्यात् प्रमाणतः।  
क्षीराज्यपूरितं तद्वत् कल्पवृक्षसमन्वितम् ॥ २८९.४  
  
पद्मासनगतांस्तत्र ब्रह्मविष्णुमहेश्वरान्।  
लोकपालान् महेन्द्रांश्च स्वस्ववाहनमास्थितान्  
वराहेणोद्धृतां तद्वत् कुर्यात् पृथ्वीं सपङ्कजाम् ॥ २८९.५  
  
वरुणञ्चासनगतं काञ्चनं मकरोपरि।  
हुताशनं मेषगतं वायुं कृष्णमृगासनम् ॥ २८९.६  
  
तथा कोशाधिपं कुर्यात् मूषिकस्थं विनायकम्।  
विन्यस्यघटमध्येतान् वेदपञ्चकसंयुतान् ॥ २८९.७  
  
ऋग्वेदस्याक्षसूत्रं स्याद्यजुर्वेदस्य पङ्कजम्।  
सामवेदस्य वीणास्याद्वेणुं दक्षिणतो न्यसेत् ॥ २८९.८  
  
अथर्ववेदस्य पुनः स्रुक्स्रुचौ कमलङ्करे।  
पुराणवेदो वरदः साक्षसूत्र कमण्डलुः।  
परितः सर्वधान्यानि चामरासन-दर्पणम्।  
पादुकोपानहच्छत्रं दीपिका भूषणानि च ॥ २८९.१०  
  
शय्याञ्च जलकुम्भांश्च पञ्चवर्णं वितानकम्।  
स्नात्वाधिवासनान्ते तु मन्त्रमेतमुदीरयेत् ॥ २८९.११  
  
नमो वः सर्वदेवानामाधारेभ्यश्चराचरे।  
महाभूताधिदेवेभ्यः शान्तिरस्तु शिवं मम ॥ २८९.१२  
  
यस्मान्नकिञ्चिदप्यस्ति महाभूतैर्विना कृतम्।  
ब्रह्माण्डे सर्वभूतेषु तस्माच्छ्रीरक्षयास्तु मे ॥ २८९.१३  
  
इत्युच्चार्य महाभूतघटं यो विनिवेदयेत्।  
सर्वपापविनिर्मुक्तः स याति परमाङ्गतिम् ॥ २८९.१४  
  
विमानेनार्कवर्णेन पितृबन्धुसमन्वितः।  
स्तूयमानो वरस्त्रीभिः पदमभ्येति वैष्णवम् ॥ २८९.१५  
  
षोडशैतानि यः कुर्यात् महादानानि मानवः।  
न तस्य पुनरावृत्तिरिह लोकेऽभिजायते ॥ २८९.१६  
  
इह पठति य इत्थं वासुदेवस्य पार्श्वे ससुतपितृकलत्रः संश्रृणोतीह सम्यक्।  
मुररिपुभवने वै मन्दिरे वार्कलक्ष्म्या त्वमरपुरवधूभिर्मोदते सोऽपि नित्यम् ॥ २८९.१७