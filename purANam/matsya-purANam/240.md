---
title: २४०

---
यात्राकालविधानवर्णनम्।  
  
मनुरुवाच।  
इदानीं सर्वधर्मज्ञ! सर्वशास्त्रविशारद!।  
यात्राकालविधानं मे कथयस्व महीक्षिताम् ॥ २४०.१ ॥  
  
मत्स्य उवाच।  
यदा मन्येत नृपतिराक्रन्देन बलीयसा।  
पार्ष्णिग्राहाभिभूतोऽयं तदा यात्रां प्रयोजयेत् ॥ २४०.२ ॥  
  
दुष्टा योधा भृता भृत्याः साम्प्रतञ्च बलं मम।  
मूलरक्षासमर्थोऽस्मि तदा यात्रां प्रयोजयेत् ॥ २४०.३ ॥  
  
अशुद्धपार्ष्णिनृपतिर्न तु यात्रां प्रयोजयेत्।  
पार्ष्णिग्राहाधिकं सैन्यं मूले निक्षिप्य च व्रजेत् ॥ २४०.४ ॥  
  
चैत्र्यां वा मार्गशीर्ष्यां वा यात्रां यायान्नराधिपः।  
चैत्र्यां पश्येच्च नैदाघं हन्ति पुष्टिञ्च शारदीम् ॥ २४०.५ ॥  
  
एतदेव विपर्यस्तं मार्गशीर्ष्यां नराधिपः।  
शत्रोर्वा व्यसने यायात् काल एव सुदुर्लभः ॥ २४०.६ ॥  
  
दिव्यान्तरिक्षक्षितिजैरुत्पातैः पीडितं परम्।  
षडक्ष पीडा सन्तप्तं पीडितञ्च तथा ग्रहैः ॥ २४०.७ ॥  
  
ज्वलन्ती च तथैवोल्का दिशं याञ्च प्रपद्यते।  
भूकम्पोल्का दिशं याति याञ्चकेतुः प्रसूयते ॥ २४०.८ ॥  
  
निर्घातश्च पतेद्यत्र तां यायाद्वसुधाधिपः।  
स बलव्यसनोपेतं तथा दुर्भिक्षपीडितम् ॥ २४०.९ ॥  
  
सम्भूतान्तरकोपञ्च क्षिप्रं प्रायादरिं नृपः।  
यूकामाक्षीकबहुलं बहुपङ्कन्तथा बिलम् ॥ २४०.१० ॥  
  
नास्तिकं भिन्नमर्यादं तथा मङ्गलवादिनम्।  
अपेतप्रकृतिञ्चैव निःसारञ्च तथा जयेत् ॥ २४०.११ ॥  
  
विद्विष्टनायकं सैन्यं तथा भिन्नं परस्परम्।  
व्यसनाशक्तनृपतिं बलं राजाभियोजयेत् ॥ २४०.१२ ॥  
  
सैनिकानां न शास्त्राणि स्फुरन्त्यङ्गानि यत्र च।  
दुःस्वप्नानि च पश्यन्ति बलन्तदभियोजयेत् ॥ २४०.१३ ॥  
  
उत्साहबलसम्पन्नः स्वानुरक्त बलस्तथा।  
तुष्टपुष्टबलो राजा परानभिमुखो व्रजेत् ॥ २४०.१४ ॥  
  
शरीरस्फुरणे धन्ये तथा दुःस्वप्न नाशने।  
निमित्ते शकुने धन्ये जाते शत्रुपुरं व्रजेत् ॥ २४०.१५ ॥  
  
ऋक्षेषु षट्सु शुद्धेषु ग्रहेष्वनुगुणेषु च।  
प्रश्नकाले शुभे जाते परान् यायान्नराधिपः ॥ २४०.१६ ॥  
  
एवन्तु दैवसम्पन्नस्तथा पौरुषसंयुतः।  
देशकालोपपन्नान्तु यात्रां कुर्यान्नराधिपः ॥ २४०.१७ ॥  
  
स्थले नक्रस्तु नागस्य तस्यापि सजले वशे।  
उलूकस्य निशि ध्वाङ्क्षः स च तस्य दिवा वशे ॥ ४०.१८ ॥  
  
एवं देशञ्च कालञ्च ज्ञात्वा यात्रां प्रयोजयेत् ॥ २४०.१९ ॥  
  
पदाति साग बहुलां सेनां प्रावृषि योजयेत्।  
हेमन्ते शिशिरे चैव रथवाजिसमाकुलाम्  
खरोष्ट्रबहुलां सेनां तथा ग्रीष्मे नराधिपः ॥ २४०.२० ॥  
  
चतुरङ्गबलोपेतां वसन्ते वा शरद्यथ।  
सेना पदातिबहुला यस्य स्यात्पृथिवीपतेः ॥ २४०.२१ ॥  
  
अभियोज्यो भवेत्तेन शत्रुर्विषममाश्रितः।  
गम्ये वृक्षावृते देशे स्थितं शत्रुन्तथैव च ॥ २४०.२२ ॥  
  
किञ्चित् पङ्के तथा यायाद् बहुनागो नराधिपः।  
तथाश्वबहुलो यायाच्छत्रुं समं पथिस्थितम् ॥ २४०.२३ ॥  
  
तमाश्रयन्तो बहुलास्तांस्तु राजा प्रपूजयेत्।  
खरोष्ट्रबहुलो राजा शत्रूर्बन्धेन संस्थितः ॥ २४०.२४ ॥  
  
बन्धनस्थोऽभियोज्योऽरिस्तथा प्रावृषिभूभृजा।  
हिमपातयुते देशे स्थितं ग्रीष्मेऽभियोजयेत् ॥ २४०.२५ ॥  
  
यवसेन्धनसंयुक्त कालः पार्थिव! हैमनः।  
शरद्वसन्तौ धर्मज्ञ! कालौ साधारणौ स्मृतौ ॥ २४०.२६ ॥  
  
विज्ञाय राजा हितदेशकालौ दैवं त्रिकालञ्च तथैव बुद्ध्वा।  
यायात् परं कालविदां मतेन सञ्चिन्त्य सार्द्धं द्विजमन्त्रविद्भिः ॥ २४०.२७ ॥