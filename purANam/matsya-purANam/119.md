---
title: ११९

---
हिमवत्प्रदेशवर्णनम्।  
सूत उवाच।  
तत्र यौ तौ महाश्रृङ्गौ महावर्णौ महाहिमौ।  
तृतीयन्तु तयोर्मध्ये श्रृङ्गमत्यन्तमुच्छ्रितम्॥ ११९.१ ॥  
  
नित्यातप्तशिलाजालं सदाभ्रपरिवर्जितम्।  
तस्याधस्ताद्‌वृक्षगणो दिशा भागे च पश्चिमे॥ ११९.२ ॥  
  
जातीलतापरिक्षिप्तं विवरं चारुदर्शनम्।  
द्रृष्टैव कौतुकाविष्टस्तं विवेश महीपतिः॥ ११९.३ ॥  
  
तमसा चातिनिबिडं नल्वमात्रं सुसङ्कटम्।  
नल्वमात्रमतिक्रम्य स्वप्रभाभरणोज्ज्वलम्॥ ११९.४ ।.  
  
तमुच्छ्रितमथात्यन्तं गम्भीरं परिवर्तुलम्।  
न तत्र सूर्य्यस्तपति न विराजति चन्द्रमाः॥ ११९.५ ॥  
  
तथापि दिवसाकारं प्रकाशं तदहर्निशम्।  
क्रोशाधिकपरीमाणं सरसाच विराजितम्॥ ११९.६ ॥  
  
समन्तात्सरसस्तस्य शैललग्ना तु वेदिका।  
सौवर्णे राजतैर्वृक्षैर्विद्रुमैरुपशोभितम्॥ ११९.७ ॥  
  
नानामाणिक्यकुसुमैः सुप्रभाभरणोज्ज्वलैः।  
तस्मिन् सरसि पद्मानि पद्मरागच्छदानि तु॥ ११९.८ ॥  
  
वज्रकेसरजालानि सुगन्धीनि तथा युतम्।  
पत्रैर्मरकतैर्नीलर्वैढूर्य्यस्य महीपते॥ ११९.९ ॥  
  
कर्णिकाश्च तथा तेषां जातरूपस्य पार्थिव।  
तस्मिन् सरसि या भूमिर्न सा वज्रसमाकुला॥ ११९.१० ॥  
  
नानारत्नैरुपचिता जलजानां समाश्रया।  
कपर्दिकानां शुक्तीनां शङ्कानाञ्च महीपते!॥ ११९.११ ॥  
  
मकराणाञ्च मत्स्यानां चण्डानां कच्छपैः सह।  
तत्र मरकतखण्डानि वज्राणाञ्च सहस्रशः॥ ११९.१२ ॥  
  
पद्मरागेन्द्रनीलानि महानीलानि पार्थिव।  
पुष्परागाणि सर्वाणि तथा कर्कोटकानि च॥ ११९.१३ ॥  
  
तुत्थकस्य तु खण्डानि तथाशेषस्य भागशः।  
राजावर्तस्य मुख्यस्य रुचिराक्षस्य चाप्यथ॥ ११९.१४ ॥  
  
सूर्य्येन्दुकान्तयश्चैव नीलो वर्णान्तिमश्च यः।  
ज्योतीरसस्य रम्यस्य स्यमन्तस्य च भागशः॥ ११९.१५ ॥  
  
सुरोरगवलक्षाणां स्फटिकस्य तथैव च।  
गोमेदपित्तकानाञ्च धूलीमरकतस्य च॥ ११९.१६ ॥  
  
वैढूर्यसौगन्धिकयस्तथा राजमणेर्नृप।  
वज्रस्यैव च मुख्यस्य तथा ब्रह्ममणेरपि॥ ११९.१७ ॥  
  
मुक्ताफलानि मुक्तानान्ताराविग्रहधारिणाम्॥ ११९.१८ ॥  
  
सुखोष्णञ्चैव तत्तोयं स्नानाच्छीतविनाशनम्।  
वैढूर्यस्य शिलामध्ये सरसस्तस्य शोभना॥ ११९.१९ ॥  
  
प्रमाणेन तथा सा च द्वे च राजन्! धनुः शते।  
चतुरस्रा तथा रम्या तपसा निर्मिताऽत्रिणा॥ ११९.२० ॥  
  
बिलद्वारसमो देशो यत्र तत्र हिरण्मयः।  
प्रदेशः स तु राजेन्द्र! द्वीपे तस्मिन् मनोहरे॥ ११९.२१ ॥  
  
तथा पुष्करिणी रम्या तस्मिन् राजन्! शिलातले।  
सुशीतामलपानीया जलजैश्च विराजिता॥ ११९.२२ ॥  
  
आकाशप्रतिमा राजन्! चतुरस्रा मनोहरा।  
तस्यास्तदुदकं स्वादु लघुशीतं सुगन्धिकम्॥ ११९.२३ ॥  
  
न क्षिणोति यथा कण्ठं कुक्षिन्नापूरयत्यपि।  
तृप्तिं विधत्ते परमां शरीरे च महत् सुखम्॥ ११९.२४ ॥  
  
मध्ये तु तस्याः प्रासादं निर्मितं तपसात्रिणा।  
रुक्मसेतुप्रवेशान्तं सर्वरत्नमयं शुभम्॥ ११९.२५ ॥  
  
इन्द्रनीलमहास्तम्भं मरकतासक्तवेदिकम्।  
वज्रांशुजालैः स्फुरितं रम्यं द्रृष्टिमनोरमम्॥ ११९.२६ ॥  
  
प्रासादे तत्र भगवान् देवदेवो जनार्दनः।  
भोगिभोगावलीसुप्तः सर्वालङ्कारभूषितः॥ ११९.२७ ॥  
  
जान्वाचकुञ्चितस्त्वेको देवदेवस्य चक्रिणः।  
फणीन्द्रसन्निविष्टोऽङ्‌घ्रिर्द्वितीयश्च तथानघ॥ ११९.२८ ॥  
  
लक्ष्म्युत्सङ्गगतोऽङ्घ्रिस्तु शेषभोगप्रशायिनः।  
फणीन्द्रभोगसन्यस्तबाहुः केयूरभूषणः॥ ११९.२९ ॥  
  
अङ्गुलीपृष्ठविन्यस्तदेवशीर्षधरम्भुजम्।  
एकं वै देवदेवस्य द्वितीयन्तु प्रसारितम्॥ ११९.३० ॥  
  
समाकुञ्चितजानुस्थमणिबन्धेन शोभितम्।  
किञ्चिदाकुञ्चितं चैव नाभिदेशकरस्थितम्॥ ११९.३१ ॥  
  
तृतीयन्तु भुजं तस्य चतुर्थन्तु तथा श्रृणु।  
आत्तसन्तानकुसुमं घ्राणदेशानुसर्पिणम्॥ ११९.३२ ॥  
  
लक्ष्म्या सवाह्यमानाङ्‌घ्रिः पद्मपत्रनिभेः करैः।  
सन्तानमालामुकुटं हारकेयूरभूषितम्॥ ११९.३३ ॥  
  
भूषितञ्च तथा देवमङ्गदैरङ्गुलीयकैः।  
फणीन्द्रफणविन्यस्तचारुरत्नशिरोज्ज्वलम्॥ ११९.३४ ॥  
  
अज्ञातवस्तुचरितं प्रतिष्ठितमथात्रिणा।  
सिद्धानुपूज्यं सततं सन्तानकुसुमार्चितम्॥ ११९.३५ ॥  
  
दिव्यगन्धानुलिप्ताङ्गं दिव्यधूपेन धूपितम्।  
सुरसैः सुफलैर्हृद्यैः सिद्धेरुपहृतैः सदा॥ ११९.३६ ॥  
  
शोभितोत्तमपार्श्वन्तं देवमुत्पलशीर्षकम्।  
ततः सन्मुखमुद्वीक्ष्य ववन्दे स नराधिपः॥ ११९.३७ ॥  
  
जानुभ्यां शिरसा चैव गत्वा भूमिं यथाविधिः।  
नाम्नां सहस्रेण तदा तुष्टाव मधुसूदनम्॥ ११९.३८ ॥  
  
प्रदक्षिणमथो चक्रे स तूत्थाय पुनः पुनः।  
रम्यमायतनं द्रृष्ट्वा तत्रोवासाश्रमे पुनः॥ ११९.३९ ॥  
  
जलाद्‌बहिर्गुहां काञ्चिदाश्रित्य सुमनोहराम्।  
तपश्चकार तत्रैव पूजयन्‌ मधुसूदनम्॥ ११९.४० ॥  
  
नानाविधैस्तथा पुष्पैः फलमूलैः सगोरसैः।  
नित्यं त्रिषवणस्नायी वह्निपूजापरायणः॥ ११९.४१ ॥  
  
देववापीजलैः कुर्वन् सततं प्राणधारणम्।  
सर्वाहारपरित्यागं कृत्वा तु मनुजेश्वरः॥ ११९.४२ ॥  
  
अनास्तृतगुहाशायी कालं नयति पार्थिवः।  
त्यक्ताहारक्रियश्चैव केवलं तोयतो नृपः॥ ११९.४३ ॥  
  
न तस्य ग्लानिमायाति शरीरञ्च तदद्‌भुतम्।  
एवं स राजा तपसि प्रसक्तः सम्पूजयन् देववरं सदैव॥  
तत्राश्रमे कालमुवास कञ्चित् स्वर्गोपमे दुःखमविन्दमानः॥ ११९.४४ ॥