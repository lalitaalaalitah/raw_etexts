---
title: २४५

---
chapter ccxlv.  
बलिप्रह्लादसंवादवर्णनम्।  
  
शौनक उवाच।  
निस्तेजसोऽसुरान् दृष्ट्वा समस्तानसुरेश्वरः।  
प्रह्लादमथ पप्रच्छ बलिरात्मपितामहम् ॥ २४५.१ ॥  
  
बलिरुवाच।  
तात! निस्तेजसो दैत्या निर्दग्धा इव वह्निना।  
किमेते सहसैवाद्य ब्रह्मदण्डहता इव ॥ २४५.२ ॥  
  
दुरिष्टं किन्नु दैत्यानां किं कृत्या वैरिनिर्मिता।  
नाशायैषा समुद्भूता यया निस्तेजसोऽसुराः ॥ २४५.३ ॥  
  
शौनक उवाच।  
इति दैत्यपतिर्धीरः पृष्टः पौत्रेण पार्थिव!।  
चिरन्ध्यात्वा जगादैनमसुरेन्द्रं बलिन्तदा ॥ २४५.४ ॥  
  
चलन्ति गिरयो भूमिर्जहाति सहसा धृतिम्।  
सर्वे समुद्राः क्षुभिता दैत्या निस्तेजसः कृताः ॥ २४५.५ ॥  
  
सूर्योदयो यथा पूर्वं तथा गच्छन्ति न ग्रहाः।  
देवानाञ्च परा लक्ष्मीः कारणैरनुमीयते॥ २४५.६ ॥  
  
महदेतन्महाबाहो! कारणं दानवेश्वर!।  
न ह्यल्पमिति मन्तव्यं त्वया कार्यं सुरार्दन! ॥ २४५.७ ॥  
  
शौनक उवाच।  
इत्युक्त्वा दानवपतिं प्रह्लादः सोऽसुरोत्तमः।  
अत्यन्तभक्तो देवेशं जगाम मनसा हरिम् ॥ २४५.८ ॥  
  
स ध्यानयोगं कृत्वाऽथ प्रह्लादः सुमनोहरम्।  
विचारयामास ततो यतो देवजनार्दनः ॥ २४५.९ ॥  
  
स ददर्शोदरेऽदित्या प्रह्लादो वामनाकृतिम्।  
अन्तस्थान् बिभ्रतं सप्त लोकानादिप्रजापतिम् ॥ २४५.१० ॥  
  
तदन्तस्थान् वसून् रुद्रानश्विनौ मरुतस्तथा।  
साध्यान् विश्वांस्तथादित्यान् गन्धर्वोरगराक्षसान् ॥ २४५.११ ॥  
  
विरोचनं स्वतनयं बलिञ्चासुरनायकम्।  
जम्भं कुजम्भं नरकं तत्रैवान्यान्महासुरान् ॥ २४५.१२ ॥  
  
आत्मानमुर्वीङ्गगनं वायुमम्भो हुताशनम्।  
समुद्रान्वै द्रुमसरित् सरांसि च पशून्मृगान्  
वयोमनुष्यानशिलांस्तथैव च सरीसृपान् ॥ २४५.१३ ॥  
  
प्रह्लाद उवाच।  
वत्स! ज्ञातं मया सर्वं यदर्थं भवतामियम्।  
तेजसोहानिरुत्पन्ना तच्छृणु त्वमशेषतः ॥ २४५.१४ ॥  
  
देवदेवो जगद्योनिरयोनिर्जगदादिकृत्।  
अनादिरादिर्विश्वस्य वरेण्यो वरदो हरिः ॥ २४५.१५ ॥  
  
परम्पराणां परमः परः परवतामपि।  
प्रमाणञ्च प्रमाणानां सप्तलोकगुरोर्गुरुः ॥ २४५.१६ ॥  
  
प्रभुः प्रभूणां परमः पराणामनादिमध्यो भगवाननन्तः।  
त्रैलोक्यमंशेन सनाथमेष कर्तुं महात्माऽदितिजोऽवतीर्णः ॥ २४५.१७ ॥  
  
न तस्य रुद्रो न च पद्मयोनिर्नेन्द्रो न सूर्येन्दुमरीचिमुख्याः।  
जानन्ति दैत्याधिप! यत्स्वरूपं स वासुदेवः कलयावतीर्णः ॥ २४५.१८ ॥  
  
योऽसौ कलांशेन नृसिंहरूपी जघान पूर्वं पितरं ममेशः।  
यः सर्वयोगी शमनो निवासः स वासुदेवः कलयावतीर्णः ॥ २४५.१९ ॥  
  
यमक्षरं वेदविदो विदित्वा विशन्ति यं ज्ञानविधूतपापाः।  
यस्मिन् प्रविष्टा न पुनर्भवन्ति तं वासुदेवं प्रणमामि नित्यम् ॥ २४५.२० ॥  
  
भूतान्यशेषाणि यतो भवन्ति यथोर्मयस्तोयनिधेरजस्रम्।  
लयञ्च यस्मिन् प्रलये प्रयान्ति तं वासुदेवं प्रणमाम्यचिन्त्यम् ॥ २४५.२१ ॥  
  
न यस्य रूपं न बलप्रभावौ न यस्य भावः परमस्य पुंसः।  
विज्ञायते शर्वपितामहाद्यैस्तं वासुदेवं प्रणमाम्यजस्रम् ॥ २४५.२२ ॥  
  
रूपस्य चक्षुर्ग्रहणे त्वगिष्टा स्पर्शे ग्रहित्री रसना रसस्य।  
श्रोत्रञ्च शब्दग्रहणे नराणां घ्राणञ्च गन्धग्रहणे नियुक्तम् ॥ २४५.२३ ॥  
  
येनैकदंष्ट्राग्रसमुद्धृतेयं धराचलान् धारयतीह सर्वान्।  
यस्मिंश्च शेते सकलं जगच्च तमीशमाद्यं प्रणतोऽस्मि विष्णुम् ॥ २४५.२४ ॥  
  
न घ्राणग्राह्यः श्रवणादिभिर्यः सर्वेश्वरो वेदितुमक्षयात्मा।  
शक्यस्तमीड्यं मनसैव देवं ग्राह्यन्ततोऽहं हरिमीशितारम् ॥ २४५.२५ ॥  
  
अंशावतीर्णेन च येन गर्भे हृतानि तेजांसि महासुराणाम्।  
नमामि तं देवमनन्तमीशमशेषसंसारतरोः कुठारम् ॥ २४५.२६ ॥  
  
देवो जगद्योनिरयं महात्मा स षोडशांशेन महासुरेन्द्र!।  
स देवमातुर्जठरं प्रविष्टो हृतानि वस्तेन बलाद्वपूंषि ॥ २४५.२७ ॥  
  
बलिरुवाच।  
तात! कोऽयं हरिर्नाम यतो नोभयमागतम्।  
सन्ति मे शतशो दैत्या वासुदेवबलाधिकाः ॥ २४५.२८ ॥  
  
विप्रचित्तिः शिविः शङ्कुरयः शङ्कुस्तथैव च।  
अयः शिराश्चाश्वशिरा भङ्गकारो महाहनुः ॥ २४५.२९ ॥  
  
प्रतापः प्रघसः शम्भुः ककुरश्च सुदुर्जयः।  
एते चान्ये च मे सन्ति दैतेया दानवास्तथा॥ २४५.३० ॥  
  
महाबला महावीर्या भूभारोद्धरणक्षमाः।  
एषामेकैकशः कृष्णो न वीर्यार्द्धेन सम्मितः ॥ २४५.३१ ॥  
  
शौनक उवाच।  
पौत्रस्यैतद्चः श्रुत्वा प्रह्लादो दैत्यपुङ्गवः।  
धिग्धिगित्याह स बलिं वैकुण्ठाक्षेपवादिनम् ॥ २४५.३२ ॥  
  
प्रह्लाद उवाच।  
विनाशमुपयास्यन्ति मन्ये दैतेयदानवाः!।  
येषां त्वमीदृशो राजा दुर्बुद्धिरविवेकवान् ॥ २४५.३३ ॥  
  
देवदेवं महाभागं वासुदेवमजं विभुम्।  
त्वामृते पापसङ्कल्पः कोऽन्य एवं वदिष्यति ॥ २४५.३४ ॥  
  
य एते भवता प्रोक्ताः समस्ता दैत्यदानवाः।  
सब्रह्मकास्तथा देवाः स्थावरानन्तभूमयः॥ २४५.३५ ॥  
  
त्वञ्चाहञ्च जगच्चेदं साद्रिद्रुमनदीनदम्।  
समुद्रद्वीपलोकाश्च न समं केशवस्य हि ॥ २४५.३६ ॥  
  
यस्यातिवन्द्य-वन्द्यस्य व्यापिनः परमात्मनः।  
एकांशेन जगत्सर्वं कस्तमेवं प्रवक्ष्यति ॥ २४५.३७ ॥  
  
ऋते विनाशाभिमुखं त्वामेकमविवेकिनम्।  
कुबुद्धिमजितात्मानं वृद्धानां शासनातिगम् ॥ २४५.३८ ॥  
  
शोच्योऽहं यस्य मे गेहे जातस्तव पिताधमः।  
यस्य त्वमीदृशः पुत्रो देवदेवस्य निन्दकः ॥ २४५.३९ ॥  
  
तिष्ठत्येषा हि संसार सम्भृताघ विनाशिनी।  
कृष्णो भक्तिरहन्तावदवेक्ष्य भवता नु किम्॥ २४५.४० ॥  
  
न मे प्रियतमः कृष्णादपि देहो महात्मनः।  
इति जानात्ययं लोको न भवान्दितिजाधम!॥ २४५.४१ ॥  
  
न जानासि प्रियतरं प्राणेभ्योऽपि हरिं मम।  
निन्दां करोषि तस्य त्वमकुर्वन्गौरवं मम ॥ २४५.४२ ॥  
  
विरोचनस्तव गुरुर्गुरुस्तस्याप्यहं बले!।  
ममापि सर्वजगतां गुरोर्नारायणो गुरुः ॥ २४५.४३ ॥  
  
निन्दां करोषि यस्तस्मिन् कृष्णे गुरुगुरोर्गुरौ।  
यस्मात्तस्मादिहैश्वर्यादचिराद् भ्रंशमेष्यसि ॥ २४५.४४ ॥  
  
मम देवो जगन्नाथो बले! तस्माज्जनार्दनः।  
भवत्वहमुपेक्ष्यस्ते प्रीतिमानस्तु मे गुरुः ॥ २४५.४५ ॥  
  
एतावन्मात्रमप्येवं निन्दितो जगतो गुरुः।  
नावेक्षितं त्वया यस्मात् तस्मात् शापन्ददामि ते ॥ २४५.४६ ॥  
  
यथा मे शिरसः च्छेदादिदं गुरुतरं वचः।  
त्वयोक्तमच्युताक्षेपि राज्यभ्रष्टस्तथा पत ॥ २४५.४७ ॥  
  
यथा च कृष्णान्न परं परित्राणं भवार्णवे।  
तथाऽचिरेण पश्येयं भवन्तं राज्यविच्युतम् ॥ २४५.४८ ॥  
  
शौनक उवाच।  
इति दैत्यपतिः श्रुत्वा गुरोर्वचनमप्रियम्।  
प्रसादयामास गुरुं प्रणिपत्य पुनः पुनः ॥ २४५.४९ ॥  
  
बलिरुवाच।  
प्रसीद तात! मा कोपं कुरु मोहहते मयि।  
बलावलेपमत्तेन मयैतद्वाक्यमीरितम् ॥ २४५.५० ॥  
  
मोहोपहतविज्ञानः पापोऽहं दितिजोत्तम!।  
यच्छप्तोऽस्मि दुराचरास्तत्साधु भवता कृतम् ॥ २४५.५१ ॥  
  
राज्यभ्रंशं वसुभ्रंशं प्राप्यैव न तथाप्यहम्।  
विषण्णोऽस्मि यथा तात! तथैवाविनये कृते ॥ २४५.५२ ॥  
  
त्रैलोक्यराज्यमैश्वर्यमन्यद्वा नातिदुर्लभम्।  
संसारे दुर्लभास्ते तु गुरवो ये भवद्विधाः ॥ २४५.५३ ॥  
  
तत्प्रसीद न मे कोपं कर्तुमर्हसि दैत्यप!।  
त्वत्कोपदृष्ट्या ताताहं परितप्ये न शापतः॥ २४५.५४ ॥  
  
प्रह्लाद उवाच।  
वत्स! कोपो न मोहेन जनितस्तेन ते मया।  
शापो दत्तो विवेकश्च मोहेनापहृतो मम॥ २४५.५५ ॥  
  
यदि मोहेन मे ज्ञानं न क्षिप्तं स्यान्महासुर!।  
तत्कथं सर्वगं जानन् हरिं किञ्चिच्छपाम्यहम् ॥ २४५.५६ ॥  
  
योऽयं शापो मया दत्तो भवतोऽसुरपुङ्गव!।  
भाव्यमेतेन नूनन्ते तस्मान्मा त्वं विषीद वै ॥ २४५.५७ ॥  
  
अद्य प्रभृति देवेशे भगवत्यच्युते हरौ।  
भवेथा भक्तिमानीशे स ते त्राता भविष्यति ॥ २४५.५८ ॥  
  
शापं प्रप्याथ मां वीर! संस्मरेथाः स्मृतस्त्वया।  
तथा तथा यतिष्येऽहं श्रेयसा योज्यसे यथा ॥ २४५.५९ ॥  
  
एवमुक्त्वा स दैत्येन्द्रं विरराम महाद्युतिः।  
अजायत सगोविन्दो भगवान् वामनाकृतिः ॥ २४५.६० ॥  
  
अवतीर्णे जगन्नाथे तस्मिन् सर्वामरेश्वरे।  
देवाश्च मुमुचुर्दुःखं देवमाताऽदितिस्तथा ॥ २४५.६१ ॥  
  
ववुर्वाताः सुखस्पर्शा विरजस्कमभून्नभः।  
धर्मे च सर्वभूतानां तदा मतिरजायत ॥ २४५.६२ ॥  
  
नोद्वेगश्चाप्यभूत्तत्र मनुजेन्द्रासुरेष्वपि।  
तदादि सर्वभूतानां भूम्यम्बरदिवौकसाम् ॥ २४५.६३ ॥  
  
तं जातमात्रं भगवान् ब्रह्मा लोकपितामहः।  
जातकर्मादिकं कृत्वा कृष्णं दृष्ट्वा च पार्थिव!  
तुष्टाव देवदेवेशमृषीणाञ्चैव श्रृण्वताम् ॥ २४५.६४ ॥  
  
ब्रह्मेवाच।  
जयाद्येश! जयाजेय! जय सर्वात्मकात्मक।  
जय जन्मजरापेत! जयानन्त! जयाच्युत! ॥ २४५.६५ ॥  
  
जयाजित! जयामेय! जयाव्यक्तस्थिते! जय।  
परमार्थार्थसर्वज्ञ! ज्ञानज्ञेयात्म निःसृत! ॥ २४५.६६ ॥  
  
जयाशेष! जगत्साक्षिन्! जगत्कर्त्तः! जगद्गुरो!  
जगतोऽस्यान्तकृद्देव स्थितिं पालयितुं जय ॥ २४५.६७ ॥  
  
जयाशेष! जयाशेष! जयाखिल! हृदि स्थित!।  
जयादिमध्यान्त! जय सर्वज्ञाननिधे! जय ॥ २४५.६८ ॥  
  
मुमुक्षुभिरनिर्देश्य! स्वयं हृष्टजनेश्वर!।  
योगिना मुक्तिफलद! दमादिगुणभूषण! ॥ २४५.६९ ॥  
  
जयातिसूक्ष्म! दुर्ज्ञेय! जयस्थूल! जगन्मय!।  
जय स्थूलातिसूक्ष्म! त्वं जयातीन्द्रिय! सेन्द्रिय! ॥ २४५.७० ॥  
  
जय स्वमाया योगस्थ! शेषभोग! जयाक्षर!।  
जयैकदंष्ट्रा प्रान्ताग्र समुद्धृतवसुन्धर! ॥ २४५.७१ ॥  
  
नृकेसरिन्! जयाराति वक्षस्थलविदारण!।  
साम्प्रतं जय विश्वात्मन्! जय वामन! केशव! ॥ २४५.७२ ॥  
  
निजमायापटच्छन्न! जगन्मूर्त्ते! जनार्दन!।  
ययाजित! जयानेक स्वरूपैकविध! प्रभो! ॥ २४५.७३ ॥  
  
वर्द्धस्व वर्धिताशेष विकारप्रकृते! हरे!।  
त्वय्येषा जगतामीशे संस्थिता धर्मपद्धतिः ॥ २४५.७४ ॥  
  
न त्वामहं न चेशानो नेन्द्राद्या स्त्रिदशा हरे!।  
न ज्ञातुमीशा मुनयः सनकाद्या नयोगिनः ॥ २४५.७५ ॥  
  
त्वन्मायापटसम्वीते जगत्यत्र जगत्पते!।  
कस्त्वा वेत्स्यति सर्वेश त्वत्प्रसादं विना नरः ॥ २४५.७६ ॥  
  
त्वमेवाराधितो येन प्रसादसुमुख!प्रभो!।  
स एकः केवलो देव! वेत्ति त्वां नेतरे जनाः ॥ २४५.७७ ॥  
  
नन्दीश्वरेश्वरेशान! प्रभो! वर्धस्व वामन!।  
प्रभवायास्य विश्वस्य विश्वात्मन्! पृथुलोचन! ॥ २४५.७८ ॥  
  
शौनक उवाच।  
एवं स्तुतो हृषीकेशः स तदा वामनाकृतिः।  
प्रहस्य भावगम्भीरमुवाचाब्जसमुद्भवम् ॥ २४५.७९ ॥  
  
स्तुतोऽहं भवता पूर्वमिन्द्राद्यैः कश्यपेन च।  
मया च वः प्रतिज्ञातमिन्द्रस्य भुवनत्रयम् ॥ २४५.८० ॥  
  
भूयश्चाहं स्तुतो देव्या तस्याश्चापि प्रतिश्रुतम्।  
यथाशक्राय दास्यामि त्रैलोक्यं हतकण्टकम् ॥ २४५.८१ ॥  
  
सोऽहन्तथा करिष्यामि महेन्द्रो जगतः पतिः।  
भविष्यति सहस्राक्षः सत्यमेतद् ब्रवीमि वः ॥ २४५.८२ ॥  
  
ततः कृष्णाजिनं ब्रह्मा हृषीकेशाय दत्तवान्।  
यज्ञोपवीतं भगवान् ददौ तस्मै बृहस्पतिः ॥ २४५.८३ ॥  
  
आषाढमददाद्दण्डं मरीचिर्ब्रह्मणः सुतः।  
कमण्डलुं वसिष्ठञ्च कौशं वेदमथाङ्गिराः ॥ २४५.८४ ॥  
  
अक्षसूत्रञ्च पुलहः पुलस्त्यः सितवाससी।  
उपतस्थुश्च तं वेदाः प्रणवोच्चारभूषणाः ॥ २४५.८५ ॥  
  
शास्त्राण्यशेषाणि तथा साङ्ख्ययोगोक्तयश्च याः।  
सवामनो जटी दण्डी छत्री धृतकमण्डलुः ॥ २४५.८६ ॥  
  
सर्वदेवमयो भूत्वा बलेरध्वरमभ्यगात्।  
यत्र यत्र पदम्भूयो भूभागे वामनो ददौ ॥ २४५.८७ ॥  
  
ददाति भूमिर्विवरं तत्र तत्रातिपीडिता।  
स वामनो जडगतिर्मृदु गच्छन् सपर्वताम् ॥  
साब्धिद्वीपवतीं सर्वाञ्चालयामास मेदिनीम् ॥ २४५.८८ ॥