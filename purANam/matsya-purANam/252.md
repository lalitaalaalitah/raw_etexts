---
title: २५२

---
प्रासादभवनादीनां निर्माणवर्णनम्।  
  
ऋषय ऊचुः।  
प्रासादभवनादीनां निवेशं विस्तराद्वद।  
कुर्य्यात् केन विधानेन कश्च वास्तुरुदाहृतः ॥ २५२.१  
  
सूत उवाच।  
भृगुरत्रिर्वशिष्ठश्च विश्वकर्मा मयस्तथा।  
नारदो नग्नजिच्चैव विशालाक्षः पुरन्दरः ॥ २५२.२  
  
ब्रह्माकुमारो नन्दीशः शौनको गर्ग एव च।  
वासुदेवोऽनिरुद्धश्च तथा शुक्रबृहस्पती ॥ २५२.३  
  
अष्टादशैते विख्याता वास्तुशास्त्रोपदेशकाः।  
सङ्क्षेपेणोपदिष्टन्तु मनवे मत्स्यरूपिणा ॥ २५२.४  
  
तदिदानीं प्रवक्ष्यामि वास्तुशाश्त्रमनुत्तमम्।  
पुरान्धकवधे धोरे घोररूपस्य शूलिनः ॥ २५२.५  
  
ललाटस्वेदसलिलमपतद् भुवि भीषणम्।  
करालवदनं तस्मात् भूतमुद्भूतमुल्बणम् ॥ २५२.६  
  
ग्रसमानमिवाकाशं सप्तद्वीपां वसुन्धराम् ।  
ततोऽन्धकानां रुधिरमपिबत्पतितं क्षितौ ॥ २५२.७  
  
तेन तत्समरे सर्वं पतितं यन्महीतले।  
तथापि तृप्तिमगमन्न तद्भूतं यदा तदा ॥ २५२.८  
  
सदा शिवस्य पुरतस्तपश्चक्रे सुदारुणम्।  
क्षुधाविष्टन्तु तद्भूतमाहर्तुं जगतीत्रयम् ॥ २५२.९  
  
ततः कालेन सन्तुष्टो भैरवस्तस्य चाहवे।  
वरं वृणीष्व भद्रन्ते! यदभीष्टन्तवानघ! ॥ २५२.१0  
  
तमुवाच ततो भूतं त्रैलोक्य ग्रसनक्षमम्।  
भवामि देवदेवेश तथेत्युक्तञ्च शूलिना ॥ २५२.११  
  
ततस्तत् त्रिदिवं सर्वं भूमण्डलमशेषतः।  
स्वदेहेनान्तरिक्षञ्च रुन्धानं प्रपतद् भुवि ॥ २५२.१२  
  
भीतभीतैस्ततो देवैर्ब्रह्मणा चाथ शूलिना।  
दानवासुररक्षोभिरवष्टब्धं समन्ततः ॥ २५२.१३  
  
येन यत्रैव चाक्रान्तं स तत्रैवावसत्पुनः।  
निवासात् सर्वदेवानां वास्तुरित्यभिधीयते ॥ २५२.१४  
  
अवष्टब्धाश्च तेनापि विज्ञप्ताः सर्वदेवताः।  
प्रसीदध्वं सुराः सर्वे युष्माभिर्निश्चलीकृतः॥ २५२.१५  
  
स्थास्यामहं किमाकारो ह्यवष्टब्धो ह्यधोमुखः।  
ततो ब्रह्मादिभिः प्रोक्तं वास्तुमध्ये तु यो बलिः ॥ २५२.१६  
  
आहारो वैश्वदेवान्ते नूनमस्मिन् भविष्यति।  
वास्तुपूजामकुर्वापस्तवाहारो भविष्यति ॥ २५२.२७  
  
अज्ञानात्तु कृतो यज्ञस्तवाहारो भविष्यति।  
यज्ञोत्सवादौ च बलिस्तवाहारो भविष्यति ॥ २५२.२८  
  
एव मुक्तस्ततो हृष्टः सवास्तुरभवत्तदा।  
वास्तुयज्ञः स्मृतस्तस्मात्ततः प्रभृतिशान्तये ॥ २५२.२९