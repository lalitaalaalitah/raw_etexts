---
title: २७८

---
गोसहस्रप्रदानाख्य-महादानविधिवर्णनम्।  
  
मत्स्य उवाच।  
अथातः सम्प्रवक्ष्यामि महादानमनुत्तमम्।  
गोसहस्रप्रदानाख्यं सर्वपापहरं परम् ॥ २७८.१  
  
पुण्यां तिथिं समासाद्य युगमन्वन्तरादिकीम्।  
पयोव्रतं त्रिरात्रं स्यादेकरात्रमथापि वा ॥ २७८.२  
  
लोकेशावाहनं कुर्यात् तुला पुरुषदानवत्।  
पुण्याहवाचनं कुर्याद्धोमः कार्यस्तथैव च॥ २७८.३  
  
गोसहस्रं बहिः कुर्याद् वस्त्रमाल्य विभूषणम्।  
सुवर्णश्रृङ्गाभरणं रौप्यपाद समन्वितम् ॥ २७८.४  
  
अन्तः प्रवेश्य दशकं वस्त्रमाल्यैश्च पूजयेत्।  
सुवर्णघण्टिकायुक्तं कांस्य दोहनकान्वितम् ॥ २७८.५  
  
सुवर्णतिलकोपेतं हेमपट्टैरलङ्कृतम्।  
कौशेयवस्त्रसम्वीतं माल्यगन्धसमन्वितम् ॥ २७८.६  
  
हेमरत्नमयैः श्रुङ्गैः चामरैरुपशोभितम्।  
पादुकोपानहच्छत्र भाजनासन संयुतम् ॥ २७८.७  
  
गवां दशक मध्ये स्यात् काञ्चनो नन्दिकेश्वरः।  
कौशेयवस्त्रसम्वीतो नानाभरणभूषितः ॥ २७८.८  
  
लवणद्रोमशिखरे मालयेक्षु फलसंयुतः।  
कुर्यात् पलशतादूर्ध्वं सर्वमेतदशेषतः ॥ २७८.९  
  
शक्तितः पलसाहस्र त्रितयं यावदेव तु।  
गोशतेऽपि दशांशेन सर्वमेतत् समाचरेत् ॥ २७८.१०  
  
पुण्यकालं समासाद्य गीतमङ्गल निःस्वनैः।  
सर्वौषध्युदकस्नान स्नापितो वेदपुङ्गवैः ॥ २७८.११  
  
इममुच्चारयेन् मन्त्रं गृहीतकुसुमाञ्जलिः।  
नमोऽस्तु विश्वमूर्तिभ्यो विश्वमातृभ्य एव च॥ २७८.१२  
  
लोकाधिवासिनीभ्यश्च रोहिणीभ्यो नमो नमः।  
गवामङ्गेषु तिष्ठन्ति भुवनान्येकविंशतिः ॥ २७८.१३  
  
ब्रह्मादयस्तथा देवा रोहिण्यः पान्तु मातरः।  
गावो मे अग्रतः सन्तु गावः पृष्ठत एव च ॥ २७८.१४  
  
गावः शिरसि मे नित्यं गवां मध्ये वसाम्यहम्।  
यस्मात्त्वं वृषरूपेण धर्म एव सनातनः ॥ २७८.१५  
  
अष्टमूर्तेरधिष्ठानमतः पाहि सनातन!।  
इत्यामन्त्र्य ततो दद्याद् गुरवे नन्दिकेश्वरम् ॥ २७८.१६  
  
सर्वोपकरणोपेतं गोयुतञ्च विचक्षणः।  
ऋत्विग्भ्यो धेनुमेकैकां दशकाद्विनिवेदयेत् ॥ २७८.१७  
  
गवाञ्च शतमेकैकं तदर्द्धं वाथ विंशतिम्।  
दश पञ्चाथ वा दद्यादन्येभ्यस्तदनुज्ञया ॥ २७८.१८  
  
नैका बहुभ्यो दातव्या यतो दोषकरी भवेत्।  
बह्व्यश्चैकस्य दातव्या धीमतारोग्यवृद्धये ॥ २७८.१९  
  
पयोव्रतः पुनस्तिष्ठेदेकाहं गोसहस्रदः।  
श्रावयेच्छृणुयाद्वापि महादानानुकीर्तनम् ॥ २७८.२०  
  
तद्दिने ब्रह्मचारी स्यात् यदीच्छेद्विपुलां श्रियम्।  
अनेन विधिनायस्तु गोसहस्रप्रदो भवेत्  
सर्वपाप विनिर्मुक्तः सिद्धचारणसेवितः ॥ २७८.२१  
  
विमानेनार्कवर्णेन किङ्किणीजालमालिना।  
सर्वेषां लोकपालानां लोके सम्पूज्यतेऽमरैः ॥ २७८.२२  
  
प्रतिमन्वन्तरं तिष्ठेत् पुत्रपौत्रसमन्वितः।  
सप्तलोकानतिक्रम्य ततः शिवपुरं व्रजेत् ॥ २७८.२३  
  
शतमेकोत्तरन्तद्वत् पितॄणां तारयेद् बुधः।  
मातामहानां तद्वच्च पुत्रपौत्रसमन्वितः  
यावत्कल्पशतन्तिष्ठेत् राजराजो भवेत् पुनः ॥ २७८.२४  
  
अश्वमेधशतं कुर्याच्छिवध्यानपरायणः।  
वैष्णवं योगमास्थाय ततो मुच्येत बन्धनात् ॥ २७८.२५  
  
पितरश्चाभिनन्दन्ति गोसहस्रप्रदं सुतम्।  
अपिस्यात्स कुलेऽस्माकं पुत्रो दौहित्र एव वा  
गोसहस्रप्रदो भूत्वा नरकादुद्धरिष्यति ॥ २७८.२६  
  
तस्य कर्मकरो वा स्यादपि द्रष्टा तथैव च।  
संसारसागरादस्माद्योऽस्मान् सन्तारयिष्यति ॥ २७८.२७  
  
इति पठति य एतत् गोसहस्रप्रदानं।  
सुरभुवनमुपेयात् संस्मरेद्वाथ पश्येत्।  
अनुभवति मुदं वा मुच्यमानो निकामं।  
प्रहतकलुषदेह सोऽपि यातीन्द्रलोकम् ॥ २७८.२८