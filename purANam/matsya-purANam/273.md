---
title: २७३

---
कलौ भाविनृपान्वयवर्णनम्।  
  
सूत उवाच।  
काण्वायनास्ततो भूपाः सुशर्माणः प्रसह्यताम्।  
शुङ्गानाञ्चैव यच्छेषं क्षपित्वा तु बलीयसः ॥ २७३.१  
  
शिशुकोन्ध्रः सजातीयः प्राप्स्यतीमां वसुन्धराम्।  
त्रयोविंशत् समाराजा शिशुकस्तु भविष्यति ॥ २७३.२  
  
श्रीमल्लकर्णिर्भविता तस्य पुत्रस्तु वै दश।  
पूर्णोत्सङ्गस्ततो राजा वर्षाण्यष्टादशैव तु ॥ २७३.३  
  
पञ्चाशतं समाः षट्च शान्तकर्णिर्भविष्यति।  
दशचाष्टौ च वर्षाणि तस्य लम्बोदरः सुतः ॥ २७३.४  
  
आपीतको दशद्वे च तस्य पुत्रो भविष्यति।  
दशचाष्टौ च वर्षाणि मेधस्वातिर्भविष्यति ॥ २७३.५  
  
स्वातिश्च भविता राजा समास्त्वष्टादशैव तु।  
स्कन्दस्वातिस्तथा राजा सप्तैव तु भविष्यति ॥ २७३.६  
  
मृगेन्द्रस्वातिकर्णस्तु भविष्यति समास्त्रयः।  
कुन्तलः स्वातिकर्णस्तु भविताष्टौ समानृपः ॥ २७३.७  
  
एकसंवत्सरं राजा स्वातिवर्णो भविष्यति ॥ २७३.८  
  
भविता रिक्तवर्णस्तु वर्षाणि पञ्चविंशति।  
ततः संवत्सरान् पञ्च हालो राजा भविष्यति ॥ २७३.९  
  
पञ्चमन्दुलको राजा भविष्यति समा नृप।  
पुरीन्द्रसेनो भविता तस्मात् सौम्यो भविष्यति ॥ २७३.१०  
  
सुन्दरः सान्तिकर्णस्तु अब्दमेकं भविष्यति।  
चकोरः स्वातिकर्णस्तु षण्मासान् वै भविष्यति ॥ २७३.११  
  
अष्टाविंशति वर्षाणि शिवस्वातिर्भविष्यति।  
राजा च गौतमी पुत्रो ह्येकविंशत्यतो नृपः ॥ २७३.१२  
  
अष्टाविंशतिसुतस्तस्य सुलोमा वै भविष्यति।  
शिवश्रीर्वै सुलोमात्तु सप्तैव भविता नृपः ॥ २७३.१३  
  
शिवस्कन्ध शान्तिकर्णाद् भविता ह्यात्मजः समाः।  
नवविंशति वर्षाणि यज्ञः श्री शान्तिकर्णिकः ॥ २७३.१४  
  
षडेव भविता तस्या द्विजयस्तु समस्ततः।  
चण्डश्रीः शान्तिकर्णस्तु तस्य पुत्र समादश ॥ २७३.१५  
  
सुलोमा सप्तवर्षाणि अन्यस्तेषां भविष्यति।  
एकोनविंशतिर्ह्येते आन्ध्रा भोक्ष्यन्ति वै महीम् ॥ २७३.१६  
  
तेषां वर्षशतानि स्युः चत्वारि षष्टिरेव च।  
आन्ध्राणां संस्थिता राज्ये तेषां भृत्यान्वये नृपाः ॥ २७३.१७  
  
सप्तैवान्ध्रा भविष्यन्ति दशाभीरास्तथा नृपाः।  
सप्तगर्दभिलाश्चापि शकाश्चाष्टादशैव तु ॥ २७३.१८  
  
यवनाष्टौ भविष्यन्ति तुषाराश्च चतुर्दश।  
त्रयोदश गु(मु)रुण्डाश्च हूणाह्येकोनविंशातिः ॥ २७३.१९  
  
यवनाष्टौ भविष्यन्ति सप्ताशीति महीमिमाम्।  
सप्तगर्द्दभिलाभूयो भोक्ष्यन्तीमां वसुन्धराम् ॥ २७३.२०  
  
सप्तवर्षसहस्राणि तुषाराणां मही स्मृता।  
शतानि त्रीण्यशीतिञ्च शतान्यष्टादशैव तु ॥ २७३.२१  
  
शतान्यर्द्धञ्चतुष्काणि भवितव्यास्त्रयोदश।  
गु(मु)रुण्डा वृषलैः सार्धं भोक्ष्यन्ते म्लेच्छसम्भवाः ॥ २७३.२२  
  
शतानि त्रीणि भोक्ष्यन्ते वर्षाण्येकादशैव तु।  
आन्ध्राः श्रीपार्व्वतीयाश्च ते द्विपञ्चाशतं समाः ॥ २७३.२३  
  
सप्तषष्टिस्तु वर्षाणि दशाभीरास्तथैव च।  
तेषूत्सन्नेषु कालेन ततः किलकिलानृपाः ॥ २७३.२४  
  
भविष्यन्तीह यवना धर्मतः कामतोऽर्थतः।  
तैर्विमिश्रा जनपदा आर्य्याम्लेच्छाश्च सर्वशः॥ २७३.२५  
  
विपर्ययेण वर्तन्ते क्षयमेष्यन्ति वै प्रजाः।  
लुब्धानृतब्रुवाश्चैव भवितारो नृपास्तथा ॥ २७३.२६  
  
कल्किनानिहताः सर्वे आर्य्या म्लेच्छाश्च सर्वतः।  
अधार्मिकाश्चयेऽप्यर्थं पाषण्डाश्चैव सर्वशः ॥ २७३.२७  
  
प्रणष्टे नृपवंशे तु सन्ध्या शिष्टे कलौ युगे।  
किञ्चिच्छिष्टाः प्रजास्ता वै धर्मे नष्टेऽपरिग्रहाः ॥ २७३.२८  
  
असाधवो ह्यसत्वाश्च व्याधिशोकेन पीडिताः।  
अनावृष्टिहताश्चैव परस्पर वधेप्सवः ॥ २७३.२९  
  
अशरण्याः परित्रस्ताः सङ्कटं घोरमाश्रिताः।  
सरित्पर्वतवासिन्यो भविष्यन्त्यखिलाः प्रजाः ॥ २७३.३०  
  
पत्रमूलफलाहाराः चीरपत्राजिनाम्बराः।  
वृत्त्यर्थमभिलिप्सन्त्यः चरिष्यन्ति वसुन्धराम् ॥ २७३.३१  
  
एवं कष्टमनुप्राप्ताः प्रजाकाले युगान्तके।  
निःशेषास्तु भविष्यन्ति सार्द्धं कलियुगेन तु ॥ २७३.३२  
  
क्षीणे कलियुगे तस्मिन् दिव्ये वर्षसहस्रके।  
ससन्ध्यांशे सुनिः शेषे कृतं तु प्रतिपत्स्यते ॥ २७३.३३  
  
एवं वंशक्रमः कृत्स्नः कीर्तितो यो मया क्रमात्।  
अतीता वर्त्तमानाश्च तथैवानागताश्च ये ॥ २७३.३४  
  
महापद्माभिषेकात्तु यावज्जन्मपरीक्षितः।  
एवं वर्षसहस्रन्तु ज्ञेयं पञ्चाशदुत्तरम् ॥ २७३.३५  
  
पौलौमास्तु तथान्ध्रास्तु महापद्मान्तरे पुनः।  
अनन्तरं शतान्यष्टौ षट्त्रिंशत्तु समास्तथा ॥ २७३.३६  
  
तावत्कालान्तरं भाव्यमान्ध्रान्तादापरीक्षितः।  
भविष्येते प्रसङ्ख्याताः पुराणज्ञैः श्रुतर्षिभिः ॥ २७३.३७  
  
सप्तर्षयस्तदा प्रांशु प्रदीप्तेनाग्निना समाः।  
सप्तविंशति भाव्यानां आन्ध्राणान्तु यदा पुनः ॥ २७३.३८  
  
सप्तर्षयस्तु वर्त्तन्ते यत्र नक्षत्रमण्डले।  
सप्तर्षयस्तु तिष्ठन्ति पर्य्यायेण शतं शतम्॥ २७३.३९  
  
सप्तर्षीणामुपर्ये तत् स्मृतं वै दिव्यसञ्ज्ञया।  
समादिव्याः स्मृता षष्टिर्दिव्याब्दानि तु सप्तभिः ॥ २७३.४०  
  
एभिः प्रवर्तते कालो दिव्यः सप्तर्षिभिस्तु वै।  
सप्तर्षीणाञ्च यौ पूर्वौ दृश्येते ह्युदितौ निशि ॥ २७३.४१  
  
तयोर्मध्ये तु नक्षत्रं दृश्यते यत्समं दिवि।  
तेन सप्तर्षयो ज्ञेया युक्ता व्योम्नि शतं समाः ॥ २७३.४२  
  
नक्षत्राणामृषीणाञ्च योगस्यैतन्निदर्शनम्।  
सप्तर्षयो मघायुक्ताः काले पारिक्षिते शतम् ॥ २७३.४३  
  
ब्राह्मणस्तु चतुर्विंशा भविष्यति शतं समाः।  
ततः प्रभृत्ययं सर्वो लोको व्यापत्स्यते भृशम् ॥ २७३.४४  
  
अनृतोपहता लुब्धा धर्मतः कामतोऽर्थतः।  
श्रौतस्मार्तेति शिथिले नष्टवर्णाश्रमे तथा ॥ २७३.४५  
  
सङ्करं दुर्बलात्मानः प्रतिपत्स्यन्ति मोहिताः।  
ब्राह्मणाः शूद्रयोनिस्थाः शूद्रा वै मन्त्रयोनयः ॥ २७३.४६  
  
उपस्थास्यन्ति तान्विप्रास्तदर्थमभिलिप्सवः।  
क्रमेणैव च दृश्यन्ते स्ववर्णान्तरदायकम् ॥ २७३.४७  
  
क्षयमेव गमिष्यन्ति क्षीणशेषा युगक्षये।  
यस्मिन्कृष्णो दिवं यातस्तस्मिन्नेव तदाहनि ॥ २७३.४८  
  
प्रतिपन्नं कलियुगं प्रमाणं तस्य मे श्रृणु।  
चतुः शतसहस्रन्तु वर्षाणां वै स्मृतं बुधैः ॥ २७३.४९  
  
चत्वार्यष्टसहस्राणि सङ्ख्यातं मानुषेण तु।  
दिव्यं वर्षसहस्रन्तु तदा सङ्ख्या प्रवर्तते ॥ २७३.५०  
  
निःशेषेतु तदा तस्मिन् कृतं वै प्रतिपत्स्यते।  
ऐलश्चेक्ष्वाकुवंशश्च सहदेवः प्रकीर्त्तिताः ॥ २७३.५१  
  
इक्ष्वाकोः संस्मृतं क्षत्रं सुमित्रान्तं भविष्यति।  
ऐलं क्षत्रंसमाक्रान्तं सोमवंशविदो विदुः ॥ २७३.५२  
  
एते विवस्वतः पुत्राः कीर्तिताः कीर्तिवर्धनाः।  
अतीता वर्तमानाश्च तथैवानागताश्च ये ॥ २७३.५३  
  
ब्राह्मणाः क्षत्रिया वैश्यास्तथा शूद्राश्च वै स्मृताः।  
वैवस्वतेऽन्तरे तस्मिन्निति वंशः समाप्यते ॥ २७३.५४  
  
देवापिः पौरवो राजा ऐक्ष्वाको यश्च ते मतः।  
महायोगबलोपेतौ कलापग्राममाश्रितौ ॥ २७३.५५  
  
एतौ क्षत्रप्रणेतारौ नवविंशे चतुर्युगे।  
सुवर्चा मनुपुत्रस्तु ऐक्ष्वाकाद्यो भविष्यति ॥ २७३.५६  
  
नवविंशे युगे सो वै वंशस्यादिर्भविष्यति।  
देवापिपुत्रः सत्यस्तु ऐलानां भविता नृपः ॥ २७३.५७  
  
क्षत्रप्रवर्तकावेतौ भविष्ये तु चतुर्युगे।  
एवं सर्वेषु विज्ञेयं सन्तानार्थन्तु लक्षणम् ॥ २७३.५८  
  
क्षीणे कलियुगेचैव तिष्ठन्तीति कृते युगे।  
सप्तर्षयस्तु तैः सार्धं मध्ये त्रेतायुगे पुनः ॥ २७३.५९  
  
बीजार्थं वै भविष्यन्ति ब्रह्मक्षत्रस्तु वै पुनः।  
एवमेवं तु सर्वेषु तिष्यान्तेष्वन्तरेषु च॥ २७३.६०  
  
सप्तर्षयो नृपैः सार्द्धं सन्तानार्थं युगे युगे।  
एवं क्षत्रस्य चौत्सेधः सम्बन्धो वै द्विजैः स्मृतः ॥ २७३.६१  
  
मन्वन्तराणां सन्ताने सन्तानाश्च श्रुतौ स्मृताः।  
अतिक्रान्तयुगाश्चैव ब्रह्मक्षत्रस्य सम्भवाः ॥ २७३.६२  
  
यथा प्रशान्तिस्तेषां वै प्रकृतीनां यथाक्षयः।  
सप्तर्षयो विदुस्तेषां दीर्घायुस्त्वं क्षयोदयौ ॥ २७३.६३  
  
एतेन क्रमयोगेन ऐला इक्ष्वाकवो नृपाः।  
उत्पद्यमानास्त्रेतायां क्षीयमाणाः कलौ युगे ॥ २७३.६४  
  
अनुयान्ति युगाख्यान्तु यावन्मन्वन्तरक्षयम्।  
जामदग्न्येन रामेण क्षत्रेनिरवशेषिते ॥ २७३.६५  
  
रिक्तेयं वसुधा सर्वा क्षत्रियैर्वसुधाधिपैः।  
द्विवंशकरणं सर्वं कीर्तयिष्ये निबोध मे ॥ २७३.६६  
  
ऐलञ्चेक्ष्वाकुवंशञ्च प्रकृतिं परिचक्षते।  
राजानः श्रेणिबद्धाश्च तथान्ते क्षत्रिया भुवि ॥ २७३.६७  
  
ऐलवंशास्तु भूयांसो न तथेक्ष्वाकवो नृपाः।  
एषामेकशतं पूर्णं कुलानामभिरोचते ॥ २७३.६८  
  
तावदेव तु भोजानां विस्ताराद् द्विगुणं स्मृतम्।  
भोजानां द्विगुणां क्षत्रं चतुर्द्धा तद्यथा तथम् ॥ २७३.६९  
  
ते ह्यतीताः स नामानो ब्रुवतस्तान्निबोध मे।  
शतं वै प्रतिविन्ध्यानां शतं नागाः शतं हयाः ॥ २७३.७०  
  
शतमेकं धार्तराष्ट्रा ह्यशीतिर्जनमेजयाः।  
शतं वै ब्रह्मदत्तानां वीराणां कुरवः शतम् ॥ २७३.७१  
  
ततः शतञ्च पञ्चालाः शतं काशिकुशादयः।  
तथापरे सहस्रे द्वे ये नीपाः शशबिन्दवः ॥ २७३.७२  
  
इष्टवन्तश्च ते सर्वे सर्वे नियुतदक्षिणाः।  
एवं राजर्षयोऽतीताः शतशोऽथ सहस्रशः ॥ २७३.७३  
  
मनोर्वैवस्वतस्यासन् वर्तमानेऽन्तरे विभोः।  
तेषां ते निधनोत्पत्तौ लोकसंस्थितयः स्थिताः ॥ २७३.७४  
  
न शक्यो विस्तरस्तेषां सन्तानस्य परस्परम्।  
तत्पूर्वापरयोगेन वक्तुं वर्षशतैरपि ॥ २७३.७५  
  
अष्टाविंशसमाख्याता गता वैवस्वतेऽन्तरे।  
ऐते देवगणैः सार्द्धं शिष्टा ये तान्निबोधित ॥ २७३.७६  
  
चत्वारिंशत्त्रयश्चैव भविष्यास्ते महात्मनः।  
अवशिष्टा युगाख्यास्ते ततो वैवस्वतो ह्ययम् ॥ २७३.७७  
  
एतद्वः राजर्षयो ये तु अतीतास्ते युगैः सह।  
ये ते ययाति वंश्यानां ये च वंशा विशाम्पते ॥ २७३.७८  
  
कीर्तिता द्युतिमन्तस्ते य एतान् धारयेन्नरः।  
लभते स वरान्पञ्च दुर्लभानिह लौकिकान् ॥ २७३.७९  
  
आयुः कीर्तिं धनं स्वर्गं पुत्रवांश्चाभिजायते।  
धारणाच्छ्रवणाच्चैव परं स्वर्गस्य धीमतः ॥ २७३.८०