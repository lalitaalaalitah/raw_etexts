---
title: १५२

---
तारकासुरोपाख्याने देवासुरयुद्धवर्णनम्।  
  
सूत उवाच।  
तस्मिन् विनिहते दैत्ये ग्रसने लोकनायके।  
निर्मर्यादमयुध्यन्त हरिणा सह दानवाः ॥ १५२.१  
  
पट्टिशैर्मुशलैः पाशैर्गदाभिः कुशलैरपि।  
तीक्ष्णाननैश्च नाराचैश्चक्रैः शक्तिभिरेव च ॥ १५२.२  
  
तानस्त्रान् दानवैर्मुक्तान् चित्रयोधी जनार्दनः।  
एकैकं शतशश्चक्रे बाणैरग्निद्विजोपमैः ॥ १५२.३  
  
ततः क्षीणायुधप्राया दानवा भ्रान्तचेतसः।  
अस्त्राण्यादातुमभवन्न समर्था यदा रणे॥ १५२.४  
  
तदा मृतैर्गजैरश्वैर्जनार्दनमयोधयन्।  
समन्तात् कोटिशो दैत्याः सर्वतः प्रत्ययोधयन् ॥ १५२.५  
  
बहु कृत्वा वपुर्विष्णुः किञ्चिच्छ्रान्त भुजोऽभवत्।  
उवाच च गरुत्मन्तं तस्मिन्सुतुमुले रणे ॥ १५२.६  
  
गरुत्मन्! कच्चिदश्रान्तस्त्वमस्मिन्नपि साम्प्रतम्।  
यद्यश्रान्तोऽसि तद्याहि मथनस्य रथम्प्रति ॥ १५२.७  
  
श्रान्तोऽस्यथ मुहूर्तन्त्वं रणादपसृतो भव।  
इत्युक्तो गरुडस्तेन विष्णुना प्रभविष्णुना ॥ १५२.८  
  
आससाद रणे दैत्यं मथनं घोरदर्शनम्।  
दैत्यस्त्वभिमुखं दृष्ट्वा शङ्ख वक्र गदाधरम् ॥ १५२.९  
  
जघान भिन्दिपालेन शितबाणेन वक्षसि।  
तत् प्रहारमचिन्त्यैव विष्णुस्तस्मिन् महाहवे ॥ १५२.१०  
  
जघान पञ्चभिर्बाणैर्मार्जितैश्च शिलाशितैः।  
पुनर्दशभिराकृष्टैः तं तताड स्तनान्तरै ॥ १५२.११  
  
विद्धो मर्मसु दैत्येन्द्रो हरिबाणैरकम्पत।  
स मुहूर्तं समाश्वास्य जग्राह परिघन्तदा ॥ १५३.१२  
  
जघ्ने जनार्दने चापि परिघेणाग्निवर्चसा।  
विष्णुस्तेन प्रहारेण किञ्चिदाघूर्णितोऽभवत् ॥ १५३.१३  
  
ततः क्रोधविवृत्ताक्षो गदाञ्जग्राह माधवः।  
मथनं सरथं रोषान्निष्पिपेषाथ रोषितः ॥ १५२.१४  
  
स पपाताथ दैत्येन्द्रः क्षयकालेऽचलो यथा।  
यस्मिन्निपतिते भूमौ दानवे वीर्यशालिनि ॥ १५२.१५  
  
अवसादं ययुर्दैत्याः कर्दमे करिणो यथा।  
ततस्तेषु विपन्नेषु दानवेष्वतिमानिषु ॥ १५२.१६  
  
कोपरक्ततया नाम महिषो दानवेश्वरः।  
प्रत्युद्ययौ हरिं रौद्रः स्वबाहुबलमास्थितः ॥ १५२.१७  
  
तीक्ष्णधारेण शूलेन महिषो हरिमर्दयन्।  
शक्त्या च गरुडं वीरो महिषोऽभ्यहनद्धृदि॥ १५२.१८  
  
ततो व्यावृत्तवदनं महाचलगुहानिभम्।  
यस्तु मैच्छद्रणे दैत्यः स गरुत्मन्तमच्युतम् ॥ १५२.१९  
  
अथाच्युतोऽपि विज्ञाय दानवस्य चिकीर्षितम्।  
वदनं पूरयामास दिव्यैरस्त्रैर्महाबलः ॥ १५२.२०  
  
महिषस्याथ ससृजे बाणौघं गरुडध्वजः।  
पिधाय वदनं दिव्यैर्दिव्यास्त्रपरिमन्त्रितैः॥ १५२.२१  
  
स तैर्बाणैरभिहतो महिषोऽचलसन्निभः।  
परिवर्तितकायोऽधः पपात न ममार च ॥ १५२.२२  
  
महिषं पतितं दृष्ट्वा भूमौ प्रोवाच केशवः।  
महिषासुर!मत्तस्त्वं वधन्नास्त्रैरिहार्हसि ॥ १५२.२३  
  
योषिद्वध्यः पुरोक्तोऽसि साक्षात् कमलयोनिना  
उत्तिष्ठ जीवितं रक्ष गच्छास्मात् सङ्गराद् द्रुतम् ॥ १५२.२४  
  
तस्मिन् पराङ्मुखे दैत्ये महिषे शुम्भदानवः।  
सन्दष्टौष्ठपुटः कोपाद् भ्रुकुटी कुटिलाननः ॥ १५२.२५  
  
निर्मथ्य पाणिना पाणि धनुरादाय भैरवम्।  
सज्जञ्चकार स धनुः शरांश्चाशी- विषोपमान् ॥ १५२.२६  
  
स चित्रयोधी दृढमुष्टिपातस्ततस्तु विष्णुं गरुडञ्च दैत्यः।  
बाणैर्ज्वलद्वह्निशिखानिकाशैः क्षिप्तैरसङ्ख्यैः परिघातहीनैः ॥ १५२.२७  
  
विष्णुश्च दैत्येन्द्रशराहतोऽपि भुशुण्डिमादाय कृतान्त तुल्याम्।  
तया भुशुण्ड्या च पिपेष मेषं शुम्भस्य पत्रं धरणीधराभम् ॥ १५२.२८  
  
तस्मादवप्लुत्य हताच्च मेषाद् भूमौ पदातिः स तु दैत्यनाथः।  
ततो महीस्थस्य हरिः शरौघान् मुमोच कालानल तुल्यभासः ॥ १५२.२९  
  
शरैस्त्रिभिस्तस्य भुजं बिभेद षड्भिश्च शीर्षं दशभिश्च केतुम्।  
विष्णुर्विकृष्टैः श्रवणावसानं दैत्यस्य विव्याध विवृत्तनेत्रः ॥ १५२.३०  
  
स तेन बिद्धो व्यथितो बभूव दैत्येश्वरो विस्रुतशोणितौघः।  
ततोऽस्य किञ्चिच्चलितस्य धैर्यादुवाच शङ्खाम्बुज शार्ङ्गपाणिः ॥ १५२.३१  
  
कुमारिवध्योऽसि रणं विमुञ्च शुम्भासुर! स्वल्पतरैरहोभिः।  
वधं न मत्तोऽर्हसि चेह मूढ! वृथैव किं युद्धसमुत्सुकोऽसि ॥ १५२.३२  
  
शुम्भो वचा विष्णुमुखान्निशम्य निमिश्च निष्पेष्टुमियेष विष्णुम्।  
गदामथोद्यम्य निमिः प्रचण्डां जघान गाढां गरुडं शिरस्तः ॥ १५२.३३  
  
जम्भोऽपि विष्णुं परिघेण मूर्ध्नि प्ररुष्टरत्नौघ विचित्रभासा।  
तौ दानवाभ्यां विषमैः प्रहारैर्निपेतुरुर्व्यां घनपावकाभौ ॥ १५२.३४  
  
तत्कर्म दृष्ट्वा दितिजास्तु सर्वे जगर्जुरुच्चैः कृतसिंहनादाः।  
धनूंषि चास्फोट्य खुराभिघातैर्व्यदारयन् भूमिमपि प्रचण्डाः।  
वासांसि चैवादुधुवुः परे तु दध्मुश्च शङ्खानकगोमुखौघान् ॥ १५२.३५  
  
अथ सञ्ज्ञामवाप्याशु गरुडोऽपि स केशवः।  
पराङ्मुखो रणात्तस्मात् पलायत महाजवः॥१५२.३६