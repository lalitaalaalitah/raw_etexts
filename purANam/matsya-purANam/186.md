---
title: १८६

---
नर्मदामाहात्म्यप्रारम्भः।  
ऋषय ऊचुः।  
माहात्म्यमविमुक्तस्य यथावत् कथितन्त्वया।  
इदानीं नर्मदायास्तु माहात्म्यं वद सत्तम ! ॥ १८६.१ ॥  
  
यत्रोङ्कारस्य माहात्म्यं कपिला सङ्गमस्य च।  
अमरेशस्य चैवाहुर्माहात्म्यं पापनाशनम् ॥ १८६.२ ॥  
  
कथं प्रलयकाले तु न नष्टा नर्मदा पुरा।  
मार्कण्डेयश्च भगवान्न विनष्टस्तदा किल ॥  
त्वयोक्तं तदिदं सर्वं पुनर्विस्तरतो वद ॥ १८६.३ ॥  
  
सूत उवाच।  
एतदेव पुरा पृष्टः पाण्डवेन महात्मना।  
नर्मदायास्तु माहात्म्यं मार्कण्डेयो महामुनिः॥ १८६.४ ॥  
  
उग्रेण तपसा युक्तो वनस्थो वनवासिना।  
पृष्टः पूर्वां महागाथां धर्मपुत्रेण धीमता ॥ ११८६.५ ॥  
  
युधिष्ठर उवाच।  
श्रुता मे विविधा धर्मास्त्वत्प्रसादाद्द्विजोत्तम!।  
भूयश्च श्रोतुमिच्छामि तन्मे कथय सुव्रत! ॥ १८६.६ ॥  
  
कथमेषा महापुण्या नदी सर्वत्र विश्रुता।  
नर्मदा नाम विख्याता तन्मे ब्रूहि महामुने! ॥ १८६.७ ॥  
  
मार्कण्डेय उवाच।  
नर्मदा सरितां श्रेष्ठा सर्वपापप्रणाशिनी।  
तारयेत् सर्वभूतानि स्थावराणि चराणि च ॥ १८६.८ ॥  
  
नर्मदायास्तु माहात्म्यं पुराणे यन्मया श्रुतम्।  
तदेतद्धि महाराज! तत्सर्वं कथयामि ते ॥ १८६.९ ॥  
  
पुण्या कनखले गङ्गा कुरुक्षेत्रे सरस्वती।  
ग्रामे वा यदि वाऽरण्ये पुण्या सर्वत्र नर्मदा ॥ १८६.१० ॥  
  
त्रिभिः सारस्वतं तोयं सप्ताहेन तु यामुनम्।  
सद्यः पुनाति गाङ्गेयं दर्शनादेव नार्मदम् ॥ १८६.११ ॥  
  
कलिङ्गदेशे पश्चार्दे पर्वतेऽमरकण्टके।  
पुण्ये च त्रिषु लोकेषु रमणीया मनोरमा ॥ १८६.१२ ॥  
  
सदेवासुरगन्धर्वा ऋषयश्च तपोधनाः।  
तपस्तप्त्वा महाराज! सिद्धिञ्च परमाङ्गताः ॥ १८६.१३ ॥  
  
तत्र स्नात्वा नरो राजन्नियमस्थो जितेन्द्रियः।  
उपोष्य रजनीमेकां कुलानां तारयेच्छतम् ॥ १८६.१४ ॥  
  
जलेश्वरे नरः स्नात्वा पिण्डं दत्त्वा यथाविधि।  
पितरस्तस्य तृप्यन्ति यावदाभूतसम्प्लवम् ॥ १८६.१५ ॥  
  
पर्वतस्य समन्तात्तु रुद्रकोटिः प्रतिष्ठिता।  
स्नात्वा यः कुरुते तत्र गन्धमाल्यानुलेपनैः ॥ १८६.१६ ॥  
  
प्रीतस्तस्य भवेच्छर्वो रुद्रकोटिर्न संशयः।  
पश्चिमे पर्वतस्यान्ते स्वयं देवो महेश्वरः ॥ १८६.१७ ॥  
  
तत्र स्नात्वा शुचिर्भूत्वा ब्रह्मचारी जितेन्द्रियः।  
पितृकार्यञ्च कुर्वीत विधिवन्नियतेन्द्रियः ॥ १८६.१८ ॥  
  
तिलोदकेन तत्रैव तर्पयेत् पितृदेवताः।  
आसप्तमं कुलं तस्य स्वर्गे मोदेत पाण्डव! ॥ १८६.१९ ॥  
  
षष्टिवर्षसहस्राणि स्वर्गलोके महीयते।  
अप्सरोगणसङ्कीर्णे सिद्धचारणसेविते ॥ १८६.२० ॥  
  
दिव्यगन्धानुलिप्तश्च दिव्यालङ्कारभूषितः।  
ततः स्वर्गात्परिभ्रष्टो जायते विपुले कुले ॥ १८६.२१ ॥  
  
धनवान् दानशीलश्च धार्मिकश्चैव जायते।  
पुनः स्मरति तत्तीर्थं गमनं तत्र रोचते ॥ १८६.२२ ॥  
  
कुलानि तारयेत् सप्त रुद्रलोकं स गच्छति।  
योजनानां शतं साग्रं श्रूयते सरिदुत्तमा ॥ १८६.२३ ॥  
  
विस्तारेण तु राजेन्द्र! योजनद्वयमायता।  
षष्टितीर्थसहस्राणि षष्टिकोट्यस्तथैव च ॥ १८६.२४ ॥  
  
सर्वं तस्य समन्तात्तु तिष्ठतेऽमरकण्टके।  
ब्रह्मचारी शुचिर्भूत्वा जितक्रोधो जितेन्द्रियः ॥ १८६.२५ ॥  
  
सर्वहिंसा निवृत्तस्तु सर्वभूतहिते रतः।  
परं शर्वसमाचारो यस्तु प्राणान् परित्यजेत् ॥ १८६.२६ ॥  
  
तस्य पुण्यफलं राजन्! श्रृणुष्वावहितो मम।  
शतवर्षसहस्राणां स्वर्गे मोदेत पाण्डव! ॥ १८६.२७ ॥  
  
अप्सरोगणसङ्कीर्णे सिद्धचारण सेविते।  
दिव्यगन्धानुलिप्तश्च दिव्यपुष्पोपशोभितः ॥ १८६.२८ ॥  
  
क्रीडते देवलोकस्थो दैवतैः सह मोदते।  
ततः स्वर्गात्परिभ्रष्टो राजा भवति वीर्यवान् ॥ १८६.२९ ॥  
  
गृहन्तु लभते स वै नानारत्नविभूषितम्।  
स्तम्भैर्मणिमयैर्दिव्यैर्वज्रवैढूर्यभूषितैः ॥ १८६.३० ॥  
  
आलेख्यसहितं दिव्यं दासीदाससमन्वितम्।  
मत्तमातड्गशब्दैश्च हयानां हेषितेन च ॥ १८६.३१ ॥  
  
क्षुभ्यते तस्य तद्द्वारं इन्द्रस्य भवनं यथा।  
राजराजेश्वरः श्रीमान् सर्वस्त्रीजनवल्लभः ॥ १८६.३२ ॥  
  
तस्मिन् गृहे वसित्वा तु क्रीडाभोग-समन्विते।  
जीवेद्वर्षशतं साग्रं सर्वरोगविवर्जितः ॥ १८६.३३ ॥  
  
एवं भोगो भवेत्तस्य यो मृतोऽमरकण्टके।  
अग्नौ विषजले वापि तथा चैव ह्यनाशके ॥ १८६.३४ ॥  
  
अनिवर्तिका गतिस्तस्य पवनस्याम्बरे यथा।  
पतनं कुरुते यस्तु अमरेशे नराधिप! ॥ १८६.३५ ॥  
  
कन्यानां त्रिसहस्राणि एकैकस्यापि चापरे।  
तिष्ठन्ति भुवने तस्य प्रेषणं प्रार्थयन्ति च ॥ १८६.३६ ॥  
  
दिव्यभोगैः सुसम्पन्नः क्रीडते कालमक्षयम्।  
पर्वतस्य समन्तात्तु रुद्रकोटिः प्रतिष्ठिताः ॥ १८६.३७ ॥  
  
स्नानं यः कुरुते तत्र गन्धमाल्यानुलेपनैः।  
प्रीतः सोऽस्य भवेत् सर्वो रुद्रकोटिर्नसंशयः ॥ १८६.३८ ॥  
  
पश्चिमे पर्वतस्यान्ते ह्ययं देवो महेश्वरः।  
तत्र स्नात्वा शुचिर्भूत्वा ब्रह्मचारी जितेन्द्रियः ॥ १८६.३९ ॥  
  
पितृकार्यश्च कुर्वीत विधिवन्नियतेन्द्रियः।  
तिलोदकेन विधिवत्तर्पयेत् पितृदेवताः ॥ १८६.४० ॥  
  
आसप्तमं कुलन्तस्य स्वर्गे मोदेत पाण्डव!।  
षष्टिवर्षसहस्राणि स्वर्गलोके महीयते ॥ १८६.४१ ॥  
  
दिव्यगन्धानुलिप्तश्च दिव्यालङ्कारभूषितः ।  
ततः स्वर्गात्परिभ्रष्टो जायते विपुले कुले ॥ १८६.४२ ॥  
  
धनवान् दानशीलश्च धार्मिकश्चैव जायते।  
पुनः स्मरति तीर्थार्थं गमनं तत्र रोचते ॥ १८६.४३ ॥  
  
तारयेत्तु कुलान् सप्त रुद्रलोकं स गच्छति।  
योजनानां शतं साग्रं श्रूयते सरिदुत्तमा ॥ १८६.४४ ॥  
  
विस्तारेण तु राजेन्द्र! योजनद्वयमायता।  
षष्टितीर्थसहस्राणि षष्टिकोट्यस्तथैव च ॥ १८६.४५ ॥  
  
पर्वतस्य समन्तान्तु तिष्ठत्यमरकण्टके।  
ब्रह्मचारी शुचिर्भूत्वा जितक्रोधो जितेन्द्रियः ॥ १८६.४६ ॥  
  
सर्वहिंसानिवृत्तस्तु सर्वभूतहिते रतः।  
एवं शर्वसमाचारो यस्तु प्राणान् परित्यजेत् ॥ १८६.४७ ॥  
  
तस्य पुण्यफलं राजन्! श्रृणुष्वावाहितो मम।  
शतं वर्षसहस्राणां स्वर्गे मोदेत पाण्डव! ॥ १८६.४८ ॥  
  
पृथिव्यामासमुद्राणामीदृशो नैव जायते।  
यादृशोऽयं नृपश्रेष्ठ! पर्वतेऽमरकण्टके ॥ १८६.४९ ॥  
  
तावत्तीर्थं तु विज्ञेयं पर्वतस्य तु पश्चिमे।  
ह्रदो जलेश्वरो नाम त्रिषु लोकेषु विश्रुतः ॥ १८६.५० ॥  
  
तत्र पिण्डप्रदानेन सन्ध्योपासनकर्मणा।  
पितरो दशवर्षापि तर्पितास्तु भवन्ति वै ॥ १८६.५१ ॥  
  
दक्षिणे नर्मदाकूले कपिलेति महानदी।  
सकलार्जुन-सञ्च्छन्ना नातिदूरे व्यवस्थिता ॥ १८६.५२ ॥  
  
सापि पुण्या महाभागा त्रिषु लोकेषु विश्रुता।  
तत्र कोटिशतं साग्रं तीर्थानां तु युधिष्ठिर ॥ १८६.५३ ॥  
  
पुराणे श्रूयते राजन्! सर्वं कोटिगुणं भवेत्।  
तस्यास्तीरेतु ये वृक्षाः पतिताः कालपर्ययात् ॥ १८६.५४ ॥  
  
नर्मदातोयसंस्पृष्टास्तेऽपि यान्ति परङ्गतिम्।  
द्वितीया तु महाभागा विशल्यकरणी शुभा ॥ १८६.५५ ॥  
  
तत्र तीर्थे नरः स्नात्वा विशल्यो भवति क्षणात्।  
तत्र देवगणा सर्वेऽते किन्नरमहोरगाः ॥ १८६.५६ ॥  
  
यक्षराक्षसगन्धर्वा ऋषयश्च तपोधनाः।  
सर्वे समागतास्तत्र पर्वतेऽमरकण्टके ॥ १८६.५७ ॥  
  
तैश्च सर्वैः समागम्य मुनिभिश्च तपोधनैः।  
नर्मदामाश्रिता पुण्या विशल्या नाम नामतः ॥ १८६.५८ ॥  
  
उत्पादिता महाभागा सर्वपापप्रणाशिनी।  
तत्र स्नात्वा नरो राजन्! ब्रह्मचारी जितेन्द्रियः ॥ १८६.५९ ॥  
  
उपोष्य रजनीमेकां कुलानान्तारयेच्छतम्।  
कपिला च विशल्या तु श्रूयते राजसत्तम! ॥ १८६.६० ॥  
  
ईश्वरेण पुरा प्रोक्ते लोकानां हितकाम्यया।  
तत्र स्नात्वा नरो राजन्नश्वमेधफलं लभेत् ॥ १८६.६१ ॥  
  
अनाशकन्तु यः कुर्यात् तस्मिंस्तीर्थे नराधिप!।  
सर्वपापविशुद्धात्मा रुद्रलोकं स गच्छति ॥ १८६.६२ ॥  
  
नर्मदायास्तु राजेन्द्र! पुराणे यन्मया श्रुतम्।  
यत्र तत्र नरः स्नात्वा चाश्वमेधफलं लभेत् ॥ १८६.६३ ॥  
  
ये वसन्त्युत्तरे कूले रुद्रलोके वसन्ति ते।  
सरस्वत्याञ्च गङ्गायां नर्मदायां युधिष्ठिर!॥ १८६.६४ ॥  
  
समं स्नानं च दानञ्च यथा मे शङ्करोऽब्रवीत्।  
परित्यजति यः प्राणान् पर्वतेऽमरकण्टके ॥ १८६.६५ ॥  
  
वर्षकोटिशतं साग्रं रुद्रलोके महीयते।  
नर्मदाया जलं पुण्यं केनोर्मिभिरलङ्कृतम् ॥ १८६.६६ ॥  
  
पवित्रं शिरसा वन्द्यं सर्वपापैः प्रमुच्यते।  
नर्मदा पर्वतः पुण्या नर्मदा पाण्डुनन्दन! ॥ १८६.६७ ॥  
  
त्रयाणामपि लोकानां पुण्या ह्येषा महानदी।  
वटेश्वरे महापुण्ये गङ्गाद्वारे तपोवने ॥ १८६.६८ ॥  
  
एतेषु सर्वस्थानेषु द्विजाः स्युः संशितव्रताः।  
श्रुतं दशगुणं पुण्यं नर्मदो दधिसङ्गमे ॥ १८६.६९ ॥