---
title: ०६७

---
चन्द्रादित्योपरागे स्नानविधिकथनम्।  
  
मनुरुवाच।  
चन्द्रादित्योपरागे तु यत्‌ स्नानमभिधीयते।  
तदहं श्रोतुमिच्छामि द्रव्यमन्त्रविधानवित्॥ ६७.१ ॥  
  
मत्स्य उवाच।  
यस्य राशिं समासाद्य भवेद्‌ ग्रहणसम्प्लवः।  
तस्य स्नानं प्रवक्ष्यामि मन्त्रौषधविधानतः॥ ६७.२ ॥  
  
चन्द्रोपरागं सम्प्राप्य कृत्वा ब्राह्मणवाचनम्।  
सम्पूज्य चतुरो विप्रान् शुक्लमाल्यानुलेपनैः॥ ६७.३ ॥  
  
पूर्वमेवोपरागस्य समासाद्यौषधादिकम्।  
स्थापयेच्चतुरः कुम्भानव्रणान् सागरानिति॥ ६७.४ ॥  
  
गजाश्वरथ्यावल्मीकसङ्गमाद्‌ध्रदगोकुलात्।  
राजद्वारप्रदेशाच्च मृदमानीय चाक्षिपेत्॥ ६७.५ ॥  
  
पञ्चगव्यञ्च कुम्भेषु शुद्धमुक्ताफलानि च।  
रोचनां पद्मशङ्कौ च पञ्चरत्नसमन्वितम्॥ ६७.६ ॥  
  
स्फटिकं चन्दनं श्वेतं तीर्थवारि ससर्षपम्।  
राजदन्तं सकुमुदं तथैवोशारगुग्गुलम्।  
एतत्सर्वं विनिक्षिप्य कुम्भेष्वावाहयेत् सुरान्॥ ६७.७ ॥  
  
सर्वे समुद्राः सरितस्तीर्थानि जलदा नदाः  
आयान्तु यजमानस्य दुरितक्षयकारकाः॥ ६७.८ ॥  
  
योऽसौ वज्रधरो देव आदित्यानां प्रभुर्मतः।  
सहस्रनयनश्चेन्द्रो ग्रहपीडां व्यपोहतु॥ ६७.९ ॥  
  
मुखं यः सर्वदेवानां सप्तार्विरमितद्युतिः।  
चन्द्रोपरागसम्भूतां अग्निः पीडां व्यपोहतु॥ ६७.१० ॥  
  
यः कर्मसाक्षी भूतानां धर्मो महिषवाहनः।  
यमश्चन्द्रोपरागोत्थां मम पीडां व्यपोहतु॥ ६७.११ ॥  
  
नागपाशधरो देवः साक्षान्मकरवाहनः।  
स जलाधिपतिश्चन्द्रग्रह पीडां व्यपोहतु॥ ६७.१२ ॥  
  
प्राणरूपेण यो लोकान् पाति कृष्ण मृगप्रियः।  
वायुश्चन्द्रोपरागोत्थां पीडामत्र व्यपोहतु॥ ६७.१३ ॥  
  
योऽसौ निधिपतिर्देवः खङ्गशूलगदाधरः।  
चन्द्रोपरागकलुषं धनदो मे व्यपोहतु॥ ६७.१४ ॥  
  
योऽसौ विन्दुधरो देवः पिनाकी वृषवाहनः।  
चन्द्रोपरागजां पीडा विनाशयतु शङ्करः॥ ६७.१५ ॥  
  
त्रैलोक्ये यानि भूतानि स्थावराणि चराणि च।  
ब्रह्मविष्ण्वर्कयुक्तानि तानि पापं दहन्तु वै॥ ६७.१६ ॥  
  
एवमामन्त्र्यतैः कुम्भैरभिषिक्तो गुणान्वितैः।  
ऋग्यजुः साममन्त्रैश्च शुक्लमाल्यानुलेपनैः।  
पूजयेद्वस्त्रगोदानैर्ब्राह्मणानिष्टदेवताः॥ ६७.१७ ॥  
  
एतानेव ततो मन्त्रान् विलिखेत् करकान्वितान्।  
वस्त्र पट्टेऽथ वा पद्मे पञ्चरत्नसमन्वितान्॥ ६७.१८ ॥  
  
यजमानस्य शिरसि निदध्युस्ते द्विजोत्तमाः।  
ततोऽतिवाहयेद्वेलामुपरागानुगामिनीम्॥ ६७.१९ ॥  
  
प्राङ्‌मुखः पूजयित्वा तु नमस्यन्निष्टदेवताम्।  
चन्द्रग्रहे विनिर्वृत्ते कृतगोदानमङ्गलः।  
कृतस्नानायतं पट्टं ब्राह्मणाय निवेदयेत्॥ ६७.२० ॥  
  
अनेन विधिना यस्तु ग्रहस्नानं समाचरेत्।  
न तस्य ग्रहपीडा स्यान्नच बन्धुजनक्षयः॥ ६७.२१ ॥  
  
परमां सिद्धिमाप्नोति पुनरावृत्तिदुर्लभाम्।  
सूर्यग्रहे सूर्यनाम सदा मन्त्रेषु कीर्तयेत्॥ ६७.२२ ॥  
  
अधिकाः पद्मरागाः स्युः कपिलाञ्च सुशोभनाम्।  
प्रयच्छेच्च निशाम्पत्ये चन्द्रसूर्योपरागयोः॥ ६७.२३ ॥  
  
य इदं श्रृणुयान्नित्यं श्रावयेद्वाऽपि मानवः।  
सर्वपापविनिर्मुक्तो शक्रलोके महीयते॥ ६७.२४ ॥