---
title: १८९

---
नर्मदामाहात्म्ये कावेरीसङ्गममाहात्म्यवर्णनम्।  
सूत उवाच।  
पृच्छन्ति ते महात्मानो मार्कण्डेयं महामुनिम्।  
युधिष्ठिर-पुरोगास्ते ऋषयश्च तपोधनाः ॥ १८९.१ ॥  
  
आख्याहि भगवन्। तथ्यं कावेरी सङ्गमो महान्।  
लोकानाञ्च हितार्थाय अस्माकञ्च विवृद्धये ॥ १८९.२ ॥  
  
सदा पापरता ये च नरा दुष्कृतकारिणः।  
मुच्यन्ते सर्वपापेभ्यो गच्छन्ति परमं पदम् ॥ १८९.३ ॥  
  
मार्कण्डेय उवाच।  
श्रृण्वन्त्ववहिताः सर्वे युधिष्ठरपुरोगमाः।  
अस्ति वीरो महायक्षः कुबेरः सत्यविक्रमः ॥ १८९.४ ॥  
  
इदं तीर्थमनुप्राप्य राजा यक्षाधिपोऽभवत्।  
सिद्धं प्राप्तो महाराज! तन्मे निगदतः श्रृणु ॥ १८९.५ ॥  
  
कावेरी नर्मदा यत्र सङ्गमो लोकविश्रुतः।  
तत्र स्नात्वा शुचिर्भूत्वा कुबेरः सत्यविक्रमः ॥ १८९.६ ॥  
  
तपोऽतप्यत यक्षेन्द्रो दिव्यं वर्षशतं महत्।  
तस्य तुष्टो महादेवः प्रदातुं वरमुत्तमम् ॥ १८९.७ ॥  
  
भो भो यक्ष! महासत्व! वरं ब्रूहि यथेप्सितम्।  
ब्रूहि कार्यं यथेष्टन्तु यद्वा मनसि वर्तते ॥ १८९.८ ॥  
  
कुबेर उवाच।  
यदि तुष्टोऽसि मे देव! यदि देयो वरो मम।  
अद्य प्रभृति सर्वेषां यक्षाणामधिपो भवेत् ॥ १८९.९ ॥  
  
कुबेरस्य वचः श्रुत्वा परितुष्टो महोश्वरः।  
एवमस्तु ततो देवस्तत्रैवान्तर धीयत ॥ १८९.१० ॥  
  
सोऽपि लब्धवरो यक्षः शीघ्रं लब्धफलोदयः।  
पूजितः स तु यक्षैश्च ह्यभिषिक्तस्तु पार्थिव! ॥ १८९.११ ॥  
  
कावेरीसङ्गमं तत्र सर्वपापप्रणाशनम्।  
ये नरा नाभिजानन्ति वञ्चितास्ते न संशयः ॥ १८९.१२ ॥  
  
तस्मात् सर्व प्रयत्नेन तत्र स्नायीत मानवः।  
कावेरी च महापुण्या नर्मदा च महानदी ॥ १८९.१३ ॥  
  
तत्र स्नात्वा तु राजेन्द्र! ह्यर्चयेद् वृषभध्वजम्।  
अश्वमेधफलं प्राप्य रुद्रलोके महीयते ॥ १८९.१४ ॥  
  
अग्निप्रवेशं यः कुर्य्याद्यश्च कुर्य्यादनाशकम्।  
अनिवर्त्या गतिस्तस्य यथा मे शङ्करोऽब्रवीत् ॥ १८९.१५ ॥  
  
सेव्यमानो वरस्त्रीमिः क्रीडते दिवि रुद्रवत्।  
षष्टिवर्षसहस्राणि षष्टिकोट्यस्तथापराः ॥ १८९.१६ ॥  
  
मोदते रुद्रलोकस्थो यत्र तत्रैव गच्छति।  
पुण्यक्षयात् परिभ्रष्टो राजा भवति धार्मिकः ॥ १८९.१७ ॥  
  
भोगवान् दानशीलश्च महाकुल समुद्भवः।  
तत्र पीत्वा जलं सम्यक् चान्द्रायणफलं लभेत् ॥ १८९.१८ ॥  
  
स्वर्गं गच्छन्ति ते मर्त्या ये पिबन्ति शुभं जलम्।  
गङ्गायमुनयोर्मध्ये यत् फलं प्राप्नुयान्नरः  
कावेरी सङ्गमे स्नात्वा तत् फलं तस्य जायते ॥ १८९.१९ ॥  
  
एवमादि तु राजेन्द्र! कावेरी सङ्गमे महत्।  
पुण्यं महत्फलं तत्र सर्वपापप्रणाशनम् ॥ १८९.२० ॥