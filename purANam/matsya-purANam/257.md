---
title: २५७

---
वास्तुविद्यानुकीर्तनम्  
  
सूत उवाच।  
अथातः सम्प्रवक्ष्यामि दार्वाहरणमुत्तमम्।  
धनिष्ठा पञ्चके मुक्त्वा विष्ट्यादिकमतः परम् ॥ २५७.१  
  
ततः सांवत्सरादिष्टे दिने यायाद्वनं बुधः।  
प्रथमं बलिपूजाञ्च कुर्य्याद्वृक्षस्य सर्वदा ॥ २५७.२  
  
पूर्वोत्तरेण पतितं गृहदारु प्रशस्यते।  
अन्यथा न शुभं विन्द्यात् याम्योपरि निपातनम् ॥ २५७.३  
  
क्षीरवृक्षोद्भवं दारु न गृहे विनिवेशयेत्।  
कृताधिवासं विहगैरनिलानलपीडितम् ॥ २५७.४  
  
गजावरुग्णञ्च तथा विद्युन्निर्घातपीडितम्।  
अर्द्धशुष्कं तथा दारुभग्नशुष्कं तथैव च ॥ २५७.५  
  
चैत्यदेवालयोत्पन्नं नदीसङ्गमजन्तथा।  
श्मशानकूपनिलयं तडागादि समुद्भवम् ॥ २५७.६  
  
वर्जयेत् सर्वथा दारु यदीच्छेद्विपुलां श्रियम्।  
तथा कण्टकिनो वृक्षान् नीपनिम्ब विभीतकान् ॥ २५७.७  
  
श्लेष्मातका नाम्रतरून् वर्जयेत् गृहकर्मणि।  
आसनाशोकमधुकसर्जशालाः शुभावहाः ॥ २५७.८  
  
चन्दनं पनसन्धन्यं सुरदारुहरिद्रवः।  
द्वाभ्यामेकेन वा कुर्यात् त्रिभिर्वा भवनं शुभम् ॥ २५७.९  
  
बहुभिः कारितं यस्मादनेकभयदं भवेत्।  
एकैव शिंशपा धन्या श्रीपर्णा तिन्दुकी तथा ॥ २५७.१०  
  
एता नान्यसमायुक्ताः कदाचिच्छुभकारकाः।  
स्यन्दनः पनसस्तद्वत् सरलार्जुनपद्मकाः ॥ २५७.११  
  
एते नान्यसमायुक्ता वास्तुकार्यफलप्रदाः।  
तरुच्छेदे महापीते गोधा विन्द्याद्विचक्षणः ॥ २५७.१२  
  
माञ्चिष्ठवर्णे भेकः स्यान्नीले सर्पादि निर्दिशेत्।  
अरुणे सरठं विद्यान्मुक्ताभे शुकमादिशेत् ॥ २५७.१३  
  
कपिले मूषकान्विद्यात् खड्गाभे जलमादिशेत् ।  
एवं विधं सगर्भन्तु वर्जयेद्वास्तु कर्मणि ॥ २५७.१४  
  
पूर्वच्छिन्नन्तु गृह्णीयान्निमित्तशकुनैः शुभैः।  
व्यासेन गुणिते दैर्घ्य अष्टाभिर्वैहृते तथा ॥ २५७.१५  
  
यच्छेषमायतं विद्यादष्टभेदं वदामि वः।  
ध्वजो धूमश्च सिंहश्च वृषभः खर एव च॥ २५७.१६  
  
हस्तीध्वाङ्क्षश्च पूर्वाद्याः करशेषाभवन्त्यमी।  
ध्वजः सर्वमुखो धन्यः प्रत्यग्द्वारो विशेषतः ॥ २५७.१७  
  
उदङ्मुखो भवेत्सिंहः प्राङ्मुखो वृषभो भवेत्।  
दक्षिणाभिमुखो हस्ती सप्तभिः समुदाहृतः ॥ २५७.१८  
  
एकेन ध्वज उद्धिष्टस्त्रिभिः सिंहः प्रकीर्तितः।  
पञ्चभिर्वृषभः प्रोक्तो विकोणस्थाश्च वर्जयेत् ॥ २५७.१९  
  
तमेवाष्टगुणं कृत्वा करराशिं विचक्षणः।  
सप्तविंशाहृते भागे ऋक्षं विद्याद्विचक्षणः ॥ २५७.२०  
  
अष्टभिर्भाजिते ऋक्षे यः शेषः सव्ययो मतः।  
व्याधिकं न कुर्वीत यतो दोषकरम्भवेत् ॥  
आयाधिके भवेच्छान्तिरित्याह भगवान् हरिः ॥ २५७.२१  
  
कृत्वाग्रतो द्विजवरानथ पूर्णकुम्भं दध्यक्ष ताम्र दल पुष्प फलोपशोभम्।  
कृत्वा हिरण्यवसनानि तदा द्विजेभ्यो मङ्गल्यशान्तिनिलयाय गृहं विशेत्तु ॥ २५७.२२  
  
गृह्योक्तहोमविधिना बलिकर्म कुर्यात् प्रासादवास्तुशमने च विधिर्य उक्तः।  
सन्तर्पयेद्द्विजवरानथ भक्ष्यभोज्यैः शुक्लाम्बरः स्वभवनं प्रविशेत्सधूपम् ॥ २५७.२३