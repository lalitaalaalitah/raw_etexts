---
title: ११३

---
द्वीपसमुद्रपर्वतानां वर्णनम्।  
ऋषय ऊचुः।  
कति द्वीपाः समुद्रा वा पर्वता वा कति प्रभो!।  
कियन्ति चैव वर्षाणि तेषु नद्यश्च काः स्मृताः॥ ११३.१ ॥  
  
महाभूमिप्रमाणञ्च लोकालोकस्तथैव च।  
पर्याप्तिं परिमाणञ्च गतिश्चन्द्रार्कयोस्तथा॥ ११३.२ ॥  
  
एतद्‌ ब्रवीहि नः सर्वं विस्तरेण यथार्थवित्।  
त्वदुक्तमेतत् सकलं श्रोतुमिच्छामहे वयम्॥ ११३.३ ॥  
  
सूत उवाच।  
द्वीपभेदसहस्राणि सप्तचान्तर्गतानिच।  
न शक्यन्ते क्रमेणेह वक्तुं वै सकलं जगत्॥ ११३.४ ॥  
  
सप्तैव तु प्रवक्ष्यामि चन्द्रादित्यग्रहैः सह।  
तेषां मनुष्यतर्केण प्रमाणानि प्रचक्षते॥ ११३.५ ॥  
  
अचिन्त्याः खलु ये भावास्तांस्तु तर्केण साधयेत्।  
प्रकृतिभ्यः परं यच्च तदचिन्त्यस्य लक्षणम्॥ ११३.६ ॥  
  
सप्तवर्षाणि वक्ष्यामि जम्बूद्वीपं यथाविधम्।  
विस्तरं मण्डलं यच्च योजनैस्तं निबोधत॥ ११३.७ ॥  
  
योजनानां सहस्राणि शतं द्वीपस्य विस्तरः।  
नानाजनपदाकीर्णं पुरैश्च विवधैः शुभैः॥ ११३.८ ॥  
  
सिद्धचारणसङ्कीर्णं पर्वतैरुपशोभितम्।  
सर्वधातुपिनद्धैस्तैः शिलाजालसमुद्गतैः॥ ११३.९ ॥  
  
पर्वतप्रसवाभिश्च नदीभिस्तु समन्ततः।  
प्रागायता महापार्श्वाः षडिमे वर्षपर्वताः॥ ११३.१० ॥  
  
अवगाह्य ह्युभयतः समुद्रौ पूर्वपश्चिमौ।  
हिमप्रायश्च हिमवान् हेमकूटश्च हेमवान्॥ ११३.११ ॥  
  
चातुर्वर्ण्यस्तु सौवर्णोमेरुश्चोल्वमयः स्मृतः।  
चतुर्विंशत्सहस्राणि विस्तीर्णश्च चतुर्दिशम्॥ ११३.१२ ॥  
  
वृत्ताकृतिप्रमाणश्च चतुरस्रः समाहितः।  
नानावर्णैः समः पाश्वैः प्रजापतिगुणान्वितः॥ ११३.१३ ॥  
  
नाभिबन्धनसम्भूतो ब्रह्मणो व्यक्तजन्मनः।  
पर्वतः श्वेतवर्णस्तु ब्राह्मण्यं तस्य तेन वै॥ ११३.१४ ॥  
  
पीतश्च दक्षिणेनासौ तेन वैश्यत्वमिष्यते।  
भृङ्गिपत्रनिभश्चैव पश्चिमेन समन्वितः॥  
तेनास्य शूद्रता सिद्धा मेरोर्नामार्थकर्म्मतः॥ ११३.१५ ॥  
  
पार्श्वमुत्तरतस्तस्य रक्तवर्णं स्वभावतः।  
तेनास्य क्षत्रभावः स्यादितिवर्णाः प्रकीर्त्तिताः॥ ११३.१६ ॥  
  
नलश्च वैढूर्यमयः श्वेतः पीतो हिरण्मयः।  
मयूरबर्हवर्णश्च शातकौम्भः स श्रृङ्गवान्॥ ११३.१७ ॥  
  
एते पर्वतराजानः सिद्धचारणसेविताः।  
तेषामन्तरविष्कम्भो नवसाहस्रमुच्यते॥ ११३.१८ ॥  
  
मध्ये त्विलावृतं नाम महामेरोः समन्ततः।  
चतुर्विशत्‌सहस्राणि विस्तीर्णो योजनैः समः॥ ११३.१९ ॥  
  
मध्ये तस्य महामेरुर्विधूम इव पावकः।  
वेद्यर्द्धं दक्षिणं मेरोरुत्तरार्द्धं तथोत्तरम्॥ ११३.२० ॥  
  
वर्षाणि यानि सप्तात्र तेषां वा वर्षपर्वताः।  
द्वे द्वे सहस्रे विस्तीर्णा योजनैर्दक्षिणोत्तरम्॥ ११३.२१ ॥  
  
जम्बूद्वीपस्य विस्तारस्तेषामायाम उच्यते।  
नीलश्च निषधश्चैव तेषां हीनाश्च ये परे॥ ११३.२२ ॥  
  
श्वेतश्च हेमकूटश्च हिमवान् श्रृङ्गवांश्च यः।  
जम्बूद्वीपप्रमाणेन ऋषभः परिकीर्त्यते॥ ११३.२३ ॥  
तस्माद्‌द्वादशभागेन हेमकूटोऽपि हीयते।  
हिमवान् विंशभागेन तस्मादेव प्रहीयते॥  
अष्टाशीतिसहस्राणि हेमकूटो महागिरिः॥ ११३.२४ ॥  
  
अशीतिर्हिमवांश्चैल आयतः पूर्वपश्चिमे!।  
द्वीपस्य मण्डलीभावाद्‌ध्रासवृद्धी प्रकीर्त्तिते॥ ११३.२५ ॥  
  
वर्षाणां पर्वतानाञ्च यथाभेदं तथोत्तरम्।  
तेषां मध्ये जनपदास्तानि वर्षाणि सप्त वै॥ ११३.२६ ॥  
  
प्रपातविषमेस्तैस्तु पर्वतैरावृतानि तु।  
सप्त तानि नदीभेदैरगम्यानि परस्परम्॥ ११३.२७ ॥  
  
वसन्ति तेषु सत्वानि नानाजातीनि सर्वशः।  
इमं हैमवतं वर्षं भारतं नाम विश्रुतम्॥ ११३.२८ ॥  
  
हेमकूटं परं तस्मान्नाम्ना किं पुरुषं स्मृतम्।  
हेमकूटाच्च निषधं हरिवर्षं तदुच्यते॥ ११३.२९ ॥  
  
हरिवर्षात्परञ्चापि मेरोस्तु तदिलावृतम्।  
इलावृतात्परं नीलं रम्यकं नाम विश्रुतम्॥ ११३.३० ॥  
  
रम्यकादपरं श्वेतं विश्रुतं तद्धिरण्यकम्।  
हिरण्यकात्परञ्चैव श्रृङ्गशाकं कुरं स्मृतम्॥ ११३.३१ ॥  
  
धनुः संस्थे तु विज्ञेयो देवर्षे! दक्षिणोत्तरे।  
दीर्घाणि तस्य चत्वारि मध्यमं तदिलावृतम्॥ ११३.३२ ॥  
  
पूर्वतो निषधस्येदं वेद्यर्द्धं दक्षिणं स्मृतम्।  
परन्त्विलावृतं पश्चाद्वेद्यर्द्धन्तु तदुत्तरम्॥ ११३.३३ ॥  
  
तयोर्मध्ये तु विज्ञेयो मेरुर्यत्र त्विलावृतम्।  
दक्षिणेन तु नीलस्य निषधस्योत्तरेण तु॥ ११३.३४ ॥  
  
उद्‌गायतो महाशैलो माल्यवान् नाम पर्वतः।  
द्वात्रिंशता सहस्रेण प्रतीच्यां सागरानुगः॥ ११३.३५ ॥  
माल्यवान् वै सहस्रैक आनील निषधायतः।  
द्वात्रिंशत्त्वेवमप्युक्तः पर्वतो गन्धमादनः॥ ११३.३६ ॥  
  
परिमण्डलयोर्मध्ये मेरुः कनकपर्वतः।  
चातुर्वर्ण्यसमोवर्णश्चतुरस्रः समुच्छ्रिता॥ ११३.३७ ॥  
  
नानावर्णः सपार्श्वेषु पूर्वान्ते श्वेत उच्यते।  
पीतन्तु दक्षिणं तस्य भृङ्गिपत्रनिभम्परम्।  
उत्तरं तस्य रक्तं वा इति वर्णसमन्वितः॥ ११३.३८ ॥  
  
मेरुस्तु शुशुभे दिव्यो राजवत्स तु वेष्टितः।  
आदित्यतरुणाभासो विधूम इव पावकः॥ ११३.३९ ॥  
  
योजनानां सहस्राणि चतुराशीति उच्छ्रितः।  
प्रविष्टः षोडशाधस्तादष्टाविंशतिविस्तृतः॥ ११३.४० ॥  
  
विस्तराद्‌द्विगुणश्चास्य परीणाहः समन्ततः।  
स पर्वतो महादिव्यो दिव्यौषधिसमन्वितः॥ ११३.४१ ॥  
  
भुवनैरावृतः सर्वैर्जातरूपपरिष्कृतैः।  
तत्र देवगणाश्चैव गन्धर्वासुरराक्षसाः॥  
शैलराजे प्रमोदन्ते सर्वतोऽप्सरसाङ्गणैः॥ ११३.४२ ॥  
  
स तु मेरुः परिवृतो भुवनैर्भूतभावनैः।  
यस्येमे चतुरो देशा नानापार्श्वेषु संस्थिताः॥ ११३.४३ ॥  
  
भद्राश्वं भारतञ्चैव केतुमालञ्च पश्चिमे।  
उत्तराश्चैव कुरवः कृतपुण्यप्रतिश्रयाः॥ ११३.४४ ॥  
  
विष्कम्भपर्वतास्तद्वन्मन्दरो गन्धमादनः।  
विपुलश्च सुपार्श्वश्च सर्वरत्नविभूषितः॥ ११३.४५ ॥  
  
अरुणोदं मानसञ्च सितोदं भद्रसञ्ज्ञितम्।  
तेषामुपरि चत्वारि सरांसि च वनानि च॥ ११३.४६ ॥  
  
तथा भद्रकदम्बस्तु पर्वते गन्धमादने।  
जम्बूवृक्षस्तथाश्वत्थो विपुलोऽथ वटः परम्॥ ११३.४७ ॥  
  
गन्धमादनपार्श्वे तु पश्चिमेऽमरगण्डिकः।  
द्वात्रिंशति सहस्राणि योजनैः सर्वतः समः॥ ११३.४८ ॥  
  
तत्र ते शुभकर्माणः केतुमालाः परिश्रुताः।  
तत्र कालानलाः सर्वे महासत्वा महाबलाः॥ ११३.४९ ॥  
  
स्त्रियश्चोत्पलवर्णाभाः सुन्दर्यः प्रियदर्शनाः।  
तत्र दिव्यो महावृक्षः पनसः पत्रभासुरः॥ ११३.५० ॥  
  
तस्य पीत्वा फलरसं सञ्जीवन्ति समायुतम्।  
तस्य माल्यवतः पार्श्वे पूर्वे पूर्वातुगण्डिका  
द्वात्रिंशच्च सहस्राणि तत्राणि शतमुच्यते॥ ११३.५१ ॥  
  
भद्रश्च तत्र विज्ञेयो नित्यं मुदितमानसः।  
भद्रमालवनं तत्र कालाम्रश्च महाद्रुमः॥ ११३.५२ ॥  
  
तत्र ते पुरुषाः श्वेता महासत्वा महाबलाः।  
स्त्रियः कुमुदवर्णाभाः सुन्दर्यः प्रियदर्शनाः॥ ११३.५३ ॥  
  
चन्द्रप्रभाश्चन्द्रवर्णाः पूर्णचन्द्रनिभाननाः।  
चन्द्रशीतलगात्राश्च स्त्रियोह्युत्पलगन्धिकाः॥ ११३.३४ ॥  
  
दशवर्षसहस्राणि आयुस्तेषामनामयम्।  
कालाम्रस्य रसं पीत्वा ते सर्वे स्थिरयौवनाः॥ ११३.५५ ॥  
  
सूत उवाच।  
इत्युक्तवान् ऋषीन् ब्रह्मा वर्षाणि च निसर्गतः।  
पूर्वं ममानुग्रहकृद्‌भूयः किं वर्णयामि वः॥ ११३.५६ ॥  
  
एकाहाज्जायते युग्मं समञ्चैव विवर्द्धते।  
समं रूपं च शीलञ्च समञ्चैव म्रियन्ति वै॥ ११३.५७ ॥  
  
ऋषय ऊचुः।  
पूर्वापरौ समाख्यातौ यौ देशौ तौ त्वया मुने!।  
उत्तराणाञ्च वर्षाणां पर्वतानाञ्च सर्वशः॥ ११३.५८ ॥  
  
आख्याहिनो यथातथ्यं ये च पर्वतवासिनः।  
एवमुक्तस्तु ऋषिभिस्तेभ्यस्त्वाख्यातवान् पुनः॥ ११३.५९ ॥  
  
सूत उवाच।  
श्रृणुध्वं यानि वर्षाणि पूर्वोक्तानि च वै मया।  
दक्षिणेन तु नीलस्य निषधस्योत्तरेणतु॥ ११३.६० ॥  
  
वर्षं रमणकं नाम जायन्ते यत्र वै प्रजाः।  
रतिप्रधाना विमला जायन्ते यत्र मानवाः॥  
शुक्लाभिजनसम्पन्नाः सर्वे ते प्रियदर्शनाः॥ ११३.६१ ॥  
  
तत्रापि च महावृक्षो न्यग्रोधो रोहिणो महान्।  
तस्यापि ते फलरसं पिबन्तो वर्तयन्ति हि॥ ११३.६२ ॥  
  
दशवर्षसहस्राणि दशवर्षशतानि च।  
जीवन्ति ते महाभागाः सदा हृष्टा नरोत्तमाः॥ ११३.६३ ॥  
  
उत्तरेण तु श्वेतस्य पार्श्वे श्रृङ्गस्य दक्षिणे।  
वर्षं हिरण्वतं नाम यत्र हैरण्वती नदी॥ ११३.६४ ॥  
  
महाबला महासत्वा नित्यं मुदितमानसाः।  
शुक्लाभिजनसम्पन्नाः सर्वे च प्रियदर्शनाः॥ ११३.६५ ॥  
  
एकादशसहस्राणि वर्षाणां ते नरोत्तमाः।  
आयुः प्रमाणां जीवन्ति शतानि दशपञ्च च॥ ११३.६६ ॥  
  
तस्मिन् वर्षे महावृक्षौ लिकुचः पत्रसंश्रयः।  
तस्य पीत्वा फलरसं तत्र जीवन्ति मानवाः॥ ११३.६७ ॥  
  
श्रृङ्गसाह्वस्य श्रृह्गाणि त्रीणि तानि महान्ति वै।  
एकं मणियुतं तत्र एकन्तु कनकान्वितम्॥  
सर्वरत्नमयं चैकं भुवनैरुपशोभितम्॥ ११३.६८ ॥  
  
उत्तरे चास्य श्रृङ्गस्य समुद्रान्ते च दक्षिणे।  
कुरवस्तत्रतद्वर्षं पुण्यं सिद्धनिषेवितम्॥ ११३.६९ ॥  
  
तत्र वृक्षा मधुफला दिव्यामृतमयापगाः।  
वस्त्राणि ते प्रसूयन्ते फलैश्चाभरणानि च॥ ११३.७० ॥  
  
सर्वकामप्रदातारः केचिद् वृक्षा मनोरमाः।  
अपरे क्षीरिणो नाम वृक्षास्तत्र मनोरमाः॥  
ये रक्षन्ति सदा क्षीरं षट्‌पञ्चामृतोपमम्॥ ११३.७१ ॥  
  
सर्वा मणिमयी भूमिः सूक्ष्मा काञ्चनबालुका।  
सर्वत्र सुखसंस्पर्शा निःशब्दाः पवनाः शुभाः॥ ११३.७२ ॥  
  
देवलोकच्युतास्तत्र जायन्ते मानवाः शुभाः।  
शुक्लाभिजनसम्पन्नाः सर्वे ते स्थिरयौवनाः॥ ११३.७३ ॥  
  
मिथुनानि प्रजायन्ते स्त्रियश्चाप्सरसोपमाः।  
तेषान्ते क्षीरिणां क्षीरं पिबन्ति ह्यमृतोपमम्॥ ११३.७४ ॥  
  
एकाहाज्जायते युग्मं समञ्चैव विवर्द्धते।  
समं रूपं च शीलञ्च समञ्चैव म्रियन्ति वै॥ ११३.७५ ॥  
  
एकैकमनुरक्ताश्च चक्रवाकमिव ध्रुवम्।  
अनामया ह्यशोकाश्च नित्यं मुदितमानसाः॥ ११३.७६ ॥  
  
दशवर्षसहस्राणि दशवर्षशतानि च।  
जीवन्ति च महासत्वा न चान्या स्त्री प्रवर्त्तते॥ ११३.७७ ॥  
  
सूत उवाच।  
एवमेव निसर्गो वै वर्षाणां भारते युगे।  
द्रृष्टः परमधर्मज्ञाः किम्भूयः कथयामि वः॥ ११३.७८ ॥  
  
आख्यातास्त्वेवमृषयः सूतपुत्रेण धीमता।  
उत्तरश्रवणे भूयः पप्रच्छ्रुः सूतनन्दनम्॥ ११३.७९ ॥