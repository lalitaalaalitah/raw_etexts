---
title: १३१

---
मयाख्यानवर्णनम्।  
सूत उवाच।  
निर्मिते त्रिपुरे दुर्गे मयेनासुरशिल्पिना।  
तद्दुर्गं दुर्गतां प्राप बद्धवैरैः सुरासुरैः॥ १३१.१ ॥  
  
सकलत्राः सुपुत्राश्च शस्त्रवन्तोऽथ कोपमाः।  
मयादिष्टानि विविशुर्गृहाणि हृषिताश्च ते॥ १३१.२ ॥  
  
सिंहा वनमिवानेके मकरा इव सागरम्।  
रोशैश्चैवातिपारुष्यैः शरीरमिव संहतैः॥ १३१.३ ॥  
  
तद्वद्बलिभिरध्यस्तं तत् पुरं देवतारिभिः।  
त्रिपुरं सङ्कुलं जातं दैत्यकोटिशताकुलम्॥ १३१.४ ॥  
  
सुतलादपि निष्पत्य पातालाद्दानवालयात्।  
उपतस्थुः पयोदाभा ये च गिर्युपजीविनः॥ १३१.५ ॥  
  
योऽयं प्रार्थयते कामं सम्प्राप्तस्त्रिपुरात् त्रयात्।  
तस्य तस्य मयस्तत्र मायया विदधाति सः॥ १३१.६ ॥  
  
सचन्द्रेषु च दोषेषु साम्बुजेषु सरः सु च।  
आरामेषु स चूतेषु तपोधान वनेषु च॥ १३१.७ ॥  
  
स्वङ्गाश्चन्दनदिग्धाङ्गा मातङ्गाः समदा इव।  
मृष्टाभरणवस्त्राश्च मृष्टस्रगनुलेपनाः॥ १३१.८ ॥  
  
प्रियाभिः प्रियकामाभिर्हावभावप्रसूतिभिः।  
नारीभिः सततं रेमुर्मुदिताश्चैव दानवाः॥ १३१.९ ॥  
  
मयेन निर्मिते स्थाने मोदमाना महासुराः।  
अर्थे धर्मे च कामे च निदधुस्ते मतिः स्वयम्॥ १३१.१० ॥  
  
तेषां त्रिपुरयुक्तानां त्रिपुरे त्रिदशारिणाम्।  
व्रजतिस्म सुखं कालः स्वर्गस्थानां यथा तथा॥ १३१.११ ॥  
  
शुश्रूषन्तो पितॄन् पुत्रा पत्न्यश्चापि पतींस्तथा।  
विमुक्तकलहाश्चापि प्रीतयः प्रचुराभवन्॥ १३१.१२ ॥  
नाधर्मस्त्रिपुरस्थानां बाधते वीर्य्यवानपि।  
अर्चयन्तो दितेः पुत्रास्त्रिपुरायतने हरम्॥ १३१.१३ ॥  
  
पुण्याहशब्दानुच्चेरुराशीर्वादांश्च वेदवान्।  
स्वनूपुररवोन्मिश्रान् वेणुवीणारवानपि॥ १३१.१४ ॥  
  
हासश्च वरनारीणां चित्तव्याकुलकारकः।  
त्रिपुरे दानवेन्द्राणां रमतां श्रूयते सदा॥ १३१.१५ ॥  
  
तेषामर्चयतां देवान् ब्राह्मणांश्च नमस्यताम्।  
धर्मार्थकामतन्त्राणां महान् कालोऽभ्यवर्तत॥ १३१.१६ ॥  
  
अथालक्ष्मीरसूया च तृड् बुभुक्षे तथैव च।  
कलिश्च कलहश्चैव त्रिपुरं विविशुः सह॥ १३१.१७ ॥  
  
सन्ध्याकालं प्रविष्टास्ते त्रिपुरञ्च भयावहाः।  
समध्यासुः समं घोराः शरीराणि यथामयाः॥ १३१.१८ ॥  
  
सर्व एते विशन्तस्तु मयेन त्रिपुरान्तरम्।  
स्वप्ने भयावहा द्रृष्टा आविशन्तस्तु दानवान्॥ १३१.१९ ॥  
  
उदिते च सहस्रांशौ शुभभासाकरे रवौ।  
मयः सभामाविवेश भास्कराभ्यामिवाम्बुदः॥ १३१.२० ॥  
  
मेरुकूटनिभे रम्ये आसने स्वर्णमण्डिते।  
आसीनाः काञ्चनगिरेः श्रृङ्गे तोयमुचो यथा॥ १३१.२१ ॥  
  
पार्श्वयोस्तारकाख्यश्च विद्युन्मालीच दानवः।  
उपविष्टो मयस्यान्ते हस्तिनः कलभाविव ॥ १३१.२२ ॥  
  
ततः सुरारयः सर्वे शेषकोपारणाजिरे।  
उपविष्टा द्रृढं बद्ध्वा दानवा देवशत्रवः॥ १३१.२३ ॥  
  
तेष्वासीनेषु सर्वेषु सुखासनगतेषु च।  
मयो मायाविजनक इत्युवाच स दानवान्॥ १३१.२४ ॥  
  
खेचराः खेचरारावा भो भो दाक्षायणीसुताः।  
निशामयध्वं स्वप्नोऽयं मया द्रृष्टो भयावहः॥ १३१.२५ ॥  
  
चतस्रः प्रमदास्तत्र त्रयोमर्त्या भयावहाः।  
कोपानला दीप्तमुखाः प्रविष्टास्त्रिपुरार्दिनः॥ १३१.२६ ॥  
  
प्रविश्य रुषितास्ते च पुराण्यतुलविक्रमाः।  
प्रविष्टास्तच्छरीराणि भूत्वा बहुशरीरिणः॥ १३१.२७ ॥  
  
नगरं त्रिपुरञ्चेदं तमसा समवस्थितम्।  
सगृहं सह युष्माभिः सागराम्भसिमज्जितम्॥ १३१.२८ ॥  
  
उलूकं रुचिरा नारी नाम्ना रूढा खरं तथा।  
पुरुषः सिन्दुतिलकश्चतुरङ्घ्रिस्त्रिलोचनः॥ १३१.२९ ॥  
  
येन सा प्रमदा नुन्ना अहञ्चैव विबोधितः।  
ईद्रृशी प्रमदा द्रृष्टा मया चाति भयावहा॥ १३१.३० ॥  
  
एष ईद्रृशिकः स्वप्नो द्रृष्टो वै दितिनन्दनाः!।  
द्रृष्टः कथं हि कष्टाय असुराणां भविष्यति॥ १३१.३१ ॥  
  
यदि वोऽहं क्षमो राजा यदिदं वेत्थ चेद्धितम्।  
निबोधध्वं सुमनसो नचासूयितुमर्हथ॥ १३१.३२ ॥  
  
कामं चेर्ष्याञ्च कोपञ्च असूयां संविहाय च।  
सत्येदमे च धर्मे च मुनिवादे च तिष्ठत॥ १३१.३३ ॥  
  
शान्तयश्च प्रयुज्यन्तां पूज्यताञ्च महेश्वरः।  
यदि नामास्य स्वप्नस्य ह्येवञ्चोपरमो भवेत्॥ १३१.३४ ॥  
  
कुप्येत नो ध्रुवं रुद्रो देवदेवस्त्रिलोचनः।  
भविष्याणि च द्रृश्यन्ते यतो नस्त्रिपुरे सुराः॥ १३१.३५ ॥  
  
कलहं वर्जयन्तश्च अर्जयन्तस्तथार्जवम्।  
स्वप्नोदयं प्रतीक्षध्वं कालोदयमथापि च॥ १३१.३६ ॥  
  
श्रुत्वा दाक्षायणीपुत्रा इत्येवं मयभाषितम्।  
क्रोधेर्ष्यावस्थया युक्ता द्रृश्यन्ते च विनाशगाः॥ १३१.३७ ॥  
  
विनाशमुपपश्यन्तो ह्यलक्ष्म्याध्यापिता सुराः।  
तत्रैव द्रृष्ट्वा तेन्योऽन्यं सङ्क्रोधा पूरितेक्षणाः॥ १३१.३८ ॥  
  
अथ दैवपरिध्वस्ता दानवास्त्रिपुरालयाः।  
हित्वा सत्यञ्च धर्म्मञ्च अकार्य्याण्यपि चक्रमुः॥ १३१.३९ ॥  
  
द्विषन्ति ब्राह्मणान् पुण्यान्नचार्चन्ति हि देवताः।  
गुरुं चैव नमन्यन्ते ह्यन्योन्यञ्चापि चुक्रुधुः॥ १३१.४० ॥  
  
कलहेषु च सज्जन्ते स्वधर्मेषु ह्रसन्ति च।  
परस्परञ्च निन्दन्ति अहमित्येव वादिनः॥ १३१.४१ ॥  
  
उच्चैर्गुरून् प्रभाषन्ते नाभिभाषन्ते पूजिताः।  
अकस्मात् साश्रुनयना जायन्ते च समुत्सुकाः॥ १३१.४२ ॥  
  
दधिसक्तून् पयश्चैव कपित्थानि च रात्रिषु।  
भक्षयन्ति च शेरन्त उच्छिष्टाः संवृतास्तथा॥ १३१.४३ ॥  
  
मूत्रं कृत्वोपस्पृशन्ति चाकृत्वा पादधावनम्।  
संविशन्ति च शय्यासु शौचाचारविवर्जिताः॥ १३१.४४ ॥  
  
सङ्कुचन्ति भयाच्चैव मार्जाराणां यथाखुकः।  
भार्य्यां गत्वा न शुध्यन्ति रहोवृत्तिषु निस्त्रपाः॥ १३१.४५ ॥  
  
पुरा सुशीला भूत्वा च दुःशीलत्वमुपागताः।  
देवांस्तपोधनां श्चैव बाधन्ते त्रिपुरालयाः॥ १३१.४६ ॥  
  
मयेन वार्यमाणापि ते विनाशमुपस्थिताः।  
विप्रियाण्येव विप्राणां कुर्व्वाणाः कलहैषिणः॥ १३१.४७ ॥  
  
वैभ्राजं नन्दनं चैव तथा चैत्ररथं वनम्।  
अशोकं च वराशोकं सर्वर्त्तुकमथापि च॥ १३१.४८ ॥  
  
स्वर्गं च देवतावासं पूर्वदेववशानुगाः।  
विध्वंसयन्ति सङ्क्रुद्धास्तपोधनवनानि च॥ १३१.४९ ॥  
  
विध्वस्तदेवायतनाश्रमं च सम्भग्नदेवद्विजपूजकं तु।  
जगद्बभूवामरराजदुष्टैरभिद्रुतं सस्यमिवालिवृन्दैः॥ १३१.५० ॥