---
title: २०५

---
धेनुदानविधिवर्णनम्।  
मनुरुवाच।  
प्रसूयमाना दातव्या धेनुर्ब्राह्मणपुङ्गवे।  
विधिना केन धर्मज्ञ! दानं दद्याच्च किं फलम् ॥ २०५.१ ॥  
  
मत्स्य उवाच।  
स्वर्णश्रृङ्गी रौप्यखुरां मुक्तालाड्गूलभूषिताम्।  
कांस्योपदोहनां राजन् सवत्सां द्विजपुङ्गवे ॥ २०५.२ ॥  
  
प्रसूयमानां गां दत्वा महत्पुण्यफलं लभेत्।  
यावद् वत्सो योनिगतो यावद् गर्भं न मुञ्चति ॥ २०५.३ ॥  
  
तावद्वै पृथिवी ज्ञेया सशैलवनकानना।  
प्रसूयमानां यो दद्याद्धेनुं द्रविणसंयुताम् ॥ २०५.४ ॥  
  
ससमुद्रगुहा तेन सशैलवनकानना।  
चतुरन्ता भवेद्दत्ता पृथिवी नात्र संशयः ॥ २०५.५ ॥  
  
यावन्ति धेनुरोमाणि वत्स्यस्य च नराधिप।  
तावत्सङ्ख्यं युगगणं देवलोके महीयते ॥ २०५.६ ॥  
  
पितॄन् पितामहांश्चैव तथैव प्रपितामहान्।  
उद्धरिष्यत्यसन्देहान्नरकाद् भूरिदक्षिणः ॥ २०५.७ ॥  
  
घृतक्षीरवहाः कुल्या दधिपायसकर्दमाः।  
यत्र तत्र गतिस्तस्य द्रुमाश्चेप्सितकामदाः ।  
गोलकः सुलभस्तस्य ब्रह्मलोकश्च पार्थिव ॥ २०५.८ ॥  
  
स्त्रियश्च तं चन्द्रसमानवक्त्राः प्रतप्तजाम्बूनदतुल्यरूपाः।  
महानितम्बास्तनुवृत्तमध्या भजन्त्यजस्रं नलिनाभनेत्राः ॥ २०५.८ ॥