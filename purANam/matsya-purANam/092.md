---
title: ०९२

---
शर्कराशैलदानवर्णनम्।  
  
अथातः सम्प्रवक्ष्यामि शर्कराशैलमुत्तमम्।  
यस्य प्रदानाद्विष्ण्वर्करुद्रास्तुष्यन्ति सर्वदा॥ ९२.१ ॥  
  
अष्टाभिः शर्कराभारैरुत्तमः स्यान्महाचलः।  
चतुर्भिर्मध्यमः प्रोक्तो भाराभ्यामदमः स्मृतः॥ ९२.२ ॥  
  
भारेण वार्द्धभारेण कुर्याद्यः स्वल्पवित्तवान्।  
विष्कम्भपर्वतान्‌ कुर्यात्तुरीयांशेन मानवः॥ ९२.३ ॥  
  
धान्यपर्वतवत् सर्वमासाद्यामरसंयुतम्।  
मेरोरुपरि तद्वच्च स्थाप्य हेमतरुत्रयम्॥ ९२.४ ॥  
  
मन्दारः पारिजातश्च तृतीयः कल्पपादपः।  
एतद्‌ वृक्षत्रयं मूर्ध्नि सर्वेष्वपि नियोजयेत्॥ ९२.५ ॥  
  
हरिचन्दनसन्तानौ पूर्वपश्चिमभागयोः।  
निवेश्यौ सर्वशैलेषु विशेषाच्छर्कारचले॥ ९२.६ ॥  
  
मन्दरे कामदेवस्तु प्रत्यग्वक्त्रः सदा भवेत्।  
गन्धमादनश्रृङ्गे तु धनदः स्यादुदङ्‌मुखः॥ ९२.७ ॥  
  
प्राङ्मुखो वेदमूर्तिस्तु हंसः स्याद्विपुलाचले।  
हैमी सुपार्श्वेसुरभिर्दक्षिणाभिमुखो भवेत्॥ ९२.८ ॥  
  
धान्यपर्वतवत् सर्वमावाहनविधानकम्।  
कृत्वा तु गुरवे दद्यान्मध्यमं पर्वतोत्तमम्॥  
ऋत्विग्म्यश्चतुरः शैलानिमान्मन्त्रानुदीरयन्॥ ९२.९ ॥  
  
सौभाग्यामृतसारोऽयं पर्वतः शर्करायुतः।  
तस्मादानन्दकारीत्वं भवशैलेन्द्र! सर्वदा॥ ९२.१० ॥  
  
अमृतं पिबतां ये तु निपेतुर्भुवि शीकराः।  
देवानां तत्समुत्थस्त्वं पाहि नः शर्कराचल!॥ ९२.११ ॥  
  
मनो भवधनुर्मध्यादुद्‌भूता शर्करायतः।  
तन्मयोऽसि महाशैल! पाहि संसारसागरात्॥ ९२.१२ ॥  
  
यो दद्याच्छर्कराशैलमनेन विधिना नरः।  
सर्वपापैर्विनिर्मुक्तः स याति परमम्पदम्॥ ९२.१३ ॥  
  
चन्द्रतारार्कसङ्काशमधिरुह्यानुजीविभिः।  
सहैव यानमातिष्ठेत् तत्र विष्णुप्रचोदितः॥ ९२.१४ ॥  
  
ततः कल्पशतान्ते तु सप्तद्वीपाधिपो भवेत्।  
आयुरारोग्यसम्पन्नो यावज्जन्मार्बुदत्रयम्॥ ९२.१५ ॥  
  
भोजनं शक्तितः कुर्यात् सर्वशैलेष्वमत्सरः।  
सर्वत्र क्षारलवणमश्नीयात्तदनुज्ञया।  
पर्वतोपस्करान् सर्वान् प्रापयेद् ब्राह्मणालयम्॥ ९२.१६ ॥  
  
ईश्वर उवाच।  
आसीत् पुरा बृहत्कल्पे धर्म्ममूर्त्तिर्जनाधिपः।  
सुहृच्छक्रस्य निहता येन दैत्याः सहस्रशः॥ ९२.१७ ॥  
  
सोमसूर्यादयो यस्य तेजसा विगतप्रभाः।  
भवन्ति शतशो येन शत्रवश्चापराजिताः।  
यथेच्छारूपधारी च मनुष्योऽप्यपराजितः॥ ९२.१८ ॥  
  
तस्य भानुमती नाम भार्या त्रैलोक्यसुन्दरी।  
लक्ष्मीवद्दिव्यरूपेण निर्जितामरसुन्दरी॥ ९२.१९ ॥  
  
राज्ञस्तस्याग्रमहिषी प्राणेभ्योऽपि गरीयसी।  
दशनारीसहस्राणां मध्ये श्रीरिव राजते॥ ९२.२० ॥  
  
नृपकोटिसहस्रेण न कादिचत् समुच्यते।  
कदाचिदास्थानगतः पप्रच्छ स पुरोधसम्।  
विस्मयेनावृतो राजा वसिष्ठमृषिसत्तमम्॥ ९२.२१ ॥  
  
भगवन्! केन धर्मेण मम लक्ष्मीरनुत्तमा।  
कस्माच्च विपुलन्तेजो मच्छरीरे सदोत्तमम्॥ ९२.२२ ॥  
  
पुरा लीलावती नाम वेश्या शिवपरायणा।  
तथा दत्तश्चतुर्दश्याङ्गुरवे लवणाचलः।  
हेमवृक्षादिभिः सार्द्धं यथावद्विधिपूर्वकम्॥ ९२.२३ ॥  
  
शूद्रः सुवर्णकारश्च नाम्ना शौण्डोऽभवत्तदा।  
भृत्योलीलावती गेहे तेन हेम्ना विनिर्मिताः॥ ९२.२४ ॥  
  
तरवः सुरमुख्याश्च श्रद्‌धायुक्तेन पार्थिव।  
अतिरूपेण सम्पन्ना घटयित्वा विनाभृतिम्॥  
धर्म्मकार्य्यमिति ज्ञात्वा न गृह्णाति कथञ्चन॥ ९२.२५ ॥  
  
उज्वलिताश्च तत्पत्न्या सौवर्णामरपादपाः।  
लीलावतीगिरेः पार्श्वे परिचर्याञ्च पार्थिव॥ ९२.२६ ॥  
  
कृत्वा ताभ्यामशाठ्ये न गुरुशुश्रूषणादिकम्।  
सा च लीलावतीवेश्या कालेन महतापि च॥ ९२.२७ ॥  
  
कालधर्म्ममनुप्राप्ता कर्म्मयोगेन नारद।  
सर्वपापविनिर्मुक्ता जगाम शिवमन्दिरम्॥ ९२.२८ ॥  
  
योऽसौ सुवर्णकारस्तु दरिद्रोऽप्यतिसत्ववान्।  
न मौल्यमादाद्वेश्यातः स भवानिह साम्प्रतम्॥ ९२.२९ ॥  
  
सप्तद्वीपपतिर्जातः सूर्यायुतसमप्रभः।  
यया सुवर्णकारस्य तरवो हेमनिर्मिताः।  
सम्यगुज्वालिताः पत्न्या सेयम्भानुमती तव ॥ ९२.३० ॥  
  
उज्वालनादुज्वलरूपमस्याः सञ्जातमस्मिन् भुवनाधिपत्यम्।  
यस्मात् कृतं तत्परिकर्म्म रात्रावनुद्धाताभ्यां लवणाचलस्य।  
तस्माच्च लोकेष्वपराजितत्वमारोग्यसौभाग्युयुता च लक्ष्मीः॥ ९२.३१ ॥  
  
तस्मात्त्वमप्यत्र विधानपूर्वं धान्याचलादीन् दशधा कुरुष्व।  
तथेति सत्कृत्य स धर्म्ममूर्तिर्वचो वसिष्ठस्य ददौ च सर्वान्।  
धान्याचलादीन् शतशो मुरारेर्लोकं जगामामरपूज्यमानः॥ ९२.३२ ॥  
  
पश्येदपीमान्नधनोऽति भक्त्या स्पृशेन्मनुष्यैरपि दीयमानान्।  
श्रृणोति भक्त्याऽथ मतिं ददाति विकल्मषः सोऽपि दिवं प्रयाति॥ ९२.३३ ॥  
  
दुःस्वप्नं प्रशममुपैति पठ्यमानैः शैलेन्द्रैर्भवभयभेदनैर्मनुष्यः।  
यः कुर्यात् किमु मुनिपुङ्गवेह सम्यक् शान्तात्मा सकलगिरीन्द्रसम्प्रदानम्॥ ९२.३४ ॥