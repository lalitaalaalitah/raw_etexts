---
title: ०९७

---
आदित्यवारव्रतकथनम्।  
  
नारद उवाच।  
यदारोग्यकरं पुंसां यदनन्तफलप्रदम्।  
यच्छान्तये च मर्त्यानां वद नन्दीश तद्‌व्रतम्॥ ९७.१ ॥  
  
नन्दिकेश्वर उवाच।  
यत्तद्विश्वात्मनो धाम परं ब्रह्मसनातनम्।  
सूर्य्याग्निचन्द्ररूपेण तत्त्रिधा जगति स्थितम्॥ ९७.२ ॥  
  
तदाराध्य पुमान् विप्र प्राप्नोति कुशलं सदा।  
तस्मादादित्य वारेण सदा नक्ताशनो भवेत्॥ ९७.३ ॥  
  
यदा हस्तेन संयुक्तमादित्यस्य च वासरम्।  
तदा शनिदिने कुर्य्यदेकभुक्तं विमत्सरः॥ ९७.4 ॥  
  
नक्तमादित्यवारेण भोजयित्वा द्विजोत्तमान्।  
पत्रैर्द्वादशसंयुक्तं रक्तचन्दनपङ्कजम्॥ ९७.५ ॥  
  
विलिख्य विन्यसेत्सूर्य्यं नमस्कारेण पूर्वतः।  
दिवाकरं तथाग्नेय विवस्वन्तमतः परम्॥ ९७.६ ॥  
  
भगन्तु नैर्ऋते देवं वरुणं पश्चिमे दले।  
महेन्द्रमनिले तद्वदादित्यञ्च तथोत्तरे॥ ९७.७ ॥  
  
शान्तमीशानभागे तु नमस्कारेणविन्यसेत्।  
कर्णिका पूर्वपत्रेतु सूर्य्यस्य तुरगान्‌ न्यसेत्॥ ९७.८ ॥  
  
दक्षिणेऽर्यमनामानं मार्तण्डं पश्चिमे दले।  
उत्तरे तु रविं देवं कर्णिकायाञ्च भास्करम्॥ ९७.९ ॥  
रक्तपुष्पोदकेनार्घ्यं सतिलारुणचन्दनम्।  
तस्मिन् पद्मे ततो दद्यादिमं मन्त्रमुदीरयेत्॥ ९७.१० ॥  
  
कालात्मा सर्वभूतात्मा वेदात्मा विश्वतोमुखः।  
यस्मादग्नीन्द्ररूपस्त्वमतः पाहि दिवाकर!॥ ९७.११ ॥  
  
अग्निमीले नमस्तुभ्यमिषेत्वोर्जेच भास्कर!  
अग्न आयाहि वरद! नमस्ते ज्योतिषाम्पते!॥ ९७.१२ ॥  
  
अर्घ्यं दत्त्वा विसृज्याथ निशि तैल विवर्जितम्।  
भुञ्जीत वत्सरान्ते तु काञ्चनं कमलोत्तमम्॥  
पुरुषञ्च यथाशक्त्या कारयेद्‌द्विभुजं तथा॥ ९७.१३ ॥  
  
सुवर्णश्रृङ्गीं कपिलां महार्घ्यां रौप्यैः खुरैः कांस्यदोहां सवत्साम्।  
पूर्णे गुडस्योपरि ताम्रपात्रे निधाय पद्मं पुरुषञ्च दद्यात्॥ ९७.१4 ॥  
  
सम्पूज्य रक्ताम्बरमाल्यधूपैर्द्विजञ्च रक्तैरथ हेमश्रृङ्गैः।  
सङ्कल्पयित्वा पुरुषं सपद्मं दद्यादनेकव्रतदानकाय॥  
अव्यङ्गरूपाय जितेन्द्रियाय कुटुम्बिने देयमनुद्धताय॥ ९७.१५ ॥  
  
नमो नमः पापविनाशनाय विश्वात्मने सप्ततुरङ्गमाय।  
सामर्ग्यजुर्द्धामनिधे! विधात्र भवाब्धिपोताय जगत्सवित्रे॥ ९७.१६ ॥  
  
इत्यनेन विधिना समाचरेदब्दमेकमिह यस्तु मानवः।  
सोऽधिरोहति विनष्टकल्मषः सूर्घ्यधाम धुतचामरावलिः॥ ९७.१७ ॥  
  
धर्मसङ्क्षयमवाप्य भूपतिः शोकदुःखभयरोगवर्जितः।  
द्वीपसप्तकपतिः पुनः पुनर्द्धर्ममूर्तिरमितौजसा युतः॥ ९७.१८ ॥  
  
या च भर्तृगुरुदेवतत्परा वेदमूर्त्तिदिननक्तमाचरेत्।  
सापि लोकममरेशवन्दिता याति नारद! रवेर्नसंशयः॥ ९७.१९ ॥  
  
यः पठेदपि श्रृणोति मानवः पठ्यमानमथवानुमोदते।  
सोऽपि शक्रभुवनस्थितोऽमरैः पूज्यते वसति चाक्षयं दिवि॥ ९७.२० ॥