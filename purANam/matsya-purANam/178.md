---
title: १७८

---
कालनेमिना सह विष्णुयुद्धम्  
मत्स्य उवाच।  
पञ्च तन्नाभ्यवर्तन्त विपरीतेन कर्म्मणा।  
वेदो धर्म्मः क्षमा सत्यं श्रीश्च नारायणाश्रया ॥ १७८.१ ॥  
  
स तेषामनुपस्थानात् सक्रोधो दानवेश्वरः।  
वैष्णवं पदमन्विच्छन् ययौ नारायणान्तिकम् ॥ १७८.२ ॥  
  
स ददर्श सुपर्णस्थं शङ्ख चक्रगदाधरम्।  
दानवानां विनाशाय भ्रामयन्तं गदां शुभाम्॥ १७८.३ ॥  
  
सजलाम्भोद सदृशं विद्युत्सदृश वाससम्।  
स्वारूढं स्वर्णपक्षाढ्यं शिखिनं काश्यपं खगम् ॥ १७८.४ ॥  
  
दृष्ट्वा दैत्यविनाशाय रणे स्वस्थमवस्थितम्।  
दानवो विष्णुमक्षोभ्यं बभाषे लुब्ध मानसः ॥ १७८.५ ॥  
  
अयं स रिपुरस्माकं पूर्वेषां प्राणनाशनः।  
अर्णवावासिनश्चैव मधोर्वै कैटभस्य च ॥ १७८.६ ॥  
  
अयं स विग्रहोऽस्माकमशाम्यः किल कथ्यते।  
अनेन संयुगेष्वद्य दानवा बहवो हताः ॥ १७८.७ ॥  
  
अयं स निर्घृणो लोके स्त्री बाल निरपत्रपः।  
येन दानवनारीणां सीमन्तोद्धरणं कृतम् ॥ १७८.८ ॥  
  
अयं सविष्णुर्देवानां वैकुण्ठश्च दिवैकसाम्।  
अनन्तो भोगिनामप्सु स्वपन्नाद्यः स्वयम्भुवः ॥ १७८.९ ॥  
  
अयं स नाथो देवानामस्माकं व्यथितात्मनाम्।  
अस्य क्रोधं समासाद्य हिरण्यकशिपुर्हतः ॥ १७८.१० ॥  
  
अस्य च्छायामुपाश्रित्य देवा मखमुखे श्रिताः।  
आज्यं महर्षिभिर्दत्तमश्नुवन्ति त्रिधा हुतम् ॥ १७८.११ ॥  
  
अयं स निधने हेतुः सर्वेषाममरद्विषाम्।  
यस्य चक्रे प्रविष्टानि कुलान्यस्माकमाहवे ॥ १७८.१२ ॥  
  
अयं स किल युद्धेषु सुरार्थे त्यक्तजीवितः।  
सवितुस्तेजसा तुल्यं चक्रं क्षिपति शत्रुषु ॥ १७८.१३ ॥  
  
अयं स कालो दैत्यानां कालभूतः समास्थितः।  
अतिक्रान्तस्य कालस्य फलं प्राप्स्यति केशवः ॥ १७८.१४ ॥  
  
दिष्ट्येदानीं समक्षं मे विष्णुरेष समागतः।  
अद्य मद्बाहु निष्पिष्टो मामेव प्रणमिष्यति ॥ १७८.१५ ॥  
  
यास्याम्यपचितिं दिष्ट्या पूर्वेषामद्य संयुगे।  
इमं नारायणं हत्वा दानवानां भयावहम् ॥ १७८.१६ ॥  
  
क्षिप्रमेव हनिष्यामि रणेऽमरगणांस्ततः।  
जात्यन्तरगतो ह्येष बाधते दानवान् मृधे ॥ १७८.१७ ॥  
  
एषोऽनन्तः पुरा भूत्वा पद्मनाभ इति श्रुतः।  
जघानैकार्णवे घोरे तावुभौ मधुकैटभौ॥ १७८.१८ ॥  
  
द्विधाभूतं वपुः कृत्वा सिंहस्यार्द्धं नरस्य च।  
पितरं मे जघानैको हिरण्यकशिपुं पुरा ॥ १७८.१९ ॥  
  
शुभं गर्भमधत्तैनमदितिर्देवतारणिः।  
त्रीन् लोकानुज्जहारैको क्रममाणस्त्रिभिः क्रमैः ॥ १७८.२० ॥  
  
भूयस्त्त्विदानीं सङ्ग्रामे सम्प्राप्ते तारकामये।  
मया सह समागम्य स देवो विनशिष्यति ॥ १७८.२१ ॥  
  
एवमुक्त्वा बहुविधं क्षिपन्नारायणं रणे।  
वाग्भिरप्रतिरूपाभिर्युद्धमेवाभ्यरोचयत् ॥ १७८.२२ ॥  
  
क्षिप्यमाणो सुरेन्द्रेण न चुकोप गदाधरः।  
क्षमा बलेन महता सस्मितं चेदमब्रवीत् ॥ १७८.२३ ॥  
  
अल्पं दर्पबलं दैत्य! स्थिरमक्रोधजं बलम्।  
हतस्त्वं दर्पजैर्दोषैर्हित्वा यद् भाषसे क्षमम् ॥ १७८.२४ ॥  
  
अधीरस्त्वं मम मतो धिगेतत्तव वाग्बलम्।  
न यत्र पुरुषाः सन्ति तत्र गर्जन्ति योषितः ॥ १७८.२५ ॥  
  
अहं त्वां दैत्य! पश्यामि पूर्वेषां मार्गगामिनम्।  
प्रजापतिकृतं सेतुं भित्वा कः स्वस्तिमान् व्रजेत् ॥ १७८.२६ ॥  
  
अद्य त्वां नाशयिष्यामि देवव्यापारघातकम्।  
स्वेषु स्वेषु च स्थानेषु स्थापयिष्यामि देवताः ॥ १७८.२७ ॥  
  
एवं ब्रुवति वाक्यं तु मृधे श्रीवत्सधारिणि।  
जहास दानवः क्रोधाद्धस्तां श्चक्रे सहायुधान् ॥ १७८.२८ ॥  
  
स बाहुशतमुद्यम्य सर्वास्त्र-ग्रहणं रणे।  
क्रोधाद्द्विगुणरक्ताक्षो विष्णुं वक्षस्यताडयत् ॥ १७८.२९ ॥  
  
दानवाश्चापि समरे मयतारपुरोगमाः  
उद्यतायुध निस्त्रिंशा विष्णुमभ्यद्रवन् रणे ॥ १७८.३० ॥  
  
स ताड्यमानोऽतिबलैर्दैत्यैः सर्वोद्यतायुधैः।  
न चचाल ततो युद्धे कम्पमान इवाचलः ॥ १७८.३१ ॥  
  
संसक्तश्च सुपर्णेन कालनेमी महासुरः।  
सर्व प्राणेन महतीं गदामुद्यम्य बाहुभिः ॥ १७८.३२ ॥  
  
घोरां ज्वलन्तीं मुमुचे संरब्धो गरुडोपरि।  
कर्म्मणा तेन दैत्यस्य विष्णुर्विस्मयमाविशत् ॥ १७८.३३ ॥  
  
यदा तेन सुपर्णस्य पातिता मूर्ध्नि सा गदा।  
सुपर्णं व्यथितं दृष्ट्वा कृतञ्च वपुरात्मनः ॥ १७८.३४ ॥  
  
क्रोध संरक्तनयनो वैकुण्ठश्चक्रमाददे।  
व्यवर्द्धत स वेगेन सुपर्णेन समं विभुः ॥ १७८.३५ ॥  
  
भुजाश्चास्य व्यवर्द्धन्त व्याप्नुवन्तो दिशो दश।  
प्रदिशश्चैव खं गां वै पूरयामास केशवः ॥ १७८.३६ ॥  
  
ववृधे च पुनर्लोकान् क्रान्तुकाम इवौजसा।  
तर्जनायासुरेन्द्राणां वर्द्धमानं नभस्तले ॥ १७८.३७ ॥  
  
ऋषयश्चैव गन्धर्वास्तुष्टुवुर्मधुसूदनम्।  
सर्वान् किरीटेन लिहन् साभ्रमम्बरमम्बरैः ॥ १७८.३८ ॥  
  
पद्भ्यमाक्रम्य वसुधां दिशः प्रच्छाद्य बाहुभिः।  
स सूर्य करतुल्याभं सहस्रारमरिक्षयम् ॥ १७८.३९ ॥  
  
दीप्ताग्नि सदृशं घोरं दर्शनेन सुदर्शनम्।  
सुवर्णरेणु पर्यन्तं वज्रनाभं भयापहम् ॥ १७८.४० ॥  
  
मेदोऽस्थि मज्जा रुधिरैः सिक्तन्दानवसम्भवैः।  
अद्वितीय प्रहरणं क्षुरपर्यन्त मण्डलम् ॥ १७८.४१ ॥  
  
स्रग्दाममालाविततं कामगं कामरूपिणम्।  
स्वयं स्वयम्भुवा सृष्टं भयदं सर्वविद्विषाम् ॥ १७८.४२ ॥  
  
महर्षि रोषैराविष्टं नित्यमाहवदर्पितम्।  
क्षेपणाद्यस्य मुह्यन्ति लोकाः सस्थाणुजङ्गमाः ॥ १७८.४३ ॥  
  
क्रव्यादानि च भूतानि तृप्तिं यान्ति महामृधे।  
तदप्रतिमकर्मोग्रं समानं सूर्यवर्चसा ॥ १७८.४४ ॥  
  
चक्रमुद्यम्य समरे क्रोधधीप्तो गदाधरः।  
समुष्णन् दानवं तेजः समरे स्वेन तेजसा ॥ १७८.४५ ॥  
  
चिच्छेद बाहू चक्रेण श्रीधरः कालनेमिनः।  
तच्च वक्त्रशतं घोरं साग्नि पूर्णाट्टहासि वै ॥ १७८.४६ ॥  
  
तस्य दैत्यस्य चक्रेण प्रममाथ बलाद्धरिः।  
सच्छिन्नबाहुर्विशिरा न प्राकम्पत दानवः ॥ १७८.४७ ॥  
  
कबन्धोऽवस्थितः सङ्ख्ये विशाख इव पादपः।  
सम्वितत्यमहापक्षौ वायोः कृत्वा समञ्जसम् ॥ १७८.४८ ॥  
  
उरसा पातयामास गरुडः कालनेमिनम्।  
स तस्य देहो विमुखो विबाहुश्च परिभ्रमन् ॥ १७८.४९ ॥  
  
निपपात दिवन्त्यक्त्वा क्षोभयन् धरणीतलम्।  
तस्मिन्निपतिते दैत्ये देवाः सर्षिगणास्तदा ॥ १७८.५० ॥  
  
साधु साध्विति वैकुण्ठं समेताः प्रत्यपूजयन्।  
अपसर्पन्तु दैत्यश्च युद्धे दृष्टपराक्रमाः ॥ १७८.५१ ॥  
  
ते सर्वे बाहुभिर्व्याप्ता न शेकुश्चलितुं रणे।  
कांश्चित् केशेषु जग्राह कांश्चित् कण्ठेष्वपीडयन् ॥ १७८.५२ ॥  
  
चकर्ष कस्यचिद्वक्त्रं मध्येऽगृह्णद्दयापरम्।  
ते गदा चक्रनिर्दग्धा गतसत्वा गतासवः ॥ १७८.५३ ॥  
  
गगनाद् भ्रष्टसर्वाङ्गा निपेतुर्धरणीतले।  
तेषु दैत्येषु सर्वेषु हतेषु पुरुषोत्तमः ॥ १७८.५४ ॥  
  
तस्थौ शक्रप्रियं कृत्वा कृतकर्मा गदाधरः।  
तस्मिन् विमर्दे निर्वृत्ते सङ्ग्रामे तारकामये ॥ १७८.५५ ॥  
  
तं देशमाजगामाशु ब्रह्मा लोकपितामहः।  
सर्वैर्ब्रह्मर्षिभिः सार्द्धं गन्धर्वाप्सरसाङ्गणैः ॥ १७८.५६ ॥  
  
देवदेवो हरिं देवं पूजयन् वाक्यमब्रवीत्।  
कृतं देव महत्कर्म सुराणां शल्यमुद्धृतम् ॥ १७८.५७ ॥  
  
वधेनानेन दैत्यानां वयं च परितोषिताः।  
योऽयं त्वया हतो विष्णो! कालनेमी महासुरः ॥ १७८.५८ ॥  
  
त्वमेकोऽस्य मृधे हन्ता नान्यः कश्चन विद्यते।  
एष देवान् परिभवन् लोकांश्च ससुरासुरान् ॥ १७८.५९ ॥  
  
ऋषीणां कदनं कृत्वा मामपि प्रतिगर्जति।  
तदनेन तवाग्य्रेण परितुष्टोऽस्मि कर्मणा ॥ १७८.६० ॥  
  
यदयं कालकल्पस्तु कालनेमी निपातितः।  
तदा गच्छस्व भद्रन्ते गच्छाम दिवमुत्तमम् ॥ १७८.६१ ॥  
  
ब्रह्मर्षयस्त्वां तत्रस्थाः प्रतीक्षन्ते सदोगताः।  
कञ्चाहं तव दास्यामि वरं वरवताम्वर! ॥ १७८.६२ ॥  
  
सुरेष्वथ च दैत्येषु वराणां वरदो भवान्।  
निर्यातयैतत्त्रैलोक्यं स्फीतं निहतकण्टकम् ॥ १७८.६३ ॥  
  
अस्मिन्नेव मृधे विष्णो!शक्राय सुमहात्मने।  
एवमुक्तो भगवता ब्रह्मणा हरिरव्ययः ॥ १७८.६४ ॥  
  
देवांश्छक्रमुखान् सर्वानुवाच शुभया गिरा।  
विष्णुरुवाच।  
श्रृण्वन्तु त्रिदशाः सर्वे यावन्तोऽत्र समागताः ॥ १७८.६५ ॥  
  
श्रवणावहितैः श्रोत्रैः पुरस्कृत्य पुरन्दरम्।  
अस्मिन् महति सङ्ग्रामे दैतेयौ द्वौ विनिःसृतौ॥ १७८.६६ ॥  
  
विरोचनश्च दैत्येन्द्रः स्वर्भानुश्च महाग्रहः।  
स्वां दिशं भजतां शक्रो दिशं वरुण एव च ॥ १७८.६७ ॥  
  
याम्यां यमः पालयितामुत्तराञ्च धनाधिपः।  
स्वां दिशं भजतां शक्रो दिशं वरुण एव च ॥ १७८.६८ ॥  
  
याम्यां यमः पालयितामुत्तराञ्च धनाधिपः।  
ऋक्षेः सह यथायोगं गच्छतां चैव चन्द्रमाः ॥ १७८.६९ ॥  
  
अब्दं ऋतुमुखे सूर्यो भजतामयनैः सह।  
आज्यभागाः प्रवर्तन्तां सदस्यैरभिपूजिताः ॥ १७८.७० ॥  
  
हूयन्तामग्नयो विप्रैर्वेददृष्टेन कर्मणा।  
देवाश्चाप्यग्निहोमेन स्वाध्यायेन महर्षयः ॥ १७८.७१ ॥  
  
श्राद्धेन पितरश्चैव तृप्ति यान्तु यथासुखम्।  
वायुश्चरतु मार्गस्थस्त्रिधा दीप्यतु पावकः ॥ १७८.७२ ॥  
  
त्रींस्तु वर्णांश्च लोकांस्त्रींस्तर्पयंश्चात्मजैर्गुणैः।  
क्रतवः सम्प्रवर्तन्तां दीक्षणीयैर्द्विजातिभिः ॥ १७८.७३ ॥  
  
दक्षिणाश्चोपपाद्यन्तां याज्ञिकेभ्यः पृथक् पृथक् ।  
गान्तु सूर्यो रसान् सोमो वायुः प्राणांश्च प्राणिषु ॥ १७८.७४ ॥  
  
तर्पयन्तः प्रवर्तन्तां सर्व एव स्वकर्मभिः।  
यथावदानुपूर्व्येण महेन्द्रमलयोद्भवाः ॥ १७८.७५ ॥  
  
त्रैलोक्यमातरः सर्वाः समुद्रं यान्तु सिन्धवः।  
दैत्येभ्यस्त्यज्यतां भीश्च शान्न्ति व्रजत देवताः ॥ १७८.७६ ॥  
  
स्वस्ति वोऽस्तु गमिष्यामि ब्रह्मलोकं सनातनम्।  
स्वगृहे स्वर्गलोके वा सङ्ग्रामे वा विशेषतः ॥ १७८.७७ ॥  
  
विश्रम्भो वो न मन्तव्यो नित्यं क्षुद्रा हि दानवाः।  
छिद्रेषु प्रहरन्त्येते न तेषां संस्थितिर्ध्रुवा ॥ १७८.७८ ॥  
  
सौम्यानामृजुभावानां भवतामार्जबन्धनम्।  
एवमुक्त्वा सुरगणान् विष्णुसत्य पराक्रमः ॥ १७८.७९ ॥  
  
जगाम ब्रह्मणा सार्द्धं स्वलोकन्तु महायशाः।  
एतदाश्चर्यमभवत् सङ्ग्रामे तारकामये।  
दानवानाञ्च विष्णोश्च यन्मान्त्वं परिपृष्टवान् ॥ १७८.८० ॥