---
title: ०११

---
आदित्याख्यानम्।  
आदित्यवंशमखिलं वद सूत! यथाक्रमम्।  
सोमवंशञ्च तत्वज्ञ! यथावद्वक्तुमर्हसि॥ ११.१ ॥  
  
विवस्वान् कश्यपात् पूर्वमदित्यामभवत्सुतः॥  
तस्य पत्नीत्रयं तद्वत् सञ्ज्ञा राज्ञी प्रभा तथा।  
रैवतस्य सुता राज्ञी रेवतं सुषुवे तनुम्।  
प्रभा प्रभातं सुषुवे त्वाष्ट्री सञ्ज्ञा तथा मनुम्॥ ११.२ ॥  
  
यमश्च यमुना चैव यमलौ तु बभूवतुः।  
ततस्तेजोमयं रूपमसहन्ती विवस्वतः॥ ११.३ ॥  
  
नारीमुत्पादयामास स्वशरीरादनिन्दिताम्।  
त्वाष्ट्री स्वरूपेण नाम्ना छायेतिभामिनी तदा॥ ११.४ ॥  
  
किङ्करोमीति पुरतः स्थितां तामभ्यभाषत।  
छाये! त्वं भज भर्तारमस्मदीयं वरानने!॥ ११ .५ ॥  
  
अपत्यानि मदीयानि मातृस्नेहेन पालय।  
तथेत्युक्ता तु सा देवमगमत् क्वापि सुव्रता॥ ११.६ ॥  
  
कामयामास देवोऽपि सञ्ज्ञेयमिति चादरात्।  
जनयामास तस्यां तु पुत्रञ्च मनुरूपिणम्॥ ११.७ ॥  
  
सवर्णत्वाच्च सावर्णिम् मनोर्वैवस्वतस्य च।  
ततः शनिञ्च तपतीं विष्टिं चैव क्रमेण तु॥ ११.८ ॥  
  
छायायां जनयामास सञ्ज्ञेयमिति भास्करः।  
छाया स्वपुत्रेऽभ्यधिकं स्नेहं चक्रे मनौ तथा॥ ११.९ ॥  
  
पूर्वो मनुस्तु चक्षाम न यमः क्रोधमूर्च्छितः।  
सन्तर्जयामास तदा पादमुद्यम्य दक्षिणम्॥ ११.१० ॥  
  
शशाप च यमं छाया सक्षतः कृमिसंयुतः।  
पादोऽयमेको भविता पूय शोणित विस्रवः॥ ११.११ ॥  
  
निवेदयामास पितुर्धर्म्मः शापादमर्षितः।  
निष्कारणमहं शप्तो मात्रा देव! सकोपया॥ ११.१२ ॥  
  
बालभावान् मया किञ्चिदुद्यतश्चरणः सकृत्।  
मनुना वार्यमाणापि मम शापमदाद्विभो॥ ११.१३ ॥  
  
प्रायेण माता सास्माकं शापेनाहं यतो हतः।  
देवोऽप्याह यमं भूयः किङ्करोमि महामते॥ ११.१४ ॥  
  
मौर्ख्यात् कस्य न दुःखं स्यादथवा कर्म्म सन्ततेः।  
अनिवार्याभवस्यापि का कथान्येषु जन्तुषु॥ ११.१५ ॥  
  
कृकवाकुर्म्मया दत्तो यः कृमीन् भक्षयिष्यति।  
क्लेदञ्च रुधिरञ्चैव वत्सायमपनेष्यति॥ ११.१६ ॥  
  
एवमुक्तस्तपस्तेपे यमस्तीव्रं महायशाः।  
गोकर्णतीर्थे वैराग्यात् फलपत्रानिलाशनः॥ ११.१७ ॥  
  
आराधयन् महादेवं यावद्वर्षायुतायुतम्।  
वरं प्रादान् महादेवः सन्तुष्टः शूलभृत्तदा॥ ११.१८ ॥  
  
वव्रे सलोकपालत्वं पितृलोके नृपालयम्।  
धर्म्माधर्म्मात्मकस्यापि जगतस्तु परीक्षणम्॥ ११.१९ ॥  
  
एवं स लोकपालत्वमगमच्छूलपाणिनः।  
पितॄणाञ्चाधिपत्यञ्च धर्म्माधर्म्मस्य चानघ॥ ११.२० ॥  
  
विवस्वानथ तज्ज्ञात्वा सञ्ज्ञायाः कर्म्मचेष्टितम्।  
त्वष्टुः समीपमगमदाचचक्षे च रोषवान्॥ ११.२१ ॥  
  
तमुवाच ततस्त्वष्टा सान्त्वपूर्वं द्विजोत्तामाः।  
तवासहन्ती भगवन्!महस्तीव्रं तमोनुदम्॥ ११.२२ ॥  
  
वडवारूपमास्थाय मत्सकाशमिहागता।  
निवारिता मया सातु त्वया चैव दिवाकर!॥ ११.२३ ॥  
  
यस्मादविज्ञाततया मत्सकाशमिहागता।  
तस्मान्मदीयं भवनं प्रवेष्टुं न त्वमर्हसि॥ ११.२४ ॥  
  
एवमुक्ता जगामाथ मरुदेशमनिन्दिता।  
वडवा रूपमास्थाय भूतले सम्प्रतिष्ठिता॥ ११.२५ ॥  
  
तस्मात्प्रसादं कुरु मे यद्यनुग्रह भागहम्।  
अपनेष्यामि ते तेजो यन्त्रे कृत्वा दिवाकर!॥ ११.२६ ॥  
  
रूपं तव करिष्यामि लोकानन्दकरं प्रभो!।  
तथेत्युक्तः स रविणा भ्रमौ कृत्वा दिवाकरम्॥ ११.२७ ॥  
  
पृथक् चकार तत्तेजश्चक्रं विष्णोरकल्पयत्।  
त्रिशूलञ्चापि रुद्रस्य वज्रमिन्द्रस्य चाधिकम्॥११.२८॥  
  
दैत्यदानवसंहर्तुः सहस्र किरणात्मकम्।  
रूपञ्चाप्रतिमञ्चक्रे त्वष्टा पद्भ्यामृते महत्॥ ११.२९ ॥  
  
न शशाकाथ तद् द्रष्टुं पादरूपं रवेः पुनः।  
अर्चास्वपि ततः पादौ न कश्चित् कारयेत् क्वचित्॥ ११.३० ॥  
  
यः करोति स पापिष्ठां गतिमाप्नोति निन्दिताम्।  
कुष्ठरोगमवाप्नोति लोकेऽस्मिन् दुःखसंयुतः॥ ११.३१ ॥  
  
तस्माच्च धर्म्मकामार्थी चित्रेष्वायतनेषु च।  
न क्वचित्कारयेत्पादौ देवदेवस्य धीमतः॥ ११.३२ ॥  
  
ततः स भगवान्! गत्वा भूर्लोकममराधिपः।  
कामयामास कामार्तो मुख एव दिवाकरः॥ ११.३३ ॥  
  
अश्वरूपेण महता तेजसा च समावृतः।  
सञ्ज्ञा च मनसा क्षोभमगमद्भयविह्वला॥ ११.३५ ॥  
नासा पुटाभ्यामुत्सृष्टं परोऽयमितिशङ्कया।  
तद्रेतसस्ततो जातावश्विनावितिनिश्चितम्॥ ११.३६ ॥  
  
दस्रौ सुतत्वात् सञ्जातौ नासत्यौ नासिकाग्रतः।  
ज्ञात्वाचिराच्च तं देवं सन्तोषमगमत्परम्॥  
विमानेनागमत् स्वर्गं पत्या सह मुदान्विता॥ ११.३७ ॥  
  
सावर्णोऽपि मनुर्मेरावद्याप्यास्ते तपोधनः।  
शनिस्तपोबलादाप ग्रहसाम्यं ततः पुनः॥ ११.३८ ॥  
  
यमुना तपती चैवपुनर्नद्यौ बभूवतुः।  
विष्टिर्घोरात्मिका तद्वत् कालत्वेन व्यवस्थिता॥ ११.३९ ॥  
  
मनोर्वैवस्वतस्यासन् दशपुत्रा महाबलाः।  
इलस्तु प्रथमस्तेषां पुत्रेष्ट्यां समजायत॥ ११.४० ॥  
  
इक्ष्वाकुः कुशनाभश्च अरिष्टो धृष्ण एव च।  
नरिष्यतः करूपश्च शर्य्यातिश्च महाबलः॥  
पृषध्रश्चाथ नाभागः सर्वे ते दिव्यमानुषाः॥ ११.४१ ॥  
  
अभिषिच्य मनुः पुत्रमिलं ज्येष्ठं स धार्मिकः।  
जगाम तपसे भूयः स महेन्द्रवनालयम्॥ ११.४२ ॥  
  
अथ दिग्जयसिध्यर्थमिलः प्रायान् महीमिमाम्।  
भ्रमन् द्वीपानि सर्वाणि क्ष्माभृतः सम्प्रधर्षयन्॥ ११.४३ ॥  
  
जगामोपवनं शम्भोरश्वाकृष्टः प्रतापवान्।  
कल्पद्रुमलताकीर्णं नाम्ना शरवणं महत्॥ १०.४४ ॥  
  
रमते यत्र देवेशः शम्भुः सोमार्द्धशेखरः।  
उमया समयस्तत्र पुरा शरवणे कृतः॥ ११.४५ ॥  
  
पुन्नामसत्त्वं यत् किञ्चिदागमिष्यति ते वने।  
स्त्रीत्वमेष्यति तत्सर्वं दश योजन मण्डले॥ ११.४६ ॥  
  
अज्ञातसमयो राजा इलः शरवणे पुरा।  
स्त्रीत्वमाप विशन्नेव वडवात्त्वं हयस्तदा॥ ११.४७ ॥  
  
पुरुषत्वं हृतं सर्वं स्त्रीरूपे विस्मितो नृप।  
इलेति साभवन्नारी पीनोन्नत घनस्तनी॥ ११.४८ ॥  
  
उन्नतश्रोणिजघना पद्म पत्रायतेक्षणा।  
पूर्णेन्दुवदना तन्वी विलासोल्लासितेक्षणा॥ ११.४९ ॥  
  
मूलोन्नतायतभुजा नीलकुञ्चितमूर्धजा।  
तनुलोमा सुदशना मृदुगम्भीरभाषिणी॥ ११.५० ॥  
  
श्यामगौरेण वर्णेन हंसवारणगामिनी।  
कार्मुक भ्रू युगोपेता तनु ताम्र नखाङ्करा॥ ११.५१ ॥  
  
भ्रमन्ती च वने तस्मिन् चिन्तयामास भामिनी।  
को मे पिताऽथवा भ्राता का मे माता भवेदिह॥ ११.५२ ॥  
  
कस्य भर्तुरहं दत्ता कियद्वत्स्यामि भूतले।  
इति चिन्तयती दृष्टा सोमपुत्रेण साङ्गना॥ ११.५३ ॥  
  
इलारूपसमाक्षिप्त मनसा वरवर्णिनीम्।  
बुधस्तदाप्तये यत्नमकरोत् कामपीडितः॥ ११.५४ ॥  
  
विशिष्टाकारवान् दण्डी सकमण्डलु पुस्तकः।  
वेणुदण्डकृतानेक पवित्रक गणित्रकः॥ ११.५५ ॥  
  
द्विजरूपः शिखी ब्रह्मनिगदन् कर्णकुण्डलः।  
वटुभिश्चान्वितोयुक्तैः समित्पुष्पकुशोदकैः॥ ११.५६ ॥  
  
किलान्विषन्वने तस्मिन्नाजुहाव स तामिलाम्।  
बहिर्वनस्यान्तरितः किल पादप मण्डले॥ ११.५७ ॥  
  
ससम्भ्रममकस्मात्तां सोपालम्भमिवावदत्।  
त्यक्त्वाग्नि होत्रशुश्रूषां क्व गता मन्दिरान्मम॥ ११.५८ ॥  
इयं विहारवेला ते ह्यतिक्रामति साम्प्रतम्।  
एह्येहि पृथुसुश्रोणि! सम्भ्रान्ता केन हेतुना ॥ ११.५९ ॥  
  
इयं सायन्तनीवेला विहारस्येह वर्तते।  
कृत्वोपलेपनं पुष्पैरलङ्कुरु गृहं मम॥ ११.६० ॥  
  
सात्त्वब्रवीद्विस्मृताहं सर्वमेतत्तपोधन!।  
आत्मानं त्वाञ्च भर्तारं कुलञ्च वद मेऽनघ॥ ११.६१ ॥  
  
बुधः प्रोवाच तां तन्वीमिला त्वं वरवर्णिनि!।  
अहञ्च कामुको नाम बहुविद्योबुधः स्मृतः॥ ११.६२ ॥  
  
तेजस्विनः कुले जातः पिता मे ब्राह्मणाधिपः।  
इति सा तस्य वचनात् प्रविष्टा बुधमन्दिरम्॥ ११.६३ ॥  
  
रत्नस्तम्भसमायुक्तं दिव्यमाया विनिर्मितम्।  
इला कृतार्थमात्मानं मेने तद्भवनस्थिता॥ ११.६४ ॥  
  
अहोवृत्तमहोरूपमहोधनमहोकुलम्।  
मम चास्य च मे भर्तुरहोलावण्यमुत्तमम्॥ ११.६५ ॥  
  
रेमे च सा तेन सममतिकालमिला ततः।  
सर्वभोगमये गेहे यथेन्द्रभवने तथा॥ ११.६६ ॥