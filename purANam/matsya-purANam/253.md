---
title: २५३

---
गृहनिर्माणकालवर्णनम्।  
  
सूत उवाच।  
अथातः सम्प्रवक्ष्यामि गृहकालविनिर्णयम्।  
यथा कालं शुभं ज्ञात्वा सदा भवनमारभेत् ॥ २५३.१  
  
चैत्रे व्याधिमवाप्नोति यो गृहं कारयेन्नरः।  
वैशाखे धेनुरत्नानि ज्यैष्ठे मृत्युं तथैव च ॥ २५३.२  
  
आषाढे भृत्यरत्नानि पशुवर्गमवाप्नुयात्।  
श्रावणे भृत्यलाभन्तु हानिं भाद्रपदे तथा॥ २५३.३  
  
पत्नीनाशोऽशिवने विन्द्यात्कार्तिके धनधान्यकम्।  
मार्गशीर्षे तथा भक्तं पौषे तस्करतो भयम् ॥ २५३.४  
  
लाभञ्च बहुशो विन्द्यात् अग्निं माघे विनिर्दिशेत्।  
फाल्गुने काञ्चनं पुत्रानिति कालबलं स्मृतम् ॥ २५३.५  
  
अश्विनी रोहिणीमूलं उत्तरात्रयमैन्दवम्।  
स्वाती हस्तोऽनुराधा च गृहारम्भे प्रशस्यते ॥ २५३.६  
  
आदित्यभौमवर्ज्यास्तु सर्वे वाराः शुभावाहाः।  
वर्ज्यं व्याघात शूले च व्यतीपातातिगण्डयोः ॥ २५३.७  
  
विष्कम्भगण्डपरिघ वज्रयोगेषु कारयेत्।  
श्वेते मैत्रेऽथ माहेन्द्रे गान्धर्वाभिजिति रौहिणे ॥ २५३.८  
  
तथा वैराजसावित्रे मुहूर्ते गृहमारभेत्।  
चन्द्रादित्यबलं लब्ध्वा शुभलग्नं निरीक्षयेत् ॥ २५३.९  
  
स्तम्भोच्छ्रयादिकर्तव्यमन्यत्तु परिवर्जयेत्।  
प्रासादेष्वेवमेवं स्यात् कूपवापीषु चैव हि ॥ २५३.१०  
  
पूर्वं भूमिं परीक्षेत पश्चाद्वास्तुं प्रकल्पयेत्।  
श्वेता रक्ता तथा पीता कृष्णा चैवानुपूर्वशः। २५३.११  
  
विप्रादेः शस्यते भूमिरतः कार्य्यं परीक्षणम्।  
विप्राणां मधुरा स्वादा कटुका क्षत्रियस्य तु ॥ २५३.१२  
  
तिक्ता कषाया च तथा वैश्यशूद्रेषु शस्यते।  
अरत्निमात्रेवैगर्ते स्वनुलिप्ते च सर्वशः ॥ २५३.१३  
  
घृतमामशरावस्थं कृत्वा वर्तिचतुष्टयम्।  
ज्वालयेद् भूपरीक्षार्थं तत्पूर्णं सर्वदिङ्मुखम् ॥ २५३.१४  
  
दीप्तौ पूर्वादि गृह्णीयाद् वर्णानामनुपूर्वशः।  
वास्तुः सामूहिको नाम दीप्यते सर्वतस्तु यः ॥ २५३.१५  
  
शुभदः सर्ववर्णानां प्रासादेषु गृहेषु च।  
अरत्निमात्रमधोगर्ते परीक्ष्यं खातपूरणे ॥ २५३.१६  
  
अधिके श्रियमाप्नोति न्यूने हानिं समे समम्।  
फालकृष्टेऽथवादेशे सर्वबीजानि वापयेत् ॥ २५३.१७  
  
त्रिपञ्चसप्तरात्रे च यत्रारोहन्ति तान्यपि।  
ज्येष्टोत्तमा कनिष्ठा भूर्वर्जनीयतरा सदा ॥ २५३.१८  
  
पञ्चगव्यौषधिजलैः परीक्षित्वा च सेचयेत्।  
एकाशीति पदं कृत्वा रेखाभिः कनकेन च ॥ २५३.१९  
  
पश्चात्पिष्टेनवालिप्य सूत्रेणालोड्य सर्वतः।  
दशपूर्वायतालेखा दशचैवोत्तरायताः ॥ २५३.२०  
  
सर्ववास्तु विभागेषु विज्ञेया नवका नव।  
एकाशीति पदं कृत्वा वास्तुवित्सर्ववास्तुषु ॥ २५३.२१  
  
पदस्थान् पूजयेद्देवां स्त्रिंशत्पञ्चदशैव तु।  
द्वात्रिंशद्बाह्यतः पूज्याः पूज्याश्चान्तस्त्रयोदशः ॥ २५३.२२  
  
नामतस्तान् प्रवक्ष्यामि स्थानानि च निबोधत।  
ईशानकोणादिषु तान् पूजयेद्धविषा नरः ॥ २५३.२३  
  
शिखीचैवाथपर्जन्यो जयन्तः कुलिशायुधः।  
सूर्य्यसत्यौ भृशश्चैव आकाशो वायुरेव च॥ २५३.२४  
  
पूषा च वितथश्चैव गृहक्षतयमावुभौ।  
गन्धर्वो भृङ्गराजश्च मृगः पितृगणस्तथा ॥ २५३.२५  
  
दौवारिकोऽथ सुग्रीवः पुष्पदन्तो जलाधिपः।  
असुरः सोषपाणौ च रोगो हिर्मुख्य एव च ॥ २५३.२६  
  
भल्लाटः सोमसर्पौ च अदितिश्च दितिस्तथा।  
बहिर्द्वार्त्रिंशदेते तु तदन्तस्तु ततः श्रुणु ॥ २५३.२७  
  
ईशानादि चतुष्कोण संस्थितान् पूजयेद् बुधः।  
आपश्चैवाथ सावित्रो जयोरुद्रस्तथैव च ॥ २५३.२८  
  
मध्ये नवपदे ब्रह्मा तस्याष्टौ च समीपगान्।  
साध्यानेकान्तरान् विद्यात्पूर्वाद्यान्नामतः श्रुणु ॥ २५३.२९  
  
अर्य्यमासविताचैव विवस्वान् विबुधाधिपः।  
मित्रोऽथराजयक्ष्मा च तथा पृथ्वी धरःस्मृतः ॥ २५३.३०  
  
अष्टश्चापवत्सस्तु परितो ब्रह्मणः स्मृतः।  
आपश्चैवापवत्सश्च पर्य्यग्नोऽग्निर्दितिस्तथा ॥ २५३.३१  
  
पदिकानान्तु वर्गोऽयमेवं कोणेष्वशेषतः।  
तन्मध्ये तु बहिर्विंश द्विपदास्ते तु सर्वशः ॥ २५३.३२  
  
अर्य्यमा च विवस्वांश्च मित्रः पृथ्वीधरस्तथा।  
ब्रह्मणः परितो दिक्षु त्रिपदास्ते तु सर्वशः ॥ २५३.३३  
  
वंशानिदानीं वक्ष्यामि ऋजूनपि पृथक् पृथक्।  
वायुं यावत्तथा रोगात् पितृभ्यः शिखिनं पुनः ॥ २५३.३४  
  
मुख्यात्भृशं तथा शोषाद्वितथं यावदेव तु।  
सुग्रीवाददितिं यावन् मृगात्पर्जन्यमेव च ॥ २५३.३५  
  
एते वंशाः समाख्याताः कविञ्च जयमेव तु।  
एतेषां यस्तुसम्पातः पदं मध्यं समं तथा ॥ २५३.३६  
  
मर्मचैतत्समाख्यातं त्रिशूलं कोपगञ्च यत्।  
स्तम्भं न्यासेषु वर्ज्यानि तुला विधिषु सर्वदा ॥ २५३.३७  
  
कीलोच्छिष्टोपघातादि वर्जयेद् यत्नतो जनः।  
सर्वत्र वास्तुर्निर्दिष्टो पितृवैश्वानरायतः ॥ २५३.३८  
  
मूर्द्धन्यग्निः समादिष्टो मुखे चापः समाश्रितः।  
पृथ्वी धरोऽर्यमा चैव स्तनयो स्तावधिष्ठितौ ॥ २५३.३९  
  
वक्षस्थले चापवत्सः पूजनीयः सदा बुधैः।  
नेत्रयोदितिपर्जन्यौ श्रोत्रेऽदितिजयन्तकौ ॥ २५३.४०  
  
सर्पेन्द्रावंससंस्थौ तु पूजनीयौ प्रयत्नतः।  
सूर्यसोमादयस्तद्वत् बाह्वोः पञ्च च पञ्च च ॥ २५३.४१  
  
रुद्रश्च राजयक्ष्मा च वामहस्ते समास्थितौ।  
सावित्रः सविता तद्वद्धस्तं दक्षिणमास्थितौ ॥ २५३.४२  
  
विवस्वानथ मित्रश्च जठरे संव्यवस्थितौ।  
पूषा च पापयक्ष्मा च हस्तयोर्मणिबन्धने ॥ २५३.४३  
  
तथैवासुरशेषौ च वामपार्श्वं समाश्रितौ।  
पार्श्वेतु दक्षिणे तद्वत् वितथः सगृहक्षतः ॥ २५३.४४  
  
ऊर्वोर्यमां वुणौ ज्ञेयौ जान्वोर्गन्धर्वपुष्पकौ।  
जङ्घयोर्भृगुसुग्रीवौ स्फिक्स्थौ दौवारिकौ मृगः ॥ २५३.४५  
  
जयशक्रौ तथा मेढ्रे पादयोः पितरस्तथा।  
मध्ये नव पदे ब्रह्मा हृदये स तु पूज्यते ॥ २५३.४६  
  
चतुःषष्टि पदो वास्तुः प्रासादे ब्रह्मणा स्मृतः।  
ब्रह्मा चतुष्पदस्तत्र कोणेष्वर्धपदास्तथा ॥ २५३.४७  
  
बहिः कोणेषु वास्तौ तु सार्धाश्चोभयसंस्थिताः।  
विंशति द्विपदाश्चैव चतुःषष्टि पदे स्मृताः ॥ २५३.४८  
  
गृहारम्भेषु कण्डूतिः स्वाम्यङ्गे यत्र जायते।  
शल्यं त्वपनयेत्तत्र प्रासादे भवने तथा ॥ २५३.४९  
  
सशल्यं भयदं यस्मादशल्यं शुभदायकम्।  
हीनाधिकां गतावास्तो सर्वथातु विवर्जयेत् ॥ २५३.५०  
  
नगरग्रामदेशेषु सर्वत्रैवं विवर्जयेत्।  
चतुः शालं त्रिशालञ्च द्विशालं चैकशालकम् ।  
नामतस्तान् प्रवक्ष्यामि स्वरूपेण द्विजोत्तमाः ॥ २५३.५१