---
title: ०२९

---
शुक्रस्य क्रोधोत्पत्तिकथनम्।  
  
शौनक उवाच।  
ततः काव्यो भृगुश्रेष्ठः समन्युरुपगम्य ह।  
वृषपर्वाणमासीनमित्युवाचाविचारयन्॥ 29.1 ॥  
  
नाधर्मश्चरितो राजन्! सद्यः फलति गौरिव।  
शनैरावर्त्यमानस्तु मूलान्यपि निकृन्तति॥ 29.2 ॥  
  
यदि नात्मनि पुत्रेषु न चेत्‌ पश्यति नप्तृषु।  
पापमाचरितं कर्म त्रिवर्गमतिवर्तते॥ 29.3 ॥  
  
फलत्येवं ध्रुवं पापं गुरुभुक्तमिवोदरे।  
यदा घातयसे विप्रं कच मां गिरसन्दता॥ 29.4 ॥  
  
अपापशीलं धर्मज्ञं शुश्रूषुं मद्‌गृहे रतम्।  
वधादनर्हतस्तस्य वधाच्च दुहितुर्मम॥ 29.5 ॥  
  
वृषपर्वन्निबोधत्वं त्यक्ष्यामि त्वां सबान्धवम्।  
स्थातुं त्वद्विषये राजन्! न शक्नोमि त्वया सह॥ 29.6 ॥  
  
अद्यैवमभिजानामि दैत्यं मिथ्या प्रलापिनम्।  
यतस्त्वमात्मनोदीर्णां दुहितां किमुपेक्षसे॥ 29.7 ॥  
  
वृषपर्वोवच।  
नावद्यं न मृषावादं त्वयि जानामि भार्गव!  
त्वयि सत्यञ्च धर्म्मञ्च तत्प्रसीदतु मां भवान्॥ 29.8 ॥  
  
अद्यास्मानपहायत्वमितो वास्यसि भार्गव!।  
समुद्रं सम्म्प्रवेश्यामि नान्यदस्ति परायणम्॥ 29.9 ॥  
  
शुक्र उवाच।  
समुद्रं प्रविशध्वं वा दिशो वा व्रजतासुराः।  
दुहितुर्नाप्रियं सोढुं शक्तोऽहं दयिता हि मे॥ 29.10 ॥  
प्रसाद्यतां देवयानीं जीवितं यत्र मे स्थितम्।  
योगक्षेमकरस्तेऽहमिन्द्रस्येव बृहस्पतिः॥ 29.11 ॥  
  
वृषपर्वोवाच।  
यत्किञ्चिदसुरेन्द्राणां विद्यते वसु भार्गव!।  
भुवि हस्तिरथाश्वं वा तस्य त्वं मम चेश्वरः॥ 29.12 ॥  
  
शुक्र उवाच।  
यत्किञ्चिदस्ति द्रविणं दैत्येन्द्राणां महासुर!।  
तस्येश्वरोऽस्मि यद्येतद्देवयानि! प्रसाद्यताम्॥ 29.13 ॥  
  
शौनक उवाच।  
ततस्तु त्वरितः शुक्रस्तेन राज्ञा समं ययौ।  
उवाच चैनां सुभगे! प्रतिपन्नं वचस्तव॥ 29.14 ॥  
  
देवयान्युवाच।  
यदित्वमीश्वरस्तात! राज्ञो वित्तस्य भार्गव।  
नाभिजानामि तत्तेऽहं राजा वदतु मां स्वयम्॥ 29.15 ॥  
  
यं काममभिजानामि देवयानि! शुचिस्मिते।  
तत्तेऽहं सम्प्रदास्यामि यद्यपि स्यात् सुदुर्लभम्॥ 27.16 ॥  
  
देवयान्युवाच।  
दासीं कन्यासहस्रेण शर्मिष्ठामभिकामये।  
अनुयास्यति मां तत्र यत्र दास्यति मे पिता॥ 27.17 ॥  
  
वृषपर्वोवाच।  
उत्तिष्ठ धात्रि! गच्छ त्वं शर्मिष्ठां शीघ्रमानय।  
यं च कामयते कामं देवयानी करोतु तम्॥ 29.18 ॥  
  
शौनक उवाच।  
ततो धात्री तत्र गत्वा शर्मिष्ठामिदमब्रवीत्।  
उत्तिष्ठ भद्रे! शर्मिष्ठे! ज्ञातीनां सुखमावह॥ 29.19 ॥  
  
त्यजति ब्राह्मणः शिष्यान् देवयान्या प्रचोदितः।  
यं सा कामयते कामं सकार्योऽत्र त्वयानघे॥  
दासीत्वमभिजातासि देवयान्याः सुशोभने!॥ 29.20 ॥  
  
शर्मिष्ठोवाच।  
यं च कामयते कामं करवाण्यहमद्य तम्।  
मागान्मन्युवशं शुक्रो देवयानी च मत्कृते॥ 29.21 ॥  
  
शौनक उवाच।  
ततः कन्यासहस्रेण वृता शिविकया तदा।  
पितुर्निदेशात्त्वरिता निश्चक्राम पुरोत्तमात्॥ 29.22 ॥  
  
शर्मिष्ठोवाच।  
अहं कन्यासहस्रेण दासी ते परिचारिका।  
ध्रुवं त्वां तत्र यास्यामि यत्र दास्यति ते पिता॥ 29.23 ॥  
  
देवयान्युवाच।  
स्तुवतो दुहिता चाहं याचतः प्रतिगृह्णतः।  
स्तूयमानस्य दुहिता कथं दासी भविष्यसि॥ 29.24 ॥  
  
शर्मिष्ठोवाच।  
येन केनचिदार्तानां ज्ञातीनां सुखमावहेत्।  
अनुयास्याम्यहं तत्र यत्र दास्यति ते पिता॥ 29.25 ॥  
  
शौनक उवाच।  
प्रतिश्रुते दासभावे दुहित्रा वृषपर्वणः।  
देवयानी नृपश्रेष्ठ! पितरं वाक्यमब्रवीत्॥ 29.26 ॥  
  
प्रविशामि पुरं तात तुष्टास्मि द्विजसत्तम।  
अमोघं तव विज्ञानमस्ति विद्याबलञ्च ते॥ 29.27 ॥  
  
एवमुक्तो द्विजश्रेष्ठो दुहित्रा सुमहायशाः।  
प्रविवेशपुरं हृष्टः पूजितः सर्वदानवैः॥ 29.28 ॥