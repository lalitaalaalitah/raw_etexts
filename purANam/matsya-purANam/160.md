---
title: १६०

---
तारकोपाख्यानम्।  
  
सूत उवाच।  
श्रुत्वैतत्तारकः सर्वमुद्घुष्टं देववन्दिभिः।  
सस्मार ब्रह्मणो वाक्यं वधं बालादुपस्थितम्॥ १६०.१  
  
स्मृत्वा धर्मं ह्यवर्माङ्गः पदातिरपदानुगः।  
मन्दिरान्निर्जगामाशु शोकग्रस्तेन चेतसा ॥ १६०.२  
  
कालनेमिमुखा दैत्याः संरम्भाद् भ्रान्तचेतसः।  
योधा! धावतगृह्णीत योजयध्वं वरूथिनीम् ॥ १६०.३  
  
कुमारं तारको दृष्ट्वा बभाषे भीषणाकृतिः।  
किं बाल! योद्धुकामोऽसि क्रीड कन्दुकलीलया ॥ १६०.४  
  
त्वया न दानवा दृष्टा यत् सङ्गर विभीषकाः।  
बालत्वादथ ते बुद्धिरेवं स्वल्पार्थदर्शिनी ॥ १६०.५  
  
कुमारोऽपि तमग्रस्थं बभाषे हर्षयन् सुरान्।  
श्रृणु तारक! शास्त्रार्थस्तव चैव निरूप्यते ॥ १६०.६  
  
शास्त्रैरर्था न दृश्यन्ते समये निर्भये भटैः।  
शिशुत्वं मावमंस्था मे शिशुः कालभुजङ्गमः ॥ १६०.७  
  
दुष्प्रेक्ष्यो भास्करो बालस्तथाहं दुर्जयः शिशुः।  
अल्पाक्षरो न मन्त्रः किं सुस्फुरो दैत्य! दृश्यते ॥ १६०.८  
  
कुमारे प्रोक्तवत्येवं दैत्यश्चिक्षेप मुद्गरम्।  
कुमारस्तं निरस्याथ वज्रेणामोघवर्चसा ॥ १६०.९  
  
ततश्चिक्षेप दैत्येन्द्रो भिन्दि पालमयोमयम्।  
करेण तच्च जग्राह कार्तिकेयोऽमरारिहा ॥ १६०.१०  
  
गदां मुमोच दैत्याय षण्मुखोऽपि खरस्वनाम्।  
तया हतस्ततो देत्यश्चकम्पेऽचलराडिव ॥ १६०.११  
  
मेने च दुर्जयं दैत्यस्तदा षड्वदनं रणे।  
चिन्तयामास बुद्ध्या वै प्राप्तः कालो न संशयः ॥ १६०.१२  
  
कुपितन्तु तमालोक्य कालनेमि पुरोगमाः।  
सर्वे दैत्येश्वरा जघ्नुः कुमारं रणदारुणम् ॥ १६०.१३  
  
स तैः प्रहारैरस्स्पृष्टो वृथा क्लेशो महाद्युतिः।  
रणशौण्डास्तु दैत्येन्द्राः पुनः प्रासैः शिलीमुखैः ॥ १६०.१४  
  
कुमारं सामरञ्जघ्नुर्बलिनो देवकण्टकाः।  
कुमारस्य व्यथा नाभूद्दैत्यास्त्रनिहतस्य तु॥ १६०.१५  
  
प्राणान्तकरणो जातो देवानां दानवाहवः।  
देवान्निपीडितान् दृष्ट्वा कुमारः कोपमाविशत् ॥ १६०.१६  
  
ततोऽस्त्रैर्वारयामास दानवानामनीकिनीम्।  
तैरस्त्रैर्निष्प्रतीकारै स्ताडिताः सुरकण्टकाः ॥ १६०.१७  
  
कालनेमिमुखाः सर्वे रणादासन् पराङ्मुखाः।  
विद्रुतेष्वथ दैत्येषु हतेषु च समन्ततः ॥ १६०.१८  
  
ततः क्रुद्धो महादैत्य स्तारकोऽसुरनायकः।  
जग्राह च गदां दिव्यां हेमजाल परिष्कृताम् ॥ १६०.१९  
  
जघ्ने कुमारं गदया निष्टप्त कनकाङ्गदः।  
शरैर्मयूरं चित्रैश्च चकार विमुखं रणे ॥ १६०.२०  
  
दृष्ट्वा पराङ्मुखं देवो मुक्त रक्तं स्ववाहनम्।  
जग्राह शक्तिं विमलां रणे कनकभूषणाम् ॥ १६०.२१  
  
बाहुना हेमकेयूररुचिरेण षडाननः।  
ततो जवान्महासेनस्तारकं दानवाधिपम् ॥ १६०.२२  
  
तिष्ठ तिष्ठ सुदुर्बुद्धे! जीवलोकं विलोकय।  
हतोऽस्यद्य मया शक्त्या स्मर शस्त्रं सुशिक्षितम् ॥ १६०.२३  
  
इत्युक्त्वा च ततः शक्ति मुमोच दितिजम्प्रति।  
सा कुमारभुजोत्सृष्टा तत्केयूररवानुगा ॥ १६०.२४  
  
बिभेद दैत्यहृदयं वज्रशैलेन्द्र कर्कशम्।  
गतासुः स पपातोर्व्या प्रलये भूधरो यथा ॥ १६०.२५  
  
विकीर्णमुकुटोष्णीषो विस्रस्ताखिल भूषणः।  
तस्मिन् विनिहते दैत्ये त्रिदशानां महोत्सवे ॥ १६०.२६  
  
नाभूत् कश्चित्तदा दुःखी नरकेष्वपि पापकृत्।  
स्तुवन्तः षण्मुखं देवाः क्रीडन्त श्चाङ्गनायुताः ॥ १६०.२७  
  
जग्मुः स्वानेव भवनान् भूरिधामान उत्सुकाः।  
ददुश्चापि वरं सर्वे देवाः स्कन्दमुखं प्रति॥  
तुष्टा सम्प्राप्त सर्वेच्छः सह सिद्धैस्तपोधनैः। १६०.२८  
  
देवा ऊचुः।  
यः पठेत् स्कन्दसम्बद्धां कथां मर्त्यो महामतिः ॥ १६०.२९  
  
श्रृणुयाच्छ्रावयेद्वापि स भवेत् कीर्तिमान् नरः।  
बह्वायुः सुभगः श्रीमान् कान्तिमान् शुभदर्शनः ॥ १६०.३०  
  
भूतेभ्यो निर्भयश्चापि सर्वदुःख विवर्जितः।  
सन्ध्यामुपास्य वै पूर्वां स्कन्दस्य चरितं पठेत् ॥ १६०.३१  
  
स मुक्तः किल्बिषैः सर्वैर्महाधन पतिर्भवेत्।  
बालानां व्याधिजुष्टानां राजद्वारञ्च सेवताम् ॥ १६०.३२  
  
इदं तत्परमन्दिव्यं सर्वदा सर्वकामदम्।  
तनु क्षये च सायुज्यं षण्मुखस्य व्रजेन्नरः ॥ १६०.३३