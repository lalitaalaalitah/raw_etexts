---
title: १८४

---
वारणसीक्षेत्रमाहात्म्यम्।  
महेश्वर उवाच।  
सेवितं बहुभिः सिद्धैरपुनर्भवकाङ्क्षिभिः।  
विदित्वा तु परं क्षेत्रमविमुक्तनिवासिनाम् ॥ १८४.१ ॥  
  
तद्गुह्यं देवदेवस्य तत्तीर्थं तत्तपोवनम्।  
परं स्थानं तु ते यान्ति सम्भवन्ति न ते पुनः ॥ १८४.२ ॥  
  
ज्ञाने विहितनिष्ठानां परमानन्दमिच्छताम्।  
या गतिर्विहिता सद्भिः साविमुक्ते मृतस्य तु ॥ १८४.३ ॥  
  
भवस्य प्रीतिरतुला ह्यविमुक्ते ह्यनुत्तमा।  
असङ्ख्येयं फलं तत्र ह्यक्षया च गतिर्भवेत् ॥ १८४.४ ॥  
  
परं गुह्यं समाख्यातं श्मशानमिति सञ्ज्ञितम्।  
अविमुक्तं न सेवन्ते वञ्चितास्ते नरा भुवि ॥ १८४.५ ॥  
  
अविमुक्ते स्थितैः पुण्यैः पांसुभिर्वायुनेरितैः।  
अपि दुष्कृतकर्म्माणो यास्यन्ति परमाङ्गतिम् ॥ १८४.६ ॥  
  
मेरुमन्दरमात्रोऽपि राशिः पापस्य कर्म्मणः।  
अविमुक्तं समासाद्य तत् सर्वं व्रजति क्षयम् ॥ १८४.७ ॥  
  
श्मशानमिति विख्यातमविमुक्तं शिवालयम्।  
तद्गुह्यं देवदेवस्य तत्तीर्थं तत्तपोवनम् ॥ १८४.८ ॥  
  
तत्र ब्रह्मादयो देवा नारायणपुरोगमाः।  
योगिनश्च तथा साध्या भगवन्तं सनातनम् ॥ १८४.९ ॥  
  
उपासन्ते शिवं मुक्ता मद्भक्ता मत्परायणाः।  
या गतिर्ज्ञानतपसां या गतिर्यज्ञ याजिनाम् ॥ १८४.१० ॥  
  
अविमुक्ते मृतानान्तु सा गतिर्विहिता शुभा।  
संहर्तारश्च कर्त्तारस्तस्मिन् ब्रह्मादयः सुराः ॥ १८४.११ ॥  
  
सम्राङ्विराण्मया लोका जायन्ते ह्यपुनर्भवाः।  
महर्जनस्तपश्चैव सत्यलोकस्तथैव च ॥ १८४.१२ ॥  
  
मनसः परमो योगो भूतभव्यभवस्य च।  
ब्रह्मादि स्थावरान्तस्य योनौ साङ्क्यादिमोक्षयोः ॥ १८४.१३ ॥  
  
येऽविमुक्तं न मुञ्चन्ति नरास्ते नैव चिन्तिताः।  
उत्तमं सर्वतीर्थानां स्थानानामुत्तमञ्च यत् ॥ १८४.१४ ॥  
  
क्षेत्राणामुत्तमञ्चैव श्मशानानां तथैव च।  
तटाङ्कानाञ्च सर्वेषां कूपानां स्रोतसां तथा ॥ १८४.१५ ॥  
  
शैलानामुत्तमञ्चैव तडागानां तथोत्तमम्।  
पुण्यकृद् भवभक्तैश्च ह्यविमुक्तन्तु सेव्यते ॥ १८४.१६ ॥  
  
ब्रह्मणः परमं स्थानं ब्रह्मणाध्यासितञ्च यत्।  
ब्रह्मणा सेवितं नित्यं ब्रह्मणा चैव रक्षितम् ॥ १८४.१७ ॥  
  
अत्रैव सप्तभुवनं काञ्चनो मेरुपर्वतः।  
मनसः परमो योगः प्रीत्यर्थ ब्रह्मणः स तु ॥ १८४.१८ ॥  
  
ब्रह्मा तु तत्र भगवांस्त्रिसन्ध्यं चेश्वरे स्थितः।  
पुण्यात् पुण्यतमं क्षेत्रं पुण्यकृद्भिर्निषेवितम् ॥ १८४.१९ ॥  
  
आदित्योपासनं कृत्वा विप्राश्चामरताङ्गताः।  
अन्येऽपि ये त्रयोवर्णा भवभक्त्या समाहिताः ॥ १८४.२० ॥  
  
अविमुक्ते तनुन्त्यक्त्वा गच्छन्ति परमाङ्गतिम्।  
अष्टौ मासान् विहारस्य यतीनां संयतात्मनाम् ॥ १८४.२१ ॥  
  
एकत्र चतुरो मासान् मासौ वा निवसेत् पुनः।  
अविमुक्ते प्रविष्टानां विहारस्तु न विद्यते ॥ १८४.२२ ॥  
  
न देहो भविता तत्र दृष्टं शास्त्रे पुरातने।  
मोक्षो ह्यसंशयस्तत्र पञ्चत्वन्तु गतस्य वै ॥ १८४.२३ ॥  
  
स्त्रियः पतिव्रता याश्च भवभक्ताः समाहिताः।  
अविमुक्ते विमुक्तास्ता यास्यन्ति परमाङ्गतिम् ॥ १८४.२४ ॥  
  
अन्या याः कामचारिण्यः स्त्रियो भोगपरायणाः।  
कालेन निधनं प्राप्ता गच्छन्ति परमाङ्गतिम् ॥ १८४.२५ ॥  
  
यत्र योगश्च मोक्षश्च प्राप्यते दुर्लभो नरैः।  
अविमुक्तं समासाद्य नान्यद् गच्छेत् तपोवनम् ॥ १८४.२६ ॥  
  
सर्वात्मना तपः सेव्यं ब्राह्मणैर्नात्र संशयः।  
अविमुक्ते वसेद्यस्तु मम तुल्यो भवेन्नरः ॥ १८४.२७ ॥  
  
यतो मया न मुक्तं हि त्वविमुक्तं ततः स्मृतम्।  
अविमुक्तं न सेवन्ते मूढा ये तमसावृताः ॥ १८४.२८ ॥  
  
विण्मूत्ररेतसां मध्ये ते वसन्ति पुनः पुनः।  
कामः क्रोधश्च लोभश्च दम्भस्तम्भोऽति मत्सरः ॥ १८४.२९ ॥  
  
निद्रा तन्द्रा तथाऽऽलस्यं पैशून्यमिति ते दश।  
अविमुक्ते स्थिता विघ्नाः शक्रेण विहिताः स्वयम् ॥ १८४.३० ॥  
  
विनायकोपसर्गाश्च सततं मूर्ध्नि तिष्ठति।  
पुण्यमेतद् भवेत् सर्वं भक्तानामनुकम्पया ॥ १८४.३१ ॥  
  
परं गुह्यमिति ज्ञात्वा ततः शास्त्रानुदर्शनात्।  
व्याहृतं देवदेवैस्तु मुनिभिस्तत्वदर्शिभिः ॥ १८४.३२ ॥  
  
मेदसा विप्लुता भूमिरविमुक्ते तु वर्जिता।  
पूता समभवत् सर्वा महादेवेन रक्षिता॥ १८४.३३ ॥  
  
संस्करस्तेन क्रियते भूमेरन्यत्र सूरिभिः।  
ये भक्ता वरदं देवमक्षरं परमं पदम् ॥ १८४.३४ ॥  
  
देवदानवगन्धर्व यक्षरक्षोमहोरगाः।  
अविमुक्तमुपासन्ते तन्निष्ठस्तत्परायणाः ॥ १८४.३५ ॥  
  
ते विशन्ति महादेवमाज्याहुतिरिवानलम्।  
तं वै प्राप्य महादेवीमीश्वराध्युषितं शुभम् ॥ १८४.३६ ॥  
  
अविमुक्तं कृतार्थोऽस्मीत्यात्मानमुपलभ्यते।  
ऋषिदेवासुरगणैर्जपहोमपरायणैः ॥ १८४.३७ ॥  
  
यतिभिर्मोक्षकामैश्च ह्यविमुक्तं निषेव्यते।  
नाविमुक्ते मृतः कश्चिन्नरकं याति किल्बिषी ॥ १८४.३८ ॥  
  
ईश्वरानुगृहीता हि सर्वे यान्ति पराङ्गतिम्।  
द्वियोजनमयार्द्धञ्च तत् क्षेत्रं पूर्वपश्चिमम् ॥ १८४.३९ ॥  
  
अर्द्धयोजनविस्तीर्णं दक्षिणोत्तरतः स्मृतम्।  
वाराणसी तदीया च यावच्छुक्लनदी तु वै ॥ १८४.४० ॥  
  
एतत् क्षेत्रस्य विस्तारः प्रोक्तो देवेन धीमता।  
लब्ध्वा योगञ्च मोक्षञ्च काङ्क्षन्तो ज्ञानमुत्तमम् ॥ १८४.४१ ॥  
  
अविमुक्तं न मुञ्चन्ति तन्निष्ठास्तत्परायणाः।  
तस्मिन् वसन्ति ये मर्त्या न ते शोच्याः कदाचन ॥ १८४.४२ ॥  
  
योगक्षेत्रं तपः क्षेत्रं सिद्धगन्धर्व सेवितम्।  
सरितः सागराः शैला नाविमुक्त-समाभुवि ॥ १८४.४३ ॥  
  
भूर्लोके चान्तरिक्षे च दिवि तीर्थानि यानि च।  
अतीत्य वर्तते चान्यदविमुक्तं प्रभावतः ॥ १८४.४४ ॥  
  
ये तु ध्यानं समासाद्य मुक्तात्मानः समाहिताः।  
सन्नियम्येन्द्रियग्रामं जपन्ति शतरुद्रियम् ॥ १८४.४५ ॥  
  
अविमुक्ते स्थिता नित्यं कृतार्थास्ते द्विजातयः।  
भवभक्तिं समासाद्य रमन्ते तु सुनिश्चिताः ॥ १८४.४६ ॥  
  
संहृत्य शक्तितः कामान् विषयेभ्यो बहिः स्थिताः।  
शक्तितः सर्वतो मुक्ताः शक्तितस्तपसि स्थिताः ॥ १८४.४७ ॥  
  
कारणानीह चात्मानमपुनर्भवभाविताः।  
तं वै प्राप्य महात्मानमीश्वरन्निर्भयाः स्थिताः ॥ १८४.४८ ॥  
  
न तेषां पुनरावृत्तिः कल्पकोटिशतैरपि।  
अविमुक्ते तु गृह्यन्ते भवेन विभुना स्वयम् ॥ १८४.४९ ॥  
  
उत्पादितं महाक्षेत्रं सिध्यन्ते यत्र मानवाः।  
उद्देशमात्रं कथिता अविमुक्तगुणास्तथा ॥ १८४.५० ॥  
  
समुद्रस्येव रत्नानामविमुक्तस्य विस्तरम्।  
मोहनं तदभक्तानां भक्तानां भक्तिवर्धनम् ॥ १८४.५१ ॥  
  
मूढास्ते तु न पश्यन्ति श्मशानमिति मोहिताः।  
हन्यमानोऽपि यो विद्वान् वसेद्विघ्नशतैरपि ॥ १८४.५२ ॥  
  
स याति परमं स्थानं यत्र गत्वा न शोचति।  
जन्म मृत्यु जरा मुक्तः परं याति शिवालयाम् ॥ १८४.५३ ॥  
  
अपुनर्मरणानां हि सा गतिर्मोक्ष काङ्क्षिणाम्।  
यां प्राप्य कृतकृत्यः स्यादिति मन्येत पण्डितः ॥ १८४.५४ ॥  
  
न दानैर्न तपोभिर्वा न यज्ञैर्नापि विद्यया।  
प्राप्यते गतिरिष्टा या ह्यविमुक्तेतु लभ्यते ॥ १८४.५५ ॥  
  
नानावर्णा विवर्णाश्च चण्डाला ये जुगुप्सिताः।  
किल्बिषैः पूर्णदेहाश्च प्रकृष्टैः पातकैस्तथा ॥ १८४.५६ ॥  
  
भेषजं परमं तेषामविमुक्तं विदुर्बुधाः।  
जात्यन्तरसहस्रेषु ह्यविमुक्ते म्रियेत यः ॥ १८४.५७ ॥  
  
भक्तो विश्वेश्वरे देवे न स भूयोऽभिजायते।  
यत्र चेष्टं हुतं दत्तं तपस्तप्तं कृतं च यत् ॥ १८४.५८ ॥  
  
सर्वमक्षयमेतस्मिन्नविमुक्ते न संशयः।  
कालेनोपरता यान्ति भवे सायुज्यमक्षयम् ॥ १८४.५९ ॥  
  
कृत्वा पापसहस्राणि पश्चात् सन्तापमेत्य वै।  
यो विमुक्ते वियुज्येत स याति परमाङ्गतिम् ॥ १८४.६० ॥  
  
उत्तरं दक्षिणं चापि अयनं न विकल्पयेत्।  
सर्वस्तेषां शुभः कालो ह्यविमुक्ते म्रियन्ति ये ॥ १८४.६१ ॥  
  
न यत्र कालो मीमांस्यो शुभो वा यदि वा शुभः।  
तस्य देवस्य माहात्म्य-स्थानमद्भुत कर्मणः ॥ १८४.६२ ॥  
  
सर्वेषामेव नाथस्य सर्वेषां विभुना स्वयम्।  
श्रुत्वेदं ऋषयः सर्वे स्कन्देन कथितं पुरा  
अविमुक्ताश्रमं पुण्यं भावयेत् करणैः शुभैः ॥ १८४.६३ ॥