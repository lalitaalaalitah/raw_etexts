---
title: २१०

---
सावित्र्युपाख्यानम्।  
मत्स्य उवाच।  
तस्य पाटयतः काष्ठं जज्ञे शिरसि वेदना।  
स वेदनार्तः सङ्गम्य भार्या वचनमब्रवीत् ॥ २१०.१ ॥  
  
आयासेन ममानेन जाता शिरसि वेदना।  
तमश्च प्रविशामीव न च जानामि किञ्चन ॥ २१०.२ ॥  
  
त्वदुत्सङ्गे शिरः कृत्वा स्वप्तुमिच्छामि साम्प्रतम्।  
राजपुत्रीमेवमुक्त्वा तदा सुष्वाप पार्थिवः ॥ २१०.३ ॥  
  
तदुत्सङ्गे शिरः कृत्वा निद्रयाविललोचनः।  
पतिव्रता महाभागा ततः सा राजकन्यका ॥ २१०.४ ॥  
  
ददर्श धर्मराजं तु स्वयं तं देशमागतम्।  
नीलोत्पलदलश्यामं पीताम्बरधरं प्रभुम् ॥ २१०.५ ॥  
  
विद्युल्लतानिबद्धाङ्गं सतोयमिव तोयदम्।  
किरीटेनार्कवर्णेन कुण्डलैश्च विरजितम् ॥ २१०.६ ॥  
  
हारभारर्पितोरस्कं तथाङ्गद विभूषितम्।  
तथानुगम्यमानं च कालेन सह मृत्युना ॥ २१०.७ ॥  
  
स तु सम्प्राप्य तं देशं देहात्सत्यवतस्तदा।  
अङ्गुष्ठमात्रं पुरुषं पाशबद्धं वशङ्गतम् ॥ २१०.८ ॥  
  
आकृष्य दक्षिणामाशां प्रययौ सत्वरं तदा।  
सावित्र्यपि वरारोहा दृष्ट्वा तं गतजीवितम् ॥ २१०.९ ॥  
  
अनुवव्राज गच्छन्तन्धर्मराजमतन्द्रिता।  
कृताञ्जलिरुवाचाथ हृदयेन प्रवेपता ॥ २१०.१० ॥  
  
इमं लोकं मातृभक्त्या पितृभक्त्यातु मध्यमम्।  
गुरुं शुश्रूषया चैव ब्रह्मलोकं समश्नुते ॥ २१०.११ ॥  
  
सर्वे तस्यादृता धर्मा यस्यै ते त्रय आदृताः।  
अनादृतास्तु यस्यैते सर्वास्तस्याफलाः क्रियाः॥ २१०.१२ ॥  
  
यावत्त्रयस्ते जीवेयुस्तावन्नान्यं समाचरेत्।  
तेषां च नित्यं शुश्रूषां कुर्यात् प्रिय हिते रतः ॥ २१०.१३ ॥  
  
तेषामनुपरोधेन पारतन्त्र्यं यदाऽऽचरेत्।  
तत्तन्निवेदयेत्तेभ्यो मनोवचनकर्मभिः।  
त्रिष्वप्येतेषु कृत्यं हि पुरुषस्य समस्यते ॥ २१०.१४ ॥  
  
यम उवाच।  
कृतेन कामेन निवर्त्तयाशु धर्मा न तेभ्योऽपि हि उच्यते च।  
ममोपरोधस्तव चक्लमः स्यात्तथाऽधुना तेन तव ब्रवीमि ॥ २१०.१५ ॥  
  
गुरुपूजरतिर्भक्ता त्वञ्च साध्वी पतिव्रता।  
विनिवर्तस्व धर्मज्ञे! ग्लानिर्भवति तेऽधुना ॥ २१०.१६ ॥  
  
सावित्र्युवाच।  
पतिर्हि दैवतं स्त्रीणां पतिरेव परायणम्।  
अनुगम्यः स्त्रिया साध्व्या पतिः प्राणधनेश्वरः ॥ २१०.१७ ॥  
  
मितन्ददाति हि पिता मितं भ्राता मितं सुतः।  
अमितस्य च दातारं भर्त्तारं का न पूजयेत् ॥ २१०.१८ ॥  
  
नीयते यत्र भर्त्ता मे स्वयं वा यत्र गच्छति।  
मयापि तत्र गन्तव्यं यथाशक्ति सुरोत्तम! ॥ २१०.१९ ॥  
  
पतिमादाय गच्छन्तमनुगन्तुमहं यदा।  
त्वां देव! न हि शक्ष्यामि तदा त्यक्ष्यामि जीवितम् ॥ २१०.२० ॥  
  
मनस्विनी तु या काचित् वैधव्याक्षरदूषिता।  
मुहूर्त्तमपि जीवेत मण्डनार्हा ह्यमण्डिता ॥ २१०.२१ ॥  
  
यम उवाच  
पतिव्रते! महाभागे! परितुष्टोऽस्मि ते शुभे!।  
विना सत्यव्रतः प्राणैर्वरं वरय माचिरम् ॥ २१०.२२ ॥  
  
सावित्र्युवाच।  
विनष्टचक्षुषो राज्यं चक्षुषा सह कारय।  
च्युतराष्ट्रस्य धर्मज्ञ! श्वशुरस्य महात्मनः ॥ २१०.२३ ॥  
  
यम उवाच।  
दूरे पथे गच्छ निवर्त भद्रे! भविष्यतीदं सकलं त्वयोक्तम्।  
ममोपरोधस्तव च क्लमः स्यात्तथाधुना तेन तव ब्रवीमि ॥ २१०.२४ ॥