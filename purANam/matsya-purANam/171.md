---
title: १७१

---
ब्रह्मणस्तपश्चर्य- वर्णनम्।  
मत्स्य उवाच।  
स्थित्वा च तस्मिंस्तुमुले ब्रह्मा ब्रह्मविदाम्वरः।  
ऊर्द्वबाहुर्महातेजास्तपो घोरं समाश्रितः ॥ १७१.१ ॥  
  
प्रज्वलन्निव तेजोभिर्भाभिः स्वाभिस्तमोनुदः।  
बभासे सर्वधर्म्मस्थः सहस्रांशुरिवांशुभिः ॥ १७१.२ ॥  
  
अथान्यद्रूपमास्थाय शम्भुर्नारायणोऽव्ययः।  
आजगाम महातेजा योगाचार्यो महायशाः ॥ १७१.३ ॥  
  
साङ्ख्याचार्यो हि मतिमान् कपिलो ब्राह्मणो वरः।  
उभावपि महात्मानौ स्तुवन्तौ क्षेत्रतत्परौ ॥ १७१.४ ॥  
  
तौ प्राप्तावूचतुस्तत्र ब्रह्माणममितौजसम्।  
परावरविशेषज्ञौ पूजितौ च महर्षिभिः ॥ १७१.५ ॥  
  
ब्रह्मात्मदृढबन्धश्च विशालो जगदास्थितः।  
ग्रामणीः सर्वभूतानां ब्रह्मा त्रैलोक्यपूजितः ॥ १७१.६ ॥  
  
तयोस्तद्वचनं श्रुत्वा विप्रोऽभ्याहृतयोगवित्।  
त्रीनिमान् कृतवान् लोकान्यथेयं ब्रह्मणः श्रुतिः ॥ १७१.७ ॥  
  
पुत्रञ्च सम्भवे चैकं समुत्पादितवानृषिः।  
तस्याग्रे वाग्यतस्तस्थौ ब्रह्माणमजमव्ययम् ॥ १७१.८ ॥  
  
सोत्पन्नमात्रो ब्रह्माणमुक्तवान् मानसः सुतः।  
किं कुर्मस्तवसाहाय्यं ब्रवीतु भगवानृषिः ॥ १७१.९ ॥  
  
ब्रह्मोवाच।  
य एष कपिलो ब्रह्मा नारायणमयस्तथा।  
वदते भवतस्तत्वं तत् कुरुष्व महामते ॥ १७१.१० ॥  
  
ब्रह्मणस्तु तदर्थन्तु तदा भूयः समुत्थितः।  
शुश्रूषुरस्मि युवयोः किं करोमि कृताञ्जलि ॥ १७१.११ ॥  
  
श्रीभगवानुवाच।  
यत् सत्यमक्षरं ब्रह्मन्! अष्टादशविधन्तु तत्।  
यत् सत्यं यदृतं तत्तु परं पदमनुस्मर ॥ १७१.१२ ॥  
  
एतद्वचो निशम्यैव ययौ स विशमुत्तराम्।  
गत्वा च तत्र ब्रह्मत्वमगमत् ज्ञानतेजसा ॥ १७१.१३ ॥  
  
ततो ब्रह्मा भुवन्नाम द्वितीयमसृजत् प्रभुः।  
सङ्कल्पयित्वा मनसा तमेव च महात्मना॥ १७१.१४ ॥  
  
ततः सोऽथ ब्रवीद्वाक्यं किं करोमि पितामह!।  
पितामहसमाज्ञातो ब्रह्माणं समुपस्थितः ॥ १७१.१५ ॥  
  
ब्रह्माभ्यासन्तु कृतवान् भुवश्च पृथिवीं गतः।  
प्राप्तश्च परमं स्थानं स तयोः पार्श्वमागतः ॥ १७१.१६ ॥  
  
तस्मिन्नपि गते पुत्रे तृतीयमसृजत् प्रभुः।  
साङ्ख्यप्रवृत्तिकुशलं भूर्भुवं नामतो विभुम् ॥ १७१.१७ ॥  
  
गोपतित्वं समासाद्य तयोरेवागमद् गतिम्।  
एवं पुत्रास्त्रयोऽप्येते उक्ताः शम्भोर्महात्मनः ॥ १७१.१८ ॥  
  
तान् गृहीत्वा सुतांस्तस्य प्रयातः स्वार्जिताङ्गतिम्।  
नारायणश्च भगवान् कपिलश्च यतीश्वरः ॥ १७१.१९ ॥  
  
यङ्कालन्तौ गतौ मुक्तौ ब्रह्मा तं कालमेव हि।  
ततो घोरतमम्भूयः संश्रितः परमं व्रतम् ॥ १७१.२० ॥  
  
न रेमेऽथ ततो ब्रह्मा प्रभुरेकस्तपश्चरन्।  
शरीरात्तां ततो भार्यां समुत्पादितवान् शुभाम् ॥ १७१.२१ ॥  
  
तपसा तेजसा चैव वर्चसा नियमेन च।  
सदृशीमात्मनो देवीं समर्थां लोकसर्जने ॥ १७१.२२ ॥  
  
ततो जगाद त्रिपदां गायत्रीं वेदपूजिताम्।  
सृजन् प्रजानां पतयः सागरांश्चासृजद्विभिः ॥ १७१.२३ ॥  
  
ततो जगाद त्रिपदां गायत्रीं वेदपूजिताम्।  
अपरांश्चैव चतुरो वेदान् गायत्रि सम्भवान्॥ १७१.२४ ॥  
  
आत्मनः सदृशान् पुत्रानसृजद्वै पितामहः।  
विश्वे प्रजानां पतयो येभ्यो लोका विनिःसृताः ॥ १७१.२५ ॥  
  
विश्वेशं प्रथमं तावन्महातापसमात्मजम्।  
सर्वमन्त्रहितं पुण्यं नाम्ना धर्मं स सृष्टवान् ॥ १७१.२६ ॥  
  
दक्षं मरीचिमत्रिञ्च पुलस्त्यं पुलहं क्रतुम्।  
वसिष्ठं गौतमञ्चैव भृगु अङ्गिरसम्मनुम् ॥ १७१.२७ ॥  
  
अथैवाद्भुतमित्येते ज्ञेयाः पैतामहर्षयः।  
त्रयोदशगुणं धर्ममालभन्त महर्षयः ॥ १७१.२८ ॥  
  
अदितिर्दितिर्दनुः काला अनायुः सिंहिका मुनिः।  
ताम्रा क्रोधाथ सुरसा विनता कद्रुरेवच ॥ १७१.२९ ॥  
  
दक्षस्यापत्यमेता वै कन्या द्वादश पार्थिव!।  
मरीचेः कश्यपः पुत्रस्तपसा निर्मितः किल ॥ १७१.३० ॥  
  
तस्मै कन्या द्वादशान्या दक्षस्ताः प्रददौ तदा।  
नक्षत्राणि च सोमाय तदा वै तत्तवानृषिः ॥ १७१.३१ ॥  
  
रोहिण्यादीनि सर्वाणि पुण्यानि रविनन्दन!।  
लक्ष्मी मरुत्वती साध्या विश्वेशा च मता शुभा ॥ १७१.३२ ॥  
  
देवी सरस्वती चैव ब्रह्मणा निर्मिताः पुराः।  
एताः पञ्च वरिष्ठा वै सुरश्रेष्ठाय पार्थिव!॥ १७१.३३ ॥  
  
दत्ता भद्राय धर्माय ब्रह्मणा विश्वकर्मणा।  
या रूपार्द्धवती पत्नी ब्रह्मणः कामरूपिणी ॥ १७१.३४ ॥  
  
सुरभिः सा हिता भूत्वा ब्रह्माणं समुपस्तिता।  
ततस्तामगमद् ब्रह्मा मैथुनं लोकपूजितः ॥ १७१.३५ ॥  
  
लोकसर्जनहेतुज्ञो गवामर्थाय सत्तमः।  
जज्ञिरे च सुतास्तस्यां विपुला धूमसन्निभाः ॥ १७१.३६ ॥  
  
नक्तसन्ध्याभ्रसङ्काशाः प्रादहंस्तिग्मतेजसः।  
ते रुदन्तो द्रवन्तश्च गर्हयन्तः पितामहम् ॥ १७१.३७ ॥  
  
रोदनाद् द्रवणाच्चैव रुद्रा इति ततः स्मृताः।  
निर्ऋतिश्चैव शम्भुर्वै तृतीयश्चापराजितः ॥ १७१.३८ ॥  
  
मृगव्याधः कपर्दी च दहनोऽथ खरश्च वै।  
अहिर्बुध्न्यश्च भगवान् कपाली चापि पिङ्गलः ॥ १७१.३९ ॥  
  
सेनानीश्च महातेजा रुद्रास्त्वेकादश स्मृताः।  
तस्यामेव सुरभ्याञ्च गावो यज्ञेश्वराश्च वै ॥ १७१.४० ॥  
  
प्रकृष्टाश्च तथा मायाः सुरभ्याः पशवोऽक्षराः।  
अजाश्चैव तु हंसाश्च तथैवामृतमुत्तमम् ॥ १७१.४१ ॥  
  
ओषध्यः प्रवरायाश्च सुरभ्यास्ताः समुत्थिताः।  
धर्माल्लक्ष्मीस्तथा कामं साध्या साध्यान् व्यजायत ॥ १७१.४२ ॥  
  
भवञ्च प्रभवञ्चैव हीशञ्चासुरहं तथा।  
अरुण्यं चारुणिञ्चैव विश्वावसु बलध्रुवौ ॥ १७१.४३ ॥  
  
हविष्यञ्च वितानञ्च विधानशमितावपि।  
वत्सरञ्चैव भूतिञ्च सर्वासुर निषूदनम् ॥ १७१.४४ ॥  
  
सुपर्वाणं बृहत्कान्तिः साध्या लोकनमस्कृता।  
तमेवानुगता देवो जनयामास वै सुरान् ॥ १७१.४५ ॥  
  
वरं वै प्रथमन्देवं द्वितीयं ध्रुवमव्ययम्।  
विश्वावसुं तृतीयञ्च चतुर्थं सोममीश्वरम् ॥ १७१.४६ ॥  
  
ततोऽनुरूपमायञ्च यमस्तस्मादनन्तरम्।  
सप्तमञ्च तथा वायुमष्टमन्निर्ऋतिं वसुम् ॥ १७१.४७ ॥  
  
धर्मस्यापत्यमेतद्वै सुदेव्यां समजायत।  
विश्वेदेवाश्च विश्वायां धर्माज्जाता इति श्रुतिः ॥ १७१.४८ ॥  
  
दक्षश्चैव महाबाहुः पुष्करस्वन एव च।  
चाक्षुषस्तु मनुश्चैव तथा मधुमहोरगौ ॥ १७१.४९ ॥  
  
विश्वन्तश्च वसुर्बाल्ला विस्कम्भश्च महायशाः।  
गरुडश्चातिसत्वौजा भास्कर प्रतिमद्युतिः ॥ १७१.५० ॥  
  
विश्वान् देवान् देवमाता विश्वेशाजनयत् सुतान्।  
मरुत्वती मरुत्वमो देवानजनयत् सुतान् ॥ १७१.५१ ॥  
  
अग्निं चक्षूरविर्ज्योतिः सावित्रं मित्रमेव च।  
अमरं शरवृष्टिञ्च सुकर्षञ्च महाभुजम्॥ १७१.५२ ॥  
  
विराजञ्चैव वाचञ्च विश्वावसुमतिं तथा।  
अश्वमित्रं चित्ररश्मिन्तथा निषधनं नृप! ॥ १७१.५३ ॥  
  
हूयन्तं वाडवञ्चैव चारित्रं मन्दपन्नगम्।  
बृहन्तं वै बृहद्रूपं तथा वै पूतनानुगम् ॥ १७१.५४ ॥  
  
मरुत्वती पुरा जज्ञे एतान्वै मरुताङ्गणान्।  
अदितिः कश्यपाज्जज्ञे आदित्यान् द्वादशैव हि ॥ १७१.५५ ॥  
  
इन्द्रो विष्णुर्भगस्त्वष्टा वरुणो ह्यर्यमा रविः।  
पूषा मित्रश्च धनदो धाता पर्जन्य एव च ॥ १७१.५६ ॥  
  
इत्येते द्वादशादित्या वरिष्ठास्त्रि दिवौकसः।  
आदित्यस्य सरस्वत्यां जज्ञाते द्वौ सुतौ वरौ ॥ १७१.५७ ॥  
  
तपःश्रेष्ठौ गुणिश्रेष्ठौ त्रिदिवस्यापि सम्मतौ।  
दनुस्तु दानवान् जज्ञे दितिर्दैत्यान् व्यजायत ॥ १७१.५८ ॥  
  
काला तु वै कालकेयानसुरान् राक्षसांस्तु वै।  
अनायुषायास्तनया व्याधयः सुमहाबलाः ॥ १७१.५९ ॥  
  
सिंहिका ग्रहमाता वै गन्धर्व जननी मुनिः।  
ताम्रा त्वप्सरसां माता पुण्यानां भारतोद्भव! ॥ १७१.६० ॥  
  
क्रोधायाः सर्वभूतानि पिशाचाश्चैव पार्थिव!।  
व्जज्ञे यक्षगणांश्चैव राक्षसांश्च विशाम्पते! ॥ १७१.६१ ॥  
  
चतुष्पदानि सत्वानि तथा गावस्तु सौरसाः।  
सुपर्णान् पक्षिणश्चैव विनता चाप्यजायत ॥ १७१.६२ ॥  
  
महीधरान् सर्वनागान् देवी कद्रूः व्यजायत।  
एवं वृद्धिं समगमन् विश्वे लोकाः परन्तप! ॥ १७१.६३ ॥  
  
तदा वै पौष्करो राजन्! प्रादुर्भावो महात्मनः।  
प्रादुर्भावः पौष्करोस्ते मया द्वैपायनेरितः ॥ १७१.६४ ॥  
  
पुराणः पुरुषश्चैव मया विष्णुर्हरिः प्रभुः।  
कथितस्तेऽनु पूर्वेण संस्तुतः परमर्षिभिः ॥ १७१.६५ ॥  
  
यश्चेदमग्रयं श्रृणुयात् पुराणं सदा नरः पर्वसु गौरवेण।  
अवाप्य लोकान् स हि वीतरागः परत्र च स्वर्गफलानि भुङ्क्ते ॥ १७१.६६ ॥  
  
चक्षुषा मनसा वाचा कर्म्मणा च चतुर्विधम्।  
प्रसादयति यः कृष्णं तं कृष्णोऽनु प्रसीदति ॥ १७१.६७ ॥  
  
राजा च लभते राज्यमधनश्चोत्तमन्धनम्।  
क्षीणायुर्लभते चायुः पुत्रकामः सुतन्तथा ॥ १७१.६८ ॥  
  
यज्ञा वेदास्तथा कामास्तपांसि विविधानि च।  
प्राप्नोति विविधं पुण्यं विष्णुभक्तो धनानि च ॥ १७१.६९ ॥  
  
यद्यत् कामयते किञ्चित् तत्तल्लोकेश्वराद् भवेत्।  
सर्वं विहाय य इमं पठेत् पौष्करकं हरेः ॥ १७१.७० ॥  
  
प्रादुर्भावं नृपश्रेष्ठ! न तस्य ह्यशुभं भवेत्।  
एष पौष्करको नाम प्रादुर्भावो महात्मनः ॥  
कीर्तितस्ते महाभाग! व्यास श्रुति निदर्शनात् ॥ १७१.७१ ॥