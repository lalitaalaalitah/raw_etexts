---
title: २४७

---
वराहावतारविषयेऽर्जुनप्रश्नः।  
अर्जुन उवाच।  
प्रादुर्भावान् पुराणेषु विष्णोरमिततेजसः।  
सतां कथयतां विप्र वाराह इति नः श्रुतम् ॥ २४७.१ ॥  
  
न जाने तस्य चरितं न विधिं न च विस्तरम्।  
न कर्मगुणसंस्थानं न चाप्यन्तं मनीषिणः ॥ २४७.२ ॥  
  
किमात्मको वराहोऽसौ किं मूर्त्तिः कस्य देवता।  
किं प्रमाणः किं प्रभावः किं वा तेन पुरा कृतम् ॥ २४७.३ ॥  
  
एतन्मे शंस तत्वेन वाराहं श्रुतिविस्तरम्।  
यथार्हञ्च समेतानां द्विजातीनां विशेषतः ॥ २४७.४ ॥  
  
शैनक उवाच।  
एतत्ते कथयिष्यामि पुराणं ब्रह्मसम्मितम्।  
महावराहचरितं कृष्णस्याद्भुतकर्मणः ॥ २४७.५ ॥  
  
यथा नारायणो राजन्! वाराहं वपुरास्थितः।  
दंष्ट्रया गां समुद्रस्थामुज्जहारारिमर्दनः ॥ २४७.६ ॥  
  
छन्दोगीर्भिरुदाराभिः श्रुतिभिः समलङ्कृतः।  
मनः प्रसन्नतां कृत्वा निबोध विजयाधुना ॥ २४७.७ ॥  
  
इदं पुराणं परमं पुण्यं वेदैश्च सम्मितम्।  
नाना श्रुतिसमायुक्तं नास्तिकाय न कीर्त्तयेत् ॥ २४७.८ ॥  
  
पुराणं वेदमखिलं साङ्ख्यं योगञ्च वेद यः।  
कार्त्स्न्येन विधिना प्रोक्तं सौख्यार्थं वै वदिष्यति ॥ २४७.९ ॥  
  
विश्वेदेवास्तथा साध्या रुद्रादित्यास्तथाश्विनौ।  
प्रजानां पतयश्चैव सप्त चैव महर्षयः॥ २४७.१० ॥  
  
मनः सङ्कल्पजाश्चैव पूर्वजा ऋषयस्तथा।  
वसवो मरुतश्चैव गन्धर्व्वा यक्षराक्षसाः ॥ २४७.११ ॥  
  
दैत्याः पिशाचाः नागाश्च भूतानि विविधानि च।  
ब्राह्मणाः क्षत्रियाः वैश्याः शूद्राः म्लेच्छाश्च ये भुवि ॥ २४७.१२ ॥  
  
चतुष्पादानि सर्व्वाणि तिर्य्यग्योनिशतानि च।  
जङ्गमानि च सत्वानि यच्चान्यज्जीवसञ्ज्ञितम् ॥ २४७.१३ ॥  
  
पूर्णे युगसहस्रे तु ब्राह्मोऽहनि तथागते।  
निर्व्वाणे सर्वभूतानां सर्वोत्पातसमुद्भवे ॥ २४७.१४ ॥  
  
हिरण्यरेतास्त्रिशिखस्ततो भूत्वा वृषाकपिः।  
शिखाभिर्विधमंल्लोकानशोषयत वह्निना ॥ २४७.१५ ॥  
  
दह्यमानास्ततस्तस्य तेजोराशिभिरुद्गतैः।  
विवर्णवर्णा दग्धाङ्गा हतार्चिष्मद्भिराननैः ॥ २४७.१६ ॥  
  
साङ्गोपनिषदो वेदा इतिहासपुरोगमाः।  
सर्वविद्याः क्रियाश्चैव सर्वधर्मपरायणाः ॥ २४७.१७ ॥  
  
ब्रह्माणमग्रतः कृत्वा प्रभवं विश्वतोमुखम्।  
सर्वदेवगणाश्चैव त्रयस्त्रिंशत्तु कोटयः ॥ २४७.१८ ॥  
  
तस्मिन्नहनि सम्प्राप्ते तं हंसं महदक्षरम्।  
प्रविशन्ति महात्मानं हरिं नारायणं प्रभुम् ॥ २४७.१९ ॥  
  
तेषां भूयः प्रवृत्तानां निधनोत्पत्तिरुच्यते।  
यथा सूर्यस्य सततमुदयास्तमने इह ॥ २४७.२० ॥  
  
पूर्णे युगसहस्रान्ते सर्वे निःशेष उच्यते।  
यस्मिन् जीवकृतं सर्वे निःशेषं समतिष्ठत ॥ २४७.२१ ॥  
  
संहृत्य लोकानखिलान् सदेवासुरमानुषान्।  
कृत्वा सुसंस्थां भगवानास्त एक जगद्गुरुः ॥ २४७.२२ ॥  
  
स स्रष्टा सर्वभूतानां कल्पान्तेषु पुनः पुनः।  
अव्ययः शाश्वतो देवो यस्य सर्वमिदं जगत् ॥ २४७.२३ ॥  
  
नष्टार्ककिरणो लोके चन्द्रग्रहविवर्जिते।  
त्यक्तधूमाग्निपवने क्षीणयज्ञवषट्क्रिये ॥ २४७.२४ ॥  
  
अपक्षिगणसम्पाते सर्वप्राणिहरे पथि।  
अमर्यादाकुले रौद्रे सर्वतस्तमसावृते ॥ २४७.२५ ॥  
  
अदृश्ये सर्वलोकेऽस्मिन्नभावे सर्वकर्मणाम्।  
प्रशान्ते सर्वसम्पाते नष्टे वैरपरिग्रहे ॥ २४७.२६ ॥  
  
गते स्वभावसंस्थाने लोके नारायणात्मके।  
परमेष्ठी हृषीकेशः शयनायोपचक्रमे ॥ २४७.२७ ॥  
  
पीतवासा लोहिताक्षः कृष्णो जीमूतन्निभः।  
शिखा-सहस्र-विकच जटाभारं समुद्वहन् ॥ २४७.२८ ॥  
  
श्रीवत्सलक्षणधरं रक्तचन्दनभूषितम्।  
वक्षो बिभ्रन्महाबाहुः स विष्णुरिव तोयदः ॥ २४७.२९ ॥  
  
पुण्डरीकसहस्रेण स्रगस्य शुशुभे शुभा।  
पत्नी चास्य स्वयं लक्ष्मीर्देहमावृत्य तिष्ठति ॥ २४७.३० ॥  
  
ततः स्वपिति शान्तात्मा सर्वलोके शुभावहः।  
किमप्यमितयोगात्मा निद्रा योगमुपागतः ॥ २४७.३१ ॥  
  
ततो युगसहस्रे तु पूर्णे स पुरुषोत्तमः।  
स्वयमेव विभुर्भूत्वा बुध्यते विबुधाधिपः ॥ २४७.३२ ॥  
  
ततश्चिन्तयते भूयः सृष्टिं लोकस्य लोककृत्।  
नरान् देवगणांश्चैव पारमेष्ठ्येन कर्मणा ॥ २४७.३३ ॥  
  
ततः सञ्चिन्तयन् कार्यं देवेषु समितिञ्जयः।  
सम्भवं सर्वलोकस्य विदधाति सतां गतिः ॥ २४७.३४ ॥  
  
कर्ता चैव विकर्ता च संहर्ता वै प्रजापतिः।  
नारायणं परं सत्यं नारायणः परं पदम् ॥ २४७.३५ ॥  
  
नारायणः परो यज्ञो नारायणः परा गतिः।  
स स्वयम्भूरिति ज्ञेयः स स्रष्टा भुवनाधिपः ॥ २४७.३६ ॥  
  
स सर्वमिति विज्ञेयो ह्येष यज्ञः प्रजापतिः।  
यद्वेदितव्यस्त्रिदशैस्तदेष परिकीर्त्यते ॥ २४७.३७ ॥  
  
यत्तु वेद्यं भगवतो देवा अपि न तद्विदुः।  
प्रजानां पतयः सर्वे ऋषयश्च सहामरैः ॥ २४७.३८ ॥  
  
नास्यान्तमधिगच्छन्ति विचिन्वन्त इति श्रुतिः।  
यदस्य परमं रूपं न तत्पश्यन्ति देवताः ॥ २४७.३९ ॥  
  
प्रादुर्भावे तु यद्रूपन्तदर्चन्ति दिवौकसः।  
दर्शितं यदि तेनैव तदवेक्ष्यन्ति देवताः ॥ २४७.४० ॥  
  
यन्न दर्शितवानेष कस्तदन्वेष्टुमीहते।  
ग्राम्याणां सर्वभूतानामग्निमारुतयोर्गतिः ॥ २४७.४१ ॥  
  
तेजसस्तपसश्चैव निधानममृतस्य च।  
चतुराश्रमधर्मेशः चातुर्होत्र फलाशनः ॥ २४७.४२ ॥  
  
चतुःसागरपर्यन्तः चतुर्युग निवर्तकः।  
तदेष संहृत्य जगत्कृत्वा गर्भस्थमात्मनः ॥  
मुमोचाण्डं महायोगी धृतं वर्षसहस्रकम् ॥ २४७.४३ ॥  
  
सुरासुरद्विजभुजगाप्सरोगणैः द्रुमौषधिक्षितिधरयक्षगुह्यकैः ।  
प्रजापतिः श्रुतिभिरसङ्कुलं तदा स वै सृजज्जगदिदमात्मना प्रभुः ॥ २४७.४४ ॥