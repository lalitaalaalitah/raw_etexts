---
title: १४९

---
तारकोपाख्याने देवदानवयुद्धवर्णनम्।  
  
सूत उवाच।  
सुरासुराणां सम्मर्दस्तस्मिन्नत्यन्तदारुणे।  
तुमुलोऽतिमहानासीत् सेनयोरुभयोरपि ॥ १४९.१  
  
गर्जतां देवदैत्यानां शङ्खभेरीरवेण च।  
तुर्याणाञ्चैव निर्घोषैर्मातङ्गानाञ्च बृंहितैः ॥ १४९.२  
  
ह्रेषतां हयवृन्दानां रथनेमिस्वनेन च।  
ज्याघोषेण च शूराणान् तुमुलोऽतिमहानभूत् ॥ १४९.३  
  
समासाद्योभये सेने परस्पर जयैषिणाम्।  
रोषेणातिपरीतानान् त्यक्त जीवित चेतसाम् ॥ १४९.४  
  
समासाद्य तु तेऽन्योन्यं प्रक्रमेण विलोमतः।  
रथेनासक्त पादातो रथेन चतुरङ्गमः ॥ १४९.५  
  
हस्ती पादाति संयुक्तो रथिना च क्वचिद्रथी।  
मातङ्गेनापरो हस्ती तुरङ्गैर्बहुभिर्गजः ॥ १४९.६  
  
पदातिरेको बहुभिर्गजैर्मत्तैश्च युज्यते।  
ततः प्रासाशनि गदा भिन्दि पालपरश्वधैः ॥ १४९.७  
  
शक्तिभिः पट्टिशैः शूलैर्मुद्गरैः कडपैर्गडैः।  
चक्रैश्च शङ्कुभिश्चैव तोमरैरङ्कुशैः स्थितैः ॥ १४९.८  
  
कर्णिकालीकनारा च वत्सदन्तार्द्धचन्द्रकैः।  
भल्लैश्च शतपत्रैश्च शुकतुण्डैश्च निर्म्मलैः ॥ १४९.९  
  
वृष्टिरत्यद्भुताकारा गगने समदृश्यत।  
सम्प्रच्छाद्य दिशः सर्वास्तमोमयमिवाकरोत्॥ १४९.१०  
  
न प्राज्ञायत तेऽन्योऽन्यं तस्मिंस्तमसि सङ्कुले।  
अलक्ष्यं विसृजन्तस्ते हेतिसङ्घातमुद्धतम्॥ १४९.११  
  
पतितं सेनयोर्मध्ये निरीक्षन्ते परस्परम्।  
ततो ध्वजैर्भुजैश्छत्रैः शिरोभिश्च सकुण्डलैः। १४९.१२  
  
गजैस्तुरङ्गैः पादातैः पतद्भिः पतितैरपि।  
आकाशसरसोभ्रष्टैः पङ्कजैरिव भूस्तृता ॥ १४९.१३  
  
भग्नदन्ता भिन्नकुम्भा श्छिन्नदीर्घमहाकराः।  
गजाः शैलनिभाः पेतुर्धरण्यां रुधिरस्रवाः १४९.१४  
  
भग्नेषा दण्डचक्राक्षा रथाश्च शकलीकृता।  
पेतुः शकलतां यातास्तुरङ्गाश्च सहस्रशः॥ १४९.१५  
  
ततोऽसृक् ह्रददुस्तारा पृथिवी समजायत।  
नद्यश्च रुधिरावर्ता हर्षदाः पिशिताशिनाम् १४९.१६  
  
वेताला क्रीडमभवत् तत् सङ्कुलरणाजिरम् ॥ १४९.१७