---
title: २९०

---
कल्पानां कीर्त्तनम्।  
  
मनुरुवाच।  
कल्पमानं त्वया प्रोक्तं मन्वन्तरयुगेषु च।  
इदानीं कल्पनामानि समासात् कथयाच्युत! ॥ २९०.१  
  
मत्स्य उवाच।  
कल्पानां कीर्तनं वक्ष्ये महापातकनाशनम्।  
यस्यानुकीर्तनादेव वेदपुण्येन युज्यते ॥ २९०.२  
  
प्रथमं श्वेतकल्पस्तु द्वितीयो नीललोहितः।  
वामदेवस्तृतीयस्तु ततोराथन्तरोऽपरः ॥ २९०.३  
  
रौरवः पञ्चमः प्रोक्तः षष्ठो देव इति स्मृतः।  
सप्तमोऽथ बृहत्कल्पः कन्दर्पोऽष्टम उच्यते ॥ २९०.४  
  
सद्योऽथ नवमः प्रोक्तः ईशानो दशमः स्मृतः।  
तम एकादशः प्रोक्तः तथा सारस्वतः परः ॥ २९०.५  
  
त्रयोदश उदानस्तु गारुडोऽथ चतुर्दशः।  
कौर्मः पञ्चदशः प्रोक्तः पौर्णमास्यामजायत ॥ २९०.६  
  
षोडशो नारसिंहस्तु समानस्तु ततोऽपरः।  
आग्नेयोऽष्टादशः प्रोक्तः सोमकल्पस्तथापरः ॥ २९०.७  
  
मानवो विंशतिः प्रोक्तस्तत् पुमानिति चापरः।  
वैकुण्ठश्चापरस्तद्वल्लक्ष्मीकल्पस्तथापरः ॥ २९०.८  
  
चतुर्विंशतिमः प्रोक्तः सावित्री कल्पसञ्ज्ञकः।  
पञ्चविंशस्ततो घोरो वाराहस्तु ततोऽपरः ॥ २९०.९  
  
सप्तविंशोऽथ वैराजो गौरि कल्पस्तथापरः।  
माहेश्वरस्तु स प्रोक्त स्त्रिपुरो यत्र घातितः ॥ २९०.१०  
  
पितृकल्पस्तथान्ते तु या कुहूर्ब्रह्मणः परा।  
इत्येवं ब्रह्मणो मासः सर्वपातकनाशनः ॥ २९०.११  
  
आदावेव हि माहात्म्यं यस्मिन्यस्य विधीयते।  
तस्य कल्पस्य तन्नाम विहितं ब्रह्मणा पुरा ॥ २९०.१२  
  
सङ्कीर्णास्तामसाश्चैव राजसाः सात्विकास्तथा।  
रजस्तमो मयास्तद्वदेते त्रिंशदुदाहृताः ॥ २९०.१३  
  
सङ्कीर्णेषु सरस्वत्याः पितृणां व्युष्टिरुच्यते।  
अग्नेः शिवस्य माहात्म्यं तामसेषु दिवाकरे ॥ २९०.१४  
  
राजसेषु च माहात्म्यमधिकं ब्रह्मणः स्मृतम्।  
यस्मिन् कल्पे तु यत् प्रोक्तं पुराणं ब्रह्मणा पुरा ॥ २९०.१५  
  
तस्य तस्य तु माहात्म्यं तत्स्वरूपेण वर्ण्यते।  
सात्विकेष्वधिकं तद्वद्विष्णोर्माहात्म्यमुत्तमम् ॥ २९०.१६  
  
तथैव योगसंसिद्धा गमिष्यन्ति परां गतिम्।  
ब्राह्मं पाद्ममिमं यस्तु पठेत् पर्वणि पर्वणि ॥ २९०.१७  
  
तस्य धर्मे मतिर्ब्रह्म करोति विपुलां श्रियम्।  
यस्तु दद्यादिमान् कृत्वा हैमान् पर्वणि पर्वणि ॥ २९०.१८  
  
ब्रह्मविष्णुपुरे वासं मुनिभिः पूज्यते दिवि।  
सर्वपापक्षयकरं कल्पदानं यतो भवेत् ॥ २९०.१९  
  
मुनिरूपांस्ततः कृत्वा दद्यात् कल्पान् विचक्षणः।  
पुराणसंहिता चेयं तव भूप! मयोदिता ॥ २९०.२०  
  
सर्वपापहरा नित्यमारोग्य श्रीफलप्रदा।  
ब्रह्मसंवत्सरशतादेकाहं शैवमुच्यते ॥ २९०.२१  
  
शिववर्षशतादेकं निमेषं वैष्णवं विदुः।  
यदा सविष्णुर्जागर्ति तदेदं चेष्टते जगत् ॥ २९०.२२  
  
यदा स्वपिति शान्तात्मा तदा सर्वं निमीलति।  
इत्युक्त्वा देवदेवेशो मत्स्यरूपी जनार्दनः ॥ २९०.२३  
  
पश्यतां सर्वभूतानां तत्रैवान्तरधीयत।  
वैवस्वतो हि भगवान् विसृज्य विविधाः प्रजाः ॥ २९०.२४  
  
स्वान्तरं पालयामास मार्तण्डकुलवर्द्धनः।  
यस्य मन्वन्तरञ्चैतदधुना चानुवर्तते ॥ २९०.२५  
  
पुण्यं पवित्रमेतद्वः कथितं मत्स्य भाषितम्।  
पुराणं सर्वशास्राणां यदेतन्मूर्ध्नि संस्थितम्॥ २९०.२६