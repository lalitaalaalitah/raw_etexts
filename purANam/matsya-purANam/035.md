---
title: ०३५

---
ययात्युपाख्यानम्।  
  
शौनक उवाच।  
एवं स नाहुषो राजा ययातिः पुत्रमीप्सितम्।  
राज्येऽभिषिच्य मुदितो वानप्रस्थोऽभवन्मुनिः॥ ३५.१ ॥  
  
उषित्वा वनवासं स ब्राह्मणैः सह संश्रितः।  
फलमूलाशनोदान्तो यथा स्वर्गमितो गतः॥ ३५.२ ॥  
  
स गतः स्वर्गवासन्तु न्यवसन् मुदितः सुखी।  
कालस्य नातिमहतः पुनः शक्रेण पातितः॥ ३५.३ ॥  
  
विवशः प्रच्युतः स्वर्गादप्राप्तो मेदिनी तलम्।  
स्थितश्चासीदन्तरीक्षे स तदेति श्रुतं मया॥ ३५.४ ॥  
  
तत एव पुनश्चापि गतः स्वर्गमिति श्रुतिः।  
राज्ञा वसुमता सार्द्धमष्टकेन च वीर्य्यवान्॥  
प्रतर्दनेन शिबिना समेत्य किल संसदि॥ ३५.५ ॥  
  
शतानीक उवाच।  
कर्मणा केन स दिवं पुनः प्राप्तो महीपतिः।  
कथमिन्द्रेण भगवन्! पातितो मेदिनीतले॥ ३५.६ ॥  
  
सर्वमेदशेषेण श्रोतुमिच्छामि तत्वतः।  
कथ्यमानं त्वया विप्र! देवर्षिगणसन्निधौ॥ ३५.७ ॥  
  
देवराजसमोह्यासीद्ययातिः पृथिवीपतिः।  
वर्द्धनः कुरुवंशस्य विभावसुसमद्युतिः॥ ३५.८ ॥  
  
तस्य विस्तीर्ण यशसः सत्यकीर्तेर्महात्मनः।  
श्रोतुमिच्छामि देवेश! दिवि चेह च सर्वशः॥ ३५.९ ॥  
  
शौनक उवाच।  
हन्त ते कथयिष्यामि ययातेरुत्तमां कथाम्।  
दिवि चेह च पुण्यार्थां सर्वपापप्रणाशिनीम्॥ ३५.१० ॥  
  
ययाति र्नाहुषो राजा पूर्वं पुत्रं कनीयसम्।  
राज्येऽभिषिच्य मुदितः प्रवव्राज वनं तदा॥ ३५.११ ॥  
  
अन्तेषु स विनिक्षिप्य पुत्रान् यदु पुरोगमान्।  
फलमूलाशनो राजा वनेऽसौ न्यवसच्चिरम्॥ ३५.१२ ॥  
  
स जितात्मा जितक्रोध स्तर्पयन् पितृदेवताः।  
अग्नींश्च विधिवज्जुह्वन् वानप्रस्थ विधानतः॥ ३५.१३ ॥  
  
अतिथीन् पूजयन्नित्यं वन्येन हविषा विभुः।  
शिलोञ्छवृत्तिमास्थाय शेषान्न कृतभोजनः॥ ३५.१४ ॥  
  
पूर्णं सहस्रं वर्षाणामेवं वृत्तिरभून्नृपः।  
अम्बुभक्षः स चाब्दास्त्रीनासीन्नियतवाङ्मनाः॥ ३५.१५ ॥  
  
ततस्तु वायुभक्षोऽभूत्सम्वत्सरमतन्द्रितः।  
पञ्चाग्निमध्ये च तपस्तेपे सम्वत्सरं पुनः॥ ३५.१६ ॥  
  
एक पादस्थितश्चासीत् षण्मासाननिलाशनः।  
पुण्यकीर्तिस्ततः स्वर्गं जगामावृत्यरोदसी॥ ३५.१७ ॥