---
title: ०४२

---
ययात्यष्टकसम्वादकथनम्।  
  
वसुमानुवाच।  
पृच्छाम्यहं वसुमानौषदश्विर्यद्यस्ति लोको दिवि मह्यं नरेन्द्र!।  
यद्यन्तरिक्षे प्रथितो महात्मन् क्षेत्रज्ञं त्वां तस्य धर्मस्य मन्ये॥ ४२.१ ॥  
  
ययातिरुवाच।  
यदन्तरिक्षं पृथिवी दिशश्च यत्तेजसा तपते भानुमांश्च।  
लोकास्तावन्तो दिवि संस्थिता वै ते त्वां भवन्तं प्रतिपालयन्ति॥ ४२.२ ॥  
  
वसुमानुवाच।  
तांस्ते ददामि पतमाप्रपातं ये मे लोकास्तव ते वै भवन्तु।  
क्रीणीष्वैनां स्तृणकेनापि राजन् प्रतिग्रहस्ते यदि सम्यक् प्रदुष्टः॥ ४२.३ ॥  
  
ययातिरुवाच।  
न मिथ्याहं विक्रियं वै स्मरामि मया कृतं शिशुभावेऽपि राजन्।  
कुर्य्याञ्चैवाकृतपूर्वमन्यैर्विवित्समानो वसुमन्न साधु॥ ४२.४ ॥  
  
वसुमानुवाच।  
तांस्त्वं लोकान् प्रतिपद्यस्व राजन्! मया दत्तान् यदि नेष्टः क्रयस्ते।  
नाहन्तान् वै प्रतिगन्ता नरेद्र सर्वे लोकास्तावका वै भवन्तु। ४२.५ ॥  
  
शिबिरुवाच।  
पृच्छामि त्वां शिबिरौशीनरोऽहं ममापि लोका यदि सन्ति तात!  
यद्यन्तरिक्षे यदि वा दिवि श्रिताः क्षेत्रक्षं त्वां तस्य धर्मस्य मन्ये॥ ४२.६ ॥  
  
ययातिरुवाच।  
न त्वं वाचा हृदयेनापि राजन्! परीप्समानो मावमंस्था नरेन्द्र।  
तेनानन्ता दिवि लोकाः स्थिता वै विद्युद्रूपाः स्वनवन्तो महान्तः॥ ४२.७ ॥  
  
शिबिरुवाच।  
तांस्त्वं लोकान् प्रतिपद्यस्व राजन् मया दत्तान् यदि नेष्टः क्रयस्ते।  
न चाह तान् प्रतिपद्य दत्त्वा यत्र त्वं तात गन्तासि लोके॥ ४२.८ ॥  
  
ययातिरुवाच।  
यथा त्वमिन्द्रप्रतिमप्रभावस्ते चाप्यनन्ता नरदेवलोकाः।  
तथाद्य लोके न रमेऽन्यदत्ते तस्माच्छिवेनाभिनन्दामि वाचम्॥ ४२.९ ॥  
  
अष्टक उवाच।  
न चेदेकैकशो राजन्! लोकान्नः प्रतिनन्दसि।  
सर्वे प्रदाय तान् लोकान् गन्तारो नरकं वयम्॥ ४२.१० ॥  
  
ययातिरुवाच।  
यदर्हास्तद्वदध्वं वः सन्तः सत्यादि दर्शिनः।  
अहन्तु नाभिगृह्णामि यत्कृतं न मया पुरा॥ ४२.११ ॥  
  
अलिप्समानस्य तु मे यदुक्तं न तत्तथास्तीह नरेन्द्रसिंह!।  
अस्य प्रदानस्य यदेव युक्तं तस्यैव चानन्तफलं भविष्यम्॥ ४२.१२ ॥  
  
अष्टक उवाच।  
कस्यैते प्रतिदृश्यन्ते रथाः पञ्च हिरण्मयाः।  
उच्चैः सन्तः प्रकाशन्ते ज्वलन्तोऽग्नि शिखा इव॥ ४२.१३ ॥  
  
ययातिरुवाच।  
भवतां मम चैवैते रथा भान्ति हिरण्मयाः।  
आरुह्यैतेषु गन्तव्यं भवद्भिश्च मया सह॥ ४२.१४ ॥  
  
आतिष्ठस्व रथं राजन् विक्रमस्य विहायसा।  
वयमप्यनुयास्यामो यदाकालो भविष्यति॥ ४२.१५ ॥  
  
ययातिरुवाच।  
सर्वैरिदानीं गन्तव्यं सह स्वर्गो जितो यतः।  
एष वो विरजाः पन्था दृश्यते देवसद्मगः॥ ४२.१६ ॥  
  
शौनक उवाच।  
तेऽभिरुह्य रथं सर्वे प्रयाता नृपते नृपाः।  
आक्रमन्तो दिवं भान्ति धर्मेणावृत्य रोदसी॥ ४२.१७ ॥  
  
अष्टक उवाच।  
अहं मन्ये पूर्वमेकोऽभिगन्ता सखा चेन्द्रः सर्वधा मे महात्मा।  
कस्मादेवं शिबिरौशीनरोऽयमेकोऽत्ययात् सर्ववेगेन वाहान्॥ ४२.१८ ॥  
  
ययातिरुवाच।  
अददाद्देवयानाय यावद्वित्तमनिन्दितः।  
उशीनरस्य पुत्रोऽयं तस्मात् श्रेष्ठो हि वः शिबिः॥ ४२.१९ ॥  
  
दानं शौचं सत्यमथो ह्यहिंसा ह्रीः श्रीस्तितिक्षा समता नृशंस्यम्।  
राज्यन्त्येतान्यथ सर्वाणि राज्ञि शिवौ स्थितान्यप्रतिमे सुबुद्ध्या॥  
एवं वृत्तं ह्री निषेवो बिभर्ति तस्माच्छिबिरभिगन्ता रथेन॥ ४२.२० ॥  
  
शौनक उवाच।  
अथाष्टकः पुनरेवान्वपृच्छन् मातामहं कौतुकादिन्द्रकल्पम्।  
पृच्छामि त्वां नृपते ब्रूहि सत्यं कुतश्च कश्चासि कथं त्वमागाः॥  
कृतं त्वया यद्धि न तस्य कर्ता लोके त्वदन्यो ब्राह्मणः क्षत्रियो वा॥ ४२.२१ ॥  
  
ययातिरुवाच।  
ययातिरस्मि नहुषस्य पुत्रो पूरोः पिता सार्वभौमं त्विहासम्।  
गुह्यं मन्त्रं मा केभ्यो ब्रवीमि मातामहो भवतां सुप्रकाशः॥ ४२.२२ ॥  
  
सर्वामिमां पृथिवीं निर्जिगाय समृद्धां महीमददं ब्राह्मणेभ्यः।  
मेध्यानश्वान्नेकशस्तान् सुरूपान् तदा देवाः पुण्यभाजो भवन्ति॥ ४२.२३ ॥  
  
अदामहं पृथिवीं ब्राह्मणेभ्यः पूर्णामिमामखिलान्नैः प्रशस्ताम्।  
गोभिः सुवर्णैश्च धनैश्च मुख्यैरश्वाः सनागाः शतशस्त्वर्बुदानि॥ ४२.२४ ॥  
  
सत्येन मे द्यौश्च वसुन्धरा च तथैवाग्निर्ज्वलते मानुषेषु।  
न मे वृथा व्याहृतमेव वाक्यं सत्यं हि सन्तः प्रतिपूजयन्ति॥ ४२.२५ ॥  
  
साध्वष्टक प्रब्रवीमीह सत्यं प्रतर्दनं वसुमन्तं शिबिञ्च।  
सर्वे देवा मुनयश्च लोकाः सत्येन पूज्या इति मे मनोगतम्॥ ४२.२६ ॥  
  
यो नः सर्गजितं सर्वं यथा वृत्तं निवेदयेत्।  
अनसूयुर्द्विजाग्रेभ्यः स भजेत् स लोकताम्॥ ४२.२७ ॥  
  
शौनक उवाच।  
एवं राजन् स महात्मा ययातिः स्वदौहित्रेस्तारितो मित्रवर्यैः।  
त्यक्त्वा महीं परमोदारकर्म स्वर्गं गतः कर्मभिर्व्याप्य पृथ्वीम्॥ ४२.२८ ॥  
  
एवं सर्वं विस्तरतौ यथावदाख्यातं ते चरितन्नाहुषस्य।  
वंशो यस्य प्रथितः कौरवे यो यस्मिन् जातस्त्वं मनुजेन्द्रकल्पः॥ ४२.२९ ॥