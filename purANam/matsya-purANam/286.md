---
title: २८६

---
महाकल्पलताख्यमहादानविधिवर्णनम्।  
  
मत्स्य उवाच।  
अथातः सप्रवक्ष्यामि महादानमनुत्तमम्।  
महाकल्पलता नाम महापातकनाशनम् ॥ २८६.१  
  
पुण्यां तिथिमथासाद्य कृत्वा ब्राह्मण वाचनम्।  
ऋत्विग्मण्डपसम्भार-भूषणाच्छादनादिकम् ॥ २८६.२  
  
तुला पुरुषवत् कुर्यात् लोकेशावाहनं बुधः।  
चामीकरमयीः कुर्याद्दशकल्पलताः समाः ॥ २८६.३  
  
नानापुष्पफलोपेता नानांशुक विभूषिताः।  
विद्याधरसुपर्णानां मिथुनैरुपशोभिताः ॥ २८६.४  
  
हारानादित्सुभिः सिद्धैः फलानि च विहङ्गमै।  
लोकपालानुकारिण्यः कर्तव्यास्तासु देवताः ॥ २८६.५  
  
ब्राह्मीमनन्तशक्तिञ्च लवणस्योपरि न्यसेत्।  
अधस्ताल्लतयोर्मध्ये पद्मशङ्खकरे शुभे ॥ २८६.६  
  
इभासनस्था तु गुडे पूर्वतः कुलिशायुधा।  
रजनी संस्थिताग्नायी श्रुवपाणिरथानले ॥ २८६.७  
  
याम्ये च महिषारूढा गदिनी तण्डुलोपरि।  
घृते तु नैर्ऋती स्थाप्या सखङ्गा दक्षिणापरे ॥ २८६.८  
  
वारुणे वारुणी क्षीरे झषस्था नागपाशिनी।  
पताकिनी च वायव्ये मृगस्था शर्करोपरि ॥ २८६.९  
  
सौम्या तिलेषु संस्थाप्या शङ्खिनी निधिसंस्थिता।  
माहेश्वरी वृषारूढा नवनीते त्रिशूलिनी ॥ २८६.१०  
  
मौलिन्यो वरदा तद्वत् कर्तव्या बालकान्विताः।  
शक्त्या पञ्चपलादूर्ध्वमासहस्रात् प्रकल्पयेत् ॥ २८६.११  
  
सर्वासामुपरि स्थाप्यं पञ्चवर्णं वितानकम्।  
धेनवो दशकुम्भाश्च वस्त्रयुग्मानि चैव हि ॥ २८६.१२  
  
मध्यमे द्वे तु गुरवे ऋत्विग्भ्योऽन्यास्तथैव च।  
ततो मङ्गलशब्देन स्नातः शुक्लाम्बरो बुधः ॥ २८६.१३  
  
नमो नमः पापविनाशिनीभ्यो ब्रह्माण्डलोकेश्वरपालिनीभ्यः।  
आशंसिताधिक्य फलप्रदाभ्यो दिग्भ्यस्तथा कल्पलतावधूभ्यः ॥ २८६.१४  
  
इति सकलदिगङ्गना प्रदानं भवभयसूदनकारि यः करोति।  
अभिमतफलदे स नागलोके वसति पितामहवत्सराणि त्रिंशत् ॥ २८६.१५  
  
पितृशतमथ तारयेद् भवाब्धेर्भवदुरितौघ विघात शुद्ध देहः।  
सुर पति वनिता सहस्र सङ्ख्यैः परिवृतमम्बुज संसदाभिवन्द्यः ॥ २८६.१६  
  
इति विधानमिदं दिगङ्गनानां कनककल्पलता-विनिवेदकम्।  
पठति यः स्मरतीह तथेक्षते स पदमेति पुरन्दरसेवितम् ॥ २८६.१७