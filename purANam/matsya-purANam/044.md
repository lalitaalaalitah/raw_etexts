---
title: ०४४

---
यदुवंशवर्णने क्रोष्टुवंशवर्णनम्।  
  
ऋषय ऊचुः।  
किमर्थं तद्वनं दग्धमापवस्य महात्मनः।  
कार्तवीर्येण विक्रम्य सूत! प्रब्रूहि तत्वतः॥ ४४.१ ॥  
  
रक्षिता स तु राजर्षिः प्रजानामिति नः श्रुतम्।  
सकथं रक्षिता भूत्वा अदहत्तत्तपोवनम्॥ ४४.२ ॥  
  
सूत उवाच।  
आदित्यो द्विजरूपेण कार्तवीर्यमुपस्थितः।  
तृप्तिमेकां प्रयच्छस्व आदित्योऽहं नरेश्वर॥ ४४.३ ॥  
  
राजोवाच।  
भगवन्! केन तृप्तिस्ते भवत्येव दिवाकर।  
कीद्रृशं भोजनं दद्मि श्रुत्वा तु विदधाम्यहम्॥ ४४.४ ॥  
  
आदित्य उवाच।  
स्थावरन्देहि मे सर्वमाहारं ददतां वर।  
तेन तृप्तो भवेयं वै सा मे तृप्तिर्हि पार्थिव॥ ४४.५ ॥  
  
कार्तवीर्य उवाच।  
न शक्याः स्थावराः सर्वे तेजसा च बलेन च।  
निर्दग्धुं तपतां श्रेष्ठ! तेन त्वां प्रणमाम्यहम्॥ ४४.६ ॥  
  
आदित्य उवाच।  
तुष्टस्तेऽहं शरान् दद्मि अक्षयान् सर्वतो मुखान्।  
ये प्रक्षिप्ता ज्वलिष्यन्ति मम तेजः समन्॥ ४४.७ ॥  
  
आविष्टा मम तेजोभिः शेषयिष्यन्ति स्थावरान्।  
शुष्कान् भस्मीकरिष्यन्ति तेन तृप्तिर्नराधिप॥ ४४.८ ॥  
  
सूत उवाच।  
ततः शरांस्तदादित्य स्त्वर्जुनाय प्रयच्छत।  
ततो ददाह सम्प्राप्तान् स्थावरान् सर्वमेव च॥ ४४.९ ॥  
  
ग्रामां स्तथाश्रमांश्चैव घोषाणि नगराणि च।  
तथा वनानि रम्याणि वनान्युपवनानि च॥ ४४.१० ॥  
  
एवं प्राचीं समदहत् ततः सर्वांश्च पक्षिणः।  
निर्वृक्षा निस्तृणा भूमिर्हता घोरेण तेजसा॥ ४४.११ ॥  
  
एतस्मिन्नेव काले तु आपो वा जलमास्थितः।  
दश वर्षसहस्राणि तत्रास्ते समहानृषिः॥ ४४.१२ ॥  
  
पूर्णे व्रते महातेजा उदतिष्ठं स्तपोधनः।  
सोऽपश्यदाश्रमं दग्धमर्जुनेन महामुनिः॥ ४४.१३ ॥  
  
क्रोधाच्छशाप राजर्षि कीर्तितं वो यथा मया।  
क्रोष्टोः श्रृणुतराजर्षे र्वंशमुत्तमपौरुषम्॥ ४४.१४ ॥  
  
यस्यान्ववाये सम्भूतो विष्णुर्वृष्णिकुलोद्वहः।  
क्रोष्टोरेवाभवत् पुत्रो वृजिनीवान् महारथः॥ ४४.१५ ॥  
  
वृजनीवतश्च पुत्रोऽभूत् स्वाहो नाम महाबलः।  
स्वाह पुत्रोऽभवद्राजन्!रुषङ्गर्वदतां वरः॥ ४४.१६ ॥  
  
स तु प्रसूतिमिच्छन् वैरुषङ्गुः सौम्यमात्मजम्।  
चित्रश्चित्ररथश्चास्य पुत्रः कर्मभिरन्वितः॥ ४४.१७ ॥  
  
अथ चैत्ररथिर्वीरो जज्ञे विपुलदक्षिणः।  
शशबिन्दुरिति ख्यातश्चक्रवर्त्ती बभूव ह॥ ४४.१८ ॥  
  
अत्रानुवंश श्लोकोऽयं गीतस्तस्मिन् पुराऽभवत्।  
शशबिन्दोस्तु पुत्राणां शत नामभवच्छतम्॥ ४४.१९ ॥  
  
धीमतां चाभिरूपाणां भूरि द्रविण तेजसाम्।  
तोषां शतप्रधानानां पृथुसाह्वा महाबलाः॥ ४४.२० ॥  
  
पृथुश्रवाः पृथुयशाः पृथुधर्मा पृथुञ्जयः।  
पृथुकीर्त्तिः पृथुमना राजानः शशबिन्दवः॥ ४४.२१ ॥  
  
शंसन्ति च पुराणज्ञाः पृथुश्रवसमुत्तमम्।  
अन्तरस्य सुयज्ञस्य सुयज्ञस्तनयोऽभवत्॥ ४४.२२ ॥  
  
उशना तु सुयज्ञस्य यो रक्षन् पृथिवीमिमाम्।  
आजहाराश्वमेधानां शतमुत्तमधार्मिकः॥ ४४.२३ ॥  
  
तितिक्षुरभवत् पुत्र औशनः शत्रुतापनः।  
मरुत्तस्तस्य तनयो राजर्षीणामनुत्तमः॥ ४४.२४ ॥  
  
आसीन् मरुत्त तनयो वीरः कम्बलबर्हिषः।  
पुत्रस्तु रुक्मकवचो विद्वान् कम्बलबर्हिषः॥ ४४.२५ ॥  
  
निहत्य रुक्मकवचः परान् कवचधारिणः।  
धन्विनो विविधै र्बाणै रवाप्य पृथिवीमिमाम्॥ ४४.२६ ॥  
  
अश्वमेधे ददौ राजा ब्राह्मणेभ्यस्तु दक्षिणाम्।  
यज्ञे तु रुक्मकवचः कदाचित् परवीरहा॥ ४४.२७ ॥  
  
जज्ञिरे पञ्चपुत्रास्तु महावीर्या धनुर्भृतः।  
रुक्मेषु पृथुरुक्मश्च ज्यामघः परिघो हरिः॥ ४४.२८ ॥  
  
परिधं च हरिं चैव विदेहेऽस्थापयत् पिता।  
रुक्मेषुरभवद्राजा पृथुरुक्मस्तदाश्रयः॥ ४४.२९ ॥  
  
तेभ्यः प्रव्राजितो राज्यात् ज्यामघस्तु तदाश्रमे।  
प्रशान्तश्चाश्रमस्थश्च ब्राह्मणेनावबोधितः॥ ४४.३० ॥  
  
जगाम धनुरादाय देशमन्यं ध्वजी रथी।  
नर्म्मदां नृप एकाकी केवलं वृत्तिकामतः॥ ४४.३१ ॥  
  
ऋक्षवन्तं गिरिं गत्वा भुक्तमन्यैरुपाविशत्।  
ज्यामघस्याभवद् भार्या चैत्रापरिणतासती॥ ४४.३२ ॥  
  
अपुत्रो न्यवसद्राजा भार्यामन्यान्नविन्दत।  
तस्यासीद्विजयो युद्धे तत्र कन्यामवाप्य सः॥ ४४.३३ ॥  
  
भार्यामुवाच सन्त्रासात् स्नुषेयं ते शुचिस्मिते।  
एव मुक्ताब्रवीदेन कस्य चेयं स्नुषेति च॥ ४४.३४ ॥  
  
राजोवाच।  
यस्तेजनिष्यते पुत्रस्तस्य भार्या भविष्यति।  
तस्मात् सा तपसोग्रेण कन्यायाः सम्प्रसूयत॥ ४४.३५ ॥  
  
पुत्रं विदर्भं सुभगा चैत्रा परिणता सती।  
राजपुत्र्यां च विद्वान् स स्नुषायां क्रथ कैशिकौ॥  
लोमपादं तृतीयन्तु पुत्रं परमधार्मिकम्॥ ४४.३६ ॥  
  
तस्यां विदर्भोऽजनयच्छूरान् रणविशारदान्।  
लोमपादान्मनुः पुत्रो ज्ञातिस्तस्य तु चात्मजः॥ ४४.३७ ॥  
  
कैशिकस्य चिदिः पुत्रो तस्माच्चैद्या नृपाः स्मृताः।  
क्रथो विदर्भपुत्रस्तु कुन्ति स्तस्यात्मजोऽभवत्॥ ४४.३८ ॥  
  
कुन्ते र्धृतः सुतो जज्ञे रणधृष्टः प्रतापवान्।  
धृष्टस्य पुत्रो धर्मात्मा निर्वृतिः परवीरहा॥ ४४.३९ ॥  
  
तदेको निर्वृतेः पुत्रो नाम्ना स तु विदूरथः।  
दशार्हिस्तस्य वै पुत्रो व्योमस्तस्य च वै स्मृतः॥  
दाशार्हाच्चैव व्योमात्तु पुत्रो जीमूत उच्यते॥ ४४.४० ॥  
  
जीमूतपुत्रो विमलस्तस्य भीमरथः सुतः।  
सुतो भीमरथस्यासीत् स्मृतो नवरथः किल॥ ४४.४१ ॥  
  
तस्य चासीद् दृढरथः शकुनिस्तस्य चात्मजः।  
तस्मात् करम्भः कारम्भि र्देवरातो बभूव ह॥ ४४.४२ ॥  
  
देवक्षत्रोऽभवद्राजा दैवरातिर्महायशाः।  
देवगर्भसमो जज्ञे देवनक्षत्रनन्दनः॥ ४४.४३ ॥  
  
मधुर्नाम महातेजा मधोः पुरवसस्तथा।  
आसीत् पुरवसः पुत्रः पुरुद्वान् पुरुषोत्तमः॥ ४४.४४ ॥  
  
जन्तुर्जज्ञेऽथ वैदर्भ्यां भद्रसेन्यां पुरुद्वतः।  
ऐक्ष्वाकी चाभवद् भार्या जन्तोस्तस्यामजायत॥ ४४.४५ ॥  
  
सात्वतः सत्वसंयुक्तः सात्वतां कीर्तिवर्द्धनः।  
इमां विसृष्टिं विज्ञाय ज्यामघस्य महात्मनः॥  
प्रजावानेति सायुज्यं राज्ञः सोमस्य धीमतः॥ ४४.४६ ॥  
  
सात्वतान् सत्वसम्पन्नान् कौसल्या सुषुवे सुतान्।  
भजिनं भजमानन्तु दिव्यं देवावृधं नृप!॥ ४४.४७ ॥  
  
अन्धकञ्च महाभोजं वृष्णिं च यदुनन्दनम्!  
तेषां तु सर्गा श्चत्वारो विस्तरेणैव तच्छृणु॥ ४४.४८ ॥  
  
भजमानस्य सृञ्जय्यां बाह्यकायाञ्च बाह्यकाः।  
सृञ्जयस्य सुते द्वे तु बाह्यकास्तु तदाभवन्॥ ४४.४९ ॥  
  
तस्य भार्ये भगिन्यौ द्वे सुषुवाते बहून् सुतान्।  
निमिंश्च कृमिलं श्चैव वृष्णिं पर पुरञ्जयम्॥  
ते बाह्यकायां सृञ्जय्यां भजमानाद् विजज्ञिरे॥ ४४.५० ॥  
  
जज्ञे देवावृधो राजा बन्धूनां मित्रवर्द्धनः।  
अपुत्रस्त्वभवद्राजा चचार परमन्तपः॥  
पुत्रः सर्वगुणोपेतो मम भूयादिति स्पृहन्॥ ४४.५१ ॥  
  
संयोज्य मन्त्रमेवाथ पर्णाशा जलमस्पृशत्।  
तदोपस्पशेनात्तस्य चकार प्रियमापगा॥ ४४.५२ ॥  
  
कल्याणत्वान्नरपते स्तस्मै सा निम्नगोत्तमा।  
चिन्तयाथ परीतात्मा जगामाथ विनिश्चयम्॥ ४४.५३ ॥  
  
नाधिगच्छाम्यहं नारीं यस्यामेवं विधः सुतः।  
जायेत तस्माद्दद्याहं भवाम्यथ सहस्रशः॥ ४४.५४ ॥  
  
अथ भूत्वा कुमारी सा बिभ्रती परमं वपुः।  
ज्ञापयामास राजानं तामियेष महाव्रतः॥ ४४.५५ ॥  
  
अथ सा नवमे मासि सुषुवे सरितां वरा।  
पुत्रं सर्वगुणोपेतं बभ्रुं देवावृधान्नृपात्॥ ४४.५६ ॥  
  
अनुवंशे पुराणज्ञा गायन्तीति परिश्रुतम्।  
गुणान् देवावृधस्यापि कीर्त्तयन्तो महात्मनः॥ ४४.५७ ॥  
  
यथैवं श्रृणुमो दूरादपश्यामस्तथान्तिकात्।  
बभ्रुः श्रेष्ठो मनुष्याणां देवै र्देवावृधः समः॥ ४४.५८ ॥  
  
षष्टिश्च पूर्वपुरुषाः सहस्राणि च सप्ततिः।  
एतेऽमृतत्वं सम्प्राप्ता बभ्रो र्देवावृधान्नृप!॥ ४४.५९ ॥  
  
यज्वा दान पतिर्वीरो ब्रह्मण्यश्च दृढव्रतः।  
रूपवान् सुमहातेजाः श्रुतवीर्य्य धरस्तथा॥ ४४.६० ॥  
  
अथ कङ्कस्य दुहिता सुषुवे चतुरः सुतान्।  
कुकुरं भजमानञ्च शशिं कम्बलबर्हिषम्॥ ४४.६१ ॥  
  
कुकुरस्य सुतो वृष्णि वृष्णेस्तु तनयो धृतिः।  
कपोत रोमा तस्याथ तैत्तिरिस्तस्य चात्मजः॥ ४४.६२ ॥  
  
तस्यासीत्तनुजा पुत्रो सखा विद्वान्नलः किल।  
ख्यायते तस्य नाम्ना च नन्दनोदरदुन्दुभिः॥ ४४.६३ ॥  
  
तस्मिन्प्रवितते यज्ञे अभिजातः पुनर्वसुः।  
अश्वमेधं च पुत्रार्थमाजहार नरोत्तमः॥ ४४.६४ ॥  
  
तस्य मध्येति रात्रस्य सभा मध्यात् समुत्थितः।  
अतस्तु विद्वान् कर्मज्ञो यज्वा दाता पुनर्वसु॥ ४४.६५ ॥  
  
तस्यासीत् पुत्रमिथुनं बभूवाविजितं किल।  
आहुकश्चाहुकी चैव ख्यातं मतिमतां वर!॥ ४४.६६ ॥  
  
इमांश्चोदाहरन्त्यत्र श्लोकान् प्रतितमाहुकम्।  
सोपासङ्गानुकर्षाणां सध्वजाना वरूथिनाम्॥ ४४.६७ ॥  
  
रथानां मेघघोषाणां सहस्राणि दशैव तु।  
नासत्यवादी नातेजा नायज्वा नासहस्रदः॥ ४४.६८ ॥  
  
नाशुचिर्नाप्यविद्वान् हि यो भोजेष्वभ्यजायत।  
आहुकस्य भृतिं प्राप्ता इत्येतद्वै तदुच्यते॥ ४४.६९ ॥  
  
आहुकश्चाप्यवन्तीषु स्वसारं चाहुकीं ददौ।  
आहुकात् काश्यदुहिता द्वौ पुत्रौ समसूयत॥ ४४.७० ॥  
  
देवकश्चोग्रसेनश्च देवगर्भसमावुभौ।  
देवकस्य सुता वीरा जज्ञिरे त्रिदशोपमाः॥ ४४.७१ ॥  
  
देवानुपदेवश्च सुदेवो देवरक्षितः।  
तेषां स्वसारः सप्तासन् वसुदेवाय ता ददौ॥ ४४.७२ ॥  
  
देवकी श्रुतदेवी च यशोदा च यशोधरा।  
श्री देवी सत्यदेवी च सुतापी चेति सप्तमी॥ ४४.७३ ॥  
  
नवोग्रसेनस्य सुताः कंसस्तेषां तु पूर्वज।  
न्यग्रोधश्च सुनामा च कङ्कः शङ्कश्च भूयसः॥ ४४.७४ ॥  
  
सुतन्तू राष्ट्रपालश्च युद्धमुष्टिः सुमुष्टिदः।  
तेषां स्वसारः पञ्चासन् कंसा कंसवती तथा॥ ४४.७५ ॥  
  
सुतलन्तू राष्ट्रपाली च कङ्का चेति वराङ्गनाः।  
उग्रसेनः सहापत्यो व्याख्यातः कुकुरोद्भवः॥ ४४.७६ ॥  
  
भजमानस्य पुत्रोऽथ रथिमुख्यो विदूरथः।  
राजाधिदेवः शूरश्च विदूरथ सुतोऽभवत्॥ ४४.७७ ॥  
  
राजाधिदेवस्य सुतौ जज्ञाते देवसम्मितौ।  
नियमव्रतप्रधानौ शोणाश्वः श्वेतवाहनः॥ ४४.७८ ॥  
  
शोणाश्वस्य सुताः पञ्च शूरा रणविशारदाः।  
शमीच वेदशर्मा च निकुन्तः शक्रशत्रुजित्॥ ४४.७९ ॥  
  
शमिपुत्रः प्रतिक्षत्रः प्रतिक्षत्रस्य चात्मजः।  
प्रतिक्षेत्रः सुतो भोजो हृदीकस्तस्य चात्मजः॥ ४४.८० ॥  
  
हृदीकस्याभवन् पुत्रा दश भीमपराक्रमाः।  
कृतवर्माग्रजस्तेषां शतधन्वा च मध्यमः॥ ४४.८१ ॥  
  
देवार्हश्चैव नाभश्च भीषणश्च महाबलः।  
अजातो वनजातश्च कनीयक करम्बकौ॥ ४४.८२ ॥  
  
देवार्हस्य सुतो विद्वान् जज्ञे कम्बलबर्हिषः।  
असमञ्जाः सुतस्तस्य तमोजास्तस्य चात्मजः॥ ४४.८३ ॥  
  
अजातपुत्रा विक्रान्ता स्त्रयः परमकीर्त्तयः।  
सुदंष्ट्रश्च सुनाभश्च कृष्ण इत्यन्धकामताः॥ ४४.८४ ॥  
  
अन्धकानामिमं वंशं यः कीर्त्तयति नित्यशः।  
आत्मनो विपुलं वंशं प्रजावानाप्नुते नरः॥ ४४.८५ ॥