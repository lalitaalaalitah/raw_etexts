---
title: ०७०

---
पुण्यस्त्रीणां सदाचारव्रतकथनम्।  
  
ब्रह्मोवाच।  
वर्णाश्रमाणां प्रभवः पुराणेषु मया श्रुतः।  
सदाचारस्य भगवन्! धर्मशास्त्रविनिश्चयः।  
पुण्यस्त्रीणां सदाचारं श्रोतुमिच्छामि तत्त्वतः॥ ७०.१ ॥  
  
ईश्वर उवाच।  
तस्मिन्नेव युगे ब्रह्मन्! सहस्राणि तु षोडश ।  
वासुदेवस्य नारीणां भविष्यन्त्यम्बुजोद्भव॥ ७०.२ ॥  
  
ताभिर्वसन्तसमये कोकिलालिकुलाकुले।  
पुष्पिते पवनोत्फुल्लकल्हारसरसस्तटे॥ ७०.३ ॥  
  
निर्भरापानगोष्ठीषु प्रसक्ताभिरलङ्कृतः।  
कुरङ्गनयनः श्रीमान् मालतीकृतशेखरः॥ ७०.४ ॥  
  
गच्छन् समीपमार्गेण साम्बः परपुरञ्जयः।  
साक्षात्कन्दर्परूपेण सर्वाभरणभूषितः॥ ७०.५ ॥  
  
अनङ्गशरतप्ताभिः साभिलाषमवेक्षितः।  
प्रवृद्धो मन्मथस्तासां भविष्यति यदात्मनि॥ ७०.६ ॥  
  
तदावेक्ष्य जगन्नाथः सर्वतो ध्यानचक्षुषा।  
शापं वक्ष्यति ताः सर्वा वो हरिष्यन्ति दस्यवः।  
मत्परोक्षं यतः कामलौल्यादीद्रृग्विधं कृतम्॥ ७०.७ ॥  
  
ततः प्रसादितो देव इदं वक्ष्यति शार्ङ्गभृत्।  
ताभिः शापाभितप्ताभिर्भगवान्‌ भूतभावनः॥ ७०.८ ॥  
  
उत्तारभूतन्दासत्वं समुद्राद्‌ ब्राह्मणः प्रियः।  
उपदेक्ष्यत्यनन्तात्मा भाविकल्याणकारकम्॥ ७०.९ ॥  
  
भवतीनामृषिर्दाल्भ्यो यद्‌व्रतं कथयिष्यति।  
तदेवोत्तारणायालं दासत्वेऽपि भविष्यति।  
इत्युक्त्वा ताः परिष्वज्य गतो द्वारवतीश्वरः॥ ७०.१० ॥  
  
ततः कालेन महता भारावतरणे कृते।  
निवृते मौसले तद्वत् केशवे दिवमागते॥ ७०.११ ॥  
  
शून्ये यदुकुले सर्वैश्चौरैरपि जितेऽर्जुने।  
हृतासु कृष्णपत्नीषु दासभोग्यासु चाम्बुधौ॥ ७०.१२ ॥  
  
तिष्ठन्तीषु च दौर्गत्य सन्तप्तासु चतुर्मुख!।  
आगमिष्यति योगात्मा दाल्भ्यो नाम महातपाः॥ ७०.१३ ॥  
  
तास्तमर्घ्येण सम्पूज्य प्रणिपत्य पुनः पुनः।  
लालप्यमाना बहुशो बाष्पपर्याकुलेक्षणाः॥ ७०.१४ ॥  
  
स्मरन्त्यो विपुलान् भोगान् दिव्यमाल्यानुलेपनम्।  
भर्तारञ्जगतामीशमनन्तमपराजितम्॥ ७०.१५ ॥  
  
दिव्यभावान्ताञ्च पुरीं नानारत्नगृहाणि च।  
द्वारकावासिनः सर्वान्‌ देवरूपान् कुमारकान्॥  
प्रश्नमेवं करिष्यन्ति मुनेरभिमुखं स्थिताः॥ ७०.१६ ॥  
  
स्त्रिय ऊचुः।  
दस्युभिर्भगवन्! सर्वाः परिभुक्ता वयं बलात्।  
स्वधर्माच्च्यवतेऽस्माकमस्मिन्वः शरणं भव॥ ७०.१७ ॥  
  
आदिष्टोऽसि पुरा ब्रह्मन्! केशवेन च धीमता।  
कस्मादीशेन संयोगं प्राप्य वेश्यत्वमागताः॥ ७०.१८ ॥  
  
वेश्यानामपि यो धर्म्मस्तन्नो ब्रूहि तपोधन!।  
कथयिष्यत्यतस्तासां स दाल्भ्यश्चैकितायनः॥ ७०.१९ ॥  
  
दाल्भ्य उवाच।  
जलक्रीडाविहारेषु पुरा सरसि मानसे।  
भवतीनाञ्च सर्वासां नारदोऽभ्यासमागतः॥ ७०.२० ॥  
  
हुताशनसुताः सर्वा भवन्त्योऽप्सरसः पुरा।  
अप्रणम्यावलेपेन परिपृष्टः स योगवित्।  
कथं नारायणोऽस्माकं भर्ता स्यादित्युपादिश॥ ७०.२१ ॥  
  
तस्माद्वरप्रदानं वः शापश्चायमभूत् पुरा।  
शय्याद्वयप्रदानेन मधुमाधवमासयोः॥ ७०.२२ ॥  
  
सुवर्णोपस्करोत्‌ सर्गा द्वादश्यां शुक्लपक्षतः।  
भर्ता नारायणो नूनं भविष्यत्यन्यजन्मनि॥ ७०.२३ ॥  
  
यदकृत्वा प्रणामं मे रूपसौभाग्यमत्सरात्।  
परिपृष्टोऽस्मि तेनाशु वियोगो वा भविष्यति॥  
चोरैरपहृताः सर्वा वेश्या त्वं समवाप्स्यथ॥ ७०.२४ ॥  
  
एवं नारदशापेन केशवस्य च धीमतः।  
वेश्यात्वमागताः सर्वा भवन्त्यः काममोहिताः।  
इदानीमपि यद्वक्ष्ये तच्छृणुध्वं वराङ्गनाः!॥ ७०.२५ ॥  
  
पुरा देवासुरे युद्धे हतेषु शतशः सुरैः।  
दानवासुरदैत्येषु राक्षसेषु ततस्ततः॥ ७०.२६ ॥  
तेषां व्रातसहस्राणि शतान्यपि च योषिताम्।  
  
परिणीतानि यानि स्युर्बलाद् भुक्तानि यानि वै॥  
तानि सर्वाणि देवेशः प्रोवाच वदताम्वरः॥ ७०.२७ ॥  
  
वेश्याधर्मेण वर्तध्वमधुना नृपमन्दिरे।  
भक्तिमत्यो वरारोहास्तथा देवकलेषु च॥ ७०.२८ ॥  
  
राजानः स्वामिनस्तुल्या सुतावापि च तत् समाः।  
भविष्यति च सौभाग्यं सर्वासामपि शक्तितः॥ ७०.२९ ॥  
  
यः कश्चिच्छुल्कमादाय गृहमेष्यति वः सदा।  
निधनेनोपचार्यो वः स तदान्यत्र दाम्भिकात्॥ ७०.३० ॥  
  
देवतानां पितॄणाञ्च पुण्याहे समुपस्थिते।  
गोभूहिरण्यधान्यानि प्रदेयानि स्वशक्तितः।  
ब्राह्मणानां वरारोहाः कार्याणि वचनानि च॥ ७०.३१ ॥  
  
यच्चाप्यन्यद् व्रतं सम्यगुपदेक्ष्याम्यहं ततः।  
अविचारेण सर्वाभिरनुष्ठेयं च तत् पुनः॥ ७०.३२ ॥  
  
संसारोत्तारणायालमेतद्वेदविदो विदुः।  
यदा सूर्यदिने हस्तः पुष्यो वाथ पुनर्वसुः॥ ७०.३३ ॥  
  
भवेत्‌ सर्वौषधी स्नानं सम्यङ्‌नारी समाचरेत्।  
तदा पञ्चशरस्यापि सन्निधातृत्वमेष्यति  
अर्चयेत् पुण्डरीकाक्षमनङ्गस्यानुकीर्तनैः॥ ७०.३४ ॥  
  
कामाय पादौ सम्पूज्य जङ्घे वै मोहकारिणे।  
मेढ्रं कन्दर्पनिधये कटिं प्रीतिमते नमः॥ ७०.३५ ॥  
  
नाभिं सौख्यसमुद्राय रामाय च तथोदरम्।  
हृदयं हृदयेशाय स्तनावाह्लादकारिणे॥ ७०.३६ ॥  
  
उत्कण्ठायेति वैकण्ठमास्यमानन्दकारिणे।  
वामाङ्गं पुष्पचापाय पुष्पबाणाय दक्षिणम्॥ ७०.३७ ॥  
  
मानसायेति वै मौलिं विलोलायेति मूर्द्धजम्।  
सर्वात्मने च सर्वाङ्गं देवदेवस्य पूजयेत्॥ ७०.३८ ॥  
  
नमः शिवाय शान्ताय पाशाङ्कुशधराय च।  
गदिने पीतवस्त्राय शङ्खचक्रधराय च॥ ७०.३९ ॥  
  
नमो नारायणायेति कामदेवात्मने नमः।  
सर्वशान्त्यै नमः प्रीत्यै नमो रत्यै नमः श्रियै॥ ७०.४० ॥  
  
नमः पुष्ट्यै नमस्तुष्ट्यै नमः सर्वार्थसम्पदे।  
एवं सम्पूज्य देवेशमनङ्गात्मकमीश्वरम्॥  
गन्धैर्माल्यैस्तथा धूपैर्नैवेद्येन च कामिनी॥ ७०.४१ ॥  
  
तत आहूय धर्म्मज्ञं ब्राह्मणं वेदपारगम्।  
अव्यङ्गावयवं पूज्य गन्दपुष्पार्चनादिभिः॥ ७०.४२ ॥  
  
शालेयतण्डुलप्रस्तं घृतपात्रेण संयुतम्।  
तस्मै विप्राय सा दद्यात् माधवः प्रीयतामिति॥ ७०.४३ ॥  
  
यथेष्टाहारयुक्तं वै तमेव द्विजसत्तमम्।  
रत्यर्थं कामदेवोऽयमिति चित्तेऽवधार्य तम्॥ ७०.४४ ॥  
  
यद्यदिच्छति विप्रेन्द्रस्तत्तत् कुर्याद्विलासिनी।  
सर्वभावेन चात्मानमर्पयेत् स्मितभाषिणी॥ ७०.४५ ॥  
  
एवमादित्यवारेण सर्वमेतत् समाचरेत्।  
तण्डुलप्रस्थदानञ्च यावन्मासास्त्रयोदश॥ ७०.४६ ॥  
  
ततस्त्रयोदशे मासि सम्प्राप्ते तस्य भामिनी।  
विप्रस्योपस्करैर्युक्तां शय्यां दद्याद्विलक्षणाम्॥ ७०.४७ ॥  
  
सोपधानकविश्रामां सास्तरावरणां शुभाम्।  
प्रदीपोपानहच्छत्र पादुकासनसंयुताम्॥ ७०.४८ ॥  
  
सपत्नीकमलङ्कृत्य हेमसूत्राङ्गलीयकैः।  
सूक्ष्मवस्त्रैः सकटकैर्धूपमाल्यानुलैपनैः॥ ७०.४९ ॥  
  
कामदेवं सपत्नीकं गुडकुम्भोपरि स्थितम्।  
ताम्रपात्रासनगतं हैमनेत्रपटावृतम्॥ ७०.५० ॥  
  
स कांस्यभाजनोपेतमिक्षुदण्डसमन्वितम्।  
दद्यादेतेन मन्त्रेण तथैकां गां पयस्विनीम्॥ ७०.५१ ॥  
  
यथान्तरं न पश्यामि कामकेशवयोः सदा।  
तथैव सर्वकामाप्तिरस्तु विष्णो! सदा मम॥ ७०.५२ ॥  
  
यथा न कमला देहात् प्रयाति तव केशव!  
तथा ममापि देवेश! शरीरे स्वे कुरु प्रभो!॥ ७०.५३ ॥  
  
तथा च काञ्चनं देवं प्रतिगृह्णन् द्विजोत्तमः।  
क इदं कस्मादादिति वैदिकं मन्त्रमीरयेत्॥ ७०.५४ ॥  
  
ततः प्रदक्षिणीकृत्य विसर्ज्य द्विजपुङ्गवम्।  
शय्यासनादिकं सर्वं ब्राह्मणस्य गृहं नयेत्॥ ७०.५५ ॥  
  
ततः प्रभृति यो विप्रो रत्यर्थं गृहमागतः।  
स मान्यः सूर्यवारे च स मन्तव्यो भवेत् तदा॥ ७०.५६ ॥  
  
एवं त्रयोदशं यावन्मासमेवं द्विजोत्तमान्।  
तर्पयेत यथाकामं प्रोषितेऽन्यं समाचरेत्॥ ७०.५७ ॥  
  
तदनुज्ञया रूपवान्यो यावदभ्यागतो भवेत्।  
आत्मनोऽपि यथाविघ्नं गर्भभूतिकरम्प्रियम्॥ ७०.५८ ॥  
  
दैवं वा मानुषं वा स्यादनुरागेण वा ततः।  
साचारानष्टपञ्चाशद्यथाशक्त्या समाचरेत्॥ ७०.५९ ॥  
  
एतद्धि कथितं सम्यक् भवतीनां विशेषतः।  
अधर्मोऽयं ततो न स्याद्वेश्यानामिह सर्वदा॥ ७०.६० ॥  
  
पुरुहूतेन यत् प्रोक्तं दानवीषु पुरा मया।  
तदिदं साम्प्रतं सर्वं भवतीष्वपि युज्यते॥ ७०.६१ ॥  
  
सर्वपापप्रशमनमनन्तफलदायकम्।  
कल्याणीनां प्रकथितं तत् कुरुध्वं वराननाः॥ ७०.६२ ॥  
  
करोति या शेषमखण्डमेतत् कल्याणिनीमाधवलोकसंस्था।  
सा पूजिता देवगणैरशेषैरानन्दकृत्स्थानमुपैति विष्णोः॥ ७०.६३ ॥  
  
श्रीभगवानुवाच।  
तपोधनः सोऽप्यभिधाय चैवं तदा च तासां व्रतमङ्गनानाम्।  
स्वस्थानमेष्यन्ति समस्तमित्थं व्रतं करिष्यन्ति च देवयोने!॥ ७०.६४ ॥