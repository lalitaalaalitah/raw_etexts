---
title: २७४

---
षोडशमहादानानांवर्णनम्।  
  
ऋषय ऊचुः।  
न्यायेनार्जनमर्थानां वर्द्धनञ्चाभिरक्षणम्।  
सत्पात्रप्रतिपत्तिश्च सर्वशास्त्रेषु पठ्यते ॥ २७४.१  
  
कृतकृत्यो भवेत् केन मनस्वी धनवान् बुधः।  
महादानेन दत्तेन तन्नो विस्तरतो वद ॥ २७४.२  
  
सूत उवाच।  
अथातः सम्प्रवक्ष्यामि महादानानुकीर्तनम्।  
दानधर्मेऽपि यन्नोक्तं विष्णुना प्रभविष्णुना ॥ २७४.३  
  
तदहं सम्प्रक्ष्यामि महादानमनुत्तमम्।  
सर्वपापक्षयकरं नृणां दुःस्वप्न नाशनम् ॥ २७४.४  
  
यत्तत् षोडशदा प्रोक्तं वासुदेवेन भूतले।  
पुण्यं पवित्रमायुष्यं सर्वपापहरं शुभम् ॥ २७४.५  
  
पूजितं देवताभिश्च ब्रह्मविष्णु शिवादिभिः।  
आद्यन्तु सर्वदानानां तुला पुरुषसञ्ज्ञकम् ॥ २७४.६  
  
हिरण्यगर्भदानञ्च ब्रह्माण्डं तदनन्तरम्।  
कल्पपादपदानञ्च गोसहस्रञ्च पञ्चमम् ॥ २७४.७  
  
हिरण्यकामधेनुश्च हिरण्याश्वस्तथैव च।  
हिरण्याश्वरथस्तद्वत् हेमहस्तिरथस्तथा ॥ २७४.८  
  
पञ्चलाङ्गलकं तद्वद् धरादानं तथैव च।  
द्वादशं विश्वचक्रन्तु ततः कल्पलतात्मकम् ॥ २७४.९  
  
सप्तसागरदानञ्च रत्नधेनुस्तथैव च।  
महाभूतघटस्तद्वत् षोडशं परिकीर्तितम्॥ २७४.१०  
  
सर्वाण्येतानि कृतवान् पुरा शम्वरसूदनः।  
वासुदेवस्तु भगवान् अम्बरीषोऽथ भार्गवः ॥ २७४.११  
  
कार्तवीर्य्यार्जुनो नाम प्रह्लादः पृथुरेव च।  
कुर्युरन्ये महीपालाः केचिच्च भरतादयः ॥ २७४.१२  
  
यस्माद्विघ्नसहस्रेण महादानानि सर्वदा।  
रक्षन्ते देवताः सर्वा एकैकमपि भूतले ॥ २७४.१३  
  
एषामन्यतमं कुर्य्याद्वासुदेव प्रसादतः।  
न शक्यमन्यथा कर्तुमपि शक्रेण भूतले ॥ २७४.१४  
  
तस्मादाराध्य गोविन्दमुमापतिविनायकौ।  
महादानमुखं कुर्य्याद्विप्रैश्चैवानुमोदितः ॥ २७४.१५  
  
एतदेवाह मनवे परिपृष्टो जनार्दनः।  
यथावदनुवक्ष्यामि श्रृणुध्वमृषिसत्तमाः! ॥ २७४.१६  
  
  
मनुरुवाच।  
महादानानि यानीह पवित्राणि शुभानि च।  
रहस्यानि प्रदेयानि तानि मे कथयाच्युत ॥ २७४.१७  
  
मत्स्य उवाच।  
यानि नोक्तानि गुह्यानि महादानानि षोडश।  
तानि ते कथयिष्यामि यथावदनुपूर्वशः ॥ २७४.१८  
  
तुलापुरुष यागोऽयं येषामादौ विधीयते।  
अयने विषुवे पुण्ये व्यतीपाते दिनक्षये ॥ २७४.१९  
  
युगादिषु परागेषु तथा मन्वन्तरादिषु।  
सङ्क्रान्तौ तौ वैधृतिदिने चतुर्दश्यष्टमीषु च ॥ २७४.२०  
  
सितपञ्चदशीपर्व द्वादशीष्वष्टकासु च।  
यज्ञोत्सवविवाहेषु दुःस्वप्नाद्भुतदर्शने ॥ २७४.२१  
  
द्रव्यब्राह्मणलाभे वा श्रद्धा वा यत्र जायते।  
तीर्थे वायतने गोष्ठे कूपारामसरित्सु च ॥ २७४.२२  
  
गृहे वायतने वापि तडागे रुचिरे तथा।  
महादानानि देयानि संसारभयभीरुणा ॥ २७४.२३  
  
अनित्यं जीवितं यस्मात् वसुचातीव चञ्चलम्।  
केशेष्वेवगृहीतः सन् मृत्युनाधर्ममाचरेत् ॥ २७४.२४  
  
पुण्यां तिथिमथासाद्य कृत्वा ब्राह्मणवाचनम्।  
षोडशारत्निमात्रन्तु दशद्वादशवाकरान् ॥ २७४.२५  
  
मण्डपं कारयेद्विद्वान् चतुर्भद्रासनं बुधः।  
सप्तहस्ता भवेद्वेदी मध्ये पञ्चकरा तथा ॥ २७४.२६  
  
तन्मध्ये तोरणं कुर्य्यात् सारदारुमयं बुधः।  
कुर्य्यात् कुण्डानि चत्वारि चतुर्दिक्षु विचक्षणः ॥ २७४.२७  
  
समेखला योनि युतानि कुर्यात् सम्पूर्णकुम्भानि सहासनानि।  
सुताम्रपात्रद्वयसंयुतानि सयज्ञपात्राणि सुविष्टराणि ॥ २७४.२८  
  
हस्तप्रमाणानि तिलाज्य धूप पुष्पोपहाराणि सुशोभनानि।  
पूर्वोत्तरे हस्तमिताऽथ वेदी ग्रहादि देवेश्वरपूजनाय ॥ २७४.२९  
  
अत्रार्चनं ब्रह्मशिवाच्युतानां तत्रैव कार्य्यं फलमाल्यवस्त्रैः।  
लोकेशवर्णाः परितः पताका मध्ये ध्वजः किङ्किणिकायुतः स्यात् ॥ २७४.३०  
  
द्वारेषु कार्याणि च तोरणानि चत्वार्य्यपि क्षीरवनस्पतीनाम्।  
द्वारेषु कुम्भद्वयमत्रकार्य्यं स्रग्गन्धधूपाम्बररत्नयुक्तम् ॥ २७४.३१  
  
शालेङ्गुदीचन्दनदेवदारुश्रीपर्णिबिल्वप्रियकाञ्चनोत्थम्।  
स्तम्भद्वयं हस्तयुगावखातं कृत्वा दृढं पञ्चकरोच्छ्रितञ्च ॥ २७४.३२  
  
तदन्तरं हस्तचतुष्टयं स्यादथोदरङ्गश्च तदङ्गमेव।  
समानजातिश्च तुलावलम्भ्या हैमेन मध्ये पुरुषेण युक्ता ॥ २७४.३३  
  
दैर्घ्येण सा हस्तचतुष्टयं स्यात् पृथुत्वमस्यास्तु दशाङ्गुलानि।  
सुवर्णपट्टाभरणा तु कार्य्या सा लोहपाशद्वयश्रृङ्गलाभिः ॥ २७४.३४  
  
युता सुवर्णेन तु रत्नमाला विभूषितामाल्यविलेपनाभ्याम्।  
  
चक्रं लिखेद्वारिजगर्भयुक्तं नानारजोभिः भुविपुष्पकीर्णम् ॥ २७४.३५  
विमानकञ्चोपरि पञ्चवर्णं संस्थापयेत् पुष्पफलोपशोभम्।  
  
अथर्त्विजो वेदविदश्च कार्य्याः सुरूपवेशान्वयशीलयुक्ताः ॥ २७४.३६  
विधानदक्षाः पटवोऽनुकूला ये चार्य्यदेशप्रभवा द्विजेन्द्राः।  
  
गुरुश्च वेदान्तविदार्य्यवंश समुद्भवः शीलकुलाभिरूपः ॥ २७४.३७  
पुराणशास्त्राभिरतोऽतिदक्षः प्रसन्नगम्भीरसरस्वतीकः।  
  
सिताम्बरः कुण्डलहेमसूत्रकेयूरकण्ठाभरणाभिरामः ॥ २७४.३८  
  
पूर्वेण ऋग्वेदविदावथास्तां यजुर्विदौ दक्षिणतश्च शस्तौ।  
स्थाप्यौ द्विजौ सामविदौ तु पश्चादाथर्वणावुत्तरतस्तु कार्यौ ॥ २७४.३९  
  
विनायकादिग्रहलोकपालवस्वष्टकादित्यमरुद्गणानाम्।  
ब्रह्माच्युते सार्कंवनस्पतीनां स्वमन्त्रतो होमचतुष्टयं स्यात् ॥ २७४.४०  
  
जप्यानि सूक्तानि तथैव चैषामनुक्रमेणापि यथा स्वरूपम्।  
होमावसाने कृततूर्य्यनादो गुरुर्गृहीत्वा बलिपुष्पधूपम्।  
  
आवाहयेल्लोकपतीन् क्रमेण मन्त्रैरमीभिर्यजमानयुक्तः ॥ २७४.४१  
एह्येहि सर्वामरसिद्धसाध्यैरभिष्टुतो वज्रधरोऽमरेशः।  
  
संवीज्यमानोऽप्सरसाङ्गणेन रक्षाध्वरन्नो भगवन्नमस्ते ॥ २७४.४२  
एह्येहि सर्वामरहव्यवाह! मुनिप्रवीरैरभितोऽभिजुष्टः।  
  
तेजस्विता लोकगणेन सार्द्धं ममाध्वरं रक्ष कवे! नमस्ते ॥ २७४.४३  
एह्येहि वैवस्वत धर्मराज! सर्वामरैरर्चितदिव्यमूर्ते!।  
  
शुभाशुभानन्दशुचामधीश! शिवाय नः पाहि मखं नमस्ते ॥ २७४.४४  
एह्येहि रक्षोगणनायकस्त्वं सर्वैस्तु बेतालपिशाचसङ्घैः।  
  
ममाध्वरं पाहि शुभादिनाथ! लोकेश्वरस्त्वं भगवन्नमस्ते ॥ २७४.४५  
एह्येहि यादोगणवारिधीनाङ्गणेन पर्जन्यमहाप्सरोभिः।  
  
विद्याधरेन्द्रामरगीयमान! पाहि त्वमस्मान् भगवन्नमस्ते ॥ २७४.४६  
एह्येहि यज्ञे मम रक्षणाय मृगाधिरूढः महसिद्धसङ्घैः।  
  
प्राणाधिपः कालकवेः सहायः गृहाण पूजां भगवन्नमस्ते ॥ २७४.४७  
  
एह्येहि यज्ञेश्वर! यज्ञरक्षां विधत्स्व नक्षत्रगणेन सार्द्धम्।  
सर्वौषधीभिः पितृभिः सहैव गृहाण पूजां भगवन्नमस्ते ॥ २७४.४८  
  
एह्येहि विश्वेश्वर! नस्त्रिशूलकपालखट्वाङ्गधरेण सार्द्धम्।  
लोकेशयज्ञेश्वर यज्ञसिद्ध्यै गृहाण पूजां भगवन्नमस्ते ॥ २७४.४९  
  
एह्येहि पातालधराधरेन्द्र! नागाङ्गनाकिन्नरगीयमान!।  
यक्षोरगेन्द्रामरलोकसार्द्धमनन्त! रक्षाध्वरमस्मदीयम् ॥ २७४.५०  
  
एह्येहि विश्वाधिपते! मुनीन्द्र! लोकेन सार्द्धं पितृदेवताभिः।  
सर्वस्य धातास्यमितप्रभाव विशाध्वरन्नो भगवन्नमस्ते ॥ २७४.५१  
  
त्रैलोक्ये यानि भूतानि स्थावराणि चराणि च।  
ब्रह्मविष्णुशिवैः सार्द्धं रक्षां कुर्वन्तु तानि मे ॥ २७४.५२  
  
देवदानवगन्धर्वा यक्षराक्षसपन्नगाः।  
ऋषयो मनवो गावो देवमातर एव च॥ २७४.५३  
  
सर्वे ममाध्वरे रक्षां प्रकुर्वन्तु मुदान्विताः।  
इत्यावाह्य सुरान्दद्यादृत्विग्भ्यो हेमभूषणम् ॥ २७४.५४  
  
कुण्डलानिच हैमानि सूत्राणि कटकानिच।  
अङ्गुलीयपवित्राणि वासांसि शयनानि च ॥ २७४.५५  
  
द्विगुणं गुरवे दद्याद् भूषणाच्छादनानि च।  
जपेयुः शान्तिकाध्यायं जापकाः सर्वतोदिशम् ॥ २७४.५६  
  
तत्रोषितास्तु ते सर्व्वे कृत्वैवमधिवासनम्।  
आदावन्तेच मध्ये च कुर्य्याद् ब्राह्मणवाचनम् ॥ २७४.५७  
  
ततो मङ्गलशब्देन स्नापितो वेदपुङ्गवैः।  
त्रिः प्रदक्षिणमावृत्य गृहीतकुसुमाञ्जलिः ॥ २७४.५८  
  
शुक्लमाल्याम्बरो भूत्वा तां तुलामभिमन्त्रयेत्।  
नमस्ते सर्वदेवानां शक्तिस्त्वं सत्यमास्थिता ॥ २७४.५९  
  
साक्षिभूता जगद्धात्री निर्मिता विश्वयोनिना।  
एकतः सर्वसत्यानि तथानृतशतानि च ॥ २७४.६०  
  
धर्माधर्मकृतां मध्ये स्थापितासि जगद्धिते।  
त्वं तुले! सर्वभूतानां प्रमाणमिह कीर्तिता ॥ २७४.६१  
  
मां तोलयन्ती संसारादुद्धरस्व नमोऽस्तुते।  
योऽसौ तत्वाधिपो देवः पुरुषः पञ्चविंशकः ॥ २७४.६२  
  
स एकोऽधिष्ठितो देवि! त्वयि तस्मान्नमो नमः।  
नमो नमस्ते गोविन्द! तुलापुरुष सञ्ज्ञक! ॥ २७४.६३  
  
त्वं हरे! तारयस्वास्मान्नस्मात् संसारकर्दमात्।  
पुण्यकालं समासाद्य कृत्वैवमधिवासनम् ॥ २७४.६४  
  
पुनः प्रदक्षिणां कृत्वा तुलामारोहयेद् बुधः।  
स खड्गचर्मकवचः सर्वाभरणभूषितः ॥ २७४.६५  
  
धर्मराजमथादाय हैमं सूर्य्येण संयुतम्।  
कराभ्यां बद्धमुष्टिभ्यामास्ते पश्यन् हरेर्मुखम्॥ २७४.६६  
  
ततोऽपरे तुला भागे न्यसेयुर्द्विजपुङ्गवाः।  
समादभ्यधिकं यावत् काञ्चनं चातिनिर्मलम् ॥ २७४.६७  
  
पुष्टिकामस्तु कुर्वीत भूमिसंस्थं नरेश्वरः।  
क्षणमात्रं ततः स्थित्वा पुनरेवमुदीरयेत् ॥ २७४.६८  
  
नमस्ते सर्वभूतानां साक्षिभूते! सनातनि! ।  
पितामहेन देवि! त्वं निर्मिता परमेष्ठिना ॥ २७४.६९  
  
त्वया धृतं जगत्सर्वं सहस्थावरजङ्गमम्।  
सर्वभूतात्मभूतस्थे! नमस्ते विश्वधारिणि!॥ २७४.७०  
  
ततोऽवतीर्य्य गुरवे पूर्वमर्द्धं निवेदयेत्।  
ऋत्विग्भ्यो परमर्धन्तु दद्यादुदकपूर्वकम् ॥ २७४.७१  
  
गुरवे ग्रामरत्नानि ऋत्विग्भ्यश्च निवेदयेत्।  
प्राप्य तेषामनुज्ञां तु तथान्येभ्योऽपि दापयेत् ॥ २७४.७२  
  
दीनानाथ विशिष्टादीन् पूजयेद् ब्राह्मणैः सह।  
न चिरं धारयेद् गेहे सुवर्णं प्रोक्षितं बुधः ॥ २७४.७३  
  
तिष्ठेद् भयावहं यस्माच्छोकव्याधिकरं नृणाम्।  
शीघ्रं परस्वीकरणाच्छ्रेयः प्राप्नोति मानवः ॥ २७४.७४  
  
अनेन विधिना यस्तु तुलापुरुषमाचरेत्।  
प्रतिलोकाधिपस्थाने प्रतिमन्वन्तरं वसेत् ॥ २७४.७५  
  
विमानेनार्कवर्णेन किङ्किणीजालमालिना।  
पूज्यमानोऽप्सरोभिश्च ततो विष्णुपुरं व्रजेत्  
कल्पकोटिशतं यावत्तस्मिन् लोके महीयते ॥ २७४.७६  
  
कर्मक्षयादिह पुनर्भुवि राजराजो भूपालमौलिमणिरञ्चितपादपीठः।  
श्रद्धान्वितो भवति यज्ञसहस्रयाजी दीप्तप्रतापजितसर्वमहीपलोकः ॥ २७४.७७  
  
यो दीयमानमपि पश्यति भक्तियुक्तः कालान्तरे स्मरति वाचयतीह लोके ॥  
यो वा श्रृणोति पठतीन्द्रसमानरूपः प्राप्नोति धाम सपुरन्दरदेवजुष्टम् ॥ २७४.७८