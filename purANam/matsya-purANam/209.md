---
title: २०९

---
सावित्र्युपाख्यानम्।  
सत्यवानुवाच।  
वनेऽस्मिन् शाद्वलाकीर्णे सहकारं मनोहरम्।  
नेत्रघ्राणसुखं पश्य वसन्तं रतिवर्धनम् ॥ २०९.१ ॥  
  
वनेऽप्यशोकं दृष्ट्वैनं रागवन्तं सुपुष्पितम्।  
वसन्तो हसतीवायं मामेवायतलोचने!॥ २०९.२ ॥  
  
दक्षिणे दक्षिणेनैतां पश्य रम्यां वनस्थलीम्।  
पुष्पितैः किंशुकैर्युक्तां ज्वलितानलसप्रभैः ॥ २०९.३ ॥  
  
सुगन्धिकुसुमामोदो वनराजिविनिर्गतः।  
करोति वायुर्दाक्षिण्यमावयोः कल्मनाशनम् ॥ २०९.४ ॥  
  
पश्चिमेन विशालाक्षि! कणिकारैः सुपुष्पितैः।  
काञ्चनेन विभात्येषा वनराजी मनोरमा ॥ २०९.५ ॥  
  
अतिमुक्तलताजालरुद्धमार्गा वनस्थली।  
रम्या सा चारुसर्वाङ्गी कुसुमोत्करभूषणा ॥ २०९.६ ॥  
  
मधुमत्तालि झङ्कार व्याजेन वरवर्णिनी।  
चापाकृष्टिं करोतीव कामः पार्श्वे जिघांसया ॥ २०९.७ ॥  
  
फलास्वादलसद्वक्त्र पुस्कोकिल विनादिता।  
विभाति चारुतिलका त्वमिवैषा वनस्थली ॥ २०९.८ ॥  
  
कोकिलश्चूतशिखरे मञ्जरीरेणुपिञ्जरः।  
गदितैर्व्यक्ततां याति कुलीनश्चेष्टितैरिव ॥ २०९.९ ॥  
  
पुष्परेणुविलिप्ताङ्गी प्रियामनु सरिद्वने।  
कुसुमं कुसुमं याति कूजन् कामी शिलीमुखः॥ २०९.१० ॥  
  
मञ्जरी सहकारस्य कान्तावच्चाग्रपीडिताम्।  
स्वदते बहुपुष्पेऽपि पुंस्कोकिलयुवा वने ॥ २०९.११ ॥  
  
काकः प्रसूतां वृक्षाग्रे स्वामेकाग्रेण चञ्चुना।  
काकीं सम्भावयत्येष पक्षाच्छादितपुत्रिकाम् ॥ २०९.१२ ॥  
  
शुभाङ्गनिम्नमासाद्य दयिता सहितो युवा।  
नाहारमपि चादत्ते कामाक्रान्तः कपिञ्जल ॥ २०९.१३ ॥  
  
कलविङ्कस्तु रमयन् प्रियोत्सङ्गं समास्थितः।  
मुहुर्मुहुर्विशालाक्षि! उत्कण्ठयति कामिनः ॥ २०९.१४ ॥  
  
वृक्षशाखां समारूढः शुकोऽयं सह भार्यया।  
करेण लम्बयन् शाखां करोति सफलं शिरः ॥ २०९.१५ ॥  
  
वनेऽत्र पिशितास्वाद तृप्तो निद्रामुपागतः।  
शेते सिंहयुवा कान्ता चरणान्तरगामिनी ॥ २०९.१६ ॥  
  
व्याघ्रयोर्मिथुनं पश्य शैलकन्दर संस्थितम्।  
ययोर्नेत्र प्रभालोके गुहाभिन्नेव लक्ष्यते ॥ २०९.१७ ॥  
  
अयं द्वीपी प्रियां लेढि जिह्वाग्रेण पुनः पुनः।  
प्रीतिमायाति च तया लिह्यमानः स्वकान्तया ॥ २०९.१८ ॥  
  
उत्सङ्गकृतमूर्धानं निद्रापहृतचेतसम्।  
जन्तूद्धरणतः कान्तं सुखयत्येव वानरी ॥ २०९.१९ ॥  
  
भूमौ निपतितां रामां मार्जारो दर्शितोदरीम्।  
नखैर्दन्तैर्दशत्येष न च पीडयते तथा ॥ २०९.२० ॥  
  
शशकः शशकी चोभे संसुप्ते पीडिते इमे।  
संलोनगात्रचरणे कर्णैर्व्यक्तिमुपागते ॥ २०९.२१ ॥  
  
स्नात्वा सरसि पद्माढ्ये नागस्तु मदनप्रियः।  
सम्भावयति तन्वङ्गीमृणालकबलैः प्रियाम् ॥ २०९.२२ ॥  
  
कान्त प्रोथसमुत्थानैः कान्तमार्गानुगामिनी।  
करोति कवलं मस्तैर्वराही पोतकानुगा ॥ २०९.२३ ॥  
  
दृढाङ्गसन्धिर्महिषः कर्दमाक्ततनुर्वने।  
अनुव्रजति धावन्तीं प्रियबद्धचतुष्करः ॥ २०९.२४ ॥  
  
पश्य चार्वङ्गि! सारङ्गं त्वं कटाक्षविभावनैः।  
सभार्यं मां हि पश्यन्तं कौतूहल समन्वितम् ॥ २०९.२५ ॥  
  
पश्य पश्चिमपादेन रोही कण्डूयते मुखम्।  
स्नेहार्द्रभावात्कर्षन्ती भर्त्तारं श्रृङ्गकोटिना ॥ २०९.२६ ॥  
  
द्रागिमाञ्चमरीं पश्य सितबालामगच्छतीम्।  
अन्वास्ते चमरः कामी माञ्च पश्यति गर्वितः ॥ २०९.२७ ॥  
  
आतपे गवयं पश्य प्रकृष्टं भार्यया सह।  
रोमन्थनं प्रकुर्वाणं काकङ्ककुदि वारयन् ॥ २०९.२८ ॥  
  
पश्येमं भार्यया सार्द्धं न्यस्ताग्र चरणद्वयम्।  
विपुले बदरीस्कन्धे बदराशनकाम्यया ॥ २०९.२९ ॥  
  
हंसं सभार्यं सरसि विचरन्तं सुनिर्मलम्।  
सुमुक्तस्येन्दुबिम्बस्य पश्य वै श्रियमुद्वहन् ॥ २०९.३० ॥  
  
सभार्यश्चक्रवाकोऽयं कमलाकरमध्यगः।  
करोति पद्मिनीं कान्तां सुपष्पामिव सुन्दरी ॥ २०९.३१ ॥  
  
मया फलोच्चयः सुभ्रु! त्वया पुष्पोच्चयः कृतः।  
इन्धनं न कृतं सुभ्रु! तत्करिष्यामि साम्प्रतम् ॥ २०९.३२ ॥  
  
त्वमस्य सरसस्तीरे द्रुमच्छायां समाश्रिता।  
क्षणमात्रं प्रतीक्षस्व विश्रमस्व च भामिनि ॥ २०९.३३ ॥  
  
सावित्र्युवाच।  
एवमेतत्करिष्यामि मम दृष्टिपथस्त्वया।  
दूरं कान्त!न कर्तव्यो बिभेमि गहने वने ॥ २०९.३४ ॥  
  
मत्स्य उवाच।  
ततः स काष्ठानि चकार तस्मिन्वने तदा राजसुता समक्षम्।  
तस्या ह्यदूरे सरसस्तदानीं मेने च सा तं मृतमेव राजन् ॥ २०९.३४ ॥