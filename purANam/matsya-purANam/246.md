---
title: २४६

---
बलिशुक्रमन्त्रणम्।  
शैनक उवाच।  
सपर्वतमनामूर्वीं दृष्ट्वा सङ्क्षोभितां बलिः।  
पप्रच्छोशनसं शुद्धं प्रणिपत्य कृताञ्जलिः ॥ २४६.१ ॥  
  
आचार्य! क्षोभमायाता साब्धिभूभृद्वना मही।  
कस्माच्च नासुरान् भागान् प्रतिगृह्णन्ति वह्नयः ॥ २४६.२ ॥  
  
इति पृष्टोऽथ बलिना काव्यो वेदविदाम्वरः।  
उवाच दैत्याधिपति चिरन् ध्यात्वा महामतिः ॥ २४६.३ ॥  
  
अवतीर्णो जगद्योनिः कश्यपस्य गृहे हरिः।  
वामनेनेह रूपेण जगदात्मा सनातनः ॥ २४६.४ ॥  
  
स एष यज्ञमायाति तव दानवपुङ्गव!।  
तत्पादन्यासविक्षोभादियं प्रचलिता मही ॥ २४६.५ ॥  
  
कम्पन्ते गिरयश्चामी क्षुभितो मकरालयः।  
नैनं भूतपतिं भूमिः सर्वार्था वोढुमीश्वरम् ॥ २४६.६ ॥  
  
सदेवासुरगन्धर्वा यक्षराक्षसकिन्नरा।  
अनेनैव धृता भूमिरापोग्निः पवनो नभः ॥ २४६.७ ॥  
  
धारयत्यखिलान् देवो मन्त्रादींश्च महासुरः।  
इयमेव जगद्धेतो_ माया कृष्णस्य गह्वरी ॥ २४६.८ ॥  
  
धार्यधारकभावेन यया सम्पीडितं जगत्।  
तत्सन्निधानादसुरा भागार्हा नासुरोत्तम!  
भुञ्जते नासुरान् भागानमी ते नैव चाग्नयः ॥ २४६.९ ॥  
  
बलिरुवाच।  
धन्योऽहं कृतपुण्यश्च यन्मे यज्ञपतिः स्वयम्।  
यज्ञमभ्यागतो ब्रह्मन्! मत्तः कोऽन्योधिकः पुमान् ॥ २४६.१० ॥  
  
यं योगिनः सदा युक्ताः परमात्मानमव्ययम्।  
द्रष्टुमिच्छन्ति देवेशं स मेऽध्वसमुपैष्यति ॥ २४६.११ ॥  
  
होता भागप्रदोऽयञ्च यमुद्गाता च गायति।  
तमध्वरेश्वरं विष्णुं मत्तः कोऽन्य उपैष्यति ॥ २४६.१२ ॥  
  
सर्वेश्वरेश्वरे कृष्णे मदध्वरमुपागते।  
यन्मया काव्य! कर्तव्यं तन्ममादेष्टुमर्हसि ॥ २४६.१३ ॥  
  
शुक्र उवाच।  
यज्ञभागभुजो देवा वेदप्रामाण्यतोऽसुर!  
त्वया तु दानवा दैत्या मखभागभुजः कृताः ॥ २४६.१४ ॥  
  
अयञ्च देवः सत्यस्थः करोति स्थितिपालनम्।  
विसृष्टेरनुचान्नेन स्वयमत्ति प्रजाः प्रभुः ॥ २४६.१५ ॥  
  
त्वत्कृते भविता नूनं देवो विष्णुः स्थितौ स्थितः।  
विदित्वेतन्महाभाग! कुरुयत्नमनागतम् ॥ २४६.१६ ॥  
  
त्वया हि दैत्यादिपते! स्वल्पकेऽपि हि वस्तुनि।  
प्रतिज्ञा न हि वोढव्या वाच्यं साम-वृथा-फलम् ॥ २४६.१७ ॥  
  
नालन्दातुमहं देव! दैत्य! वाच्यं त्वया वचः।  
कृष्णस्य देवभूत्यर्थं प्रवृत्तस्य महासुर!॥ २४६.१८ ॥  
  
बलिरुवाच।  
ब्रह्मन्! कथमहं ब्रूयामन्येनापि हि याचितः।  
नास्तीति किमु देवेन संसार अघहारिणा ॥ २४६.१९ ॥  
  
व्रतोपवासैर्विविधैः प्रतिसङ्ग्राह्यते हरिः।  
स चेद्वक्ष्यति देहीति गोविन्दः किमतोऽधिकम् ॥ २४६.२० ॥  
  
यदर्थमुपहाराद्या तपः शौचगुणान्वितैः।  
यज्ञाः क्रियन्ते देवेशः स मां देहीति वक्ष्यति ॥ २४६.२१ ॥  
  
तत्साधु सुकृतं कर्म तपः सुचरितं मम।  
यन्मया दत्तमीशेषः स्वयमादास्यते हरिः ॥ २४६.२२ ॥  
  
नास्ति नास्तीत्यहं वक्ष्ये तमप्यागतमीश्वरम्।  
यदा वञ्चामि तं प्राप्तं वृथा तज्जन्मनः फलम् ॥ २४६.२३ ॥  
  
यज्ञेऽस्मिन्यदि यज्ञेशो याचते मां जनार्दनः।  
निजमूर्द्धानमप्यत्र तद्दास्याम्यविचारितम् ॥ २४६.२४ ॥  
  
नास्तीति यन्मया प्रोक्तमन्येषामपि याचताम्।  
वक्ष्यामि कथमायाते तदनभ्यस्तमुच्यते ॥ २४६.२५ ॥  
  
श्लाघ्य एव हि वीराणां दानादापत्समागमः।  
नाबाधकारि यद्दानं तदमङ्गलवत्स्मृतम् ॥ २४६.२६ ॥  
  
मद्राज्येनासुखी कश्चिन्न दरिद्रो न चातुरः।  
नाभूषितो न चोद्विग्नो नस्रगादि विवर्जितः ॥ २४६.२७ ॥  
  
हृष्टस्तुष्टः सुगन्धिश्च तृप्तः सर्वसुखान्वितः।  
जनः सर्वो महाभाग! किमुताहं सदा सुखी ॥ २४६.२८ ॥  
  
एतद्विशिष्टपात्रोऽयं दानबीजफलं मम।  
विदितं भृगुशार्दूल! मयैतत्त्वत्प्रसादतः ॥ २४६.२९ ॥  
  
एतद्विजानता जानबीजं पतति चेद् गुरो!।  
जनार्दनमहापात्रे किन्न प्राप्तन्ततो मया ॥ २४६.३० ॥  
  
मत्तो दानमवाप्येशो यदि पुष्णाति देवताः  
उपभोगाद्दशगुणं दानं श्लाघ्यतमं मम ॥ २४६.३१ ॥  
  
मत्प्रसादपरो नूनं यज्ञेनाराधितो हरिः।  
तैनाभ्येति न सन्देहो दर्शनादुपकारकृत् ॥ २४६.३२  
  
अथ कोपेन चाभ्येति देवभागोपरोधिनम्।  
मां निहन्तुमनाश्चैव वधः श्लाघ्यतरोऽच्युतात् ॥ २४६.३३ ॥  
  
तन्मयं सर्वमेवेदं नाप्राप्यं यस्य विद्यते।  
स मां याचितुमभ्येति नानुग्रहमृते हरिः ॥ २४६.३४ ॥  
  
यः सृजत्यात्मभूः सर्वञ्चेतसैव च संहरेत्।  
स मां हन्तुं हृषीकेशः कथं यत्नं करिष्यति ॥ २४६.३५ ॥  
  
एतद्विदित्वा न गुरो! दानविघ्नकरेण च।  
त्वया भाव्यं जगन्नाथे गोविन्दे समुपस्थिते ॥ २४६.३६ ॥  
  
शौनक उवाच  
इत्येवं वदतस्तस्य सम्प्राप्तः स जगत्पतिः।  
सर्वदेवमयो चिन्त्यो मायावामन रूपधृक् ॥ २४६.३७ ॥  
  
तं दृष्ट्वा यज्ञवाटान्तः प्रविष्टमसुराः प्रभुम्।  
जग्मुः सभासदः क्षोभन्तेजसा तस्य निष्प्रभाः ॥ २४६.३८ ॥  
  
जेपुश्च मुनयस्तत्र ये समेता महाध्वरे।  
बलिश्चैवाखिलं जन्म मेने सफलमात्मनः ॥ २४६.३९ ॥  
  
ततः सङ्क्षोभमापन्नो न कश्चित्किञ्चिदुक्तवान्।  
प्रत्येकं देवदेवेशं पूजयामास चेतसा॥ २४६.४० ॥  
  
अथासुरपतिं प्रह्वं दृष्ट्वा मुनिवरांश्च तान्।  
देवदेवपतिः साक्षी विष्णुर्वामन रूपधृक् ॥ २४६.४१ ॥  
  
तुष्टाव यज्ञवह्निञ्च यजमानमथर्त्विजः।  
यज्ञकर्माधिकारस्थान् सदस्यान् द्रव्यसम्पदः ॥ २४६.४२ ॥  
  
ततः प्रसन्नमखिलं वामनं प्रतितत्क्षणात्।  
यज्ञवाटस्थितं वीरः साधु साध्वित्युदीरयन् ॥ २४६.४३ ॥  
  
स चार्घ्यमादाय बलिः प्रोद्भूतपुलकस्तदा।  
पूजयामास गोविन्दं प्राह चेदं महासुरः ॥ २४६.४४ ॥  
  
बलिरुवाच।  
सुवर्णरत्नसङ्घातं गजाश्वममितन्तथा।  
स्त्रियोवस्त्राण्यलङ्कारांस्तथा ग्रामाश्च पुष्कलान् ॥ २४६.४५ ॥  
  
सर्वस्वं सकलामुर्वीं भवतो वा यदीप्सितम्।  
तद्ददामि श्रृणष्व त्वं येनार्थी वामनः प्रियः ॥ २४६.४६ ॥  
  
इत्युक्तो दैत्यपतिना प्रीतिगर्भान्वितं वचः।  
प्राह सस्मितगम्भीरं भगवान् वामनाकृतिः ॥ २४६.४७ ॥  
  
ममाग्निशरणार्थाय देहि राजन्! पदत्रयम्।  
सुवर्णग्रामरत्नानि तदर्थिभ्यः प्रदीयताम् ॥ २४६.४८ ॥  
  
बलिरुवाच।  
त्रिभिः प्रयोजनं किन्ते पादैः पदवताम्वर!।  
शतं शतसहस्राणां पदानां मार्गतां भवान् ॥ २४६.४९ ॥  
  
वामन उवाच।  
एतावतैव दैत्येन्द्र! कृतकृत्योऽस्मि मार्गताम्।  
अन्येषामर्थिनां वित्तमीहितं दास्यते भवान् ॥ २४६.५० ॥  
  
एतत्च्छ्रुत्वा तु गदितं वामनस्य महात्मनः।  
ददौ तस्मै महाबाहु वामनाय पदत्रयम् ॥ २४६.५१ ॥  
  
पाणौतु पतिते तोये वामनोऽभूदवामनः।  
सर्वदेवमयं रूपं दर्शयामास तत्क्षणात् ॥ २४६.५२ ॥  
  
चन्द्रसूर्यौ च नयने द्यौर्मूर्द्धा चरणौ क्षितिः।  
पादाङ्गुल्यः पिशाचास्तु हस्ताङ्गुल्यश्च गुह्यकाः ॥ २४६.५३ ॥  
  
विश्वेदेवाश्च जानुस्था जङ्घे साध्याः सुरोत्तमाः।  
यक्षा नखेषु सम्भूता रेखाश्चाप्सरसस्तथा ॥ २४६.५४ ॥  
  
दृष्टौ ऋक्षाण्यशेषाणि केशाः सूर्यांशवः प्रभोः।  
तारकारोमकूपाणि रोमाणि च महर्षयः ॥ २४६.५५ ॥  
  
बाहवो विदिशस्तस्य दिशः श्रोत्रे महात्मनः।  
अश्विनौ श्रवणे तस्य नासावायुर्महात्मनः ॥ २४६.५६ ॥  
  
प्रसादश्चन्द्रमा देवो मनोधर्मः समाश्रितः।  
सत्यं तस्याभवद्वाणी जिह्वा देवी सरस्वती ॥ २४६.५७ ॥  
  
ग्रीवा दितिर्देवमाता विद्यस्तद्वलयस्तथा।  
स्वर्गद्वारमभून्मैत्रं त्वष्टा पूषा च वै भ्रुवौ ॥ २४६.५८ ॥  
  
मुखं वैश्वनारश्चास्य वृषणौ तु प्रजापतिः।  
हृदयञ्च परं ब्रह्म पुंस्त्वं वै कश्यपो मुनिः ॥ २४६.५९ ॥  
  
पृष्ठेऽस्य वसवो देवा मरुतः सर्वसन्धिषु।  
सर्वसूक्तानि दशनाज्योतींषि विमलप्रभाः ॥ २४६.६० ॥  
  
वक्षस्थले महादेवो धैर्ये चास्य महार्णवाः।  
उदरेवास्यगन्धर्वाः सम्भूताश्च महाबलाः ॥ २४६.६१ ॥  
  
लक्ष्मीर्मेधाधृतिः कान्तिः सर्वविद्याश्च वै कटिः।  
सर्वज्योतींषि जानीहि तस्य तत्परमं महः ॥ २४६.६२ ॥  
  
तस्य देवाधिदेवस्य तेजः प्रोद्भूतमुत्तमम्।  
स्तनौ कुक्षी च वेदाश्च उदरञ्च महामखाः ॥ २४६.६३ ॥  
  
इष्टयः पशुबन्धाश्च द्विजानां वीक्षितानि च।  
तस्य देवमयं रूपं दृष्ट्वा विष्णोर्महाबलाः ॥ २४६.६४ ॥  
  
उपासर्पन्त दैत्येन्द्राः पतङ्गा इव पावकम्।  
प्रमथ्य सर्वानसुरान् पादहस्ततलैर्विभुः ॥ २४६.६५ ॥  
  
कृत्वा रूपं महाकायं जहाराशु स मेदिनीम्।  
तस्य विक्रमतो भूमिं चन्द्रादित्यौ स्तनान्तरे ॥ २४६.६६ ॥  
  
नाभौ विक्रममाणस्य रिक्थदेशस्थितावुभौ।  
परं विक्रमतस्तस्य जानुमूले प्रभाकरौ ॥ २४६.६७ ॥  
  
विष्णोरास्तं महीपाल! देवपालन-कर्मणि।  
जित्वा लोकत्रयं कृत्स्नं हत्वा चासुरपुङ्गवान् ॥ २४६.६८ ॥  
  
पुरन्दराय त्रैलोक्यं ददौ विष्णुर्जगत्पत्ति।  
सुतलं नाम पातालमधस्ताद्वसुधातलात् ॥ २४६.६९ ॥  
  
बलेर्दत्तं भगवता विष्णुना प्रभविष्णुना।  
अथ दैत्येश्वरं प्राह विष्णुः सर्वेश्वरेश्वरः ॥ २४६.७० ॥  
  
यत्त्वया सलिलं दत्तं गृहीतं पाणिना मया।  
कल्पप्रमाणं तस्मात्ते भविष्यत्यायुरुत्तमम् ॥ २४६.७१ ॥  
  
वैवस्वते तथातिते बले! मन्वन्तरेह्यथ।  
सावर्णिके तु सम्प्राप्ते भवानिन्द्रो भविष्यति ॥ २४६.७२ ॥  
  
साम्प्रतं देवराजाय त्रैलोक्यं सकलं मया।  
दत्तं चतुर्युगानाञ्च साधिका ह्येकसप्ततिः ॥ २४६.७३ ॥  
  
नियन्तव्या मया सर्वे ये तस्य परिपन्थिनः।  
तेनाहं परया भक्त्या पूर्वमाराधितो बले! ॥ २४६.७४ ॥  
  
सुतलं नाम पातालं त्वमासाद्य मनोरमम्।  
वसासुरे! ममादेशं यथावत्परिपालयन् ॥ २४६.७५ ॥  
  
तत्र दिव्यवनोपेते प्रासादशतसङ्कुले।  
प्रोत्फुल्लपद्मसरसि स्रवच्छुद्धसरिद्वरे ॥ २४६.७६ ॥  
  
सुगन्धिधूपस्रग्वस्त्र वराभरणभूषितः।  
स्रक्चन्दनादिमुदितो गेयनृत्यमनोरमे ॥ २४६.७७ ॥  
  
पानान्नबोगान् विविधान् उपभुङ्क्ष्व महासुर!।  
ममाज्ञया कालमिमं तिष्ठ त्वं सततं वृतः ॥ २४६.७८ ॥  
  
यावत्सुरैश्च विप्रैश्च न विरोधं करिष्यसि।  
तावदेतान् महाभोगानवाप्स्यसि महासुर! ॥ २४६.७९ ॥  
  
यदा च देवविप्राणां विरोधं त्वं करिष्यसि।  
बन्धिष्यन्ति तदापाशा वारुणास्त्वामसंशयम् ॥ २४६.८० ॥  
  
एतद्विदित्वा भवता मयाज्ञप्तमशेषतः।  
न विरोधः सुरैः कार्य्यो विप्रै र्वा दैत्यसत्तम! ॥ २४६.८१ ॥  
  
इत्येवमुक्तो देवेन विष्णुना प्रभविष्णुना।  
बलिः प्राह महाराज! प्रणिपत्य मुदायुतः ॥ २४६.८२ ॥  
  
बलिरुवाच।  
तत्रासतो मे पाताले भगवन्! भवदाज्ञया।  
किं भविष्यत्युपादानमुपभोगोपपादकम् ॥ २४६.८३ ॥  
  
श्रीभगवानुवाच।  
दानान्यविधिदत्तानि श्राद्धान्यश्रोत्रियाणि च।  
हुतान्यश्रद्धया यानि तानि दास्यन्ति ते फलम् ॥ २४६.८४ ॥  
  
अदक्षिणास्तथा यज्ञाः क्रियाश्चाविधिना कृताः।  
फलानि तव दास्यन्ति अधीतान्यव्रतानि च ॥ २४६.८५ ॥  
  
शौनक उवाच।  
बलेर्वरमिमं दत्त्वा शक्राय त्रिदिवं तथा।  
व्यापिना तेन रूपेण जगामादर्शनं हरिः ॥ २४६.८६ ॥  
  
प्रशशास यथापूर्वमिन्द्रस्त्रैलोक्यपूजितः।  
सिषेवे च परान् कामान्बलिः पाताल संस्थितः ॥ २४६.८७ ॥  
  
इहैव देवदेवेन बद्धोऽसौ दानवोत्तमः।  
देवानां कार्य्यकरणे भूयोऽपि जगति स्थितः ॥ २४६.८८ ॥  
  
सम्बन्धी ते महाभाग! द्वारकायां व्यवस्थितः।  
दानवानां विनाशाय भारावतरणाय च ॥ २४६.८९ ॥  
  
यतो यदुकुले कृष्णो भवतः शत्रुनिग्रहे।  
सहायभूतः सारथ्यं करिष्यति बलानुजः ॥ २४६.९० ॥  
  
एतत्सर्वं समाख्यातं वामनस्य च धीमतः।  
अवतारं महावीर! श्रोतुमिच्छेस्तवार्जुन! ॥ २४६.९१ ॥  
  
अर्जुन उवाच।  
श्रुतवानिह ते पृष्टं माहात्म्यं केशवस्य च।  
गङ्गाद्वारमितो यास्याम्यनुज्ञां देहि मे विभो  
एवमुक्त्वा ययौ पार्थो नैमिषं शौनको गतः ॥ २४६.९२ ॥  
  
सूत उवाच।  
इत्येतद्देवदेवस्य विष्णोर्माहात्म्यमुत्तमम्।  
वामनस्य पठेद्यस्तु सर्वपापैः प्रमुच्यते ॥ २४६.९३ ॥  
  
बलिप्रह्लादसंवादं मन्त्रितं बलिशुक्रयोः।  
बलेर्विष्णोश्च कथितं यः स्मरिष्यति मानवः ॥ २४६.९४ ॥  
  
नाधयोव्याधयस्तस्य न च मोहाकुलं मनः।  
भविष्यति कुरु श्रेष्ठ! पुंसस्तस्य कदाचन ॥ २४६.९५ ॥  
  
च्युतराज्यो निजं राज्यमिष्टाप्तिञ्च वियोगवान्।  
अवाप्नोति महाभागो नरः श्रुत्वा कथामिमाम् ॥ २४६.९६ ॥