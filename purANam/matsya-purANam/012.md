---
title: ०१२

---
सूर्यवंशवर्णनम्॥  
  
सूत उवाच।  
अथान्विषन्तो राजानं भ्रातरस्तस्य मानवाः।  
इक्ष्वाकु प्रमुखा जग्मु स्तदाशरवणान्तिकम्॥ १२.१ ॥  
  
ततस्ते दद्रृशुः सर्वे वडवामग्रतः स्थिताम्।  
रत्नपर्याणकिरणदीप्तकायामनुत्तमाम्॥ १२.२ ॥  
  
पर्याणप्रत्यभिज्ञानात् सर्वे विस्मयमागताः।  
अयं चन्द्रप्रभो नाम वाजीतस्य महात्मनः॥ १२.१३ ॥  
  
अगमद्वडवा रूपमुत्तमं केन हेतुना।  
ततस्तु मैत्रावरुणिं पप्रच्छुस्ते पुरोधसम्॥ १२.४ ॥  
  
किमित्येतदभूच्चित्रं वद योग विदाम्वर!।  
वशिष्ठश्चाब्रवीत् सर्वं द्रृष्ट्वा तद्ध्यानचक्षुषा॥ १२.५ ॥  
  
समयः शम्भुदयिता कृतः शरवणे पुरा।  
यः पुमान् प्रविशेदत्र स नारीत्वमवाप्स्यति॥ १२.६ ॥  
  
अयमश्वोऽपि नारीत्वमगाद्राज्ञा सहैवतु।  
पुनः पुरुषतामेति यथासौ धनदोपमः॥ १२.७ ॥  
  
तथैव यत्नः कर्तव्य चाराध्यैव पिनाकिनम्।  
ततस्ते मानवा जग्मुर्यत्र देवो महेश्वरः॥ १२.८ ॥  
  
तुष्टुवुर्विविधैः स्तोत्रैः पार्वतीपरमेश्वरौ।  
तावूचतुरलङ्घ्योऽयं समयः किन्तु साम्प्रतम्॥ १२.९ ॥  
  
इक्ष्वाकोरश्वमेधेन यत्‌ फलं स्यात्तदावयोः।  
दत्त्वा किम्पुरुषो वीरः स भविष्यत्यसंशयम्॥ १२.१० ॥  
  
तथेत्युक्तास्ततस्तेस्तु जग्मुर्वैवस्वतात्मजाः।  
इक्ष्वाकोश्चाश्वमेधेन चेलः किम्पुरुषोऽभवत्॥ १२.११ ॥  
  
मासमेकम्पुमान्वीरः स्त्री च मासमभूत् पुनः।  
बुधस्य भवने तिष्ठन्निलो गर्भधरोऽभवत्॥ १२.१२ ॥  
  
अजीजनत् पुत्रमेकमनेक गुणसंयुतम्।  
बुधश्चोत्पाद्य तं पुत्रं स्वर्लोकमगमत्ततः॥ १२.१३ ॥  
  
इलस्य नाम्ना तद्वर्षमिलावृतमभूत्तदा।  
सोमार्कवंशयोरादाविलोऽभून्मनुनन्दनः॥ १२.१४ ॥  
  
एवं पुरूरवाः पुंसोरभवद्वंशवर्द्धनः।  
इक्ष्वाकुरर्कवंशस्य तथैवोक्तस्तपोधनाः॥ १२.११५ ॥  
  
इलः किम्पुरुषत्वे च सुद्युम्न इति चोच्यते।  
पुनः पुत्रत्रयमभूत् सुद्युम्नस्यापराजितम्॥ १२.१६ ॥  
  
उत्कलो वै गयस्तद्वद्धरिताश्वश्च वीर्य्यवान्।  
उत्कलस्योत्कला नाम गयस्यतु गयामता॥ १२.१७ ॥  
  
हरिताश्वस्य दिक्‌पूर्वो विश्रुता कुरुभिः सह।  
प्रतिष्ठानेऽभिषिच्याथ स पुरूपवसं सुतम्॥ १२.१८ ॥  
  
जगामेलावृतं भोक्तुं वर्षं दिव्यफलाशनम्।  
इक्ष्वाकुर्ज्येष्ठदायादो मध्यदेशमवाप्तवान्॥ १२.१९ ॥  
  
नरिष्यन्तस्य पुत्रोऽभूच्छुचो नाम महाबलः।  
नाभागस्याम्बरीषस्तु धृष्टस्य च सुतत्रयम्॥ १२.२० ॥  
  
धृतकेतुश्चित्रनाथो रणधृष्टश्च वीर्य्यवान्।  
आनर्तो नाम शर्यातेः सुकन्याचैव दारिका ॥ १२.२१ ॥  
  
आनर्तस्याभवत्पुत्रो रोचमानः प्रतापवान्।  
आनर्तो नाम देशोऽभून्नगरीच कुशस्थली॥ १२.२२ ॥  
  
रोचमानस्य पुत्रोऽभूदेवो रैवत एव च।  
ककुद्मीचापरान्नाम ज्येष्ठः पुत्रशतस्य च॥ १२.२३ ॥  
  
रेवती तस्य सा कन्या भार्या रामस्य विश्रुता।  
करूषस्य तु कारूषा बहवः प्रथिता भुवि॥ १२.२४ ॥  
  
पृषध्रो गोवधाच्छूद्रो गुरुशापादजायत।  
इक्ष्वाकुवंशं वक्ष्यामि श्रृणुध्वमृषिसत्तमाः!॥ १२.२५ ॥  
  
इक्ष्वाकोः पुत्रतामाप विकुक्षिर्नाम देवराट्।  
ज्येष्ठः पुत्रशतस्यासीद्दश पञ्च च तत्सुताः॥ १२.२६ ॥  
  
मेरोरुत्तरतस्तेतु जाताः पार्थिवसत्तमाः।  
चतुर्दशोत्तरञ्चान्यच्छ्रुतमस्य तथाभवत्॥ १२.२७ ॥  
  
मेरोर्दक्षिणतो ये वै राजानः सम्प्रकीर्त्तिताः।  
ज्येष्ठः ककुत्स्थो नाम्नाऽभूत्तत्सुतस्तु सुयोधनः॥ १२.२८ ॥  
  
तस्य पुत्रः पृथुर्नाम विश्वगश्च पृथोः सुतः।  
इन्दुस्तस्य च पुत्रोऽभूद्युवनाश्वस्ततोऽभवत्॥ १२.२९ ॥  
  
श्रावस्तश्चमहातेजा वत्सकस्तत्सुतोऽभवत्।  
निर्मिता येन श्रावस्ती गौड देशे द्विजोत्तमाः॥ १२.३० ॥  
  
श्रावस्ताद् बृहदश्वोऽभूत् कुवलाश्वस्ततोऽभवत्।  
धुन्धुमारत्वमगमद् धुन्धुं नाम्ना हतः पुरा॥ १२.३१ ॥  
  
तस्य पुत्रास्त्रयो जाता दृढाश्वो दण्डप एव च।  
कपिलाश्वश्च विख्यातो धौन्धुमारिः प्रतापवान्॥ १२.३२ ॥  
  
द्रुढाश्वस्य प्रमोदश्च हर्यश्वस्तस्य चात्मजः।  
हर्यश्वस्य निकुम्भोऽभूत्संहताश्वस्ततोऽभवत्॥ १२.३३ ॥  
  
अकृताश्वोरणाश्वश्च संहताश्व सुतावुभौ।  
युवनाश्वोरणाश्वस्य मान्धाता च ततोऽभवत्॥ १२.३४ ॥  
  
मान्धातुः पुरुकुत्सो धर्म्मसेनश्च पार्थिवः।  
मुचुकुन्दश्च विख्यातः शत्रुजिच्च प्रतापवान्॥ १२.३५ ॥  
  
पुरुकुत्सस्य पुत्रोऽभूद्वसूदो नर्म्मदापतिः।  
सम्भूतिस्तस्यपुत्रोऽभूत्त्रिधन्वा च ततोऽभवत्॥ १२.३६ ॥  
  
त्रिधन्वनः सुतोजातस्त्रय्यारुण इति स्मृतः।  
तस्मात्सत्यव्रतो नाम तस्मात्सत्यरथः स्मृतः॥ १२.३७ ॥  
  
तस्य पुत्रो हरिश्चन्द्रो हरिश्चन्द्राच्च रोहितः।  
रोहिताच्च वृको जातो वृकाद् बाहुरजायत॥ १२.३८ ॥  
  
सगरस्तस्य पुत्रोऽभूद्राजा परमधार्मिकः।  
द्वे भार्य्ये सगरस्यापि प्रभा भानुमती तथा॥ १२.३९ ॥  
  
ताभ्यामाराधितः पूर्वमौर्वोऽग्निः पुत्रकाम्यया।  
और्वस्तुष्टस्तयोः प्रादाद्यथेष्टं वरमुत्तमम्॥ १२.४० ॥  
  
एका षष्टिसहस्राणि सुतमेकं तथापरा।  
गृह्णातु वंशकर्तारं प्रभाऽगृह्णाद्‌ बहूंस्तदा॥ १२.४१ ॥  
  
एकं भानुमती पुत्रमगृह्णादसमञ्जसम्।  
ततः षष्ठिसहस्राणि सुषुवे यादवी प्रभा॥ १२.४२ ॥  
  
खनन्तः पृथिवीं दग्धा विष्णुना येऽश्वमार्गणे।  
असमञ्जसस्तु तनयो योंऽशुमान्नाम विश्रुतः॥ १२.४३ ॥  
  
तस्य पुत्रो दिलीपस्तु दिलीपात्तु भगीरथः।  
येन भागीरथी गङ्गा तपः कृत्वावतारिता॥ १२.४४ ॥  
  
भगीरथस्य तनयो नाभाग इति विश्रुतः।  
नाभागस्याम्बरीषोऽभूत्सिन्धुद्वीपस्ततोऽभवत्॥ १२.४५ ॥  
  
तस्यायुतायुः पुत्रोऽभूद्रृतुपर्णस्ततोऽभवत्।  
तस्य कल्माषपादस्तु सर्वकर्मा ततः स्मृतः ॥१२.४६ ॥  
  
तस्यानरण्यः पुत्रोऽभूत् निघ्नस्तस्य सुतोऽभवत्।  
निघ्नपुत्रावुभौ जातौ अनमित्ररघू नृपौ॥१२.४७॥  
  
अनिमित्रो वनमगाद्भविता स कृते नृपः।  
रघोरभूद् दिलीपस्तु दिलीपादजकस्तथा॥ १२.४८ ॥  
  
दीर्घबाहुरजाज्जातश्चाजपालस्ततो नृपः।  
तस्माद्दशरथो जातस्तस्य पुत्र चतुष्टयम्॥ १२.४९ ॥  
  
नारायणात्मकाः सर्वे रामस्तेष्वग्रजोऽभवत्।  
रावणान्तकरस्तद्वद्रघूणां वंशवर्धनः॥ १२.५०॥  
  
वाल्मीकिस्तस्य चरितं चक्रे भार्गवसत्तमः।  
तस्य पुत्रौ कुशलवाविक्ष्वाकुकुलवर्धनौ॥ १२.५० ॥  
  
अतिथिस्तु कुशाज्जज्ञे निषधस्तस्य चात्मजः।  
नलस्तु नैषधस्तस्मान्नभस्तस्मादजायत॥ १२.५१ ॥  
  
नभसः पुण्डरीकोऽभूत् क्षेमधन्वा ततः स्मृतः।  
तस्य पुत्रोऽभवद्वीरो देवानीकः प्रतापवान्॥ १२.५२ ॥  
  
अहीनगुस्तस्य सुतः सहस्राश्वस्ततः परः।  
ततश्चन्द्रावलोकस्तु तारापीडस्ततोऽभवत्॥ १२.५३ ॥  
  
तस्यात्मजश्चन्द्रगिरिः भानुश्चन्द्रस्ततोऽभवत्।  
श्रुतायुरभवत्तस्माद् भारते यो निपातितः॥ १२.५४ ॥  
  
नलौद्वावेवविख्यातौ वंशे कश्यपसम्भवे।  
वीरसेनसुतस्तद्वन्नैषधश्च नराधिपः॥ १२.५५ ॥  
  
एते वैवस्वते वंशे राजानो भूरिदक्षिणाः।  
इक्ष्वाकुवंशप्रभवाः प्राधान्येन प्रकीर्त्तिताः॥ १२.५६ ॥