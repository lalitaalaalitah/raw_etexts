---
title: १९१

---
नर्मदामाहात्म्ये नानाविधतीर्थमाहात्म्यवर्णनम्।  
  
मार्कण्डेय उवाच।  
तदा प्रभृति ब्रह्माद्या ऋषयश्च तपोधनाः।  
सेवन्ते नर्म्मदां राजन्! रागक्रोधविवर्जिताः ॥ १९१.१  
  
युधिष्ठिर उवाच।  
कस्मिन्निपतितं शूलं देवस्य तु महीतले।  
तत्र पुण्यं समाख्याहि यथावत् मुनिसत्तम्! ॥ १९१.२  
  
मार्कण्डेय उवाच।  
शूलभेदेऽति विख्यातं तीर्थम्पुण्यतमं महत्।  
तत्र स्नात्वाऽर्चयेद्देवं गोसहस्रफलं लभेत् ॥ १९१.३  
  
त्रिरात्रं कारयेद्यस्तु तस्मिंस्तीर्थे नराधिप!।  
अर्चयित्वा महादेवं पुनर्जन्म न विद्यते ॥ १९१.४  
  
भीमेश्वरं ततो गच्छेन्नारदेश्वरमुत्तमम्।  
आदित्येशं महापुण्यं तथाघृत मधुस्रवम् ॥ १९१.५  
  
नन्दिकेशं परिष्वज्य पर्याप्तं जन्मनः फलम्।  
वरुणेशं ततः पश्येत् स्वतन्त्रेश्वरमेव च ॥  
सर्वतीर्थफलं तस्य पञ्चायतन दर्शनात् ॥ १९१.६  
  
ततो गच्छेत्तु राजेन्द्र! युद्धं यत्र सुसाधितम्।  
कोटितीर्थन्तु विख्यातमसुरा यत्र मोहिताः ॥ १९१.७  
  
यत्रैव निहता राजन्! दानवा बलदर्पिताः।  
तेषां शिरांस्यगृह्णन्त सर्वे देवाः समागताः ॥ १९१.८  
  
तैस्तु संस्थापितो देवः शूलपाणिर्वृषध्वजः।  
कोटिर्विनिहता तत्र तेन कोटीश्वरः स्मृतः ॥ १९१.९  
  
दर्शनात्तस्य तीर्थस्य सदेहः स्वर्गमारुहेत्।  
यदा त्विन्द्रेण क्षुद्रत्वात् वज्रङ्कीलेन यन्त्रितम् ॥ १९१.१०  
  
तदा प्रभृति लोकानां स्वर्गमार्गो निवारितः।  
सघृतं श्रीफलं जग्ध्वा कृत्वा चैष प्रदक्षिणम् ॥ १९१.११  
  
पार्वतं सहदीपन्तु शिरसा चैव धारयेत्।  
सर्वकामसुसम्पन्नो राजा भवति पाण्डव? ॥ १९१.१२  
  
मृतो रुद्रत्वमाप्नोति ततोऽसौ जायते पुनः।  
स्वर्गादेत्य भवेद्राजा राज्यं कृत्वा दिवं व्रजेत् ॥ १९१.१३  
  
बहुनेत्रं ततः पश्येत् त्रयोदश्यान्तु मानवः।  
स्नातमात्रो नरस्तत्र सर्वयज्ञफलं लभेत् ॥ १९१.१४  
  
ततो गच्छेत्तु राजेन्द्र! तीर्थं परमशोभनम्।  
नराणां पापनाशाय ह्यगस्त्येश्वरमुत्तमम् ॥ १९१.१५  
  
तत्र स्नात्वा नरो राजन्! ब्रह्मलोके महीयते।  
कार्तिकस्य तु मासस्य कृष्णपक्षे चतुर्दशी ॥ १९१.१६  
  
घृतेन स्नापयेद्देवं समाधिस्थो जितेन्द्रियः।  
एकविंशकुलोपेतो न च्यवेदैश्वरात् पुरात् ॥ १९१.१७  
  
धेनुमुपाहनच्छत्रे दद्याच्च घृतकम्बलम्।  
भोजनं चैव विप्राणां सर्वं कोटिगुणं भवेत् ॥ १९१.१८  
  
ततो गच्छेच्च राजेन्द्र! वलाकेश्वरमुत्तमम्।  
तत्र स्नात्वा नरो राजन्! सिंहासनपतिर्भवेत् ॥ १९१.१९  
  
नर्मदा दक्षिणे कूले तीर्थं शक्रस्य विश्रुतम्।  
उपोष्य रजनीमेकां स्नानं तत्र समाचरेत् ॥ १९१.२०  
  
स्नानं कृत्वा यथान्यायमर्चयेच्च जनार्दनम्।  
गोसहस्रफलं तस्य विष्णुलोकं स गच्छति ॥ १९१.२१  
  
ऋषितीर्थं ततो गच्छेत् सर्वपापहरं नृणाम्।  
स्नातमात्रो नरस्तत्र गोसहस्रफलं लभेत् ॥ १९१.२२  
  
देवतीर्थं ततो गच्छेद् ब्रह्मणा निर्मितं पुरा।  
तत्र स्नात्वा नरो राजन्! ब्रह्मलोके महीयते ॥ १९१.२३  
  
अमरकण्टकं गच्छेदमरैः स्थापितं पुरा।  
स्नातमात्रो नरस्तत्र रुद्रलोके महीयते ॥ १९१.२४  
  
ततो गच्छेच्च राजेन्द्र! रावणेश्वरमुत्तमम्।  
तत् पञ्चायतनं दृष्ट्वा मुच्यते ब्रह्महत्यया ॥ १९१.२५  
  
ऋणतीर्थं ततो गच्छेदृणेभ्यो मुच्यते ध्रुवम्।  
वदेश्वरं ततो दृष्ट्वा पर्याप्तं जन्मनः फलम् ॥ १९१.२६  
  
भीमेश्वरं ततो गच्छेत् सर्वव्याधिविनाशनम्।  
स्नातमात्रो नरो राजन्! सर्वदुःखैः प्रमुच्यते ॥ १९१.२७  
  
ततो गच्छेत्तु राजेन्द्रु! तुरा सङ्गममुत्तमम्।  
तत्र स्नात्वा महादेवमर्चयन्सिद्धिमाप्नुयात् ॥ १९१.२८  
  
सोमतीर्थं ततो गच्छेत् पश्येच्चन्द्रमनुत्तमम्।  
तत्र स्नात्वा नरो राजन्! भक्त्या परमया युतः ॥ १९१.२९  
  
तत्क्षणाद्दिव्यदेहस्थः शिववन्मोदते चिरम्।  
षष्टिवर्षसहस्राणि रुद्रलोके महीयते ॥ १९१.३०  
  
ततो गच्छेत्तु राजेन्द्र! पिङ्गलेश्वरमुत्तमम्।  
अहोरात्रोपवासेन त्रिरात्रफलमाप्नुयात् ॥ १९१.३१  
  
तस्मिंस्तीर्थे तु राजेन्द्र! कपिलां यः प्रयच्छति।  
यावन्ति तस्या रोमाणि तत्प्रसूतिकुलेषु च ॥ १९१.३२  
  
तावद्वर्षसहस्राणि रुद्रलोके महीयते।  
यस्तु प्राणपरित्यागं कुर्यात्तत्र नराधिप! ॥ १९१.३३  
  
अक्षयं मोदते कालं यावच्चन्द्रदिवाकरौ।  
नर्मदा तटमाश्रित्य तिष्ठेयुर्यत्र मानवाः ॥ १९१.३४  
  
ते मृताः स्वर्गमायान्ति सन्तः सुकृतिनो यथा।  
सुरेश्वरं ततो गच्छेन्नाम्ना कर्कोटकेश्वरम् ॥ १९१.३५  
  
गङ्गावतरते तत्र दिने पुण्ये न संशयः।  
नन्दितीर्थं ततो गच्छेत् स्नानं तत्र समाचरेत् ॥ १९१.३६  
  
तुष्यते तस्य नन्दीशः सोमलोके महीयते।  
ततो दीपेश्वरं गच्छेद्व्यासतीर्थं तपोवनम् ॥ १९१.३७  
  
निवर्तिता पुरा तत्र व्यासभीता महानदी।  
हुङ्कारिता तु व्यासेन दक्षिणेन ततो गता ॥ १९१.३८  
  
प्रदक्षिणं तु यः कुर्यात् तस्मिन् तीर्थे नराधिप।  
अक्षयं मोदते कालं यावच्चन्द्रदिवाकरौ ॥ १९१.३९  
  
व्यासस्तस्य भवेत् प्रीतः प्राप्नुयादीप्सितं फलम्।  
सूत्रेण वेष्टयित्वा तु दीपो देयः सवेदिकः ॥ १९१.४०  
  
क्रीडन्ति ह्यक्षयं कालं यथा रुद्रस्तथैव च।  
ततो गच्छेच्च राजेन्द्र! ऐरण्डी तीर्थमुत्तमम् ॥ १९१.४१  
  
सङ्गमे तु नरः स्नात्वा मुच्यते सर्वपातकैः।  
ऐरण्डी त्रिषु लोकेषु विख्याता पापनाशिनी ॥ १९१.४२  
  
अथवाश्वयुजे मासि शुक्लपक्षे तु चाष्टमी।  
शुचिर्भूत्वा नरः। स्नात्वा सोपवासपरायणः ॥ १९१.४३  
  
ब्राह्मणं भोजयेदेकं कोटिर्भवति भोजिता।  
मृत्तिकां शिरसि स्थाप्य ह्यवगाह्य च वै जलम् ॥ १९१.४४  
  
नर्मदोदकसम्मिश्रं मुच्यते सर्वकिल्बिषैः।  
प्रदक्षिणं तु यः कुर्यात् तस्मिन् तीर्थे नराधिप ॥ १९१.४५  
  
प्रदक्षणीकृता तेन सप्तद्वीपा वसुन्धरा।  
ततः सुवर्णसलिले स्नात्वा दत्त्वा तु काञ्चनम् ॥ १९१.४६  
  
काञ्चनेन विमानेन रुद्रलोके महीयते।  
ततः स्वर्गाच्च्युतः कालाद्राजा भवति वीर्यवान् ॥ १९१.४७  
  
ततो गच्छेच्च राजेन्द्र! हीक्षुनद्यास्तु सङ्गमम्।  
त्रैलोक्यविश्रुतं दिव्यं तत्र सन्निहितः शिवः ॥ १९१.४८  
  
तत्र स्नात्वा नरो राजन्! गाणपत्यमवाप्नुयात्।  
स्कन्दतीर्थं ततो गच्छेत् सर्वपापप्रणाशनम् ॥ १९१.४९  
  
तत्तीर्थं त्रिविधं पापं स्नानमात्राद्व्यपोहति।  
लिङ्गसारं ततो गच्छेत् स्नानं तत्र समाचरेत् ॥ १९१.५०  
  
गोसहस्रफलं तस्य रुद्रलोके महीयते।  
भङ्गतीर्थं ततो गच्छेत् सर्वपापप्रणाशनम् ॥ १९१.५१  
  
तत्र गत्वा तु राजेन्द्र! स्नानं तत्र समाचरेत्।  
सप्तजन्मकृतैः पापैर्मुच्यते नात्र संशयः ॥ १९१.५२  
  
वटेश्वरं ततो गच्छेत् सर्वतीर्थमनुत्तमम्।  
तत्र स्नात्वा नरो राजन्! गोसहस्रफलं लभेत् ॥ १९१.५३  
  
सङ्गमेशन्ततो गच्छेत् सर्वदेवनमस्कृतम्।  
स्नानमात्रान्नरस्तत्र चेन्द्रत्वं लभेत् ध्रुवम्॥ १९१.५४  
  
कोटितीर्थं ततो गच्छेत् सर्वपापहरं परम्।  
तत्र स्नात्वा नरो राज्यं लभते नात्र संशयः ॥ १९१.५५  
  
तत्र तीर्थं समासाद्य दत्त्वा दानं तु यो नरः।  
तस्य तीर्थप्रभावेण सर्वं कोटिगुणं भवेत् ॥ १९१.५६  
  
अथ नरी भवेत् काचित् तत्र स्नानं समाचरेत्।  
गौरीतुल्या भवेत् सापि त्विन्द्रपत्नी न संशयः ॥ १९१.५७  
  
अङ्गारेशं ततो गच्छेत् स्नानं तत्र समाचरेत्।  
स्नातमात्रो नरस्तत्र रुद्रलोके महीयते ॥ १९१.५८  
  
अङ्गारक चतुर्थ्यान्तु स्नानं तत्र समाचरेत्।  
अक्षयं मोदते कालं शुचिः प्रयतमानसः ॥ १९१.५९  
  
अयोनिसम्भवे स्नात्वा न पश्येद्योनिसङ्कटम्।  
पाण्डवेशन्तु तत्रैव स्नानं तत्र समाचरेत् ॥ १९१.६०  
  
अक्षयं मोदते कालमबध्यैस्त्रिदशैरपि।  
विष्णुलोकं ततो गत्वा क्रीडते भोगसंयुतः ॥ १९१.६१  
  
तत्र भुक्त्वा महाभोगान् मर्त्यराजोऽभिजायते।  
कठेश्वरं ततो गच्छेत्तत्र स्नानं समाचरेत् ॥ १९१.६२  
  
उत्तरायण-सम्प्राप्तो यदिच्छेत् तस्य तद् भवेत्।  
चन्द्रभागां ततो गच्छेत्तत्र स्नानं समाचरेत् ॥ १९१.६३  
  
स्नातमात्रो नरो राजन्! सोमलोके महीयते।  
ततो गच्छेत्तु राजेन्द्र! तीर्थं शक्रस्य विश्रुतम् ॥ १९१.६४  
  
पूजितं देवराजेन देवैरपि नमस्कृम्।  
तत्र स्नात्वा नरो राजन्! दानं दत्त्वा तु काञ्चनम् ॥ १९१.६५  
  
अथवा नीलवर्णाभं वृषभं यः समुत्सृजेत्।  
वृषभस्य तु रोमाणि तत्प्रसूतिकुलेषु च ॥ १९१.६६  
  
तावद्वर्षसहस्राणि नरो हरपुरे वसेत्।  
ततः स्वर्गात्परिभ्रष्टो राजा भवति वीर्यवान् ॥ १९१.६७  
  
अश्वानां श्वेतवर्णानां सहस्राणां नराधिप!।  
स्वामी भवति मर्त्येषु तस्य तीर्थप्रभावतः ॥ १९१.६८  
  
ततो गच्छेत्तु राजेन्द्र! ब्रह्मावर्तमनुत्तमम्।  
तत्र स्नात्वा नरो राजन्! तर्पयेत् पितृदेवताः ॥ १९१.६९  
  
उपोष्य रजनीमेकां पिण्डं दत्त्वा यथाविधि।  
कन्यागते तथादित्ये अक्षयं स्यान्नराधिप! ॥ १९१.७०  
  
ततो गच्छेच्च राजेन्द्र! कपिला तीर्थमुत्तमम्।  
तत्र स्नात्वा नरो राजन्! कपिलां यः प्रयच्छति ॥ १९१.७१  
  
सम्पूर्णपृथिवीं दत्त्वा यत् फलं तदवाप्नुयात्।  
नर्मदेशं परं तीर्थं न भूतं न भविष्यति ॥ १९१.७२  
  
तत्र स्नात्वा नरो राजन्नश्वमेधफलं लभेत्।  
नर्मदा दक्षिणे कूले सङ्गमेश्वरमुत्तमम् ॥ १९१.७३  
  
तत्र स्नात्वा नरो राजन्! सर्वयज्ञफलं लभेत्।  
तत्र सर्वाद्यतो राजा पृथिव्यामेव जायते ॥ १९१.७४  
  
सर्वलक्षणसम्पूर्णः सर्वव्याधिविवर्जितः।  
नर्मदे चोत्तरे कूले तीर्थं परमशोभनम् ॥ १९१.७५  
  
आदित्यायतनं दिव्यमीश्वरेण तु भाषितम्।  
तस्य तीर्थप्रभावेण दत्तं भवति चाक्षयम् ॥ १९१.७६  
  
हरिद्रा व्याधिनो ये तु ये च दुष्कृतकर्मिणः।  
मुच्यन्ते सर्वपापेभ्यः सूर्यलोकं तु यान्ति ते ॥ १९१.७७  
  
माघमासे तु सम्प्राप्ते शुक्लपक्षस्य सप्तमी।  
वसेदायतने तत्र निराहारो जितेन्द्रियः ॥ १९१.७८  
  
न जरा व्याधितो मूको न चान्धो बधिरोऽथवा।  
सुभगो रूपसम्पन्नः स्त्रीणां भवति वल्लभः ॥ १९१.७९  
  
एवं तीर्थं महापुण्यं मार्कण्डेयेन भाषितम्।  
ये न जानन्ति राजेन्द्र! वञ्चितास्ते न संशयः ॥ १९१.८०  
  
गर्गेश्वरं ततो गच्छेत् स्नानं तत्र समाचरेत्।  
स्नातमात्रो नरस्तत्र स्वर्गलोकमवाप्नुयात् ॥ १९१.८१  
  
मोदते स्वर्गलोकस्थो यावदिन्द्राश्चतुर्दश।  
समीपतः स्थितं तस्य नागेश्वर तपोवनम् ॥ १९१.८२  
  
तत्र स्नात्वा तु राजेन्द्र! नागलोकमवाप्नुयात्।  
वह्निभिर्नागकन्याभिः क्रीडते कालमक्षयम् ॥ १९१.८३  
  
कुबेरभवनं गच्छेत् कुबेरो यत्र संश्थितः।  
कालेश्वरं परं तीर्थं कुबेरो यत्र तोषितः ॥ १९१.८४  
  
तत्र स्नात्वा तु राजेन्द्र! सर्वसम्पदमाप्नुयात्।  
ततः पश्चिमतो गच्छेत् मारुतालयमुत्तमम् ॥ १९१.८५  
  
तत्र स्नात्वा तु राजेन्द्र! शुचिर्भूत्वा समाहितः।  
काञ्चनं तु ततो दद्याद्यथाशक्ति सुबुद्धिमान् ॥ १९१.८६  
  
पुष्पकेण विमानेन वायुलोकं स गच्छति।  
यमतीर्थं ततो गच्छेत् माघमासे युधिष्ठिर! ॥ १९१.८७  
  
कृष्णपक्षे चतुर्दश्यां स्नानं तत्र समाचरेत्।  
नक्तम्भोज्यं ततः कुर्य्यान्नपश्येद्योनिसङ्कटम् ॥ १९१.८९  
  
अहल्या तीर्थं ततो गच्छेत् स्नानं तत्र समाचरेत्।  
स्नातमात्रो नरस्तत्र ह्यप्सरोभिः प्रमोदते ॥ १९१.८९  
  
अहल्या च तपस्तप्त्वा तत्र मुक्तिमुपागता।  
चैत्रमासे तु सम्प्राप्ते शुक्लपक्षे चतुर्दशी ॥ १९१.९०  
  
कामदेवदिने तस्मिन्नहल्यां यस्तु पूजयेत्।  
यत्र यत्र नरोत्पन्नो वरस्तत्र प्रियो भवेत् ॥ १९१.९१  
  
स्त्रीवल्लभो भवेच्छ्रीमान् कामदेव इवापरः।  
अयोध्यान्तु समासाद्य तीर्थं रामस्य विश्रुतम् ॥ १९१.९२  
  
स्नातमात्रो नरस्तत्र सर्वपापैः प्रमुच्यते।  
सोमतीर्थं ततो गच्छेत् स्नानं तत्र समाचरेत् ॥ १९१.९३  
  
स्नातमात्रो नरस्तत्र सर्वपापैः प्रमुच्यते।  
सोमग्रहे तु राजेन्द्र! पापक्षयकरं नृणाम् ॥ १९१.९४  
  
त्रैलोक्यविश्रुतं राजन्! सोमतीर्थं महाफलम्।  
यस्तु चान्द्रायणं कुर्यात्तस्मिंस्तीर्थे नराधिप! ॥ १९१.९५  
  
सर्वपापविशुद्धात्मा सोमलोकं स गच्छति।  
अग्निप्रवेशेऽथ जले अथवापि ह्यनाशके ॥ १९१.९६  
  
सोमतीर्थे मृतो यस्तु नाऽसौ मर्त्येऽभिजायते।  
शुभतीर्थं ततो गच्छेत् स्नानं तत्र समाचरेत् ॥ १९१.९७  
  
स्नातमात्रो नरस्तत्र गोलोकेषु महीयते।  
ततो गच्छेच्च राजेन्द्र! विष्णुतीर्थमनुत्तमम् ॥ १९१.९८  
  
योधनी पुरमाख्यातं विष्णुस्थानमनुत्तमम्।  
असुरा योधितास्तत्र वासुदेवेन कोटिशः ॥ १९१.९९  
  
तत्र तीर्थं समुत्पन्नं विष्णुः प्रीतो भवेदिह।  
अहोरात्रोपवासेन ब्रह्महत्यां व्यपोहति ॥ १९१.१००  
  
ततो गच्छेत् तु राजेन्द्र! तापसेश्वसमुत्तमम्।  
हरिणीव्याधसन्त्रस्ता पतिता यत्र सा मृगी ॥ १९१.१०१  
  
जले प्रक्षिप्त यात्रा तु अन्तरिक्षं गता च सा  
व्याधो विस्मित चित्तस्तु परं विस्मयमागतः ॥ १९१.१०२  
  
तेन तापेश्वरं तीर्थं न भूतं न भविष्यति।  
ततो गच्छेत्तु राजेन्द्र! ब्रह्मतीर्थमनुत्तमम् ॥ १९१.१०३  
  
अमोहकमिति ख्यातं पितृंश्वैवात्र तर्पयेत्।  
पौर्णमास्याममायान्तु श्राद्धं कुर्याद्यथाविधि ॥ १९१.१०४  
  
तत्र स्नात्वा नरो राजन्! पितृपिण्डन्तु दापयेत्।  
गजरूपा शिला तत्र तोयमध्ये प्रतिष्ठिता ॥ १९१.१०५  
  
तस्यान्तु दापयेत् पिण्डं वैशाख्यान्तु विशेषतः।  
तृप्यन्ति पितरस्तत्र यावत्तिष्ठति मेदिनी ॥ १९१.१०६  
  
ततो गच्छेच्च राजेन्द्र! सिद्धेश्वरमनुत्तमम्।  
तत्र स्नात्वा नरो राजन्! गणपत्यन्तिकं व्रजेत् ॥ १९१.१०७  
  
ततो गच्छेत्तु राजेन्द्र! लिङ्गो यत्र जनार्दनः।  
तत्र स्नात्वा तु राजेन्द्र! विष्णुलोके महीयते ॥ १९१.१०८  
  
नर्मदा दक्षिणे कूले तीर्थं परमशोभनम्।  
वामदेवः स्वयं तत्र तपोऽतप्यत वै महत् ॥ १९१.१०९  
  
दिव्यं वर्ष सहस्रन्तु हुताशः शुक्रपर्वणि।  
एते दग्धास्तु ते सर्वे कुसुमेश्वर संस्थिताः ॥ १९१.११०  
  
श्वेतपर्वा यमश्चैव हुताशः शुक्रपर्वणि।  
एते दग्धास्तु ते सर्वे कुसुमेश्वर संस्थिताः ॥ १९१.१११  
  
श्वेतपर्वा यमश्चैव हुताशः शुक्रपर्वणि।  
एते दग्धास्तु ते सर्वे कुसुमेश्वर संश्थिताः ॥ १९१.११२  
  
मोक्षयित्वा तु तान् सर्वान् नर्मदा तटमास्थितः।  
ततस्तीर्थप्रभावेण पुनर्देवत्वमागताः ॥ १९१.११३  
  
त्वत्प्रसादान्महादेव! तीर्थं भवतु चोत्तमम्।  
अर्द्धयोजनविस्तीर्णं क्षेत्रं दिक्षु समन्ततः ॥ १९१.११४  
  
तस्मिन्तीर्थे नरः स्नात्वा चोपवासपरायणः।  
कुसुमायुधरूपेण रुद्रलोके महीयते ॥ १९१.११५  
  
वैश्वानरो यमाश्चैव कामदेवस्तथा मरुत्।  
तपस्तप्त्वा तु राजेन्द्र! परां सिद्धिमवाप्नुयुः ॥ १९१.११६  
  
अङ्कोलस्य समीपे तु नास्तिदूरे तु तस्य वै।  
स्नानं दानञ्च तत्रैव भोजनं पिण्डमेव च ॥ १९१.११७  
  
अग्निप्रवेशेऽथ जले अथवा तुह्यनाशके।  
अनिवर्तिका गतिस्तस्य मृतस्यामुत्र जायते ॥ १९१.११८  
  
त्र्यम्बकेन तु तोयेन यश्चरुं श्रपयेन्नरः।  
अङ्कोलमूले दत्त्वा तु पिण्डं चैव यथाविधि ॥ १९१.११९  
  
तृप्यन्ति पितरस्तस्य यावच्चन्द्रदिवाकरौ।  
उत्तरे त्वयने प्राप्ते घृतस्नानङ्करोति यः ॥ १९१.१२०  
  
पुरुषो वाथ स्त्री वापि वसेदायतने शुचिः।  
सिद्धेश्वरस्य देवस्य प्रातः पूजां प्रकल्पयेत् ॥ १९१.१२१  
  
स यां गतिमवाप्नोति न तां सर्वैर्महामखैः।  
यदावतीर्णः कालेन रूपवान् शुभगो भवेत् ॥ १९१.१२२  
  
मर्त्ये भवति राजा च त्वासमुद्रान्त-गोचरे।  
क्षेत्रपालं न पश्येत्तु दण्डपाणिं महाबलम् ॥ १९१.१२३  
  
वृथा तस्य भवेद्यात्रा ह्यदृष्ट्वा कर्णकुण्डलम्।  
एवं तीर्थफलं ज्ञात्वा सर्वे देवाः समागताः  
मुञ्चन्ति कुसुमैर्वृष्टिं तेन तत् कुसुमेश्वरम् ॥ १९१.१२४