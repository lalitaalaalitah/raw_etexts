---
title: २३३

---
शान्तिविधानवर्णनम्।  
  
गर्ग उवाच।  
अतिवृष्टिरनावृष्टि दुर्भिक्षादि भयं मतम्।  
अनृतौ तु दिवानन्ता वृष्टिर्ज्ञेया भयानका ॥ २३३.१ ॥  
  
अनभ्रे वैकृताश्चैव विज्ञेया राजमृत्यवे।  
शीतोष्णानां विपर्यासे नृपाणां रिपुजं भयम् ॥ २३३.२ ॥  
  
शोणितं वर्षते यत्र तत्र शस्त्रभयम्भवेत्।  
अङ्गारपांसु वर्षेषु नगरन्तद्विनश्यति ॥ २३३.३ ॥  
  
मज्जास्थिस्नेहमांसानां जनमारभयम्भवेत्।  
फलं पुष्पन्तथा धान्यं परेणातिभयाय तु ॥ २३३.४ ॥  
  
पांसुजन्तु फलानाञ्च वर्षतो रोगजं भयम्।  
छिद्रेवान्नप्रवर्षेण सस्यानां भीतिवर्द्धनम् ॥ २३३.५ ॥  
  
विरजस्के रवौ व्यभ्रे यदा च्छाया न दृश्यते।  
दृश्यते तु प्रतीपा वा तत्र देशभयम्भवेत् ॥ २३३.६ ॥  
  
निरभ्रे वाथ रात्रौ वा श्वेतं याम्योत्तरेण तु।  
इन्द्रायुधं तथा दृष्ट्वा उल्कापातं तथैव च ॥ २३३.७ ॥  
  
दिग्दाहपरिवैषौ च गन्धर्वनगरन्तथा।  
परचक्र-भयं ब्रूयाद्देशोपद्रवमेव च ॥ २३३.८ ॥  
  
सूर्य्येन्दुपर्जन्यसमीरणानां यागस्तु कार्यो विधिवद् द्विजेन्द्र!  
धनानि गौः काञ्चनदक्षिणा च देया द्विजानामघनाशहेतोः ॥ २३३.९ ॥