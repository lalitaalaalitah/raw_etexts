---
title: २६०

---
देवाकारप्रमाणवर्णनम्।  
  
सूत उवाच।  
अधुना सम्प्रवक्ष्यामि अर्धनारीश्वरं परम्।  
अर्धेन देवदेवस्य नारीरूपं सुशोभनम्॥ २६०.१  
  
ईशार्धे तु जटाभागो बालेन्दुकलयायुतः।  
उमार्धेचापि दातव्यौ सीमन्ततिलकावुभौ ॥ २६०.२  
  
वासुकिर्दक्षिणे कर्णे वामे कुण्डलमादिशेत्।  
बालिका चोपरिष्टात्तु कपालं दक्षिणे करे ॥ २६०.३  
  
त्रिशूलं वापि कर्तव्यं देवदेवस्य शूलिनः।  
वामतो दर्पणं दद्यादुत्पलन्तु विशेषतः ॥ २६०.४ ।  
  
वामबाहुश्च कर्तव्यः केयूरवलयान्वितः।  
उपवीतञ्च कर्तव्यं मणिमुक्तामयन्तथा ॥ २६०.५  
  
स्तनभारं तथार्धे तु वामे पीनं प्रकल्पयेत्।  
परार्घ्यमुज्वलं कुर्य्याच्छ्रोण्यर्धे तु तथैव च ॥ २६०.६  
  
लिङ्गार्द्धमूर्ध्वगं कुर्य्यात् व्यालाजिनकृताम्बरम्।  
वामे लम्बपरीधानं कटिसूत्र त्रयान्वितम् ॥ २६०.७  
  
नानारत्नसमोपेतं दक्षिणे भुजगान्वितम्।  
देवस्य दक्षिणं पादं पद्मोपरि सुसंस्थितम् ॥ २६०.८  
  
कञ्चिदर्धे तथा वामं भूषितं नूपुरेण तु।  
रत्नैर्विभूषितान् कुर्य्यादङ्गुलीष्वङ्गुलीयकान् ॥ २६०.९  
  
सालक्तकं तथा पादं पार्वत्या दर्शयेत्सदा।  
अर्धनारिश्वरस्येदं रूपमस्मिन्नुदाहृतम् ॥ २६०.१०  
  
उमामहेश्वरस्यापि लक्षणं श्रृणु तद्विजाः।  
संस्थानन्तु तयोर्वक्ष्ये लीलाललित-विभ्रमम् ॥ २६०.११  
  
चतुर्भुजं द्विबाहुं वा जटाभारेन्दुभूषणम्।  
लोचनत्रयसंयुक्तमुमैकस्कन्धपाणिनम् ॥ २६०.१२  
  
दक्षिणेनोत्पलं शूलं वामेकुचभरेकरम्।  
द्वीपिचर्मपरीधानं नानारत्नोपशोभितम् ॥ २६०.१३  
  
सुप्रतिष्ठं सुवेषञ्च तथार्धेन्दुकृताननाम्।  
वामे तु संस्थिता देवी तस्योरौ बाहुगूहिता ॥ २६०.१४  
  
शिरोभूषणसंयुक्तैरलकैर्ललितानना।  
सवालिका कर्णवती ललाटतिलकोज्वला ॥ २६०.१५  
  
मणिकुण्डलसंयुक्ता कर्णिकाभरणा क्वचित्।  
हारकेयूर बहुला हरवक्त्रावलोकिनी ॥ २६०.१६  
  
वामांसन् देवदेवस्य स्पृशन्ती लीलया ततः।  
दक्षिणान्तु बहिः कृत्वा बाहुं दक्षिणतस्तथा ॥ २६०.१७  
  
स्कन्धं वा दक्षिणे कुक्षौ स्पृशन्त्यङ्गुलजैः क्वचित्।  
वामे तु दर्पणं दद्यादुत्पलं वा सुशोभनम् ॥ २६०.१८  
  
कटिसूत्र त्रयं चैव नितम्बे स्यात्प्रलम्बकम्।  
जया च विजया चैव कार्तिकेयविनायकौ ॥ २६०.१९  
  
पार्श्वयोर्द्दर्शयेत्तत्र तोरणे गणगुह्यकान्।  
माला विद्याधरास्तद्वत् वीणावानप्सरोगणः ॥ २६०.२०  
  
एतद्रूपमुमेशस्य कर्तव्यं भूतिमिच्छता।  
शिवनारायणं वक्ष्ये सर्वपापप्रणाशनम् ॥ २६०.२१  
  
वामार्धे माधवं विद्याद् दक्षिणे शूलपाणिनम्।  
बाहुद्वयञ्च कृष्णस्य मणिकेयूरभूषितम् ॥ २६०.२२  
  
शङ्खचक्रधरं शान्तमारक्ताङ्गुलिविभ्रमम्।  
चक्रस्थाने गदां वापि पाणौ दद्याद् गदाभृतः ॥ २६०.२३  
  
शङ्खञ्चैवेतरे दद्यात् कट्यर्थं भूषणोज्वलम्।  
पीतवस्त्रपरीधानं चरणं मणिभूषणम् ॥ २६०.२४  
  
दक्षिणार्धे जटाभारमर्धेन्दुकृतभूषणम्।  
भुजङ्गहारवलयं वरदं दक्षिणं करम् ॥ २६०.२५  
  
द्वितीयञ्चापि कुर्वीत त्रिशूलवरधारिणम्।  
व्यालोपवीतसंयुक्तं कट्यर्धं कृत्तिवाससम् ॥ २६०.२६  
  
मणिरत्नैश्च संयुक्तं पादं नागविभूषितम्।  
शिवनारायणस्यैवं कल्पयेद्रूपमुत्तमम् ॥ २६०.२७  
  
महावराहं वक्ष्यामि पद्महस्तं गदाधरम्।  
तीक्ष्णदंष्ट्राग्र घोणास्यं मेदिनीवामकूर्परम् ॥ २६०.२८  
  
दंष्ट्राग्रेणोद्धृतां दान्तां धरणीमुत्पलान्विताम्।  
विस्मयोत्फुल्लवदनामुपरिष्टात्प्रकल्पयेत् ॥ २६०.२९  
  
दक्षिणं कटिसंस्थन्तु करं तस्याः प्रकल्पयेत्।  
कूर्मोपरि तथा पादमेकं नागेन्द्रमूर्धनि ॥ २६०.३०  
  
संस्तूयमानं लोकेशैः समन्तात्परिकल्पयेत्।  
नारसिंहन्तु कर्तव्यं भुजाष्टकसमन्वितम् ॥ २६०.३१  
  
रौद्रं सिंहासनं तद्वत् विदारितमुखेक्षणम्।  
स्तब्धपीन सटाकर्णं दारयन्तन्दितेः सुतम् ॥ २६०.३२  
  
विनिर्गतान्त्रजालञ्च दानवं परिकल्पयेत्।  
वमन्तं रुधिरं घोरं भ्रुकुटीवदनेक्षणम् ॥ २६०.३३  
  
युध्यमानश्च कर्तव्यः क्वचित्करणबन्धनैः।  
परिश्रान्तेन दैत्येन तर्ज्यमानो मुहुर्मुहुः ॥ २६०.३४  
दैत्यं प्रदर्शयेत्तत्र खड्गखेटकधारिणम्।  
स्तूयमानं तथा विष्णुं दर्शयेदमरादिपैः ॥ २६०.३५  
  
तथा त्रिविक्रमं वक्ष्ये ब्रह्माण्डक्रमणोल्बणम्।  
पादपार्श्वे तथा बाहुमुपरिष्टात् प्रकल्पयेत् ॥ २६०.३६  
  
अधस्ताद्वामनं तद्वत्कल्पयेत्सकमण्डलुम्।  
दक्षिणे छत्रिकां दद्यान्मुखं दीनं प्रकल्पयेत् । २६०.३७  
  
भृङ्गारधारिणं तद्वद् बलिं तस्य च पार्श्वतः।  
बन्धनञ्चास्य कुर्वन्तं गरुडन्तस्य दर्शयेत् ॥ २६०.३८  
  
मत्स्यरूपं तथा मात्स्यं कूर्मं कूर्माकृतिं न्यसेत्।  
एवं रूपस्तु भगवान् कार्यो नारायणो हरिः ॥ २६०.३९  
  
ब्रह्मा कमण्डलुधरः कर्तव्यः स चतुर्मुखः।  
हंसारूढः क्वचित्कार्य्यः क्वचिच्च कमलासनः ॥ २६०.४०  
  
वर्णतः पद्मगर्भाभ श्चतुर्बाहुः शुभेक्षणः।  
कमण्डलुं वामकरे स्रुवं हस्ते तु दक्षिणे ॥ २६०.४१  
  
वामेदण्डधरं तद्वत् स्तुवञ्चापि प्रदर्शयेत्।  
मुनिभिर्देवगन्धर्वैः स्तूयमानं समन्ततः ॥ २६०.४२  
  
कुर्वाणमिव लोकांस्त्रीन् शुक्लाम्बरधरं विभुम्।  
मृगचर्मधरञ्चापि दिव्ययज्ञोपवीतिनम् ॥ २६०.४३  
  
आज्यस्थालिं न्यसेत्पार्श्वे वेदांश्च चतुरः पुनः।  
वामपार्श्वेऽस्य सावित्रीं दक्षिणे च सरस्वतीम् ॥ २६०.४४  
  
अग्रे च ऋषयस्तद्वत्कार्य्याः पैतामहे पदे।  
कार्तिकेयं प्रवक्ष्यामि तरुणादित्यसप्रभम् ॥ २६०.४५  
  
कमलोदरवर्णाभं कुमारं सुकुमारकम्।  
दण्डकैश्चीरकैर्युक्तं मयूरवरवाहनम् ॥ २६०.४६  
  
स्थापयेत्स्वेष्टनगरे भुजान् द्वादश कारयेत्।  
चतुर्भुजः खर्वटे स्याद्वने ग्रामे द्विबाहुकः ॥ २६०.४७  
  
शक्तिः पाशस्तथा खड्गः शरः शूलं तथैव च।  
वरदश्चैकहस्तः स्यादथचाभयदो भवेत् ॥ २६०.४८  
  
एते दक्षिणतो ज्ञेयाः केयूरकटकोज्वलाः।  
धनुः पताकामुष्टिश्च तर्जनी तु प्रसारिता ॥ २६०.४९  
  
खेटकं ताम्रचूडञ्च वामहस्ते तु शस्यते।  
द्विभुजस्य करे शक्तिर्वामे स्यात् कुक्कुटोपरि ॥ २६०.५०  
  
चतुर्भुजे शक्तिपाशो वामतो दक्षिणे त्वसिः।  
वरदोभयदो वापि दक्षिणः स्यात्तुरीयकः ॥ २६०.५१  
  
विनायकं प्रवक्ष्यामि गजवक्त्रं त्रिलोचनम्।  
लम्बोदरं शूर्पकर्णं व्यालयज्ञोपवीतिनम् ॥ २६०.५२  
  
ध्वस्तकर्णं बृहत्तुण्डमेकदंष्ट्रं पृथूदरम्।  
स्वदन्तं दक्षिणकरे उत्पलञ्चापरे तथा ॥ २६०.५३  
  
मोदकं परशुञ्चैव वामतः परिकल्पयेत्।  
बृहत्वात् क्षिप्तवदनं पीनस्कन्धाङ्घ्रिपाणिकम्॥ २६०.५४  
  
युक्तन्तु ऋद्धिबुद्धिभ्यामधस्तान्मूषकान्वितम्।  
कात्यायन्याः प्रवक्ष्यामि रूपं दशभुजं तथा ॥ २६०.५५  
  
त्रयाणामपि देवानामनुकारानुकारिणीम्।  
जटाजूटसमायुक्तामर्द्धेन्दुकृतलक्षणाम् ॥ २६०.५६  
  
लोचनत्रयसम्पन्नां पद्मेन्दुसदृशाननाम्।  
अतसी पुष्पसङ्काशां सुप्रतिष्ठां सुलोचनाम् ॥ २६०.५७  
  
नव यौवनसम्पन्नां सर्वाभरणभूषिताम्।  
सुचारुदशनान्तद्वत् पीनोन्नतपयोधराम् ॥ २६०.५८  
  
त्रिभङ्गस्थानसंस्थानां महिषासुरमर्दिनीम्।  
त्रिशूलं दक्षिणे दद्यात् शङ्खं चक्रं तथैव च ॥ २६०.५९  
  
तीक्ष्णं बाणं तथा शक्तिं वामतोऽपि निबोधत।  
खेटकं पूर्णचापञ्च पाशमङ्कुशमेव च ॥ २६०.६०  
  
घण्टां वा परशुञ्चापि वामतः सन्निवेशयेत्।  
अधस्तान्महिषन्तद्वद्विशिरस्कं प्रदर्शयेत् ॥ २६०.६२  
  
वेष्टितं नागपाशेन भ्रुकुटीभीषणाननम्।  
वमद्रुधिरवक्त्रञ्च देव्याः सिंहं प्रदर्शयेत् ॥ २६०.६३  
  
देव्यास्तु दक्षिणं पादं समं सिंहोपरि स्थितम्।  
किञ्चिदूर्ध्वं तथा वाममङ्गुष्ठं महिषोपरि ॥ २६०.६४  
  
स्तूयमानञ्च तद्रूपममरैः सन्निवेशयेत् ।  
इदानीं सुरराजस्य रूपं वक्ष्ये विशेषतः ॥ २६०.६५  
  
सहस्रनयनं देवं मत्तवारणसंस्थितम्।  
पृथूरुवक्षोवदनं सिंहस्कन्धं महाभुजम् ॥ २६०.६६  
  
किरीटकुण्डलधरं पीवरोरुभुजेक्षणम्।  
वज्रोत्पलधरं तद्वन्नानाभरणभूषितम् ॥ २६०.६७  
  
पूजितं देवगन्धर्वैरप्सरोगणसेवितम्।  
छत्रचामरधारिण्यः स्त्रियः पार्श्वे प्रदर्शयेत् ॥ २६०.६८  
  
सिंहासनगतञ्चापि गन्धर्वगणसंयुतम्।  
इन्द्राणीं वामतश्चास्य कुर्य्यादुत्पलधारिणीम् ॥ २६०.६९