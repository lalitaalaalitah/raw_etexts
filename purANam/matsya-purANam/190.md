---
title: १९०

---
नर्मदामाहात्म्ये नानाविधतीर्थमाहात्म्यवर्णनम्।  
मार्कण्डेय उवाच।  
नर्मदे चोत्तरे कूले तीर्थं योजनविस्तृतम्।  
मन्त्रेश्वरेति विख्यातं सर्वपापहरं परम् ॥ १९०.१ ॥  
  
तत्र स्नात्वा नरो राजन्! दैवतैः सह मोदते।  
पञ्चवर्षसहस्राणि क्रीडते कामरूप धृक्॥ १९०.२ ॥  
  
गर्जनञ्च ततो गच्छेद्यत्र मेघस्ततोत्थितः।  
इन्द्रजिन्नाम सम्प्राप्तस्तस्य तीर्थ प्रभावतः ॥ १९०.३ ॥  
  
मेघनादं ततो गच्छेद्यत्र मेघानुगर्जितम्।  
मेघनादो गणस्तत्र परमां गणताङ्गतः ॥ १९०.४ ॥  
  
ततो गच्छेत्तु राजेन्द्र! तीर्थमाम्रातकेश्वरम्।  
तत्र स्नात्वा नरो राजन्! गो सहस्रफलं लभेत् ॥ १९०.५ ॥  
  
नर्मदोत्तरतीरेतु तीर्थन्तु विश्रुतं भवेत्।  
तस्मिंस्तीर्थे नरः स्नात्वा तर्पयेत् पितृदेवताः ॥ १९०.६ ॥  
  
सर्वान् कामानवाप्नोति मनसा ये विचिन्तिताः।  
ततो गच्छेत्तु राजेन्द्र! ब्रह्मावर्तमिति स्मृतम् ॥ १८९.७ ॥  
  
तत्र सन्निहितो ब्रह्मा नित्यमेव युधिष्ठिर!।  
तत्र स्नात्वा तु राजेन्द्र! ब्रह्मलोके महीयते ॥ १९०.८ ॥  
  
ततोऽगारेश्वरं गच्छेन्नियतो नियताशनः।  
सर्वपापविनिर्मुक्तो रुद्रलोकं स गच्छति ॥ १९०.९ ॥  
  
ततो गच्छेच्च राजेन्द्र! कपिला तीर्थमुत्तमम्।  
तत्र स्नात्वा नरो राजन्! कपिला दानमाप्नुयात् ॥ १९०.१० ॥  
  
गच्छेत् करजतीर्थन्तु देवर्षिगणसेवितम्।  
तत्र स्नात्वा नरो राजन्! गोलोकं समवाप्नुयात् ॥ १९०.११ ॥  
  
ततो गच्छेत्तु राजेन्द्र! कुण्डलेश्वरमुत्तमम्।  
तत्र सन्निहितो रुद्रस्तिष्ठते ह्युमया सह॥ १९०.१२ ॥  
  
तत्र स्नात्वा तु राजेन्द्र! ह्यवध्यस्त्रिदशैरपि।  
पिप्पलेशन्ततो गच्छेत् सर्वपापप्रणाशनम् ॥ १९०.१३ ॥  
  
तत्र स्नात्वा तु राजेन्द्र! रुद्रलोके महीयते।  
ततो गच्छेत्तु राजेन्द्र! विमलेश्वरमुत्तमम् ॥ १९०.१४ ॥  
  
तत्र देवशिला रम्या चेश्वरेण विनिर्मिता।  
तत्र प्राणपरित्यागाद् रुद्रलोकमवाप्नुयात् ॥ १९०.१५ ॥  
  
ततः पुष्करिणीं गच्छेत् तत्र स्नानं समाचरेत्।  
स्नातमात्रो नरस्तत्र हीन्द्रस्यार्द्धासनं लभेत् ॥ १९०.१६ ॥  
  
नर्म्मदा सरितां श्रेष्ठा रुद्रदेहाद्विनिः सृता।  
तारयेत् सर्वभूतानि स्थावराणि चराणि च ॥ १९०.१७ ॥  
  
सर्वदेवाधिदेवेन त्वीश्वरेण महात्मना।  
कथिता ऋषिसङ्घेभ्यो ह्यस्माकञ्च विशेषतः ॥ १९०.१८ ॥  
  
मुनिभिः संस्तुता ह्येषा नर्म्मदा प्रवरा नदी।  
रुद्रदेहाद्विनिष्क्रान्ता लोकानां हित काम्यया ॥ १९०.१९ ॥  
  
सर्वपापहरा नित्यं सर्वदेवनमस्कृता।  
संस्तुता देवगन्धर्वैरप्सरोभि स्तथैव च ॥ १९०.२० ॥  
  
नमः पुण्यजले ह्याद्ये नमः सागरगामिनी!।  
नमस्ते पापशमनि! नमो देवि! वरानने ! ॥ १९०.२१ ॥  
  
नमोऽस्तु ते ऋषिगणसिद्धसेविते! नमोऽस्तु ते शङ्करदेहनिःसृते!।  
नमोऽस्तु ते धर्म्मभृतां वरप्रदे! नमोऽस्तु ते सर्वपवित्रपावने! ॥ १९०.२२ ॥  
  
यस्त्विदं पठते स्तोत्रं नित्यं श्रद्धासमन्वितः।  
ब्राह्मणो वेदमाप्नोति क्षत्रियो विजयी भवेत् ॥ १९०.२३ ॥  
  
वैश्यस्तु लभते लाभं शूद्रश्चैव शूभाङ्गतिम्।  
अर्थार्थी लभते ह्यर्थं स्मरणादेव नित्यशः ॥ १९०.२४ ॥  
  
नर्मदां सेवते नित्यं स्वयं देवो महेश्वरः।  
तेन पुण्या नदी ज्ञेया ब्रह्महत्यापहारिणा ॥ १९०.२५ ॥