---
title: ०९९

---
विभूतिद्वादशीव्रतकथनम्।  
  
नन्दिकेश्वर उवाच।  
श्रृणु नारद! वक्ष्यामि विष्णोर्व्रतमनुत्तमम्।  
विभूतिद्वादशी नाम सर्वदेवनमस्कृतम्॥ ९९.१ ॥  
  
कार्तिके चैत्रवैशाखे मार्गशीर्षे च फाल्गुने।  
आषाढे वा दशम्यान्तु शुक्लायां लघुभुङ्नरः।  
कृत्वा सायन्तनीं सन्ध्यां गृह्णीयान्नियमं बुधः॥ ९९.२ ॥  
  
एकादश्यां निराहारः समभ्यर्च जनार्दनम्।  
द्वादश्यां द्विजसंयुक्तः करिष्ये भोजनं विभो!॥ ९९.३ ॥  
  
तदविघ्नेन मे यातु सफलं स्याच्च केशव!  
नमो नारायणायेति वाच्यञ्च स्वपता निशि ॥ ९९.४ ॥  
  
ततः प्रभात उत्थाय सावित्र्यष्टशतञ्जपेत्।  
पूजयेत् पुण्डरीकाक्षं शुक्लमाल्यानुलेपनैः॥ ९९.५ ॥  
  
विभूतये नमः पादावशोकाय च जानुनी।  
नमः शिवायेत्यूरू च विश्वमूर्ते! नमः कटिम्॥ ९९.६ ॥  
  
कन्दर्पाय नमो मेढ्रं फलं नारायणाय च।  
दामोदरायेत्युदरं वासुदेवाय च स्तनौ॥ ९९.७ ॥  
  
माधवायेत्युरो विष्णोः कण्ठमुत्‌कण्ठिने नमः।  
श्रीधराय मुखं केशान् केशवायेति नारद!॥ ९९.८ ॥  
  
पृष्ठं शार्ङ्गधरायेति श्रवणो वरदाय वै।  
स्वनाम्ना शङ्खचक्रासिगदाजलजपाणये।  
शिरः सर्वात्मने ब्रह्मन्! नम इत्यभिपूजयेत्॥ ९९.९ ॥  
  
मत्स्यमुत्पलसंयुक्तं हैमं कृत्वा तु शक्तितः।  
उदकुम्भसमायुक्तमग्रतः स्थापयेद् बुधः॥ ९९.१० ॥  
  
गुडपात्रं तिलैर्युक्तं सितवस्त्राभिवेष्टितम्।  
रात्रौ जागरणं कुर्य्यादितिहासकथादिना॥ ९९.११ ॥  
  
प्रभातायान्तु शर्वर्यां ब्राह्मणाय कुटुम्बिने।  
सकाञ्चनोत्पलं देवं सोदकुम्भं निवेदयेत्॥ ९९.१२ ॥  
  
यथा न मुच्यसे देव! सदा सर्वविभूतिभिः।  
तथा मामुद्धराशेष दुःखसंसारकर्दमात्॥ ९९.१३ ॥  
  
दशावताररूपाणि प्रतिमासं क्रमान्मुने!।  
दत्तात्रेयं तथा व्यासमुत्पलेन समन्वितम्॥  
दद्यादेवं समा यावत्‌ पाषण्डानभिवर्जयेत्॥ ९९.१४ ॥  
  
समाप्यैवं यथाशक्त्या द्वादश द्वादशीः पुनः।  
सम्वत्सरान्ते लवणपर्वतेन समन्विताम्।  
शय्यां दद्यान्मुनिश्रेष्ठ! गुरवे धेनुसंयुताम्॥ ९९.१५ ॥  
  
ग्रामञ्च शक्तिमान्‌ दद्यात् क्षेत्रं वा भवनान्वितम्।  
गुरुं सम्पूज्य विधिवद्वस्त्रालङ्गारभूषणैः॥ ९९.१६ ॥  
  
अन्यानपि यथाशक्त्या भोजयित्वा द्विजोत्तमान्।  
तर्पयेद्वस्त्रगोदानै रत्नौघधनसञ्चयैः॥  
अल्पवित्तो यथाशक्त्या स्तोकं स्तोकं समाचरेत्॥ ९९.१७ ॥  
  
यश्चाप्यतीवनिः स्वः स्याद् भक्तिमान् माधवं प्रति।  
पुष्पार्चनविधानेन स कुर्याद्वत्सरद्वयम्॥ ९९.१८ ॥  
  
अनेन विधिना यस्तु विभूतिद्वादशव्रतम्।  
कुर्यात् पापविनिर्मुक्तः पितॄणां तारयेच्छतम्॥ ९९.१९ ॥  
  
जन्मनां शतसाहस्रं न शोकफलभाग्भवेत्।  
न च व्याधिर्भवेत्तस्य न दारिद्र्यबन्धनम्।  
वैष्णवो वाथ शैवो वा भवेज्जन्मनि जन्मनि॥ ९९.२० ॥  
  
यावद्युगसहस्राणां शतमष्टोत्तरं भवेत्।  
तावत्‌ स्वर्गे वसेद्‌ब्रह्मन्!भूपतिश्च पुनर्भवेत्॥ ९९.२१ ॥