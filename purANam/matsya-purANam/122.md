---
title: १२२

---
शाकद्वीपवर्णनम्।  
सूत उवाच।  
शाकद्वीपस्य वक्ष्यामि यथावदिह निश्चयम्।  
कथ्यमानं निबोधध्वं शाकं द्वीपं द्विजोत्तमाः!॥ १२२.१ ॥  
  
जम्बूद्वीपस्य विस्ताराद्‌द्विगुणस्तस्य विस्तरः।  
विस्तारात् त्रिगुणाश्चापि परीणाहः समन्ततः॥ १२२.२ ॥  
  
तेनावृतः समुद्रोऽयं द्वितीयो लवणोदकः।  
तत्र पुण्या जनपदा चिराच्च म्रियते जनः॥ १२२.३ ॥  
  
कुत एव च दुर्भिक्षं क्षमातेजोयुतेष्विह।  
तत्रापि पर्वताः शुभ्राः सप्तैव मणिभूषिताः॥ १२२.४ ॥  
  
शाकद्वीपादिषु त्वेषु सप्त सप्त नगास्त्रिषु।  
ऋज्वायताः प्रतिदिशं निविष्टाः पर्वतोत्तमाः॥ १२२.५ ॥  
  
रत्नाकाराद्रिनामानः सानुमन्तो महाचिताः।  
समोदिताः प्रतिदिशं द्वीपविस्तारमानतः॥ १२२.६ ॥  
  
उभयत्रावगाढौ च लवणक्षीरसागरौ।  
शाकद्वीपे तु वक्ष्यामि सप्तदिव्यान् महाचलान्॥ १२२.७ ॥  
  
देवर्षिगन्धर्वयुतः प्रथमो मेरुरुच्यते।  
प्रागायतः स सौवर्ण उदयो नाम पर्वतः॥ १२२.८ ॥  
  
तत्र मेघास्तु वृष्ट्यर्थं प्रभवन्त्यपयान्ति च।  
तस्यापरेण सुमहान् जलधारो महागिरिः॥ १२२.९ ॥  
  
स वै चन्द्रः समाख्यातः सर्वौषधिसमन्वितः।  
तस्मान्नित्यमुपादत्ते वासवः परमञ्जलम्॥ १२२.१० ॥  
  
नारदो नाम चैवोक्तो दुर्गशैलो महाचितः।  
तत्राचलौ समुत्पन्नौ पूर्वं नारदपर्वतौ॥ १२२.११ ॥  
  
तस्यापरेण सुमहान् श्यामो नाम महागिरिः।  
यत्र श्यामत्वमापन्नाः प्रजाः पूर्वमिमाः किल॥ १२२.१२ ॥  
  
स एव दुन्दुभिर्नाम श्यामपर्वतसन्निभः।  
शब्दमृत्युः पुरा तस्मिन् दुन्दुभिस्ताडितः सुरैः ॥ १२२.१३ ॥  
  
रत्नमालान्तरमयः शाल्मलश्चान्तरालकृत्।  
तस्यापरेण रजतो महानस्तो गिरिः स्मृतः॥ १२२.१४ ॥  
  
स वै सोमक इत्युक्तो देवैर्यत्रामृतं पुरा।  
सम्भृतञ्च हृतञ्चैव मातुरर्थे गरुत्मता॥ १२२.१५ ॥  
  
तस्यापरे चाम्बिकेयः सुमनाश्चैव स स्मृतः।  
हिरण्याक्षो वराहेण तस्मिन्‌ शैले निषूदितः॥ १२२.१६ ॥  
  
आम्बिकेयात् परो रम्यः सर्वौषधिनिषेवितः।  
विभ्राजस्तु समाख्यातः स्फाटिकस्तु महान् गिरिः॥ १२२.१७ ॥  
  
यस्माद्विभ्राजते वह्निर्विभ्राजस्तेन स स्मृतः।  
सैवेह केशवेत्युक्तो यतो वायुः प्रवाति च॥ १२२.१८ ॥  
  
तेषां वर्षाणि वक्ष्यामि पर्वतानां द्विजोत्तमाः!।  
श्रृणुध्वं नामतस्तानि यथावदनुपूर्वशः॥ १२२.१९ ॥  
  
द्विनामान्येव वर्षाणि यथैव गिरयस्तथा।  
उदयस्योदयं वर्षं जलधारेति विश्रुतम्॥ १२२.२० ॥  
  
नाम्नागतभयं नाम वर्षं तत् प्रथमं स्मृतम्।  
द्वितीयं जलधारस्य सुकुमारमिति स्मृतम्॥ १२२.२१ ॥  
  
तदेव शैशिरं नाम वर्षं तत् परिकीर्त्तितम्।  
नारदस्य च कौमारन्तदेव च सुखोदयम्॥ १२२.२२ ॥  
  
श्यामपर्वतवर्षं तदनीचकमिति स्मृतम्।  
आनन्दकमितिप्रोक्तं तदेव मुनिभिः शुभम्॥ १२२.२३ ॥  
  
सोमकस्य शुभं वर्षं विज्ञेयं कुसुमोत्करम्।  
तदेवासितमित्युक्तं वर्षं सोमकसञ्ज्ञितम्॥ १२२.२४ ॥  
  
आम्बिकेयस्य मैनाकं क्षेमकञ्चैव तत् स्मृतम्।  
तदेव ध्रुवमित्युक्तं वर्षं विभ्राजसञ्ज्ञितम्॥ १२२.२५ ॥  
  
द्वीपस्य परिणाहञ्च ह्रस्वदीर्घत्वमेव च।  
जम्बूद्वीपेन सङ्ख्यातं तस्य मध्ये वनस्पतिम्॥ १२२.२६ ॥  
  
शाको नाम महावृक्षः प्रजास्तस्य महानुगाः।  
एतेषु देवगन्धर्वाः सिद्धाश्च सह चारणैः॥ १२२.२७ ॥  
  
विहरन्ति रमन्ते च द्रृश्यमानाश्च तैः सह।  
तत्र पुण्या जनपदाश्चातुर्वर्ण्यसमन्विताः॥ १२२.२८ ॥  
  
तेषु नद्यश्च सप्तैव प्रतिवर्षं समुद्रगाः।  
द्विनाम्ना चैव ताः सर्वा गङ्गा सप्तविधा स्मृता॥ १२२.२९ ॥  
  
प्रथमा सुकुमारीति गङ्गा शिवजला शुभा।  
मुनितप्ता च नाम्नैषा नदी सम्परिकीर्त्तिता॥ १२२.३० ॥  
  
सुकुमारी तपः सिद्धा द्वितीया नामतः सतो।  
नन्दाच पावनी चैव तृतीया परिकीर्त्तिता॥ १२२.३१ ॥  
  
शिविका च चतुर्थी स्यात् द्विविधा च पुनः स्मृता।  
इक्षुश्च पञ्चमी ज्ञेया तथैव च पुनः कुहूः॥ १२२.३२ ॥  
  
वेणुका चामृता चैव षष्ठी सम्परिकीर्त्तिता।  
सुकृता च गभस्ती च सप्तमी परिकीर्त्तिता॥ १२२.३३ ॥  
  
एताः सप्त महाभागाः प्रतिवर्षं शिवोदकाः।  
भावयन्ति जनं सर्वं शाकद्वीपनिवासिनम्॥ १२२.३४ ॥  
  
अभिगच्छन्ति ताश्चान्या नदनद्यः सरांसि च।  
बहूदकपरिस्रावा यतो वर्षति वासवः॥ १२२.३५ ॥  
  
तासान्तु नामधेयानि परिमाणं तथैव च।  
न श्क्यं परिसङ्ख्यातुं पुण्यास्ताः सरिदुत्तमाः॥ १२२.३७ ॥  
  
ताः पिबन्ति सदा हृष्टा नदीर्जनपदास्तु ते।  
एते शान्तभयाः प्रोक्ताः प्रमोदा ये च वै शिवाः॥  
आनन्दाश्च सुखाश्चैव क्षेमकाश्च नवैः सह।  
वर्णाश्रमाचारयुता देशास्तु सप्त विश्रुताः॥ १२२.३८ ॥  
  
आरोग्या बलिनश्चैव सर्वे मरणवर्जिताः।  
अवसर्पिणी न तेष्वस्ति तथैवोत्सर्पिणी पुनः॥ १२२.३९ ॥  
  
न तत्रास्ति युगावस्था चतुर्युगकृता क्वचित्।  
त्रेतायुगसमः कालस्तथा तत्र प्रवर्त्तते॥ १२२.४० ॥  
  
शाकद्वीपादिषु ज्ञेयं पञ्चस्वेतेषु सर्वशः।  
देशस्य तु विचारेण कालः स्वाभाविकः स्मृतः।  
न तेषु सङ्करः कश्चित् वर्णाश्रमकृतः क्वचित्॥ १२२.४१ ॥  
  
धर्म्मस्य चाव्यभीचारादेकान्तसुखिनः प्रजाः॥ १२२.४२ ॥  
  
न तेषु माया लोभो वा ईर्ष्यासूया भयं कुतः।  
विपर्ययो न तेष्वस्ति तद्वै स्वाभाविकं स्मृतम्॥ १२२.४३ ॥  
  
कालो नैव च तेष्वस्ति न दण्डो न च दाण्डिकः।  
स्वधर्मेण च धर्मज्ञास्ते रक्षन्ति परस्परम्॥ १२२.४४ ॥  
  
परिमण्डलस्तु सुमहान् दीपो वै कुशसञ्ज्ञकः।  
नदीजलैः परिवृतः पर्वतैश्चाभ्रसन्निभैः॥ १२२.४५ ॥  
  
सर्वधातुविचित्रैश्च मणिविद्रमभूषितैः।  
अन्यैश्च विविधाकारै रम्यैर्जनपदैस्तथा॥ १२२.४६ ॥  
  
वृक्षैः पुष्पफलोपेतैः सर्वतो धनधान्यवान्।  
नित्यं पुष्पफलोपेतः सर्वरत्नसमावृतः॥ १२२.४७ ॥  
  
आवृतः पशुभिः सर्वैर्ग्रामारण्यैश्च सर्वशः।  
आनुपूर्वात् समासेन कुशद्वीपं निबोधत॥ १२२.४८ ॥  
  
अथ तृतीयं वक्ष्यामि कुशद्वीपञ्च कृत्स्नशः।  
कुशद्वीपेन क्षीरोदः सर्वतः परिवारितः॥ १२२.४९ ॥  
  
शाकद्वीपस्य विस्तारो द्विगुणेन समन्वितः।  
तत्रापि पर्वताः सप्त विज्ञेया रत्नयोनयः॥ १२२.५० ॥  
  
रत्नाकारस्तथा नद्यस्तेषां नामानि मे श्रृणु।  
द्विनामानश्च ते सर्वे शाकद्वीपे यथा तथा॥ १२२.५१ ॥  
  
प्रथमः सूर्य्यसङ्काशः कुमुदो नाम पर्वतः।  
विद्रुमोच्चय इत्युक्तः स एव च महीधरः॥ १२२.५२ ॥  
  
सर्वधातुमयैः श्रृङ्गैः शिलाजालसमन्वितैः।  
द्वितीय पर्वतस्तत्र उन्नतो नाम विश्रुतः॥ १२२.५३ ॥  
  
हेमपर्वत इत्युक्तः स एव च महीधरः।  
हरितालमयैः श्रृङ्गै र्द्वीपमावृत्य सर्वशः॥ १२२.५४ ॥  
  
बलाहकस्तृतीयस्तु जात्यञ्जनमयो गिरि।  
द्युतिमान्नामतः प्रोक्तः स एव च महीधरः॥ १२२.५५ ॥  
  
चतुर्थः पर्वतो द्रोणो यत्रौषध्यो महागिरौ।  
विशल्यकरणी चैव मृतसञ्जीवनी तथा॥ १२२.५६ ॥  
  
पुष्पवान्नाम सैवोक्तः पर्वतः सुमहाचितः।  
कङ्कस्तु पञ्चमस्तेषां पर्वतो नाम सारवान्॥ १२२.५७ ॥  
  
कुशेशय इति प्रोक्तः पुनः स पृथिवीधरः।  
दिव्यपुष्पफलोपेतो दिव्यवीरुत्समन्वितः॥ १२२.५८ ॥  
  
षष्ठस्तु पर्वतस्तत्र महिषो मेघसन्निभः।  
स एव तु पुनः प्रोक्तो हरिरित्यभिविश्रुतः॥ १२२.५९ ॥  
  
तस्मिन् सोऽग्निर्निवसति महिषो नाम योऽप्सुजः।  
सप्तमः पर्वतस्तत्र ककुद्मान् स हि भाषते॥ १२२.६० ॥  
  
मन्दरः सैव विज्ञेयः सर्वधातुमयः शुभः।  
मन्द इत्येष यो धातुरपामर्थे प्रकाशकः॥ १२२.६१ ॥  
  
अपां विदारणाच्चैव मन्दरः स निगद्यते।  
तत्र रत्नान्यनेकानि स्वयं रक्षति वासवः॥ १२२.६२ ॥  
  
प्रजापतिमुपादाय प्रजाभ्यो विदधत् स्वयम्।  
तेषामन्तरविष्कम्भो द्विगुणः समुदाहृतः॥ १२२.६३ ॥  
  
इत्येते पर्वतः सप्त कुशद्वीपे प्रभाषिताः।  
तेषां वर्षाणि वक्ष्यामि सप्तैव तु विभागशः॥ १२२.६४ ॥  
  
कुमुदस्य स्मृतः श्वेत उन्नतश्चैव स स्मृतः।  
उन्नतस्य तु विज्ञेयं वर्षं लोहितसञ्ज्ञकम्॥ १२२.६५ ॥  
  
वेणुमण्डलकञ्चैव तथैव परिकीर्त्तितम्।  
बलाहकस्य जीमूतः स्वैरथाकारमित्यपि॥ १२२.६६ ॥  
  
द्रोणस्य हरिकं नाम लवणञ्च पुनः स्मृतम्।  
कङ्कस्यापि ककुन्नाम धृतिमच्चैव तत् स्मृतम्॥ १२२.६७ ॥  
  
महिषं महिषस्यापि पुनश्चापि प्रभाकरम्।  
ककुद्मिनस्तु यद्वर्षं कपिलं नाम विश्रुतम्॥ १२२.६८ ॥  
  
एतान्यपि विशिष्टानि सप्त सप्त पृथक् पृथक्।  
वर्षाणि पर्वताश्चैव नदीस्तेषु निबोधत॥ १२२.६९ ॥  
  
तत्रापि नद्यः सप्तैव प्रतिवर्षं हि ताः स्मृताः।  
द्विनामवत्यस्ताः सर्वाः सर्वाः पुण्यजलाः स्मृताः॥ १२२.७० ॥  
  
धूतपापा नदी नाम योनिश्चैव पुनः स्मृता।  
सीता द्वितीया विज्ञेया सा चैव हि निशा स्मृता॥ १२२.७१ ॥  
  
पवित्रा तृतीया ज्ञेया वितृष्णापि च या पुनः।  
चतुर्थी ह्लादिनीत्युक्ता चन्द्रभा इति च स्मृता॥ १२२.७२ ॥  
  
विद्युच्च पञ्चमी प्रोक्ता शुक्लाचैव विभाव्यते।  
पुण्ड्रा षष्ठी तु विज्ञेया पुनश्चैव विभावती॥ १२२.७३ ॥  
  
महती सप्तमी प्रोक्ता पुनश्चैषा धृतिः स्मृता।  
अन्यास्ताभ्योऽपि सञ्जाताः शतशोऽथ सहस्रशः॥ १२२.७४ ॥  
  
अभिगच्छन्ति ता नद्यो यतो वर्षति वासवः।  
इत्येष सन्निवेशो वः कुशद्वीपस्य वर्णितः॥ १२२.७५ ॥  
  
शाकद्वीपेन विस्तारः प्रोक्तस्तस्य सनातनः।  
कुशद्वीपः समुद्रेण घृतमण्डोदकेन च॥ १२२.७६ ॥  
  
सर्वतः सुमहान् द्वीपश्चन्द्रवत् परिवेष्टितः।  
विस्तारान्‌ मण्डलाच्चैव क्षीरोदाद्‌द्विगुणोमतः॥ १२२.७७ ॥  
  
ततः परं प्रवक्ष्यामि क्रौञ्चद्वीपं यथा तथा।  
कुशद्वीपस्य विस्ताराद् द्विगुणस्तस्य विस्तरः॥ १२२.७८ ॥  
  
घृतोदकः समुद्रो वै क्रौञ्चद्वीपेन संवृतः।  
चक्रनेमिप्रमाणेन वृतो वृत्तेन सर्वशः॥ १२२.७९ ॥  
  
तस्मिन् द्वीपे नराः श्रेष्ठा देवनो गिरिरुच्यते।  
देवनात्‌ परतश्चापि गोविन्दो नाम पर्वतः॥ १२२.८० ॥  
  
गोविन्दात् परतश्चापि क्रोञ्चस्तु प्रथमो गिरिः।  
क्रौञ्चात्परे पावनकः पावनादन्धकारकः॥ १२२.८१ ॥  
  
अन्धकारात्परे चापि देवावृन्नाम पर्वतः।  
देवावृतः परेणापि पुण्डरीको महान् गिरिः॥ १२२.८२ ॥  
  
एते रत्नमयाः सप्त क्रौञ्चद्वीपस्य पर्वता।  
परस्परस्य द्विगुणो विष्कम्भो वर्षपर्वतः॥ १२२.८३ ॥  
  
वर्षाणि तस्य वक्ष्यामि नामतस्तु निबोधत।  
क्रौञ्चस्य कुशलो देशो वामनस्य मनोऽनुगः॥ १२२.८४ ॥  
  
मनोऽनुगात्परे चोष्णस्तृतीयोऽपि स उच्यते।  
उष्णात्परे पावनकः पावनादन्धकारकः॥ १२२.८५ ॥  
  
अन्धकारकदेशात्तु मुनिदेशस्तथापरः।  
मुनिदेशात् परे चापि प्रोच्यते दुन्दुभिस्वनः॥ १२२.८६ ॥  
  
सिद्धचारणसङ्कीर्णो गौरप्रायः शुचिर्जनः।  
श्रुतास्तत्रैव नद्यस्तु प्रतिवर्षङ्गताः शुभाः॥ १२२.८७ ॥  
  
नारी कुमुद्वती चैव सन्ध्या रात्रिर्मनोजवा।  
ख्याती च पुण्डरीका च गङ्गाः सप्तविधाः स्मृताः॥ १२२.८८ ॥  
  
तासां सहस्रशश्चान्या नद्यः पार्श्वसमीपगाः।  
अभिगच्छन्ति ता नद्यो बहुलाश्च बहूदकाः॥ १२२.८९ ॥  
  
तेषां निसर्गो देशानामानुपूर्वेण सर्वशः।  
न शक्यो विस्तराद्वक्तुमपि वर्षशतैरपि॥ १२२.९० ॥  
  
सर्गायश्च प्रजानान्तु संहारो यश्च तेषु वै।  
अत ऊद्‌र्ध्वं प्रवक्ष्यामि शाल्मलस्य निबोधत॥ १२२.९१ ॥  
  
शाल्मलो द्विगुणो द्वीपः क्रौञ्चद्वीपस्य विस्तरात्।  
परिवार्य्य समुद्रन्तु दधिमण्डोदकं स्थितम्॥ १२२.९२ ॥  
  
तत्र पुण्या जनपदाश्चिराच्च म्रियते जनः।  
कुत एव तु दुर्भिक्षं क्षमातेजोयुता हि ते॥ १२२.९३ ॥  
  
प्रथमः सूर्य्यसङ्काशः सुमना नाम पर्वतः।  
पीतस्तु मध्यमश्चासीत्ततः कुम्भमयो गिरिः॥ १२२.९४ ॥  
  
नाम्ना सर्वसुखो नाम दिव्यौषधिसमन्वितः।  
तृतीयश्चैव सौवर्णो भृङ्गपत्रनिभो गिरिः॥ १२२.९५ ॥  
  
सुमहान् रोहितो नाम दिव्यो गिरिवरो हि सः।  
सुमनाः कुशलो देशः सुखोदर्कः सुखोदयः। १२२.९६ ॥  
  
रोहितो यस्तृतीयस्तु रोहिणो नाम विश्रुतः।  
तत्र रत्नान्यनेकानि स्वयं रक्षति वासवः॥ १२२.९७ ॥  
  
प्रजापतिमुपादाय प्रसन्नो विदधत् स्वयम्।  
न तत्र मेघा वर्षन्ति शीतोष्णञ्च न तद्विधम्॥ १२२.९८ ॥  
  
वर्णाश्रमाणां वार्ता वा त्रिषु द्वीपेषु विद्यते।  
न ग्रहो न च चन्द्रोऽस्ति ईर्ष्याऽसूया भयं तथा॥ १२२.९९ ॥  
  
उद्भिदान्युदकान्यत्र गिरिप्रस्रवणानि च।  
भोजनं षड्रसं तत्र तेषां स्वयमुपस्थितम्॥ १२२.१०० ॥  
  
अधमोत्तमं न तेष्वस्ति न लोभो न परिग्रहः।  
आरोग्यबलवन्तश्च एकान्तसुखिनो नराः॥ १२२.१०१ ॥  
  
त्रिंशद्वर्षसहस्राणि मानसीं सिद्धिमास्थिताः।  
सुखमायुश्च रूपञ्च धर्मैश्वर्य्यन्तथैव च॥ १२२.१०२ ॥  
  
शाल्मलान्तेषु विज्ञेयं द्वीपेषु त्रिषु सर्वतः।  
व्याख्यातः शाल्मलान्तानां द्वीपानान्तु विधिः शुभः ॥ १२२.१०३ ॥  
  
परिमण्डस्तु द्वीपस्य चक्रवत् परिवेष्टितः।  
सुरोदेन समुद्रेण द्विगुणेन समन्वितः॥ १२२.१०४ ॥