---
title: २६२

---
पीठिकालक्षणवर्णनम्।  
  
सूत उवाच।  
पीठिकालक्षणं वक्ष्ये यथावदनुपूर्वशः।  
पीठोच्छ्रायं यथावच्च भागान् षोडश कारयेत् ॥ २६२.१  
  
भूमावेकः प्रविष्टः स्याच्चतुर्भिर्जगती मता।  
वृत्तो भागस्तथैकः स्यात् वृतः पटलभागतः ॥ २६२.२  
  
भागैस्त्रिभिस्तथा कण्ठः कण्ठपट्टस्त्रिभागतः।  
भागाभ्यामूर्ध्वपट्टश्च शेषभागेन पट्टिका ॥ २६२.३  
  
प्रविष्टं भागमेकैकं जगती यावदेवतु।  
निर्गमस्तु पुनस्तस्य यावद्वै शेषपट्टिका ॥ २६२.४  
  
वारिनिर्गमनार्थन्तु तत्र कार्य्यः प्रणालकः।  
पीठिकानान्तुसर्वासामेतत्सामान्यलक्षणम् ॥ २६२.५  
  
विशेषान् देवता भेदान् श्रृणुध्वं द्विजसत्तमाः!।  
स्थण्डिला वाथ वापी वा यक्षी वेदी च मण्डला ॥ २६२.६  
  
पूर्णचन्द्रा च वज्रा च पद्मार्धशशिनस्तथा।  
त्रिकोणा दशमी तासां संस्थानं वा निबोधत ॥ २६२.७  
  
स्थण्डिला चतुरस्रा तु वर्जिता मेखलादिभिः।  
वापी द्विमेखला ज्ञेया यक्षी चैव त्रिमेखला ॥ २६२.८  
  
चतुरस्रायता वेदी न तां लिङ्गेषु योजयेत्।  
मण्डलावर्तुलायातु मेखलाभिर्गणप्रिया ॥ २६२.९  
  
रक्ता द्विमेखला मध्ये पूर्णचन्द्रा तु सा भवेत्।  
मेखलात्रयसंयुक्ता षडस्रा वज्रिका भवेत् ॥ २६२.१०  
  
षोडशास्त्रा भवेत्पद्मा किञ्चिद्ध्रस्वा तु मूलतः।  
तथैव धनुषाकारा सार्द्धचन्द्रा प्रशस्यते ॥ २६२.११  
  
त्रिशूलसदृशी तद्वत् त्रिकोणाह्यूर्ध्वतो मता।  
प्रागुदक्प्रवणा तद्वत्प्रशस्ता लक्षणान्विता ॥ २६२.१२  
  
परिवेषं त्रिभागेन निर्गमं तत्र कारयेत्।  
विस्तारं तत्प्रमाणञ्च मूलेचाग्रे ततोर्ध्वतः ॥ २६२.१३  
  
जलमार्गश्च कर्तव्यस्त्रिभागेन सुशोभनः।  
लिङ्गस्यार्द्धविभागेन स्थौल्येन समधिष्ठिता ॥ २६२.१४  
  
मेखला तत्त्रिभागेन खातञ्चैव प्रमाणतः।  
अथवा पादहीनन्तु शोभनं कारयेत्सदा ॥ २६२.१५  
  
उत्तरस्थं प्रणालञ्च प्रमाणादधिकारयेत्।  
स्थण्डिलायामथारोग्यं धनं धान्यञ्च पुष्कलम् ॥ २६२.१६  
  
गोप्रदा च भवेद्यक्षी वेदी सम्पत् प्रदा भवेत्।  
मण्डलायां भवेत्कीर्तिर्वरदा पूर्णचन्द्रिका ॥ २६२.१७  
  
आयुःप्रदा भवेद्वज्रा पद्मा सौभाग्यदा भवेत्।  
पुत्रप्रदार्धचन्द्रा स्यात् त्रिकोणशत्रुनाशिनी ॥ २६२.१८  
  
देवस्य यजनार्थन्तु पीठिका दश कीर्तिताः।  
शैले शैलमयी दद्यात् पार्थिवे पार्थिवी तथा ॥ २६२.१९  
  
दारुजे दारुजां कुर्यात् मिश्रे मिश्रां तथैव च।  
नान्ययोनिस्तु कर्तव्या सदा शुभफलेप्सुभिः ॥ २६२.२०  
  
अर्च्चायामा समन्दैर्घ्यं लिङ्गायामसमन्तथा।  
यस्य देवस्य या पत्नी तां पीठे परिकल्पयेत् ॥  
एतत्सर्वं समाख्यातं समासात्पीठलक्षणम् ॥ २६२.२१