---
title: १७९

---
भवमाहात्म्यवर्णनम्।  
ऋषय ऊचुः।  
श्रुतः पद्मोद्भवस्तात विस्तरेण त्वयेरितः।  
समासाद् भव माहात्म्यं भैरवस्य विधीयताम् ॥ १७९.१ ॥  
  
सूत उवाच।  
तस्यापि देवदेवस्य श्रृणुध्वं कर्म चोत्तमम्।  
आसीद्दैत्योऽन्धको नाम भिन्नाञ्जन चयोपमः ॥ १७९.२ ॥  
  
तपसा महतायुक्तो ह्यबध्यस्त्रिदिवौकसाम्।  
स कदाचित् महादेवं पार्वत्या सहितं प्रभुम् ॥ १७९.३ ॥  
  
क्रीडमानं तदा दृष्ट्वा हर्तुं देवीं प्रचक्रमे।  
तस्य युद्धं तदा घोरमभवत् सह शम्भुना ॥ १७९.४ ॥  
  
आवन्त्ये विषये घोरे महाकालवनं प्रति।  
तस्मिन्युद्धे तदा रुद्रश्चान्धकेनातिपीडितः ॥ १७९.५ ॥  
  
सुषुवे बाणमत्युग्र नाम्ना पाशुपतं हि तत्।  
रुद्रबाणविनिर्भेदाद्रुधिरादन्धकस्य तु ॥ १७९.६ ॥  
  
अन्धकाश्च समुत्पन्नाः शतशोऽथ सहस्रशः।  
तेषां विदार्यमाणानां रुधिरादपरे पुनः ॥ १७९.७ ॥  
  
बभूवुरन्धका घोरा यैर्व्याप्तमखिलं जगत्।  
एवं मायाविनं दृष्ट्वा तञ्च देवस्तदान्धकम् ॥ १७९.८ ॥  
  
पानार्थमन्धकास्रस्य सोऽसृजन्मातरस्तदा।  
माहेश्वरी तथाब्राह्मी कौमारी मालिनी तथा ॥ १७९.९ ॥  
  
सौपर्णी ह्यथ वायव्या शाक्री वै नैऋती तथा।  
सौरी सौम्या शिवा दूती चामुण्डा चाथ वारुणी ॥ १७९.१० ॥  
  
वाराही नारसिंहीच वैष्णवीच चलच्छिखा।  
शतानन्दा भगानन्दा पिच्छिला भगमालिनी ॥ १७९.११ ॥  
  
बला चातिबला रक्ता सुरभी मुखमण्डिका।  
मातृनन्दा सुनन्दाच विडाली शकुनी तथा ॥ १७९.१२ ॥  
  
रेवतीच महारक्ता तथैव पिल पिच्छिका।  
जयाच विजया चैव जयन्ती चापराजिता ॥ १७९.१३ ॥  
  
काली चैव महाकाली दूती चैव तथैव च।  
सुभागा दुर्भगा चैव कराली नन्दिनी तथा ॥ १७९.१४ ॥  
  
अदितिश्च दितिश्चैव मारीवै मृत्युरेव च।  
कर्णमोटी तथा ग्राम्या उलूकीच घटोदरी ॥ १७९.१५ ॥  
  
कपाली वज्रहस्ता च पिशाची राक्षसी तथा।  
भुशुण्डी शाङ्करी चण्डा लाङ्गली कुटभी तथा ॥ १७९.१६ ॥  
  
खेटा सुलोचना धूम्रा एकवीरा करालिनी।  
विशालदंष्ट्रिणी श्यामा त्रिजटी कुक्कुटी तथा ॥ १७९.१७ ॥  
  
वैनायकी च वैताली उन्मत्तो दुम्वरी तथा।  
सिद्धिश्च लेलिहाना च केकरी गर्दभी तथा ॥ १७९.१८ ॥  
  
भ्रुकुटी बहुपुत्रीच प्रेतयाना विडम्बिनी।  
क्रौञ्चा शैलमुखी चैव विनता सुरमा दनुः ॥ १७९.१९ ॥  
  
उषा रम्भा मेनकाच सलिला चित्ररूपिणी।  
स्वाहा स्वधा वषट्कारा धृतिर्ज्येष्ठाकपर्दिनी ॥ १७९.२० ॥  
  
माया विचित्ररूपा च कामरूपा च सङ्गमा।  
मुखेविला मङ्गला च महानासा महामुखी ॥ १७९.२१ ॥  
  
कुमारी रोचना भोमा सदाहा सा मदोद्धता।  
अलम्बाक्षी कालपर्णी कुम्भकर्णो महासुरी ॥ १७९.२२ ॥  
  
केशिनी शङ्किनी लम्बा पिङ्गला लोहितामुखी।  
घण्टारवाथ दंष्ट्राला रोचना काकजङ्घिका ॥ १७९.२३ ॥  
  
गोकर्णिकाच मुखिका महाग्रीवा महामुखी।  
उल्कामुखी धूमशिखा कम्पिनी परिकम्पिनी ॥ १७९.२४ ॥  
  
मोहना कम्पनाक्ष्वेला निर्भया बाहुशाहिनी।  
सर्पकर्णी तथैकाक्षी विशोका नन्दिनी तथा ॥ १७९.२५ ॥  
  
जोत्स्ना मुखी च रभसा निकुम्भा रक्तकम्पना।  
अविकारा महाचित्रा चन्द्रसेना मनोरमा ॥ १७९.२६ ॥  
  
अदर्शना हरत्पापा मातङ्गी लम्बमेखला।  
अवाला वञ्चना काली प्रमोदा लाङ्गलावती ॥ १७९.२७ ॥  
  
चित्ता चित्तजला कोणा शान्तिकाघविनाशिनी।  
लम्बस्तनी लम्बसटा विसटा वासचूर्णिनी ॥ १७९.२८ ॥  
  
स्खलन्ती दीर्घकेशीच सुचिरा सुन्दरी शुभा।  
अयोमुखी कटुमुखी क्रोधनीच तथाशनी ॥ १७९.२९ ॥  
  
कुटुम्बिका मुक्तिका च चन्द्रिका बलमोहिनी।  
सामान्या हासिनी लम्बा कोविदारी समासवी ॥ १७९.३० ॥  
  
कङ्कुकर्णी महानादा महादेवी महोदरी।  
हुङ्कारी रुद्रसुसटा रुद्रेशी भूतडामरी ॥ १७९.३१ ॥  
  
पिण्डजिह्वा चलज्ज्वाला शिवा ज्वालामुखी तथा।  
एताश्चान्याश्च देवेशः सोऽसृजन्मातरस्तदा ॥ १७९.३२ ॥  
  
अन्धकानां महाघोराः पपुस्तद्रुधिरं तदा।  
ततोऽन्धकासृजः सर्वाः परां तृप्तिमुपागताः ॥ १७९.३३ ॥  
  
तासु तृप्तासु सम्भूता भूय एवान्धकप्रजाः।  
अर्दितस्तैर्महादेवः शूलमुद्गर पाणिभिः ॥ १७९.३४ ॥  
  
ततः स शङ्करो देवस्त्वन्धकै र्व्याकुलीकृतः।  
जगाम शरणं देवं वासुदेवमजं विभुम् ॥ १७९.३५ ॥  
  
ततस्तु भगवान् विष्णुः सृष्टवान् शुष्करेवतीम्।  
या पपौ सकलन्तेषामन्धकानामसृक् क्षणात् ॥ १७९.३६ ॥  
  
तथा तथाऽधिकं देवी संशुष्यति जनाधिप!।  
पीयमाने तथातेषामन्धकानां तथासृजि ।  
अन्धकास्तु क्षयन्नीताः सर्वं ते त्रिपुरारिणा ॥ १७९.३७ ॥  
  
मूलान्धकन्तु विक्रम्य तदा शर्वस्त्रिलोकधृक्।  
चकार वेगाच्छूलाग्रे स चतुष्टाव शङ्करम् ॥ १७९.३८ ॥  
  
अन्धकस्तु महावीर्यस्तस्य तुष्टोऽभवद् भवः।  
सामीप्यं प्रददौ नित्यं गणेशत्वं तथैव च ॥ १७९.३९ ॥  
  
ततो मातृगणाः सर्वे शङ्करं वाक्यमब्रुवन्।  
भगवन्! भक्षयिष्यामः स देवासुरमानुषान् ॥ १७९.४० ॥  
  
त्वत्प्रसादाज्जगत् सर्वं तदनुज्ञातुमर्हसि।  
शङ्कर उवाच।  
भवतीभिः प्रजाः सर्वा रक्षणीया न संशयः ॥ १७९.४१ ॥  
  
तस्माद्घोरानभिप्रायान्मनः शीघ्रं निवर्त्यताम्।  
इत्येवं शङ्करेणोक्तमनादृत्य वचस्तदा॥ १७९.४२ ॥  
  
भक्षयामासुरत्युग्रास्त्रैलोक्यं सचराचरम्।  
त्रैलोक्ये भक्ष्यमाणे तु तदा मातृगणेन वै ॥ १७९.४३ ॥  
  
नृसिंहमूर्तिं देवेशं प्रदध्यौ भगवाञ्छिवः।  
अनादिनिधनं देवं सर्वलोक भवोद्भवम् ॥ १७९.४४ ॥  
  
दैत्येन्द्रवक्षोरुधिर चर्चिताग्र महानखम्।  
विद्युज्जिह्वं महादंष्ट्रं स्फुरत्केसरकण्टकम् ॥  
कल्पान्तमारुतक्षुब्धं सप्तपर्ण समस्वनम् ॥ १७९.४५ ॥  
  
वज्रतीक्ष्णनखं घोरमाकर्ण-व्यादिताननम्।  
मेरुशैलप्रतीकाशमुदयार्कसमेक्षणम् ॥ १७९.४६ ॥  
  
हिमाद्रिशिखराकारं चारुदंष्ट्रोज्वलाननम्।  
नखनिःसृतरोषाग्नि ज्वाला केसरमालिनम् ॥ १७९.४७ ॥  
  
वज्राङ्गदं सुमुकुटं हारकेयूरभूषणम्।  
श्रोणीसूत्रेण महता काञ्चनेन विराजितम् ॥ १७९.४८ ॥  
  
नीलोत्पलदलश्यामं वासोयुगविभूषणम्।  
तेजसाक्रान्तसकल ब्रह्माण्डागार सङ्कुलम् ॥ १७९.४९ ॥  
  
पवनं भ्राम्यमाणानां हुतहव्य-वहार्चिषाम्।  
आवर्तसदृशाकारैः संयुक्तं देहलोमजैः ॥ १७९.५० ॥  
  
सर्वपुष्पविचित्राञ्च दारयन्तं महास्रजम्।  
स ध्यातमात्रो भगवान् प्रददौ तस्य दर्शनम् ॥ १७९.५१ ॥  
  
यादृशेनैवरूपेण ध्याते रुद्रेण धीमता।  
तादृशेनैव रूपेण दुर्निरीक्ष्येण दैवतैः ॥ १७९.५२ ॥  
  
प्रणिपत्य तु देवेशं तदा तुष्टाव शङ्करः।  
शङ्कर उवाच।  
नमस्तेऽतु जगन्नाथ! नरसिंह वपुर्धर! ॥ १७९.५३ ॥  
  
दैत्यनाथासृजापूर्ण! नखशक्ति विराजित!।  
ततः सकल संलग्ने हेमपिङ्गलविग्रह! ॥ १७९.५४ ॥  
  
नतोऽस्मि पद्मनाभ! त्वां सुरशक्र! जगद्गुरो!।  
कल्पान्ताम्भोदनिर्घोष! सूर्यकोटिसमप्रभ ॥ १७९.५५ ॥  
  
सहस्रयमसङ्क्रोध! सहस्रेन्द्रपराक्रम!।  
सहस्रधनदस्फीत! सहस्रवरुणात्मक! ॥ १७९.५६ ॥  
  
सहस्रकालरचित! सहस्रनियतेन्द्रिय!।  
सहस्रभूमिसद्धैर्य! सहस्रानन्त! मूर्तिमन्! ॥ १७९.५७ ॥  
  
सहस्रचन्द्रप्रतिम! सहस्रग्रहविक्रम!।  
सहस्ररुद्रतेजस्क! सहस्रब्रह्मसंस्तुत! ॥ १७९.५८ ॥  
  
सहस्रबाहुवर्गोग्र! सहस्रास्य निरीक्षण!।  
सहस्रयन्त्रमथन! सहस्रवधमोचन! ॥ १७९.५९ ॥  
  
अन्धकस्य विनाशाय याः सृष्टाः मातरो मया।  
अनादृत्य तु मद्वाक्यम् भक्षयन्त्यद्यताः प्रजाः ॥ १७९.६० ॥  
  
कृत्वा ताश्च न शक्तोऽहं संहर्तुमपराजित!।  
स्वयङ्कृत्वा कथन्तासां विनाशमभिकारये ॥ १७९.६१ ॥  
  
एवमुक्तः स रुद्रेण नरसिंहवपुर्धरः।  
ससर्ज देवो जिह्वायास्तदावाणीश्वरीं हरिः ॥ १७९.६२ ॥  
  
हृदयाच्च तथा माया गुह्याच्च भवमालिनी।  
अस्थिभ्यश्च तथाकाली सृष्टा पूर्वं महात्मना ॥ १७९.६३ ॥  
  
यया तद्रुधिरम्पीतमन्धकानां महात्मनाम्।  
याचास्मिन्कथिता लोके नामतः शुष्करेवती ॥ १७९.६४ ॥  
  
द्वात्रिंशन्मातरः सृष्टा गात्रेभ्यश्चक्रिणा ततः।  
तासां नामानि वक्ष्यामि तानि मे गदतः श्रुणु ॥ १७९.६५ ॥  
  
सर्वास्तासु महाभागा घण्टाकर्णी तथैव च।  
त्रैलोक्यमोहिनी पुण्या सर्वसत्व वशङ्करी ॥ १७९.६६ ॥  
  
तथा च चक्रहृदया पञ्चमी व्योमचारिणी।  
शङ्खिनी लेखिनी चैव कालसङ्कर्षणी तथा ॥ १७९.६७ ॥  
  
इत्येतः पृष्ठगा राजन्! वागीशानुचराः स्मृताः।  
सङ्कर्षणी तथाश्वत्था वीजभावा पराजिता ॥ १७९.६८ ॥  
  
कल्याणी मधुदंष्ट्री च कमलोत्पल हस्तिका।  
इति देव्यष्टकं राजन्! मायानुचरमुच्यते ॥ १७९.६९ ॥  
  
अजिता सूक्ष्महृदया वृद्धा वेशाश्म दंशना।  
नृसिंसभैरवा बिल्वा गरुत्महृदया जया ॥ १७९.७० ॥  
  
भवमालिन्यनुचरा इत्यष्टौ नृपमातरः।  
आकर्णनी सम्भटा च तथैवोत्तरमालिका ॥ १७९.७१ ॥  
  
ज्वालामुखी भीषणिका कामधेनुश्च बालिका।  
तथा पद्मकरा राजन्! रेवत्यनुचराः स्मृताः ॥ १७९.७२ ॥  
  
अष्टौ महाबलाः सर्वा देवगात्र समुद्भवाः।  
त्रैलोक्यसृष्टिसंहार समर्थाः सर्वदेवताः ॥ १७९.७३ ॥  
  
ताः सृष्टमात्रा देवेन क्रुद्धा मातृगणस्य तु।  
प्रधाविता महाराज! क्रोधविस्फारितेक्षणाः ॥ १७९.७४ ॥  
  
अविषह्य तमन्तासां दृष्टितेजः सुदारुणम्।  
तमेव शरणं प्राप्ता नृसिंहो वाक्यमब्रवीत् ॥ १७९.७५ ॥  
  
यथा मनुष्याः पशवः पालयन्ति चिरात् सुतान्।  
जयन्ति ते तथैवाशु यथा वै देवतागणः ॥ १७९.७६ ॥  
  
भवत्यस्तु तथालोकान्पालयन्तु मयेरिताः।  
मनुजैश्च तता देवैर्यजध्वं त्रिपुरान्तकम् ॥ १७९.७७ ॥  
  
नच बाधा प्रकर्तव्या ये भक्ता स्त्रिपुरान्तके।  
येच मां संस्मरन्तीह ते च रक्ष्याः सदा नराः ॥ १७९.७८ ॥  
  
बलिकर्म करिष्यन्ति युष्माकं ये सदा नराः।  
सर्वकामप्रदास्तेषां भविष्यध्वन्तथैव च ॥ १७९.७९ ॥  
  
उच्छासनादिकं ये च कथयन्ति मयेरितम्।  
ते च रक्ष्याः सदालोका रक्षितव्यं मदासनम् ॥ १७९.८० ॥  
  
रौद्रीं चैव परां मूर्तिं महादेवः प्रदास्यति।  
युष्मन्मुख्या महादेव्यस्तदुक्तं परिरक्षय ॥ १७९.८१ ॥  
  
मया मातृगणः सृष्टो योऽयं विगतसाध्वसः।  
एष नित्यं विशालाक्ष्यो मयैव सह रंस्यते ॥ १७९.८२ ॥  
  
मया सार्द्धं तथा पूजां नरेभ्यश्चैव लप्स्यथ।  
पृथक् सुपूजिता लोकैः सर्वान् कामान् प्रदास्यथ ॥ १७९.८३ ॥  
  
शुष्कां सम्पूजयिष्यन्ति ये च पुत्रार्थिनो जनाः।  
तेषां पुत्रप्रदा देवी भविष्यन्ति न संशयः ॥ १७९.८४ ॥  
  
एवमुक्त्वा तु भगवान् सह मातृगणेन तु।  
ज्वाला मालाकुलवपुस्तत्रैवान्तरधीयत ॥ १७९.८५ ॥  
  
तत्र तीर्थं समुत्पन्नं कृतशौचेति यज्जगुः।  
तत्रापि पूर्वजो देवो जगदार्तिहरो हरः ॥ १७९.८६ ॥  
  
रौद्रस्य मातृवर्गस्य दत्त्वा रुद्रस्तु पार्थिव।  
रौद्रां दिव्यां तनुं तत्र मातृ मध्ये व्यवस्थितः ॥ १७९.८७ ॥  
  
सप्त ता मातरो देव्यः सार्द्धनारीनरः शिवः।  
निवेश्य रौद्रं तत् स्थानं तत्रैवान्तरधीयत ॥ १७९.८८ ॥  
  
स मातृवर्गस्य हरस्य मूर्तिर्यदा यदा याति च तत्समीपे।  
देवेश्वरस्यापि नृसिंहमूर्तेः पूजां विधत्ते त्रिपुरान्धकारिः ॥ १७९.८९ ॥