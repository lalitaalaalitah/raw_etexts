---
title: ०३४

---
ययात्युपाख्यानम्।  
  
शौनक उवाच।  
एवमुक्तः सराजर्षिः काव्यं स्मृत्वा महाव्रतम्।  
सङ्क्रामयामास जरां तदा पुत्रे महात्मनि॥ ३४.१ ॥  
  
पौरवेणाथ वयसा ययातिर्नहुषात्मजः।  
प्रीतियुक्तो नर श्रेष्टश्चचार विषयान् प्रियान्॥ ३४.२ ॥  
  
यथा कामं यथोत्साहं यथा कालं यथासुखम्।  
धर्माविरुद्धान् राजेन्द्रो यथार्हति स एव हि॥ ३४.३ ॥  
  
देवानतर्पयद् यज्ञैः श्राद्धैरपि पितामहान्।  
दीनाननुग्रहैरिष्टैः कामैश्च द्विजसत्तमान्॥ ३४.४ ॥  
  
अतिथीनन्नपानैश्च विशश्च प्रतिपालनैः।  
आनृशंस्येन शूद्रांश्च दस्यून्निग्रहणेन च॥ ३४.५ ॥  
  
धर्मेण च प्रजाः सर्वा यथावदनुरञ्जयन्।  
ययातिः पालयामास साक्षादिन्द्र इवापरः॥ ३४.६ ॥  
  
स राजा सिंहविक्रान्तो युवा विषयगोचरः।  
अविरोधेन धर्मस्य चचार सुखमुत्तमम्॥ ३४.७ ॥  
  
स सम्प्राप्य शुभान् कामान् तृप्तः खिन्नश्च पार्थिवः।  
कालं वर्षसहस्रान्तं सस्मारमनुजाधिपः॥ ३४.८ ॥  
  
परिचिन्त्य स कालज्ञः कलाः काष्ठाश्च वीर्यवान्।  
पूर्णं मत्वा ततः कालं पूरुं पुत्रमुवाच ह॥ ३४.९ ॥  
  
न जातुकामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्द्धते॥ ३४.१० ॥  
  
यत् पृथिव्यां व्रीहियवं हिरण्यं पशवः स्त्रियः।  
नालमेकस्य तत्सर्वमिति मत्वा शमं व्रजेत्॥ ३४.११ ॥  
  
यथासुखं यथोत्साहं यथाकाममरिन्दम!।  
सेविता विषयाः पुत्र! यौवनेन मया तव॥ ३४.१२ ॥  
  
पूरो! प्रीतोऽस्मि भद्रं ते गृहाणेदं स्वयौवनम्।  
राज्यञ्चैवगृहाणेदं त्वं हि मे प्रियकृत्सुतः॥ ३४.१३ ॥  
  
प्रतिपेदे जरां राजा ययातिर्नाहुषस्तदा।  
यौवनं प्रतिपेदे स पूरुः स्वं पुनरात्मनः॥ ३४.१४ ॥  
  
अभिषेक्तुकामञ्च नृपं पूरुं पुत्रं कनीयसम्।  
ब्राह्मणप्रमुखा वर्णा इदं वचनमब्रुवन्॥ ३४.१५ ॥  
  
कथं शुक्रस्य दौहित्रं देवयान्याः सुतं प्रभो!।  
ज्येष्ठं यदुमतिक्रम्य राज्यं पूरोः प्रदास्यसि॥ ३४.१६ ॥  
  
ज्येष्ठो यदुस्तवसुतस्तुर्वसुस्तदनन्तरम्।  
शर्मिष्ठायाः सुतो द्रुह्यस्तथानुः पूरुरेव च॥ ३४.१७ ॥  
  
कथं ज्येष्ठमतिक्रम्य कनीयान् राज्यमर्हति।  
एतत्सम्बोधयामस्त्वां स्वधर्ममनुपालय॥ ३४.१८ ॥  
  
ययातिरुवाच।  
ब्राह्मणप्रमुखा वर्णाः सर्वे श्रृण्वन्तु मे वचः।  
ज्येष्ठं प्रति यतो राज्यं न देयं मे कथञ्चन॥ ३४.१९ ॥  
  
मम ज्येष्ठेन यदुना नियोगो नानुपालितः।  
प्रतिकूलः पितुर्यश्च न स पुत्रः सतां मतः॥ ३४.२० ॥  
  
मातापित्रोर्वचनकृद्धितः पथ्यश्च यः सुतः।  
स पुत्रः पुत्रवद्यश्च वर्तते पितृमातृषु॥ ३४.२१ ॥  
  
यदुनाहमवाज्ञातस्तथा तुर्वसु नापि वा।  
द्रुह्येण चानुना चैव मय्यवज्ञा कृता भृशम्॥ ३४.२२ ॥  
  
पूरुणा मे कृतं वाक्यं मानितञ्च विशेषतः।  
कनीयान्मम दायादो जरा येन धृता मम॥ ३४.२३ ॥  
  
मम कामः स च कृतः पूरुणा पुत्ररूपिणा।  
शुक्रेण च वरो दत्तः काव्येनोशनसा स्वयम्॥ ३४.२४ ॥  
  
पुत्रो यस्त्वानुवर्तेत सराजा पृथिवीपतिः।  
भवन्तः प्रतिजानन्तु पूरुं राज्येऽभिषिच्यताम्॥ ३४.२५ ॥  
  
यः पुत्रोगुणसम्पन्नो मातापित्रोर्हितः सदा।  
सर्वं सोऽर्हति कल्याणं कनीयानपि स प्रभुः॥ ३४.२६ ॥  
  
अर्हं पूरोरिदं राज्यं यः प्रियः प्रियकृत्तव।  
वरदानेन शुक्रस्य न शक्यं वक्तुमुत्तरम्॥ ३४.२७ ॥  
  
शौनक उवाच।  
पौरजानपदैस्तुष्टैरित्युक्तो नाहुषस्तदा।  
अभिषिच्य ततः पूरुं राज्ये स्वसुतमात्मजम्॥ ३४.२८ ॥  
  
दत्त्वा च पूरवे राज्यं वनवासाय दीक्षितः।  
पुरात् स निर्ययौ राजा ब्राह्मणैस्तापसैः सह॥ ३४.२९ ॥  
  
यदोस्तु यादवा जाता तुर्वसोर्यवनाः सुताः।  
द्रुह्यस्य तु सुताभोजा अनोस्तु म्लेच्छजातयः॥ ३४.३० ॥  
  
पूरोस्तु पौरवो वंशो यत्र जातोऽसि पार्थिव!।  
इदं वर्षसहस्रात्तु राज्यं कुरु कुलागतम्॥ ३४.३१ ॥