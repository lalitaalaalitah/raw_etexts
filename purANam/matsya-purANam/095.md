---
title: ०९५

---
शिवचतुर्दशीव्रतकथनम्।  
  
नारद उवाच।  
भगवन्! भूतभव्येश! तथान्यदपि यच्छ्रुतम्।  
भुक्तिमुक्तिफलायालं तत्पुनर्वक्तुमर्हसि॥ ९५.१ ॥  
  
एवमुक्तोऽब्रवीच्छम्भुरयं वाङ्‌मयपारगः।  
मत्समस्तपसा ब्रह्मन्! पुराणश्रुतिविस्तरै॥ ९५.२ ॥  
  
धर्मोऽयं वृषरूपेण नन्दी नाम गणाधिपः।  
धर्मान् माहेश्वरान् वक्ष्यत्यतः प्रभृति नारद?॥ ९५.३ ॥  
  
मत्स्य उवाच।  
श्रृणुष्वावहितो ब्रह्मन्! वक्ष्ये माहेश्वरं व्रतम्।  
त्रिषुलोकेषु विख्यातं नाम्ना शिवचतुर्दशी॥ ९५.४ ॥  
  
मार्गंशीर्षं त्रयोदश्यां सितायामेकभेजनः।  
प्रार्थयेद्देवदेवेश! त्वामहं शरणं गतः॥ ९५.५ ॥  
  
चतुर्दश्यां निराहारः सम्यगभ्यर्च्य शङ्करम्।  
सुवर्णवृषभं दत्त्वा भोक्ष्यामि च परेऽहनिः॥ ९५.६ ॥  
  
एवं नियमकृत्स्तुत्वा प्रातरुत्थाय मानवः।  
कृतस्नानजपः पश्चादुमया सह शङ्करम्।  
पूजयेत्कमलैः शुभ्रैर्गन्धमाल्यानुलेपनैः॥ ९५.७ ॥  
  
पादौ नमः शिवायेति शिरः सर्वात्मने नमः।  
त्रिनेत्रायेति नेत्राणि ललाटं हरये नमः॥ ९५.८ ॥  
  
मुखमिन्दुमुखायेति श्रीकण्ठायेति कन्धराम्।  
सद्योजाताय कर्णौतु वामदेवाय वै भुजौ॥ ९५.९ ॥  
  
अघोरहृदयायेति हृदयञ्चाभिपूजयेत्।  
स्तनौ तत्पुरुषायेति तथेशानाय चोदरम्॥ ९५.१0 ॥  
  
पार्श्वे चानन्तधर्माय ज्ञानभूताय वै कटिम्।  
ऊरू चानन्तवैराग्य सिंहायेत्यभिपूजयेत्॥ ९५.११ ॥  
  
अनन्तैश्वर्य्यनाथाय जानुनी चार्चयेद्‌बुधः।  
प्रधानाय नमो जङ्घे गुल्‌फौ व्योमात्मने नमः॥ ९५.१२ ॥  
  
व्योमकेशात्मरूपाय केशान् पृष्ठञ्च पूजयेत्।  
नमः पुष्ट्यै नमस्तुष्ट्यै पार्वतीञ्चापि पूजयेत्॥ ९५.१३ ॥  
  
ततस्तुवृषभं हैममुदकुम्भसमन्वितम्।  
शुक्लमाल्याम्बरधरं पञ्चरत्नसमन्वितम्।  
भक्ष्यैर्नानाविधैर्युक्तं ब्राह्मणाय निवेदयेत्॥ ९५.१४ ॥  
  
ततो विप्रान् समाहूय तर्पयेद्भक्तितः शुभान्।  
शुक्लमाल्याम्बरधरं पञ्चरत्नसमन्वितम्॥ ९५.१५ ॥  
  
पञ्चदश्यां ततः पूज्य विप्रान् भुञ्जीत वाग्यतः।  
तद्वत् कृष्णचतुर्दश्यामेतत् सर्वंसमाचरेत्॥ ९५.१६ ॥  
  
चतुर्दशीषु सर्वासु कुर्य्यात् पूर्ववदर्चनम्।  
ये तु मासे विशेषाः स्युस्तान्निबोध क्रमादिह॥ ९५.१७ ॥  
  
मार्गशीर्षादिमासेषु क्रमादेतदुदीरयेत्।  
शङ्कराय नमस्तेऽस्तु नमस्ते करवीरक!॥ ९५.१८ ॥  
  
त्र्यम्बकाय नमस्तेऽस्तु महेश्वरमतः परम् ।  
नमस्तेऽस्तु महादेव! स्थाणवे च ततः परम्॥ ९५.१९ ॥  
  
नमः पशुपते नाथ! नमस्ते शम्भवे पुनः।  
नमस्ते परमानन्द! नमः सोमार्द्धधारिणे॥ ९५.२0 ॥  
  
नमो भीमाय इत्येवं त्वामहं शरणं गतः।  
गोमूत्रं गोमयं क्षीरं दधिसर्पिः कुशोदकम्॥ ९५.२१ ॥  
  
पञ्चगव्यं ततो बिल्वं कर्पूरञ्चागुरुं यवाः।  
तिलाः कृष्णाश्च विधिवत्प्राशनं क्रमशः स्मृतम्॥  
प्रतिमासं चतुर्दश्योरेकैकं प्राशनं स्मृतम्॥ ९५.२२ ॥  
  
मन्दारमालतीभिश्च तथा धत्तूरकैरपि।  
सिन्दुवारैरशोकैश्च मल्लिकाभिश्च पाटलैः॥ ९५.२३ ॥  
  
अर्कपुष्पैः कदम्बैश्च शतपत्र्या तथोत्पलैः।  
एकैकेन चतुर्दश्योरर्चयेत्पार्वतीपतिम्॥ ९५.२४ ॥  
  
पुनश्च कार्तिके मासे प्राप्ते सन्तर्पयेद्‌द्विजान्।  
अन्नैर्नानाविधैर्भक्ष्यैर्वस्त्रमाल्यविभूषणैः॥ ९५.२५ ॥  
  
कृत्वा नीलवृषोत्सर्गं श्रुत्युक्तविधिना नरः।  
उमामहेश्वरं हैमं वृषभञ्च गवा सह॥ ९५.२६ ॥  
  
मुक्ताफलाष्टकयुतं सितनेत्रपटावृतम्।  
सर्वोपस्करसंयुक्तां शय्यां दद्यात् सकुम्भकाम्॥ ९५.२७ ॥  
  
ताम्रपात्रोपरि पुनः शालितण्डुलसंयुतम्।  
स्थाप्य विप्राय शान्ताय वेदव्रतपराय च॥ ९५.२८ ॥  
  
ज्येष्ठसामविदे देयं न वकव्रतिने क्वचित्।  
गुणज्ञे श्रोत्रिये दद्यादाचार्ये तत्त्ववेदिनि॥ ९५.२९ ॥  
  
अव्यङ्गाङ्गाय सौम्याय सदाकल्याणकारिणे।  
सपत्नीकाय सम्पूज्य वस्त्रमाल्यविभूषणैः॥ ९५.३0 ॥  
  
गुरौ सति गुरोर्देयं तदभावे द्विजातये।  
न वित्तशाठ्यं कुर्वीत कुर्वन् दोषात्पतत्यधः॥ ९५.३१ ॥  
  
अनेन विधिना यस्तु कुर्याच्छिवचतुर्दशीम्।  
सोऽश्वमेधसहस्रस्य फलं प्राप्नोति मानवः॥ ९५.३२ ॥  
  
ब्रह्महत्यादिकं किञ्चिद्यदत्रामुत्र वा कृतम्।  
पितृभिर्भ्रातृभिर्वापि तत्सर्वां नाशमाप्नुयात्॥ ९५.३३ ॥  
  
दीर्घायुरारोग्यकुलान्नवृद्धिरत्राक्षयामुत्र चतुर्भुजत्वम्।  
गणाधिपत्यं दिवि कल्पकोटिशतान्युषित्वा पदमेति शम्भोः॥ ९५.३४ ॥  
  
न बृहस्पतिरप्यनन्तमस्याः फलमिन्द्रो न पितामहोऽपि वक्तुम्॥  
न च सिद्धगणोऽप्यलं न चाहं यदि जिह्वायुतकोटयोऽपि वक्त्रे॥ ९५.३५ ॥  
  
भवत्यमरवल्लभः पठति यः स्मरेद्वासदा।  
श्रृणोत्यपि विमत्सरः सकलपापनिर्मोचनम्।  
इमां शिव चतुर्दशी ममरकामिनी कोटयः।  
स्तुवन्ति तमनिन्दितं किमुसमाचरेद्यः सदा॥ ९५.३६ ॥  
  
या वाथ नारी कुरुतेति भक्त्या भर्तारमापृच्छ्य सुतान् गुरून् वा।  
सापि प्रसादात्परमेश्वरस्य परम्पदं याति पिनाकपाणेः॥ ९५.३७ ॥