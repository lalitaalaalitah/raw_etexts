---
title: १६३

---
अन्यदानवैः सह नरसिंहयुद्धम्।  
  
सूत उवाच।  
खराः खरमुखाश्चैव मकराशी विषाननाः।  
ईहामृगमुखाश्चान्ये वराह मुखसंस्थिताः ॥ १६३.१  
  
बालसूर्यमुखाश्चान्ये धूमकेतु मुखास्तथा।  
अर्द्धचन्द्रार्धवक्त्राश्च अग्नि दीप्त मुखास्तथा ॥ १६३.२  
  
हंसकुक्कुटवक्त्राश्च व्यादितास्या भयावहाः।  
सिंहास्या लेलिहानाश्च काकगृध्र मुखास्तथा ॥ १६३.३  
  
द्विजिह्वका वक्त्रशीर्षास्तथोल्का मुखसंस्थिताः।  
महाग्राहमुकाश्चान्ये दानवा बलदर्पिताः ॥ १६३.४  
  
शैलसंवर्ष्मणस्तस्य शरीरे शरवृष्टिभिः।  
अबध्यस्य मृगेन्द्रस्य न व्यथाञ्चक्रुराहवे ॥ १६३.५  
  
एवं भूयोऽपरान् घोरानसृजन् दानवेश्वराः।  
मृगेन्द्रस्योपरि क्रुद्धा निश्वसन्त इवोरगाः ॥ १६३.६  
  
ते दानवशरा घोरा दानवेन्द्रसमीरिताः।  
विलयं जग्मुराकाशे खद्योता इव पर्वते ॥ १६३.७  
  
ततश्चक्राणि दिव्यानि दैत्याः क्रोधसमन्विताः।  
मृगेन्द्रायासृजन्नाशु ज्वलितानि समन्ततः ॥ १६३.८  
  
तैरासीद्गगनं चक्रैः सम्पतद्भिरितस्ततः।  
युगान्ते सम्प्रकाशद्भिश्चन्द्रादित्य ग्रहैरिव ॥ १६३.९  
  
तानि सर्वाणि चक्राणि मृगेन्द्रेण शमात्मना।  
ग्रस्तान्युदीर्णानि तदा पावकार्चिः समानि वै ॥ १६३.१0  
  
तानि चक्राणि वदनं विशमानानि भान्ति वै।  
मेघोदरदरीष्वेव चन्द्रसूर्यग्रहा इव ॥ १६३.११  
  
हिरण्यकशिपुर्दैत्यो भूयः प्रासृजदूर्जितम्।  
शक्तिं प्रज्वलितां घोरां धौतशस्त्रतडित्प्रभाम् ॥ १६३.१२  
  
तामापतन्ती सम्प्रेक्ष्य मृगेन्द्रः शक्तिमुज्वलाम्।  
हुङ्कारेणैव रौद्रेण बभञ्ज भगवांस्तदा ॥ १६१३  
  
रराज भग्ना सा शक्तिर्मृगेन्द्रेण महीतले।  
स विस्फुलिङ्गा ज्वलिता महोल्केव दिवश्च्युता ॥ १६१४  
  
नाराचपङ्क्तिः सिंहस्य प्राप्ता रेजे विदूरतः।  
नीलोत्पलपलाशानां मालेवोज्ज्वल दर्शना ॥ १६३.१५  
  
स गर्जित्वा यथान्यायं विक्रम्य च यथासुखम्।  
तत्सैन्यमपसारितवान् तृणाग्राणीव मारुतः ॥ १६८.१६  
  
ततोऽश्मवर्षं दैत्येन्द्रा व्यसृजन्त नभोगताः।  
नगमात्रैः शिलाखण्डै र्गिरिशृङ्गैर्महाप्रभैः। ॥ १६८.१७  
  
तदश्मवर्षं सिंहस्य महन्मूर्द्धनि पातितम्।  
दिशो दश विकीर्णा वै खद्योतप्रकरा इव ॥ १६८.१८  
  
तदाश्मौघैर्दैत्यगणाः पुनः सिंहमरिन्दमम्।  
छायायां चक्रिरे मेघा धाराभिरिव पर्वतम् ॥ १६८.१९  
  
न च तं चालयामासुः दैत्यौघा देवसत्तमम्।  
भीमवेगोऽचलश्रेष्टं समुद्र इव मन्दरम् ॥ १६८.२0  
  
ततोऽश्मवर्षे विहिते जलवर्षमनन्तरम्।  
धाराभिरक्षमात्राभिः प्रादुरासीत् समन्ततः ॥ १६८.२१  
  
नभसः प्रच्युताधाराः तिग्मवेगाः समन्ततः।  
आवृत्य सर्वतो व्योम दिशश्चोपदिशस्तथा ॥ १६८.२२  
  
धारा दिवि च सर्वत्र वसुधायाञ्च सर्वशः।  
न स्पृशन्ति च ता देवं निपतन्तोऽनिशं भुवि ॥ १६८.२३  
  
बाह्यतो ववृषुर्वर्षं नोपरिष्टाच्च ववृषुः।  
मृगेन्द्र प्रतिरूपस्य स्थितस्य युधि मायया ॥ १६३.२४  
  
हतेऽश्मवर्षे तुमुले जलवर्षे च शोषिते।  
सोऽसृजद्दानवो मायामग्निवायुसमीरिताम् ॥ १६३.२५  
  
महेन्द्रस्तोयदैः सार्द्धं सहस्राक्षो महाद्युतिः।  
महता तोयवर्षेण शमयामास पावकम्॥ १६३.२६  
  
तस्यां प्रतिहतायां तु मायायां युधि दानवः।  
असृजत् घोरसङ्काशं तमस्तीव्रं समन्ततः ॥ १६३.२७  
  
तमसा संवृते लोके दैत्येष्वात्तायुधेषु च।  
स्वतेजसा परिवृतो दिवाकर इवा बभौ ॥ १६३.२८  
  
त्रिशाखां भ्रुकुटीञ्चास्य ददृशुर्दानवा रणे।  
ललाटस्थां त्रिशूलाङ्कां गङ्गां त्रिपथगामिव ॥ १६३.२९  
  
ततः सर्वासु मायासु हतासु दितिनन्दनाः।  
हिरण्यकशिपुं दैत्यं विवर्णाः शरणं ययुः। ॥ १६३.३0  
  
ततः प्रज्वलितः क्रोधात् प्रदहन्निव तेजसा।  
तस्मिन् क्रुद्धे तु दैत्येन्द्रे तमो भूतमभूज्जगत् ॥ १६३.३१  
  
आवहः प्रवहश्चैव विवहोऽथ ह्युदावहः।  
परावहः संवहश्च महाबलपराक्रमाः ॥ १६३.३२  
  
तथा परिवहः श्रीमानुत्पातभयशंसनाः।  
इत्येवं क्षुभिताः सप्त मरुतो गगनेचराः ॥ १६३.३३  
  
ये ग्रहाः सर्वलोकस्य क्षये प्रादुर्भवन्ति वै।  
ते सर्वे गगने दृष्टा व्यचरन्त यथासुखम् ॥ १६३.३४  
अन्यङ्गते चाप्यचरन् मार्गं निशि निशाचरः।  
सङ्ग्रहः सहनक्षत्रैराकापतिररिन्दमः ॥ १६३.३५  
  
विवर्णताञ्च भगवान् गतो दिवि दिवाकरः।  
कृष्णं कबन्धं च तथा लक्ष्यते सुमहद्दिवि ॥ १६३.३६  
  
अमुञ्चच्चार्चिषां वृन्दं भूमिवृत्ति र्विभावसुः।  
गगनस्थश्च भगवानभीक्ष्णं परिदृश्यते ॥ १६३.३७  
  
सप्त धूम्रनिभा घोराः सूर्य्या दिवि समुत्थिताः।  
सोमस्य गगनस्थस्य ग्रहास्तिष्ठन्ति शृङ्गगाः ॥ १६३.३८  
  
वामेन दक्षिणे चैव स्थितौ शुक्रबृहस्पती।  
शनैश्चरो लोहिताङ्गो ज्वलनाङ्ग-समुद्यती ॥ १६३.३९  
  
समं समधिरोहन्तः सर्वे ते गगनेचराः।  
शृङ्गाणि शनकैर्घोरा युगान्तावर्तिनो ग्रहाः ॥ १६३.४0  
  
चन्द्रमाश्च सनक्षत्रैर्ग्रहैः सह तमोनुदः।  
चराचरविनाशाय रोहिणीं नाभ्यनन्दत ॥ १६३.४१  
  
गृह्यते राहुणा चन्द्र उल्काभिरभिहन्यते।  
उल्काः प्रज्वलिताश्चन्द्रे विचरन्ति यथासुखम् ॥ १६३.४२  
  
देवानामपि यो देवः सोऽप्यवर्षत शोणितम्।  
अपतन् गगनादुल्का विद्युद्रूपा महास्वनाः ॥ १६३.४३  
  
अकाले च द्रुमाः सर्वे पुष्पन्ति च फलन्ति च।  
लताश्च सफलाः सर्वा ये चाहुर्दैत्यनाशनम् ॥ १६३.४४  
  
फलैः फलान्यजायन्त पुष्पैः पुष्पं तथैव च।  
उन्मीलन्ति निमीलन्ति हसन्ति च रुदन्ति च ॥ १६३.४५  
  
विक्रोशन्ति च गम्भीरा धूमयन्ति ज्वलन्ति च।  
प्रतिमाः सर्वदेवानां वेदयन्ति महद्भयम् ॥ १६३.४६  
  
आरण्यैः सह संसृष्ट ग्राम्याश्च मृगपक्षिणः।  
चक्रुः सुभैरवं तत्र महायुद्धमुपस्थितम्॥ १६३.४७  
  
तद्यश्च प्रतिकूलानि वहन्ति कलुषोदकाः।  
न प्रकाशन्ति च दिशो रक्तरेणुसमाकुलाः ॥ १६३.४८  
  
वानस्पत्यो न पूज्यन्ते पूजनार्हाः कथञ्चन।  
वायुवेगेन हन्यन्ते भज्यन्ते प्रणमन्ति च ॥ १६३.४९  
  
यदा च सर्वभूतानां छाया न परिवर्तते।  
अपराह्णगते सूर्ये लोकानां युगसङ्क्षये ॥ १६३.५0  
  
तदा हिरण्यकशिपो र्दैत्यस्योपरि वेश्मनः।  
भाण्डागारे युधागारे निविष्टमभवन्मधु ॥ १६३.५१  
  
असुराणां विनाशाय सुराणां विजयाय च।  
दृश्यन्ते विविधोत्पाता घोरा घोरनिदर्शनाः ॥ १६३.५२  
  
एते चान्ये च बहवो गोरोत्पाताः समुत्थिताः।  
दैत्येन्द्रस्य विनाशाय दृश्यन्ते कालनिर्मिताः ॥ १६३.५३  
  
मेदिन्यां कम्पमानायां दैत्येन्द्रेण महात्मना।  
महीधरा नागगणा निपेतुरमितौजसः॥ १६३.५४  
  
विषज्वालाकुलैर्वक्त्रैर्विमुञ्चन्तो हुताशनम्।  
चतुःशीर्षाः पञ्चशीर्षाः सप्तशीर्षाश्च पन्नगाः ॥ १६३.५५  
  
वासुकिस्तक्षकश्चैव कर्कोटक धनञ्जयौ।  
एलामुखः कालिकश्च महापद्मश्च वीर्यवान्॥ १६३.५६  
  
सहस्रशीर्षा नागोवै हेमतालध्वजः प्रभुः।  
शेषोऽनन्तोमहाभागो दुष्प्रकम्प्यः प्रकम्पितः ॥ १६४.५७  
  
दीप्तान्यन्तर्जलस्थानि पृथिवी धरणानि च।  
तदा क्रुद्धेन महता कम्पितानि समन्ततः ॥ १६४.५८  
  
नागास्तेजोधराश्चापि पातालतलचारिणः।  
हिरण्यकशिपुर्दैत्यस्तदा संस्पृष्टवान् महीम् ॥ १६४.५९  
  
सन्दष्टौष्टपुटः क्रोधाद्वाराह इव पूर्वजः।  
नदी भागीरथी चैव सरयूः कौशिकी तथा॥ १६४.६0  
  
यमुना त्वथ कावेरी कृष्णवेणी च निम्नगा।  
सुवेणा च महाभागा नदी गोदावरी तथा ॥ १६४.६१  
  
चर्मण्वती च सिन्दुश्च तथा नदनदीपतिः।  
कमलप्रभवश्चैव शोणोमणि निभोदकः ॥ १६४.६२  
  
नर्मदा शुभतोया च तथा वेत्रवती नदी।  
गोमती गोकुलाकीर्णा तथा पूर्वसरस्वती ॥ १६४.६३  
  
मही कालमही चैव तमसा पुष्पवाहिनी।  
जम्बूद्वीपं रत्नवटं सर्वरत्नोपशोभितम् ॥ १६४.६४  
  
सुवर्ण प्रकटञ्चैव सुवर्णाकरमण्डितम्।  
महानदञ्च लौहित्यं शैलकाननशोभितम् ॥ १६४.६५  
  
पत्तनं कोशकरणं ऋषिवीर जनाकरम्।  
मागधाश्च महाग्रामा मुडाः शुङ्गास्तथैव च ॥ १६३.६६  
  
सुह्मा मल्ला विदेहाश्च मालवाः काशिकोसलाः।  
भवनं वैनतेयस्य दैत्येन्द्रेणाभिकम्पितम् ॥ १६३.६७  
  
कैलासशिखराकारं यत् कृतं विश्वकर्मणा।  
रक्ततोयो महाभीमो लौहित्यो नाम सागरः ॥ १६३.६८  
  
उदयश्च महाशैल उच्छ्रितः शतयोजनम्।  
सुवर्णवेदिकः श्रीमान् मेघपङ्क्ति-निषेवितः ॥ १६३.६९  
  
भ्राजमानोऽर्कसदृशै जातरूपमयैर्द्रुमैः।  
शालैस्तालैस्तमालैश्च कर्णिकारैश्च पुष्पितैः ॥ १६३.७0  
  
अयोमुखश्च विख्यातः सर्वतो धातुमण्डितः।  
तमालवनगन्धश्च पर्वतो मलयः शुभः ॥ १६३.७१  
  
सुराष्ट्राश्च सवाल्हीकाः शूराभीरास्तथैवच।  
भोजाः पाण्ड्याश्च वङ्गाश्च कलिङ्गस्ताम्रलिप्तकाः ॥ १६३.७२  
  
तथैवोड्राश्च पौण्ड्राश्च वामचूडाः सकेरलाः।  
क्षोभितास्तेन दैत्येन सदेवाश्चाप्सरोगणाः ॥ १६३.७३  
  
अगस्त्यभवनञ्चैव यदगम्यङ्कृतं पुरा।  
सिद्धचारणसङ्घैश्च विप्रकीर्णं मनोहरम् ॥ १६३.७४  
  
विचित्रनानाविहगं सुपुष्पितमहाद्रुमम्।  
जातरूपमयैः श्रृङ्गैर्गगनं विलिखन्निव ॥ १६३.७५  
  
चन्द्रसूर्यांशुसङ्काशैः सागराम्बु समावृतैः  
विद्युत्त्वान् सर्वः श्रीमानायतः शतयोजनम् ॥ १६३.७६  
  
विद्युतां यत्र सङ्घाता निपात्यन्ते नगोत्तमे।  
ऋषभः पर्वतश्चैव श्रीमान् वृषभसञ्ज्ञितः ॥ १६३.७७  
  
कुञ्चरः पर्वतः श्रीमानगस्त्यस्य गृहं शुभम्।  
विशालाक्षश्च दुर्धर्षः सर्पाणामालयः पुरी॥ १६३.७८  
  
तथा भोगवतीचापि दैत्येन्द्रेणाभिकम्पिताः।  
महासेनो गिरिश्चैव पारियात्रश्च पर्वतः ॥ १६३.७९  
  
चक्रवांश्च गिरिश्रेष्ठो वाराहश्चैव पर्वतः।  
प्राग्ज्योतिष परञ्चापि जातरूपमयं शुभम् ॥ १६३.८0  
  
यस्मिन्वसति दुष्टात्मा नरको नाम दानवः।  
विशालाक्षश्च दुर्द्धर्षो मेघगम्भीरनिस्वनः ॥ १६३.८१  
  
षष्टिस्तत्र सहस्राणि पर्वतानां द्विजोत्तमाः।  
तरुणादित्यसङ्काशो मेरुस्तत्र महागिरिः ॥ १६३.८२  
  
यक्षराक्षसगन्धर्वैः नित्यं सेवितकन्दरः।  
हेमगर्भो महाशैलस्तथा हेमसखो-गिरिः ॥ १६३.८३  
  
कैलासश्चैव शैलेन्द्रो दानवेन्द्रेण कम्पिताः।  
हेमपुष्परसक्षेत्रं तेन वैखानसं सरः ॥ १६८.८४  
  
कम्पितं मानसञ्चैव हंसकारण्डवाकुलम्।  
त्रिशृङ्गपर्वतश्चैव कुमारी च सरिद्वरा ॥ १६८.८५  
  
तुषारचय-सञ्छन्ना मन्दरश्चापि पर्वतः।  
उशीरबिन्दुश्च गिरिश्चन्द्रप्रस्थः तथाद्रिराट् ॥ १६८.८६  
  
प्रजापतिगिरिश्चैव तथा पुष्करपर्वतः।  
देवाभ्रपर्वतश्चैव यथावै रेणुको गिरिः ॥ १६८.८७  
  
क्रौञ्चः सप्तर्षिशैलश्च धूम्रवर्णश्च पर्वतः।  
एते चान्ये च गिरयो देशा जनपदास्तथा ॥ १६८.८८  
  
नद्यः ससागराः सर्वाः सोऽकम्पयत दानवः।  
कपिलश्च महीपुत्रो व्याघ्रवांश्चैव कम्पितः ॥ १६८.८९  
  
खेचराश्च सतीपुत्राः पातालतलवासिनः।  
गणस्तथा परो रौद्रो मेघनामाङ्कुशायुधः ॥ १६८.९0  
  
ऊर्ध्वगो भीमवेगश्च सर्व एवाभिकम्पिताः।  
गदी शूली करालश्च हिरण्यकशिपुस्तदा॥ १६८.९१  
  
जीमूतघनसङ्काशो जीमूतघननिस्वनः।  
जीमूतघननिर्घोषो जीमूत इव वेगवान् ॥ १६८.९२  
  
देवारिर्दितिजो वीरो नृसिंहं समुपाद्रवत्।  
समुत्पत्य ततस्तीक्ष्णैर्मृगेन्द्रेण महानखैः ॥ १६८.९३  
  
तदोङ्कारसहायेन विदार्य निहतो युधि।  
मही च कालश्च वशी नभश्च ग्रहाश्च सूर्यश्च दिशश्च सर्वाः।  
नद्यश्च च शैलाश्च महार्णवाश्च गताः प्रसादन्दितिपुत्रनाशात् ॥ १६८.९४  
  
ततः प्रमुदिता देवा ऋषयश्च तपोधनाः।  
तुष्टुवुर्नामभिर्दिव्यै रादिदेवं सनातनम् ॥ १६८.९५  
  
यत्त्वया विहितं देव! नारसिंहमिदं वपुः।  
एतदेवार्चयिष्यन्ति परावरविदो जनाः ॥ १६८.९६  
  
ब्रह्मोवाच।  
भवान् ब्रह्मा च रुद्रश्च महोन्द्रो देवसत्तमाः!।  
भवान् कर्ता विकर्ता च लोकानां प्रभवाप्ययः ॥ १६८.९७  
  
पराञ्च सिद्धाञ्च परञ्च देवं परञ्च मन्त्रं परमं हविश्च।  
परञ्च धर्मं परमञ्च विश्वं त्वामाहुरग्र्य्रं पुरुषं पुराणम् ॥ १६८.९८  
  
परं शरीरं परमञ्च ब्रह्म परञ्च योगं परमाञ्च वाणीम्।  
परं रहस्यं परमाङ्गतिञ्च त्वामाहुरग्र्य्रं पुरुषं पुराणम् ॥ १६८.९९  
  
एवं परस्यापि परं पदं यत् परं परस्यापि परञ्च देवम्।  
परं परस्यापि परञ्च भूतन्त्वामाहुरग्र्य्रं पुरुषं पुराणम् ॥ १६८.१00  
  
परं परस्यापि परं निधानं परं परस्यापि परं पवित्रम्।  
परं परस्यापि परं च दान्तन्त्वामाहुरग्र्य्रं पुरुषं पुराणम् ॥ १६८.१0१  
  
एवमुक्त्वा तु भगवान् सर्वलोकपितामहः।  
स्तुत्वा नारायणं देवं ब्रह्मलोकं गतः प्रभुः ॥ १६८.१0२  
  
तप्तो नदत्सु तूर्येषु नृत्यन्तीष्वत्सरः सु च।  
क्षीरोदस्योत्तरं कूलं जगाम हरिरीश्वरः ॥ १६८.१0३  
नारसिंहं वपुर्देवः स्थापयित्वा सुदीप्तिमत्।  
पौराणां रूपमास्थाय प्रययौ गरुडध्वजः॥ १६८.१0४  
  
अष्टचक्रेण यानेन भूतयुक्तेन भास्वता।  
अव्यक्त-प्रकृतिर्देवः स्वस्थानं गतवान् प्रभुः ॥ १६८.१0५