---
title: ०८०

---
शुभसप्तमीव्रतकथनम्।  
  
श्रीभगवानुवाच।  
अथान्यामपि वक्ष्यामि शोभनां शुभसप्तमीम्।  
यामुपोष्य नरो रोगशोकदुःखैः प्रमुच्यते॥ ८०.१ ॥  
  
पुण्ये चाश्वयुजेमासिकृतस्नानजपः शुचिः।  
वाचयित्वा ततो विप्रानारभेच्छुभसप्तमीम्॥ ८०.२ ॥  
  
कपिलां पूजयेद्‌भक्त्या गन्धमाल्यानुलेपनैः।  
नमामि सूर्य्यसम्भूतामशेषभुवनालयाम्॥  
त्वामहं शुभकल्याणशरीरां सर्वसिद्धये॥ ८०.३ ॥  
  
अथ कृत्वा तिलप्रस्थं ताम्रपात्रेण संयुतम्।  
काञ्चनं वृषभं तद्वद्गन्धमाल्यगुडान्वितैः॥ ८०.४ ॥  
  
फलैर्नानाविधैर्भक्ष्यै र्घृतपायससंयुतैः।  
दद्याद्विकालवेलायामर्यमा प्रीयतामिति॥ ८०.५ ॥  
  
पञ्चगव्यञ्च सम्प्राश्य स्वपेद्‌भूमौ विमत्सरः।  
ततः प्रभाते सञ्जाते भक्त्या सम्पूजयेद्‌द्विजान्॥ ८०.६ ॥  
  
अनेन विधिना दद्यान्मासि मासि यदा नरः।  
वाससी वृषभं हैमं तद्वद्गां काञ्चनोद्भवाम्॥ ८०.७ ॥  
  
सम्वत्सरान्ते शयनमिक्षुदण्डगुडान्वितम्।  
सोपधानकविश्रामं भाजनासनसंयुतम्॥ ८०.८ ॥  
  
ताम्रपात्रे तिलप्रस्थं सौवर्णं वृषभं तथा।  
दद्याद्वेदविदे सर्वं विश्वात्मा प्रीयतामिति॥ ८०.९ ॥  
  
अनेन विधिना विद्वान् कुर्य्याद्यः शुभसप्तमीम्।  
तस्य श्रीर्विपुला कीर्तिर्भवेज्जन्मनि जन्मनि॥ ८०.१० ॥  
  
अप्सरोगणगन्धर्वैः पूज्यमानः सुरालये।  
वसेद् गणाधिपो भूत्वा यावदाभूतसम्प्लवम्॥  
कल्पादाववतीर्णस्तु सप्तद्वीपाधिपो भवेत्॥ ८०.११ ॥  
  
ब्रह्महत्या सहस्रस्य भ्रूणहत्या शतस्य च।  
नाशायालमियं पुण्या पठ्यते शुभसप्तमी॥ ८०.१२ ॥  
  
इमां पठेद्यः श्रृणुयान्मुहूर्तं पश्येत्प्रसङ्गादपि दीयमानम्।  
सोऽप्यत्र सर्वाघविमुक्तदेहः प्राप्नोति विद्याधरनायकत्वम्॥ ८०.१३ ॥  
  
यावत्समाः सप्त नरः करोति यः सप्तमीं सप्तविधानयुक्ताम्।  
स सप्तलोकाधिपतिः क्रमेण भूत्वा पदं याति परं मुरारे॥ ८०.१४ ॥