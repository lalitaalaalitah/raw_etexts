---
title: १९५

---
भृगुवंशज-ऋषीणां नामगोत्रवंशप्रवरवर्णनम्।  
  
सूत उवाच।  
इत्याकर्ण्य स राजेन्द्र ओङ्कारस्याभि वर्णनम्।  
ततः पप्रच्छ देवेशं मत्स्यरूपं जलार्णवे ॥ १९५.१  
  
ऋषीणां नाम गोत्राणि वंशावतरणं तथा।  
प्रवराणां तथा साम्यमसाम्यं विस्तराद् वद ॥ १९५.२  
  
महादेवेन ऋषयः शप्ताः स्वायम्भुवान्तरे।  
तेषां वैवस्वते प्राप्ते सम्भवं मम कीर्त्तय ॥ १९५.३  
  
दाक्षायणी न च तथा प्रजाः कीर्तय मे प्रभो।  
ऋषीणां च तथा वंशं भृगुवंशविवर्धनम् ॥ १९५.४  
  
मत्स्य उवाच।  
मन्वन्तरेऽस्मिन् सम्प्राप्ते पूर्वं वैवस्वते तथा।  
चरित्रं कथयते राजन्! ब्रह्मणः परमेष्ठिनः ॥ १९५.५  
  
  
महादेवस्य शापेन त्यक्त्वा देहं स्वयं तथा।  
ऋषयश्च समुद्भूताश्च्युते शुक्रे महात्मनः ॥ १९५.६  
  
देवानां मातरो दृष्ट्वा देवपत्न्यस्तथैव च।  
स्कन्नं शुक्रं महाराज! ब्रह्मणः परमेष्ठिनः ॥ १९५.७  
  
तज्जुहाव ततो ब्रह्मा ततो जाता हुताशनात्।  
ततो जातो महातेजा भृगुश्च तपसं निधिः ॥ १९५.८  
  
अङ्गरेष्वङ्गिरा जातो ह्यर्चिभ्योऽत्रिस्तथैव च।  
मरीचिभ्यो मरीचिस्तु ततो जातो महातपाः ॥ १९५.९  
  
केशैस्तु कपिशो जातः पुलस्त्यश्च महातपाः।  
केशैः प्रलम्बैः पुलहस्ततो जातो महातपाः ॥ १९५.१0  
  
वसुमध्यात् समुत्पन्नो वसिष्ठस्तु तपोधनः।  
भृगुः पुलोम्नस्तु सुतां दिव्यां भार्यामविन्दत ॥ १९५.११  
  
यस्यामस्य सुता जाता देवा द्वादशयाज्ञिकाः।  
भुवनो भौवनश्चैव सुजन्यः सुजनस्तथा ॥ १९५.१२  
  
शुचिक्रतुश्च मूर्धा च त्याज्यश्च वसुदश्च ह।  
प्रभवश्चाव्ययश्चैव दक्षोऽथ द्वादशस्तथा ॥ १९५.१३  
  
इत्येते भृगवो नाम देवा द्वादश कीर्तिताः।  
पौलोम्यां जनयन् विप्रान् देवानां तु कनीयसः ॥ १९५.१४  
  
च्यवनन्तु महाभागमाप्नुवानं तथैव च।  
आप्नुवानात्मजश्चौर्वो जमदग्निस्तदात्मजः ॥ १९५.१५  
  
और्वो गोत्रकरस्तेषां भार्गवाणां महात्मनाम्।  
तत्र गोत्रकरास्त्वन्ये भृगोर्वै दीप्ततेजसः ॥ १९५.१६  
भृगुश्च च्यवनश्चैव आप्नुवानस्तथैव च।  
और्वश्च जमदग्निश्च वात्स्यो दण्डिर्नडायनः ॥ १९५.१७  
  
वैगायनो वीतिहव्यः पैलश्चैवात्र शौनकः।  
शौनकायन जीवन्ति रावेदः कार्पणिस्तथा ॥ १९५.१८  
  
वैहीनरिर्विरूपाक्षो रौहित्यायनिरेव च।  
वैश्वानरिस्तथा नीलो लुब्धः सावर्णिकश्च सः ॥ १९५.१९  
  
विष्णुः पौरोऽपि वालाकि रैलिकोऽनन्तभागिनः।  
भृतभार्गेयमार्कण्डजविनो वीतिनस्तथा ॥ १९५.२0  
  
मण्डमाण्डव्यमाण्डूकफेनपास्तनितस्तथा।  
स्थलपिण्डः शिखावर्णः शार्कराक्षिस्तथैव च ॥ १९५.२१  
  
जालधिः सौधिकः क्षुभ्यः कुत्सन्यो मौद्गलायनः।  
कर्मायनो देवपतिः पाण्डुरोचिः सगालवः ॥ १९५.२२  
  
साङ्कृत्यश्चातकिः सार्पिर्यज्ञपिण्डायनस्तथा।  
गार्ग्यायनो गायनश्च ऋषिर्गार्हायनस्तथा ॥ १९५.२३  
  
गोष्ठायनो वात्यायनो वैशम्पायन एव च।  
वैकर्णिनिः शाङ्करवो याज्ञेयिर्भ्राष्ट्रकायनिः ॥ १९५.२४  
  
लालाटिर्नाकुलिश्चैव लौक्षिण्योपरिमण्डलौ।  
आलुकिः सौचकिः कौत्सस्तथान्यः पैङ्गलायनिः ॥ १९५.२५  
  
सात्यायनिर्मालायनिः कौटिलिः कौचहस्तिकः।  
सौहसोक्तिः सकौवाक्षिः कौसिश्चान्द्रमसिस्तथा ॥ १९५.२६  
  
नैकजिह्वो जिह्मकश्च व्याधाद्यो लोहवैरिणः।  
शारद्वतिकनेतिष्यौ लोलाक्षिश्चलकुण्डलः ॥ १९५.२७  
  
वागायनिश्चानुमतिः पूर्णमागतिकोऽसकृत्।  
सामान्येन यथा तेषां पञ्चैते प्रवरामताः ॥ १९५.२८  
  
भृगुश्च च्यवनश्चैव आप्नुवानस्तथैव च।  
और्वश्च जमदग्निश्च पञ्चैते प्रवरा मताः ॥ १९५.२९  
  
अतः परं प्रवक्ष्यामि श्रृणु त्वन्यान् भृगूद्वहान्।  
जमदग्निर्विदश्चैव पौलस्त्यो वैजभृत्तथा ॥ १९५.३0  
  
ऋषिश्चोभयजातश्च कायनिः शाकटायनः।  
और्वेया मारुताश्चैव सर्वेषां प्रवराः शुभाः ॥ १९५.३१  
  
भृगुश्च च्यवनश्चैव आप्नुवानस्तथैव च।  
परस्परमवैवाह्या ऋषयः परिकीर्तिताः ॥ १९५.३२  
  
भृगुदासो मार्गपथो ग्राम्यायनिकटायनी।  
आपस्तम्बिस्तथा बिल्विर्नैकशिः कपिरेव च ॥ १९५.३३  
  
आर्ष्टिषेणो गार्दभिश्च कार्दमायनिरेव च।  
आश्वयनिस्तथारूपिर्ये चार्षेयाः प्रकीर्तिताः ॥ १९५.३४  
  
भृगुश्च च्यवनश्चैव आप्नुवानस्तथैव च।  
आर्ष्टिषेणस्तथारूपिः प्रवराः पञ्चकीर्तिताः ॥ १९५.३५  
  
परस्परमवैवाह्या ऋषयः परिकीर्तिताः।  
यास्को वा वीतिहव्यो वा मथितस्तु तथादमः ॥ १९५.३६  
  
जैवन्त्यायनिमौञ्चश्च पिलिश्चैव चलिस्तथा।  
भागिलो बागवित्तिश्च कौशापिस्त्वथ काश्यपिः ॥ १९५.३७  
  
बालपिः श्रमदागोपिः सौरस्तिथिस्तथैव च।  
गार्गीयस्त्वथ जाबालिस्तथा पौष्ण्यायनो ह्यृषिः ॥ १९५.३८  
  
ग्रामदश्च तथैतेषामार्षेयाः प्रवरा मताः।  
भृगुश्च वीतहव्यश्च तथा रैवसवैवसौ ॥ १९५.३९  
  
परस्परमवैवाह्या ऋषयः परिकीर्तिताः।  
शालायनिः शाकटाक्षो मैत्रेयः खाण्डवस्तथा ॥ १९५.४0  
  
द्रौणायनो रौक्मायना पिशली चापि कायनिः।  
हंसजिह्वस्तथैतेषामार्षेयाः प्रवरा मताः ॥ १९५.४१  
  
भृगुश्चैवाथ वध्य्रश्वो दिवोदासस्तथैव च।  
परस्परमवैवाह्या ऋषयः परिकीर्तिताः ॥ १९५.४२  
  
एकायनो याज्ञपतिर्मत्स्यगन्धस्तथैव च।  
प्रत्यूहश्च तथा सौरिश्चौक्षिर्वै कार्दमायनिः ॥ १९५.४३  
  
तथा गृत्समदो राजन्! सनकश्च महान् ऋषिः।  
प्रवरास्तु तथोक्तानामार्षेयाः परिकीर्तिताः ॥ १९५.४४  
  
भृगुर्गृत्समदश्चैव आर्षावेतौ प्रकीर्त्तितौ।  
परस्परमवैवाह्या ऋषी वै परिकीर्तितौ ॥ १९५.४५  
  
एते तवोक्ता भृगुवंशजाता महानुभावा नृप गोत्रकाराः।  
एषां तु नाम्ना परिकीर्तितेन पापं समग्रं विजहाति जन्तुः ॥ १९५.४६