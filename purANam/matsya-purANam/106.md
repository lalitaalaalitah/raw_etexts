---
title: १०६

---
युधिष्ठिर उवाच।  
यथा यथा प्रयागस्य माहात्म्यं कथ्यते त्वया।  
तथा तथा प्रमुच्येऽहं सर्वपापैर्न संशयः॥ १०६.१ ॥  
  
भगवन्! केन विधिना गन्तव्यं धर्म्मनिश्चयैः।  
प्रयागे यो विधिः प्रोक्तस्तन्मे ब्रूहि महामुने!॥ १०६.२ ॥  
  
मार्कण्डेय उवाच।  
कथयिष्यामि ते राजन्! तीर्थयात्राविदिक्रमम्।  
आर्षेण विधिनानेन यथा द्रृष्टं यथाश्रुतम्॥ १०६.३ ॥  
  
प्रयागतीर्थयात्रार्थी यः प्रयाति नरः क्वचित्।  
बलीवर्दसमारूढ श्रृणु तस्यापि यत्फलम्॥ १०६.४ ॥  
  
नरके वसते घोरे गवां क्रोष्टा हि दारुणे।  
सलिलं न च गृह्णन्ति पितरस्तस्य देहिनः॥ १०६.५ ॥  
  
यस्तु पुत्रांस्तथा बालान् स्नापयेत्पाययेत्तया।  
यथात्मना तथा सर्वं दानं विप्रेषु दापयेत्॥ १०६.६ ॥  
  
ऐश्वर्यलोभमोहाद्वा गच्छेद्यानेन यो नरः।  
निष्फलं तस्य तत्सर्वं तस्माद्यानं विवर्जयेत्॥ १०६.७ ॥  
  
गङ्गायमुनयोर्मध्ये यस्तु कन्यां प्रयच्छति।  
आर्षैणैव विवाहेन यथा विभवसम्भवम्। १०६.८ ॥  
  
न स पश्यति तं घोरं नरकं तेन कर्म्मणा।  
उत्तरान् स कुरून् गत्वा मोदते कालमक्षयम्॥  
पुत्रान्दारांश्च लभते धार्मिकान् रूपसंयुतान्॥ १०६.९ ॥  
  
तत्र दानं प्रकर्त्तव्यं यथा विभवसम्भवम्।  
तेन तीर्थफलञ्चैव वर्धते नात्र संशयः॥  
स्वर्गे तिष्ठति राजेन्द्र! यावदाभूतसम्प्लवम्॥ १०६.१० ॥  
  
वटमूलं समासाद्य यस्तु प्राणान् विमुञ्चति।  
सर्वलोकानतिक्रम्य रुद्रलोकं स गच्छति॥ १०६.११ ॥  
  
तत्र ते द्वादशादित्यास्तपन्ति रुद्रसंश्रिताः।  
निर्दहन्ति जगत्सर्वं वटमूलं न दह्यते॥ १०६.१२ ॥  
  
नष्टचन्द्रार्कभुवनं यदा चैकार्णवं जगत्।  
स्थीयते तत्र वै विष्णुर्यजमानः पुनः पुनः॥ १०६.१३ ॥  
  
देवदानवागन्धर्वा ऋषयः सिद्धचारणाः।  
सदा सेवन्ति तत्तीर्थं गङ्गायमुनसङ्गमम्॥ १०६.१४ ॥  
  
ततो गच्छेत राजेन्द्र! प्रयागं संस्तुवंश्च यत्।  
यत्र ब्रह्मादयो देवा ऋषयः सिद्धचारणाः॥ १०६.१५ ॥  
  
लोकपालाश्च साध्याश्च पितरो लोकसम्मताः।  
सनत्कुमारप्रमुखास्तथैव परमर्षयः॥ १०६.१६ ॥  
  
अङ्गिरः प्रमुखाश्चैव तथा ब्रह्मर्षयः परे।  
तथा नागाः सुपर्णाश्च सिद्धाश्चक्रधरास्तथा॥ १०६.१७ ॥  
  
सागराः सरितः शैला नागा विद्याधराश्च ये।  
हरिश्च भगवानास्ते प्रजापतिपुरः सरः॥ १०६.१८ ॥  
  
गङ्गायमुनमोर्मध्ये पृथिव्या जघनं स्मृतम्।  
प्रयागं राजशार्दूल त्रिषु लोकेषु भारत!॥ १०६.१९ ॥  
  
श्रवणात्तस्य तीर्थस्य नामसङ्कीर्त्तनादपि।  
मृत्तिकालम्भनाद्वापि नरः पापात् प्रमुच्यते॥ १०६.२० ॥  
  
तत्राभिषेकं यः कुर्यात् सङ्गमे शंसितव्रतः।  
तुल्यं फलमवाप्नोति राजसूयाश्वमेधयोः॥ १०६.२१ ॥  
  
न देववचनात्तात! न लोकवचनात्तथा।  
मतिरुत्क्रमणीया ते प्रयागगमनम्प्रति॥ १०६.२२ ॥  
  
दशतीर्थसहस्राणि षष्टिकोट्यस्तथापराः।  
तेषां सान्निध्यमत्रैव ततस्तु कुरुनन्दन!॥ १०६.२३ ॥  
  
या गतिर्योगयुक्तस्य सत्यस्थस्य मनीषिणः।  
स गतिस्त्यजतः प्राणान् गङ्गायमुनसङ्गमे॥ १०६.२४ ॥  
  
न ते जीवन्ति लोकेऽस्मिन् तत्रतत्र युधिष्ठिर।  
ये प्रयागं न सम्प्राप्ता स्त्रिषु लोकेषु वञ्चिताः॥ १०६.२५ ॥  
  
एवं द्रृष्ट्वा तु तत्तीर्थं प्रयागं परमम्पदम्।  
मुच्यते सर्वपापेभ्यो शशाङ्क इव राहुणा॥ १०६.२६ ॥  
  
कम्बलाश्वतरौ नागौ विपुले यमुनातटे।  
तत्र स्नात्वा च पीत्वा च सर्वपापैः प्रमुच्यते॥ १०६.२७ ॥  
  
तत्र गत्वा च संस्थानं महादेवस्य धीमतः।  
नरस्तारयते सर्वान् दशपूर्वान् दशापरान्॥ १०७.२८ ॥  
  
कृत्वाभिषेकन्तु नरः सोऽश्वमेधफलं लभेत्।  
स्वर्गलोकमवाप्नोति यावदाभूतसम्प्लवम्॥ १०६.२९ ॥  
  
पूर्वपार्श्वे तु गङ्गाया स्त्रिषु लोकेषु भारत।  
कूपञ्चैव तु सामुद्रं प्रतिष्ठानञ्च विश्रुतम्॥ १०६.३० ॥  
  
ब्रह्मचारी जितक्रोधस्त्रिरात्रं यदि तिष्ठति।  
सर्वपापविशुद्धात्मा सोऽश्वमेधफलं लभेत्॥ १०६.३१ ॥  
  
उत्तरेण प्रतिष्ठानात् भागीरथ्यास्तु पूर्वतः।  
हंसप्रपतनं नाम तीर्थं त्रैलोक्यविश्रुतम्॥ १०६.३२ ॥  
  
अश्वमेधफलं तस्मिन् स्नानमात्रेण भारत।  
यावच्चन्द्रश्च सूर्यश्च तावत् स्वर्गे महीयते॥ १०६.३३ ॥  
  
उर्वशीरमणे पुण्ये विपुले हंसपाण्डुरे।  
परित्यजति यः प्राणान् श्रृणु तस्यापि यत् फलम्॥ १०६.३४ ॥  
  
षष्टिवर्षसहस्राणि षष्टिवर्षशतानि च।  
सेव्यते पितृभिः सार्द्धं स्वर्गलोके नराधिप!॥ १०६.३५ ॥  
  
उर्वशीन्तु सदा पश्येत् स्वर्गलोके नरोत्तम!।  
पूज्यते सततं पुत्र! ऋषिगन्दर्वकिन्नरै॥ १०६.३६ ॥  
  
ततः स्वर्गात् परिभ्रष्टः क्षीणकर्मा दिवश्च्युतः।  
उर्वशीसद्रृशीनान्तु कन्यानां लभते शतम्॥ १०६.३७ ॥  
  
मध्ये नारीसहस्राणां बहूनाञ्च पतिर्भवेत्।  
दशग्रामसहस्राणां भोक्ता भवति भूमिपः॥ १०६.३८ ॥  
  
काञ्चीनूपुरशब्देन सुप्ताऽसौ प्रतिबुद्ध्यते।  
भुक्त्वातु विपुलान् भोगान् तत्तीर्थं भजते पुनः॥ १०६.३९ ॥  
  
शुक्लाम्बरधरो नित्यं नियतः संयतेन्द्रियः।  
एकं कालन्तु भुञ्जानो मासं भूमिपतिर्भवेत्॥ १०६.४० ॥  
  
सुवर्णालङ्कृतानान्तु नारीणां लभते शतम्।  
पृथिव्यामासमुद्रायां महाभूमिपतिर्भवेत्॥ १०६.४१ ॥  
  
धनधान्यसमायुक्तो दाता भवति नित्यशः।  
भुक्त्वातु विपुलान् भोगान् तत्तीर्थं लभते पुनः॥ १०६.४२ ॥  
  
अथ सन्ध्यावटे रम्ये ब्रह्मचारी जितेन्द्रियः।  
उपवासी शुचिः सन्ध्यां ब्रह्मलोकमवाप्नुयात्॥ १०६.४३ ॥  
  
कोटितीर्थं समासाद्य यस्तु प्राणान् परित्यजेत्।  
कोटिवर्षसहस्राणां स्वर्गलोके महीयते॥ १०६.४४ ॥  
  
ततः स्वर्गात् परिभ्रष्टः क्षीणकर्मा दिवश्च्युतः।  
सुवर्णमणिमुक्ताढ्य कुले जायेत रूपवान्॥ १०६.४५ ॥  
  
ततो भोगवतीं गत्वा वासुकेरुत्तरेण तु।  
दशाश्वमेधिकं नाम तीर्थं तत्रापरं भवेत्॥ १०६.४६ ॥  
  
कृताभिषेकस्तु नरः सोऽश्वमेधफलं लभेत्।  
धनाढ्यो रूपवान् दक्षो दाता भवति धार्मिकः॥ १०६.४७ ॥  
  
चतुर्वेदेषु यत् पुण्यं यत् पुण्यं सत्यवादिषु।  
अहिंसायान्तु यो धर्मो गमनादेव तत् फलम्॥ १०६.४८ ॥  
  
कुरुक्षेत्रसमा गङ्गा यत्र यत्रावगाह्यते।  
कुरुक्षेत्राद्दशगुणा यत्र विन्ध्येन सङ्गता॥ १०६.४९ ॥  
  
यत्र गङ्गा महाभागा बहुतीर्था तपोधना।  
सिद्धक्षेत्रं हि तज्ज्ञेयं नात्र कार्य्या विचारणा॥ १०६.५० ॥  
  
क्षितौ तारयते मर्त्यान्नागांस्तारयतेऽप्यधः।  
दिवि तारयते देवांस्तेन त्रिपथगा स्मृता॥ १०६.५१ ॥  
  
यावदस्थीनि गङ्गायां तिष्ठन्ति हि शरीरिणः।  
तावद्वर्षसहस्राणि स्वर्गलोके महीयते॥ १०६.५२ ॥  
  
तीर्थानान्तु परं तीर्थं नदीनां तु महानदी।  
मोक्षदा सर्वभूतानां महापातकिनामपि॥ १०६.५३ ॥  
  
सर्वत्र सुलभा गङ्गा त्रिषु स्थानेषु दुर्लभा।  
गङ्गाद्वारे प्रयागे च गङ्गासागरसङ्गमे॥  
तव स्नात्वा दिवं यान्ति ये मृतास्ते पुनर्भवाः॥ १०६.५४ ॥  
  
सर्वेषामेव भूतानां पापोपहतचेतसाम्।  
गतिमन्विष्यमाणानां नास्ति गङ्गासमागतिः॥ १०६.५५ ॥  
  
पवित्राणां पवित्रञ्च मङ्गलानाञ्च मङ्गलम्।  
महेश्वरशिरोभ्रष्टा सर्वपापहरा शुभा॥ १०६.५६ ॥