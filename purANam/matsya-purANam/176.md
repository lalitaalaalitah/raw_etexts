---
title: १७६

---
देवासुरसङ्ग्रामवर्णनम्।  
मत्स्य उवाच।  
एवमस्त्विति संहृष्टः शक्रस्त्रिदशवर्धनः।  
सन्दिदेशाग्रतः सोमं युद्धाय शिशिरायुधम् ॥ १७६.१ ॥  
  
गच्छ सोम! सहायत्वं कुरुपाशधरस्य वै।  
असुराणां विनाशाय जयार्थञ्च दिवौकसाम् ॥ १७६.२ ॥  
  
त्वं मत्तः प्रतिवीर्यश्च ज्योतिषाञ्चेश्वरेश्वरः।  
त्वन्मयं सर्वलोकेषु रसं रसविदो विदुः॥ १७६.३ ॥  
  
क्षयवृद्धी तव व्यक्ते सागरस्येव मण्डले।  
परिवर्त्तस्यहोरात्रं कालं जगति योजयन्॥ १७६.४ ॥  
  
लोकच्छायामयः लक्ष्म तवाङ्कः शशसन्निभः।  
न विदुः सोमदेवापि ये च नक्षत्रयोनयः ॥ १७६.५ ॥  
  
त्वमादित्यपथादूर्ध्वं ज्योतिषां चोपरि स्थितः।  
तमः प्रोत्सार्य सहसा भासयस्यखिलं जगत् ॥ १७६.६ ॥  
  
अधिकृत्कालयोगात्मा इष्टो यज्ञस्य सोऽव्ययः।  
औषधीशः क्रियायोनिरब्जयोनिरनुष्णभाः ॥ १७६.७ ॥  
  
शीतांशुरमृताधार श्चपलः श्वेतवाहनः।  
त्वं कान्तिः कान्तिवपुषा त्वं सोमः सोमपायिनाम् ॥ १७६.८ ॥  
  
सौम्यस्त्वं सर्वभूतानां तिमिरघ्नस्त्वमृक्षराट्।  
तद्गच्छत्वं महासेन! वरुणेन वरूथिना  
शमयत्वासुरीं मायां यया दह्याम संयुगे ॥ १७६.९ ॥  
  
सोम उवाच।  
यन्मां वदसि युद्धार्थे देवराज! वरप्रद!।  
एवं वर्षामि शिशिरन्दैत्यमायापकर्षणम् ॥ १७६.१० ॥  
  
एतान् मच्छीतनिर्दग्धान् पश्य स्वहिमवेष्टितान्।  
विमायान् विमदांश्चैव दैत्यसिंहान्महाहवे ॥ १७६.११ ॥  
  
तेषां हिमकरोत्सृष्टाः सपाशा हिमवृष्टयः।  
वेष्टयन्तिस्म तान् घोरान्दैत्यान् मेघगणा इव ॥ १७६.१२ ॥  
  
तौ पाशशीतांशुधरौ वरुणेन्दू महाबलौ।  
जघ्नतुर्हिमपातैश्च पाशपातैश्च दानवान् ॥ १७६.१३ ॥  
  
द्वावम्बुनाथौ समरे तौ पाश हिमयोधिनौ।  
मृधे चेरतुरम्भोभिः क्षुब्धाविव महार्णवौ ॥ १७६.१४ ॥  
  
ताभ्यामाप्लावितं सैन्यं तद्दानवमदृश्यत।  
शमयामासतुर्मायां देवौ दैत्येन्द्र निर्मिताम् ॥ १७६.१५ ॥  
  
शीतांशुजालनिर्दग्धाः पाशैश्च स्पन्दिता रणे।  
न शेकुश्चलितुं दैत्या विशिरस्का इवाद्रयः ॥ १७६.१६ ॥  
  
शीतांशु निहतास्ते तु दैत्यास्तोय हिमार्दिताः।  
हिमाप्लावित सर्वाङ्गा निरूष्माण इवाग्नयः ॥ १७६.१७ ॥  
  
तेषान्तु दिवि दैत्यानां विपरीत प्रभाणि वै।  
विमाननि विचित्राणि प्रपतन्त्युत्पतन्ति च ॥ १७६.१८ ॥  
  
तान् पाशहस्तग्रथितां श्छादितां श्छीतरश्मिभिः।  
मयो ददर्श मायावी दानवान्दिवि दानवः ॥ १७६.१९ ॥  
  
स शिलाजालविततां खङ्गचर्माट्ट हासिनीम्।  
पादपोत्कटकूटाग्रां कन्दराकीर्ण काननाम् ॥ १७६.२० ॥  
  
स शिलाजालविततां खङ्गचर्माट्टहासिनीम्।  
पादपोत्कटकूटाग्रां कन्दराकीर्ण काननाम् ॥ १७६.२१ ॥  
  
सिंहव्याघ्रगणाकीर्णां नदद्भिर्गज यूथपैः।  
ईहामृगगणाकीर्णां पवनाघूर्णितद्रुमाम् ॥ १७६.२२ ॥  
  
निर्मितां स्वेन यत्नेन कूजितां दिवि कामगाम्।  
प्रथितां पार्वतीमायामसृजत्ससमन्ततः ॥ १७६.२३ ॥  
  
सासिशब्दैः शिलावर्षैः सम्पतद्भिश्च पादपैः।  
जघान देवसङ्घांश्च दानवांश्चाप्यजीवयत् ॥ १७६.२४ ॥  
  
नैशाकरी वारुणी च मायेऽन्तर्दधतुस्ततः।  
असिभिश्चायसगणै किरन् देवगणान् रणे ॥ १७६.२५ ॥  
  
शाश्मयन्त्रायुध घना द्रुमपर्वतसङ्कटा।  
अभवत् घोरसञ्चार्या पृथिवी पर्वतैरिव ॥ १७६.२६ ॥  
  
अश्मना प्रहताः केचित् शिलाभिः शकलीकृताः।  
नानिरुद्धो द्रुमगणै देवोऽदृश्यत कश्चन ॥ १७६.२७ ॥  
  
तदपध्वस्त धनुषं भग्न प्रहरणाविलम्।  
निष्प्रयत्नं सुरानीकं वर्जयित्वा गदाधरम् ॥ १७६.२८ ॥  
  
स हि युद्धगतः श्रीमानीशानोऽश्म व्यकम्पत।  
सहिष्णुत्वाज्जगत्स्वामी न चुक्रोध गदाधरः ॥ १७६.२९ ॥  
  
कालज्ञः कालमेघाभः समीक्षत् कालमाहवे।  
देवासुरविमर्दन्तु द्रष्टुकामस्तदा हरिः ॥ १७६.३० ॥  
  
ततो भगवता दृष्टौ रणे पावकमारूतौ।  
चोदितौ विष्णुवाक्येन तौ मायामपकर्षताम् ॥ १७६.३१ ॥  
  
ताभ्यामुद्भ्रान्त वेगाभ्यां प्रवृद्धाभ्यां महाहवे।  
दग्धा सा पार्वती माया भस्मीभूता ननाश ह ॥ १७६.३२ ॥  
  
सोऽनिलोऽनलसंयुक्तः सोऽनलश्चानिलाकुलः।  
दैत्यसेनां ददहतुर्युगान्तेष्विवमूर्च्छितौ ॥ १७६.३३ ॥  
  
वायुः प्रधावितस्तत्र पश्चादग्निस्तु मारुतम्।  
चेरतुर्दानवानीके क्रीडन्तावनिलानलौ॥ १७६.३४ ॥  
  
भस्मावयवभूतेषु प्रपतत्सूत्पतत्सु च।  
दानवानां विमानेषु निपतत्सु समन्ततः ॥ १७६.३५ ॥  
  
वातस्कन्धापविद्धेषु कृतकर्म्मणि पावके।  
मया वधे निवृत्ते तु स्तूयमाने गदाधरे ॥ १७६.३६ ॥  
  
निष्प्रयत्नेषु दैत्येषु त्रैलोक्ये मुक्तबन्धने।  
सम्प्रहृष्टेषु देवेषु साधु साध्विति सर्वशः ॥ १७६.३७ ॥  
  
जये दशशताक्षस्य दैत्यानाञ्च पराजये।  
दिक्षु सर्वासु शुद्धासु प्रवृत्ते धर्म्मविस्तरे ॥ १७६.३८ ॥  
  
अपावृते चन्द्रमसि स्वस्थानस्थे दिवाकरे।  
प्रकृतिस्थेषु लोकेषु त्रिषु चारित्रबन्धुषु॥ १७६.३९ ॥  
  
यजमानेषु भूतेषु प्रशान्तेषु च पाप्मसु।  
अभिन्नबन्धेन मृत्यौ हूयमाने हुताशने ॥ १७६.४० ॥  
  
यज्ञशोभिषु देवेषु स्वर्गार्थं दर्शयत्सु च।  
लोकपालेषु सर्वेषु दिक्षु संयानवर्तिषु ॥ १७६.४१ ॥  
  
भावे तपसि सिद्धानामभावे पापकर्म्मणाम्।  
देवपक्षे प्रमुदिते दैत्यपक्षे विषीदति ॥ १७६.४२ ॥  
  
त्रिपादविग्रहे धर्मे अधर्मे पादविग्रहे।  
अपावृत्ते महाद्वारे वर्त्तमाने च सत्पथे ॥ १७६.४३ ॥  
  
लोके प्रवृत्ते धर्मेषु सुधर्मेष्वाश्रमेषु च।  
प्रजारक्षणयुक्तेषु भ्राजमानेषु राजसु ॥ १७६.४४ ॥  
  
प्रशान्तकल्मषे लोके शान्ते तमसि दानवे।  
अग्निमारुतयोस्तत्र वृत्ते सङ्ग्राम कर्म्मणि ॥ १७६.४५ ॥  
  
तन्मया विपुला लोकास्ताभ्यां तज्जय कृत्क्रिया।  
पूर्वदेवभयं श्रुत्वा मारुताग्नि कृतं महत् ॥ १७६.४६ ॥  
  
कालनेमीति विख्यातो दानवः प्रत्यदृश्यत।  
भास्कराकारमुकुटः शिञ्जिता भरणाङ्गदः ॥ १७६.४७ ॥  
  
बाहुभिस्तुलयन् व्योम क्षिपन् पद्भ्यां महीधरान्।  
ईरयन्मुखनिश्वासैर्वृष्टियुक्तान् बलाहकान् ॥ १७६.४८ ॥  
  
तिर्यगायतरक्ताक्षं मन्दरोदग्र वर्चसम्।  
दिधक्षन्तमिवायान्तं सर्वान् देवगणान् मृधे ॥ १७६.४९ ॥  
  
तर्जयन्तं सुरगणां श्छादयन्तं दिशो दश।  
संवर्तकाले तृषितं दृष्टं मृत्युमिवोत्थितम् ॥ १७६.५० ॥  
  
सुतलेनोच्छ्रयवता विपुलाङ्गुलि पर्वणा।  
लम्बाभरणपूर्णेन किञ्चिच्चलित कर्म्मणा ॥ १७६.५१ ॥  
  
उच्छ्रितेनाग्रहस्तेन दक्षिणेन वपुष्मता।  
दानवान् देवनिहतानुत्तिष्ठध्वमिति ब्रुवन् ॥ १७६.५२ ॥  
  
तं कालनेमिं समरे द्विषतां कालचेष्टितम्।  
वीक्षन्ते स्म सुराः सर्वे भयवित्रस्तलोचनाः ॥ १७६.५३ ॥  
  
तं वीक्षन्तिस्म भूतानि क्रमन्तं कालनेमिनम्।  
त्रिविक्रमाधिकमतं नारायणमिवापरम् ॥ १७६.५४ ॥  
  
सोऽत्युच्छ्रयपुरः पादमारुता घूर्णिताम्बरः।  
प्रक्रामन्नसुरो युद्धे त्रासयामास देवताः ॥ १७६.५५ ॥  
  
समयेनासुरेन्द्रेण परिष्वक्तस्ततो रणे।  
कालनेमिर्बभौ दैत्यः स विष्णुरिव मन्दरः ॥ १७६.५६ ॥  
  
अथ विव्यथिरे देवाः सर्वे शक्रपुरोगमा।  
कालनेमिं समायान्तं दृष्ट्वा कालमिवापरम्॥ १७६.५७ ॥