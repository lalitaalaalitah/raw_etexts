---
title: १०४

---
युधिष्ठिर उवाच।  
भगवन्! श्रोतुमिच्छामि पुरा कल्पे यथास्थितम्।  
ब्रह्मणा देवमुख्येन यथावत् कथितं मुने॥ १०४.१ ॥  
  
कथं प्रयागे गमनं नराणां तत्र कीद्रृशम्।  
मृतानां का गतिस्तत्र स्नातानां तत्र किम्फलम्॥  
ये वसन्ति प्रयागे तु ब्रूहि तेषां च किम्फलम्॥ १०४.२ ॥  
  
मार्कण्डेय उवाच।  
कथयिष्यामि ते वत्स! यच्छ्रेष्ठं तत्र यत् फलम्।  
पुरा हि सर्वविप्राणां कथ्यमानं मया श्रुतम्॥ १०४.३ ॥  
  
आप्रयागप्रतिष्ठानादापुराद्वासुकेर्ह्रदात्।  
कम्बलाश्वतरौ नागौ नागश्च बहुमूलकः॥  
एतत्प्रजापतेः क्षेत्रं त्रिषु लोकेषु विश्रुतम्॥ १०४.४ ॥ *पाठभेदः  
  
तत्र स्नात्वा दिवं यान्ति ये मृतास्ते पुनर्भवाः।  
ततो ब्रह्मादयो देवा रक्षां कुर्वन्ति सङ्गताः॥ १०४.५ ॥  
  
अन्ये च बहवस्तीर्थाः सर्वपापहराः शुभाः।  
न शक्याः कथितुं राजन्! बहुवर्षशतैरपि।  
सङ्क्षेपेण प्रवक्ष्यामि प्रयागस्य तु कीर्तनम्॥ १०४.६ ॥  
  
षष्टिर्धनुः सहस्राणि यानि रक्षन्ति जाह्नवीम्।  
यमुनां रक्षति सदा सविता सप्तवाहनः॥ १०४.७ ॥  
  
प्रयागं तु विशेषेण सदा रक्षति वासवः।  
मण्डलं रक्षति हरिर्दैवतैः सह सङ्गतः॥ १०४.८ ॥  
  
तं वटं रक्षति सदा शूलपाणिर्महेश्वरः।  
स्थानं रक्षन्ति वै देवाः सर्वपापहरं शुभम्॥ १०४.९ ॥  
  
अधर्मेणावृतो लोकेनैव गच्छति तत्पदम्।  
स्वल्पमल्पतरं पापं यदा ते स्यान्नराधिप।  
प्रयागं स्मरमाणस्य सर्वमायाति सङ्क्षयम्॥ १०४.१० ॥  
  
दर्शनात्तस्य तीर्थस्य नाम सङ्ङ्कीर्त्तनादपि।  
मृत्तिका लम्भनाद्वापि नरः पापात्प्रमुच्यते॥ १०४.११ ॥  
  
पञ्चकुण्डानि राजेन्द्र! तेषां मध्ये तु जाह्नवी।  
प्रयागस्य प्रवेशेतु पापं नश्यति तत्क्षणात्॥ १०४.१२ ॥  
  
योजनानां सहस्रेषु गङ्गायाः स्मरणान्नरः।  
अपि दुष्कृतकर्मा तु लभते परमां गतिम्॥ १०४.१३ ॥  
  
कीर्त्तनान्मुच्यते पापाद् द्रृष्ट्वा भद्राणि पश्यति।  
अवगाह्य च पीत्वा तु पुनात्यासप्तमङ्कुलम्॥ १०४.१४ ॥  
  
सत्यवादी जितक्रोधी अहिंसायां व्यवस्थितः।  
धर्मानुसारीतत्वज्ञो गोब्राह्मणहिते रतः॥ १०४.१५ ॥  
  
गङ्गायमुनयोर्मध्ये स्नातो मुच्येत किल्बिषात्।  
मनसा चिन्तयन् कामानवाप्नोति सुपुष्कलान्॥ १०४.१६ ॥  
  
ततो गत्वा प्रयागं तु सर्वदेवाभिरक्षितम्।  
ब्रह्मचारी वसेन्मासं पितॄन् देवांश्च तर्पयेत्॥  
ईप्सितान् लभते कामान् यत्र यत्राभिजायते॥ १०४.१७ ॥  
  
तपनस्य सुता देवी त्रिषु लोकेषु विश्रुता।  
समागता महाभागा यमुना तत्रनिम्रगा।  
तत्र सन्निहितो नित्यं साक्षाद्देवो महेश्वरः॥ १०४.१८ ॥  
  
दुष्प्राप्यं मानुषैः पुण्यं प्रयागन्तु युधिष्ठिर।  
देवदानवगन्धर्वा ऋषयः सिद्धचारणाः॥  
तदुपस्पृश्य राजेन्द्र! स्वर्गलोकमुपासते॥ १०४.१९ ॥