---
title: १४३

---
त्रेतायुगे यज्ञविधिप्रवृत्तिः।  
  
ऋषय ऊचुः।  
कथं त्रेतायुगमुखे यज्ञस्यासीत् प्रवर्तनम्।  
पूर्वे स्वायम्भुवे स्वर्गे यथावत् प्रब्रवीहि नः॥ 143.1 ॥  
  
अन्तर्हितायां सन्ध्यायां सार्द्धं कृतयुगेन हि।  
कालाख्यायां प्रवृत्तायां प्राप्ते त्रेतायुगे तथा॥ 143.2 ॥  
  
औषधीषु च जातासु प्रवृत्ते वृष्टिसर्जने।  
प्रतिष्ठितायां वार्तायां ग्रामेषु च परेषु च॥ 143.3 ॥  
  
वर्णाश्रमप्रतिष्ठान्नं कृत्वा मन्त्रैश्च तैः पुनः।  
संहितास्तु सुसंहृत्य कथं यज्ञः प्रवर्त्तितः॥  
एतच्छ्रुत्वाब्रवीत् सूतः श्रूयतां तत्प्रचोदितम्॥ 143.4 ॥  
  
सूत उवाच।  
मन्त्रान्वै योजयित्वा तु इहामुत्र च कर्म्मसु।  
तथा विश्वभुगिन्द्रस्तु यज्ञं प्रावर्त्तयत्प्रभुः॥ 143.5 ॥  
  
दैवतैः सह संहृत्य सर्वसाधनसंवृतः।  
तस्याश्वमेधे वितते समाजग्मुर्महर्षयः॥ 143.6 ॥  
  
यज्ञकर्म्मण्यवर्तन्त कर्म्मण्यग्रे तथर्त्विजः।  
हूयमाने देवहोत्रे अग्नौ बहुविधं हविः॥ 143.7 ॥  
  
सम्प्रतीतेषु देवेषु सामगेषु च सुस्वरम्।  
परिक्रान्तेषु लघुषु अध्वर्युपुरुषेषु च॥ 143.8 ॥  
  
आलब्धेषु च मध्ये तु तथा पशुगुणेषु वै।  
आहूतेषु च देवेषु यज्ञभुक्षु ततस्तदा॥ 143.9 ॥  
  
य इन्द्रियात्मका देवा यज्ञभागभुजस्तु ते।  
तान्यजन्ति तदा देवाः कल्पादिषु भवन्ति ये॥ 143.10 ॥  
  
अध्वर्युप्रैषकाले तु व्युत्थिता ऋषयस्तथा।  
महर्षयश्च तान् द्रृष्ट्वा दीनान् पशुगणांस्तदा।  
विश्वभुजन्तेत्वपृच्छन् कथं यज्ञविधिस्तवः॥ 143.11 ॥  
  
अधर्मो बलवानेष हिंसा धर्मेप्सया तव।  
नवः पशुविधिस्त्वष्टस्तव यज्ञे सुरोत्तम!॥ 143.12 ॥  
  
अधर्मा धर्म्मघाताय प्रारब्धः पशुभिस्त्वया।  
नायं धर्मो ह्यधर्मोऽयं न हिंसा धर्म्म उच्यते।  
आगमेन भवान् धर्मं प्रकरोतु यदीच्छति॥ 143.13 ॥  
  
विधिद्रृष्टेन यज्ञेन धर्मेणाव्यसनेन तु।  
यज्ञबीजैः सुरश्रेष्ठ! त्रिवर्गपरिमोषितैः॥ 143.14 ॥  
  
एष यज्ञो महानिन्द्रः स्वयम्भुविहितः पुनः।  
एवं विश्वभुगिन्द्रस्तु ऋषिभिस्तत्वदर्शिभिः॥  
उक्तो न प्रति जग्राह मानमोहसमन्वितः॥ 143.15 ॥  
  
तेषां विवादः सुमहान् जज्ञे इन्द्रमहर्षिणम्।  
जङ्गमैः स्थावरैः केन यष्टव्यमिति चोच्यते॥ 143.16 ॥  
  
ते तु खिन्ना विवादेन शक्त्या युक्ता महर्षयः।  
सन्धाय सममिन्द्रेण पप्रच्छुः खचरं वसुम्॥ 143.17 ॥  
  
ऋषय ऊचुः।  
महाप्राज्ञ! त्वया द्रृष्टः कथं यज्ञविधिर्नृप!।  
औत्तानपादे प्रब्रूहि संशयं नस्तुद प्रभो!॥ 143.18 ॥  
  
सूत उवाच।  
श्रुत्वा वाक्यं वसुस्तेषामविचार्य बलाबलम्।  
वेदशास्त्रमनुस्मृत्य यज्ञतत्त्वमुवाच ह॥ 143.19 ॥  
  
यथोपनीतैर्यष्टव्यमिति होवाच पार्थिवः।  
यष्टव्यं पशुभिर्मेध्यैरथ मूलफलैरपि॥ 143.20 ॥  
  
हिंसास्वभावो यज्ञस्य इति मे दर्शनागमः।  
तथैते भविता मन्त्रा हिंसालिङ्गामहर्षिभिः॥ 143.21 ॥  
  
दीर्घेण तपसा युक्तैस्तारकादिनिदर्शिभिः।  
तत्प्रमाणं मया चोक्तं तस्माच्छमितुमर्हथ॥ 143.22 ॥  
  
यदि प्रमाणं स्वान्येव मन्त्रवाक्यानि वो द्विजाः!।  
तथा प्रवर्त्ततां यज्ञो ह्यन्यथा मानृतं वचः॥ 143.23 ॥  
  
एवं कृतोत्तरास्ते तु युञ्ज्यात्मानं ततो धिया।  
अवश्यम्भाविनं द्रृष्ट्वा तमधोह्यशपंस्तदा॥ 143.24 ॥  
  
इत्युक्तमात्रो नृपतिः प्रविवेश रसातलम्।  
ऊद्‌र्ध्वचारी नृपो भूत्वा रसातलचरोऽभवत्॥ 143.25 ॥  
  
वसुधातलचारी तु तेन वाक्येन सोऽभवत्।  
धर्माणां संशयच्छेत्ता राजा वसुधरो गतः॥ 143.26 ॥  
  
तस्मान्नवाच्यो ह्येकेन बहुज्ञेनापि संशयः।  
बहुधारस्य धर्म्मस्य सूक्ष्मा दुरनुगागातिः॥ 143.27 ॥  
  
तस्मान्न निश्चयाद्वक्तुं धर्म्मः शक्तो हि केनचित्।  
देवानृषीनुपादाय स्वायम्भुवमृते मनुम्॥ 143.28 ॥  
  
तस्मान्न हिंसा यज्ञे स्याद्यदुक्तमृषिभिः पुरा।  
ऋषिकोटिसहस्राणि स्वैस्तपोभिर्दिवङ्गताः॥ 143.29 ॥  
  
तस्मान्न हिंसा यज्ञञ्च प्रशंसन्ति महर्षयः।  
उञ्छो मूलं फलं शाकमुदपात्रे तपोधनाः॥ 143.30 ॥  
  
एतद्दत्वा विभवतः स्वर्गलोके प्रतिष्ठिताः।  
अद्रोहश्चाप्यलोभश्च दमोभूतदया शमः॥ 143.31 ॥  
  
ब्रह्मचर्यं तपः शौचमनुक्रोशं क्षमा धृतिः।  
सनातनस्य धर्म्मस्य मूलमेव दुरासदम्॥ 143.32 ॥  
  
द्रव्यमन्त्रात्मको यज्ञस्तपश्च समतात्मकम्।  
यज्ञैश्च देवानाप्नोति वैराजं तपसा पुनः॥ 143.33 ॥  
  
ब्रह्मणः कर्म्मसन्न्यासाद् वैराग्यात्प्रकृतेर्लयम्।  
ज्ञानात् प्राप्नोति कैवल्यं पञ्चैता गतयः स्मृताः॥ 142.34 ॥  
  
एवं विवादः सुमहान् यज्ञस्यासीत् प्रवर्त्तते।  
ऋषीणां देवतानाञ्च पूर्वे स्वायम्भुवेऽन्तरे॥ 142.35 ॥  
  
ततस्ते ऋषयो द्रृष्ट्वा हृतं धर्मं बलेन ते।  
वसोर्वाक्यमनाद्रृत्य जग्मुस्ते वै यथागतम्॥ 143.36 ॥  
  
गतेषु ऋषिसङ्घेषु देवायज्ञमवाप्नुयुः।  
श्रूयन्ते हि तपः सिद्धा ब्रह्मक्षत्रादयो नृपाः॥ 143.37 ॥  
  
प्रियव्रतोत्तानपादौ ध्रुवो मेधातिथिर्वसुः।  
सुधामा विरजाश्चैव शङ्कपाद्राजसस्तथा॥ 143.38 ॥  
  
प्राचीनबर्हिः पर्ज्जन्यो हविर्धानादयो नृपाः।  
एते चान्ये च बहवस्ते तपोभिर्दिवङ्गताः॥ 143.39 ॥  
  
राजर्षयो महात्मानो येषां कीर्त्तिः प्रतिष्ठिताः।  
तस्माद्विशिष्यते यज्ञात्तपः सर्वैस्तु कारणैः॥ 143.40 ॥  
  
ब्रह्मणा तपसा सृष्टं जगद्विश्वमिदं पुरा।  
तस्मान्नाप्नोति तद्यज्ञात्तपो मूलमिदं स्मृतम्॥ 143.41 ॥  
  
यज्ञप्रवर्तनं ह्येवमासीत् स्वायम्भुवेऽन्तरे।  
तदा प्रभृति यज्ञोऽयं युगैः सार्द्धं प्रवर्तितः॥ 143.42 ॥