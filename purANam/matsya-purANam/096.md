---
title: ०९६

---
फलत्यागमाहात्म्यकथनम्।  
  
नन्दिकेश्वर उवाच।  
फलत्यागस्य माहात्म्यं यद्भवेच्छृणु नारद!।  
यदक्षयं परं लोके सर्वकामफलप्रदम्॥ ९६.१ ॥  
  
मार्गशीर्षे शुभे मासि तृतीयायां मुने! व्रतम् ।  
द्वादश्यामथवाष्टम्यां चतुर्दश्यामथापि वा  
आरभेच्छुक्लपक्षस्य कृत्वा ब्राह्मणवाचनम्॥ ९६.२ ॥  
  
अन्येष्वपि हि मासेषु पुण्येषु मुनिसत्तम!।  
सदक्षिणम्पायसेन भोजयेच्छक्तितो द्विजान्॥ ९६.३ ॥  
  
अष्टादशानां धान्यानामवद्यं फलमूलकैः।  
वर्जयेदब्दमेकन्तु ऋते औषधकारणम्।  
सवृषं काञ्चनं रुद्रं धर्म्मराजञ्च कारयेत्॥ ९६.४ ॥  
  
कूष्माण्डं मातुलिङ्गञ्च वार्ताकम्पनसं तथा।  
आम्राम्रातकपित्थानि कलिङ्गमथवालुकम्॥ ९६.५ ॥  
  
श्रीफलाश्वत्थबदरञ्जम्वीरं कदलीफलम्।  
काश्मरन्दाडिमं शक्त्या कालधौतानि षोडश!॥ ९६.६ ॥  
  
मूलकामलकं जम्बू तिन्तिडीकरमर्दकम्।  
कङ्कोलैलाकतुण्डीरकरीर कुटजं शमी॥ ९६.७ ॥  
  
औदुम्बरं नालिकेरं द्राक्षाथ बृहतीद्वयम्।  
रौप्यानिकारयेच्छक्त्या फलानीमानि षोडश॥ ९६.८ ॥  
  
ताम्रं तालफलं कुर्य्यादगस्तिफलमेव च।  
पिण्डारकाश्मर्य्यफलं तथा सूरणकन्दकम्॥ ९६.९ ॥  
  
रक्तालुकाकन्दकञ्च कनकाह्वञ्च चिर्भिटम्।  
चित्रवल्लीफलं तद्वत्कूटशाल्मलिजम्फलम्॥ ९६.१० ॥  
  
आम्रनिष्पावमधुकबटमुद्गपटोलकम्।  
ताम्राणि षोडशैतानि कारयेच्छक्तितो नरः॥ ९६.११ ॥  
  
उदकुम्भद्वयं कुर्य्याद्धान्योपरि सवस्त्रकम्।  
ततश्च कारयेच्छय्या यथोपरि सुवाससी॥ ९६.१२ ॥  
  
भक्ष्यपात्रत्रयोपेतं यमरुद्रवृषान्वितम्।  
धेन्वा सहैव शान्ताय विप्रायाथ कुटुम्बिने॥  
सपत्नीकाय सम्पूज्य पुण्येऽह्नि विनिवेदयेत्॥ ९६.१३ ॥  
  
यथा फलेषु सर्वेषु वसन्त्यमरकोटयः।  
तथा सर्वफलत्याग व्रताद्भक्तिः शिवेऽस्तु मे॥ ९६.१४ ॥  
  
यथा शिवञ्च धर्म्मश्च सदानन्तफलप्रदौ।  
तद्युक्तफलदानेन तौ स्यातां मे वरप्रदौ॥ ९६.१५ ॥  
  
यथा भेदं न पश्यामि शिवविष्ण्वर्कपद्मजान्।  
तथा ममास्तु विश्वात्मशङ्करः शङ्करः सदा॥ ९६.१६ ॥  
  
इति दत्त्वा च तत्सर्वमलङ्कृत्य च भूषणैः।  
शक्तिश्चेच्छयनं दद्यात्सर्वोपस्करसंयुतम्॥ ९६.१७ ॥  
  
अशक्तस्तु फलान्येव यथोक्तानि विधानतः।  
तथोदकुम्भसंयुक्तौ शिवधर्मौ च काञ्चनौ॥ ९६.१८ ॥  
  
विप्राय दत्त्वा भुञ्चीत वाग्यतस्तैलवर्जितम्।  
अन्यान्यपि यथा शक्त्या भोजयेच्छक्तितो द्विजान्॥ ९६.१९ ॥  
  
एतद्भागवतानान्तु सौरवैष्णवयोगिनाम्।  
शुभं सर्वफलत्यागव्रतं वेदविदो विदुः॥ ९६.२० ॥  
  
नारीभिश्च यथाशक्त्या कर्त्तव्यं द्विजपुङ्गव!।  
एतस्मान्नापरं किञ्चिदिहलोके परत्र च॥  
व्रतमस्ति मुनिश्रेष्ठ! यदनन्तफलप्रदम्॥ ९६.२१ ॥  
  
सौवर्णरौप्यताम्रेषु यावन्तः परमाणवः।  
भवन्ति चूर्ण्यमानेषु फलेषु मुनिसत्तम!॥  
तावद्‌युगसहस्राणि रुद्रलोके महीयते॥ ९६.२२ ॥  
  
एतत्समस्त कलुषापहरं जनानामाजीवनाय मनुजेषु च सर्वदा स्यात्।  
जन्मान्तरेष्वपि न पुत्रवियोगदुःखमाप्नोति धाम च पुरन्दरलोकजुष्टम्॥ ९६.२४ ॥  
  
यो वा श्रृणोति पुरुषोऽल्पधनः पठेद्वा देवालयेषु भुवनेषु च धार्मिकाणाम्।  
पापैर्वियुक्तवपुरत्र पुरं पुरारेरानन्दकृत्पदमुपैति मुनीन्द्र!सोऽपि॥ ९६.२५ ॥