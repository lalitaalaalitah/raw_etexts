---
title: ००४

---
सृष्टिप्रकरणम्।  
  
मनुरुवाच।  
अहो कष्टतरञ्चैतदङ्गजागमनं विभो!।  
कथं न दोषमगमत् कर्मणानेन पद्मभूः॥ ४.१ ॥  
  
परस्परञ्च सम्बन्धः सगोत्राणामभूत्कथम्।  
वैवाहिकस्तत्सुतानाच्छिन्धि मे संशयं विभो॥ ४.२ ॥  
  
दिव्येयमादिसृष्टिस्तु रजोगुणसमुद्भवा।  
अतीन्द्रियेन्द्रिया तद्वदतीन्द्रिय शरीरिका।४.३  
  
दिव्यतेजोमयी भूप! दिव्यज्ञानसमुद्भवा।  
न मर्त्यैरभितः शक्त्या वक्तुं वै मांसचक्षुभिः॥ ४.४ ॥  
  
यथा भुजङ्गाः सर्पाणामाकाशं विश्वपक्षिणाम्।  
विदन्ति मार्गं दिव्यानां दिव्या एव न मानवाः॥ ४.६ ॥  
  
कार्य्याकार्ये न देवानां शुभाशुभफलप्रदे।  
यस्मात्तस्मान्न राजेन्द्र! तद्विचारो नृणां शुभः॥ ४.६ ॥  
  
अन्यच्च सर्ववेदानामधिष्ठाता चतुर्मुखः।  
गायत्री ब्रह्मणस्तद्वदङ्गभूता निगद्यते॥ ४.७ ॥  
  
अमूर्तं मूर्तिमद्वापि मिथुनं तत्प्रचक्षते।  
विरिञ्चिर्यत्र भगवांस्तत्र देवी सरस्वती॥  
भारती यत्र यत्रैव तत्र तत्र प्रजापतिः॥ ४.८ ॥  
  
यथा तपो न रहितश्छायया दृश्यते क्वचित्।  
गायत्री ब्रह्मणः पार्श्वं तथैव न विमुञ्चति॥ ४.९ ॥  
  
वेदराशिः स्मृतो ब्रह्मा सावित्री तदधिष्ठिता।  
तस्मान्नकश्चिद्दोषः स्यात् सावित्री गमने विभो॥ ४.१० ॥  
  
तथापि लज्जावनतः प्रजापतिरभूत् पुरा।  
स्वसुतोपगमात् ब्रह्मा शशाप कुसुमायुधम्॥ ४.११ ॥  
  
यस्मान्ममापि भवता मनः सङ्क्षोभितं शरैः।  
तस्मात्वद्देहमचिराद्रुद्रो भस्मीकरिष्यति॥ ४.१२ ॥  
  
ततः प्रसादयामास कामदेवश्चतुर्मुखम्।  
न मामकारणे शप्तुं त्वमिहार्हसि मानद!॥ ४.१३ ॥  
  
अहमेवंविधः सृष्टस्त्वयैव चतुरानन!।  
इन्द्रियक्षोभजनकः सर्वेषामेव देहिनाम्॥ ४.१४ ॥  
  
स्त्रीपुंसोरविचारेण मया सर्वत्र सर्वदा।  
क्षोभ्यं मनः प्रयत्नेन त्वयैवोक्तं पुरा विभो॥ ४.१६ ॥  
  
तस्मादनपराधेन त्वयाशप्तस्तथा विभो!।  
कुरु प्रसादं भगवन्! स्वशरीराप्तये पुनः॥ ४.१६ ॥  
  
ब्रह्मोवाच।  
वैवस्वतेऽन्तरे प्राप्ते यादवान्वयसम्भवः।  
रामो नाम यदा मर्त्यो मत्सत्वबलमाश्रितः॥ ४.१७ ॥  
  
अवतीर्य्यासुरध्वंसी द्वारकामधिवत्स्यति।  
तद्‌ भ्रातुस्तत्समस्य त्वन्तदा पुत्रत्वमेष्यसि॥ ४.१८ ॥  
  
एवं शरीरमासाद्य भुक्त्वा भोगानशेषतः।  
ततो भरतवंशान्ते भूत्वा वत्स नृपात्मजः॥ ४.१९ ॥  
  
विद्याधराधिपत्वं च यावदाभूतसम्प्लवम्।  
सुखानि धर्म्मतः प्राप्य मत्समीपङ्गमिष्यसि॥ ४.२० ॥  
  
एवं शापप्रसादाभ्यामुपेतः कुसुमायुधः।  
शोकप्रमोदाभियुतो जगाम स यथागतम्॥ ४.२१ ॥  
  
मनुरुवाच।  
कोऽसौ यदुरिति प्रोक्तो यद्वंशे कामसम्भवः।  
कथञ्च दग्धो रुद्रेण किमर्थं कुसुमायुधः॥ ४.२२ ॥  
  
भरतस्यान्वये कस्य का च सृष्टिः पुराभवत्।  
एतत्सर्वं समाचक्ष्व मूलतः संशयो हि मे॥ ४.२३ ॥  
  
मत्स्य उवाच।  
या सा देहार्घसम्भूता गायत्री ब्रह्मवादिनी।  
जननी या मनोर्देवी शतरूपा शतेन्द्रिया॥ ४.२४ ॥  
  
रतिर्मनस्तपो बुद्धि महदादि समुद्भवः।  
ततः स शतरूपायां सप्तापत्यान्यजीजनत्॥ ४.२६ ॥  
  
ये मरीच्यादयः पुत्रा मानसास्तस्य धीमतः।  
तेषामयमभूल्लोकः सर्वज्ञानात्मकः पुरा॥ ४.२६ ॥  
  
ततोऽसृजद्वामदेवं त्रिशूलवरधारिणम्!।  
सनत्कुमारं च विभुं पूर्वेषामपि पूर्वजम्॥ ४.२७ ॥  
  
वामदेवस्तु भगवानसृजन् मुखतो द्विजान्।  
राजन्यानसृजद्‌ बाह्वोर्विट्‌शूद्रानूरुपादयोः॥ ४.२८ ॥  
  
विद्युतोऽशनिमेघाश्च रोहितेन्द्रधनूंषि च।  
च्छदांसि स ससर्जादौ पर्जन्यं च ततः परम्॥ ४.२९ ॥  
  
ततः साध्यगणानीशस्त्रिनेत्रानसृजत् पुनः।  
कोटयश्चतुराशीतिर्जरामरणवर्जिताः॥ ४.३० ॥  
  
वामोऽसृजन्नमर्त्यांस्तान् ब्रह्मणाविनिवारितः।  
नैवंविधाभवेत् सृष्टिर्जरामरणवर्जिता॥ ४.३१ ॥  
  
शुभाशुभात्मिका यातु सैव सृष्टिः प्रशस्यते।  
एवं स्थितः स तेनादौ सृष्टौ स्थाणुरतोऽभवत्॥ ४.३२ ॥  
  
स्वायम्भुवो मनुर्धीमांस्तपस्तप्त्वा सुदुश्चरम्।  
पत्नीमेवापरूपाढ्यामनन्तीं नाम नामतः॥ ४.३३ ॥  
  
प्रियव्रतोत्तानपादौ मनुस्तस्यामजीजनत्।  
धर्मस्य कन्या चतुरा सूनृता नाम भामिनी॥ ४.३४ ॥  
  
उत्तानपादात्तनयान् प्राप मन्थरगामिनी।  
अपस्यतिमपस्यन्तं कीर्तिमन्तं ध्रुवं तथा॥४.३६  
  
उत्तानपादोऽजनयत् सूनृतायां प्रजापतिः।  
ध्रुवो वर्षसहस्राणि त्रीणि कृत्वातपः पुरा॥ ४.३६ ॥  
  
दिव्यमाप ततः स्थानमचलं ब्रह्मणो वरात्।  
मतेव पुरतः कृत्वा ध्रुवं सप्तर्षयः स्थिताः॥ ४.३७ ॥  
  
धन्या नाम मनोः कन्या ध्रुवाच्छिष्टमजीजनत्।  
अग्निकन्या तु सुच्छाया शिष्टात्मा सुषुवे सुतान्॥ ४.३८ ॥  
  
कृपं रिपुं जयं वृत्तं वृकं च वृकतेजसम्।  
चक्षुषं ब्रह्मदौहित्र्यां वीरिण्यां स रिपुञ्जयः॥ ४.३९ ॥  
  
वीरणस्यात्मजायान्तु चक्षुर्मनुमजीजनत्।  
मनु र्वैराजकन्यायां नड्‌वलायां स चाक्षुषः॥ ४.४० ॥  
  
जनयामास तनयान्दश शूरानकल्मषान्।  
ऊरुः पूरुः शतद्युग्न स्तपस्वी सत्यवाक्‌ हविः॥ ४.४१ ॥  
  
अग्निष्टुदतिरात्रश्च सुद्युम्नश्चापराजितः।  
अभिमन्युस्तु दशमो ऩड्वलायामजायत॥ ४.४२ ॥  
  
ऊरोरजनयत् पुत्रान् षडाग्नेयी तु सुप्रभान्।  
अग्निं सुमनसङ्ख्यातिं क्रतुमङ्गिरसं गयम्॥ ४.४३ ॥  
  
पितृकन्या सुनीथातु वेनमङ्गादजीजनत्।  
वेनमन्यायितं विप्रा ममन्थुस्तत्करादभूत्॥  
पृथुर्नाम महातेजाः स पुत्रौ द्वावजीजनत्॥ ४.४४ ॥  
  
अन्तर्धानस्तु मारीचं शिखण्डिन्यामजीजनत्।  
हविर्धानात् षडाग्नेयी धिषणाऽजनयत् सुतान्॥  
प्राचीनबर्हिषं साङ्गं यमं शुक्रं बलं शुभम्॥ ४.४६ ॥  
  
प्राचीनबर्हिर्भगवान् महानासीत्प्रजापतिः।  
हविर्धानाः प्रजास्तेन बहवः सम्प्रवर्त्तिताः॥ ४.४६ ॥  
  
सवर्णायान्तु सामुद्र्यान्दशाधत्त सुतान्‌ प्रभुः।  
सर्वे प्रचेतसो नाम धनुर्वेदस्य पारगाः॥ ४.४७ ॥  
  
तत्तपो रक्षिता वृक्षा बभुर्लोके समन्ततः।  
देवादेशाश्च तानग्निरदहद्रविनन्दन!॥ ४.४८ ॥  
  
सोमकन्याऽभवत्पत्नी मारिषा नाम विश्रुता।  
तेभ्यस्तु दक्षमेकं सा पुत्र मग्र्‌यमजीजनत्॥ ४.४९ ॥  
  
दक्षादनन्तरं वृक्षानौषधानि च सर्वशः।  
अजीजनत्सोमकन्या नन्दीं चन्द्रवतीं तथा॥ ४.६० ॥  
  
सोमांशस्य च तस्यापि दक्षस्याशीतिकोटयः।  
तासां तु विस्तरं वक्ष्ये लोके यः सुप्रतिष्ठितः॥ ४.६१ ॥  
  
द्विपदश्चाभवन् केचित् केचिद्‌ बहुपदा नराः।  
बलीमुखाः शङ्कुकर्णाः कर्णप्रावरणास्तथा॥ ४.६२ ॥  
  
अश्वऋक्षमुखाः केचित् केचित् सिंहाननास्तथा।  
श्वशूकरमुखाः केचित् केचिदुष्ट्रमुखास्तथा॥ ४.६३ ॥  
  
जनयामास धर्मात्मा म्लेच्छान् सर्व्वाननेकशः।  
ससृष्ट्वा मनसा दक्षः स्त्रियः पश्चादजीजनत्॥ ४.६४ ॥  
  
ददौ स दश दर्माय कश्यपाय त्रयोदश।  
सप्तविंशतिः सोमाय ददौ नक्षत्रसञ्ज्ञिताः॥  
देवासुरमनुष्यादि ताभ्यः सर्वमभूज्जगत्॥ ४.६६ ॥