---
title: १५८

---
वीरक पार्वती संवादः।  
  
वीरक उवाच।  
एवमुक्त्वा गिरिसुता माता मे स्नेहवत्सला।  
प्रवेशं लभते नान्या नारी कमललोचने ॥ २.१५८.१  
  
इत्युक्ता तु तदा देवी चिन्तयामास चेतसा।  
न सा नारीति दैत्योऽसौ वायुर्मे यामभाषत ॥ २.१५८.२  
  
वृथैव वीरकः शप्तो मया क्रोधपरीतया।  
अकार्यं क्रियते मूढैः प्रायः क्रोधसमीरितैः ॥ २.१५८.३  
  
क्रोधेन नश्यते कीर्तिः क्रोधो हन्ति स्थिरां श्रियम्।  
अपरिच्छन्नतत्वार्था पुत्रं शापितवत्यहम् ॥ २.१५८.४  
  
विपरीतार्थ बुद्धीनां सुलभो विपदोदयः।  
सञ्चिन्त्यैवमुवाचेदं वीरकं प्रति शैलजा ॥ २.१५८.५  
  
लज्जा सज्जविकारेण वदनेनाम्बुजत्विषा।  
देव्युवाच।  
अहं वीरक! ते माता मा तेऽस्तु मनसो भ्रमः। २.१५८.६  
  
शङ्करस्यास्मि दयिता सुता तु हिमभूभृतः।  
मम गात्रच्छविभ्रान्त्या माशङ्कां पुत्र! भावय ॥ २.१५८.७  
  
तुष्टेन गौरता दत्ता ममेयं पद्मजन्मना।  
मया शप्तोऽस्य विदिते वृत्तान्ते दैत्यनिर्मिते ॥ २.१५८.८  
  
ज्ञात्वा नारीप्रवेशन्तु शङ्करे रहसि स्थिते।  
न निवर्तयितुं शक्यः शापः किन्तु ब्रवीमि ते ॥ २.१५८.९  
  
शीघ्रमेष्यसि मानुष्यात् स त्वं कामसमन्वितः।  
शिरसा तु ततोवन्द्य मातरं पूर्णमानसः ॥  
उवाचार्चित पूर्णेन्दु द्युतिञ्च हिमशैलजाम् ॥ २.१५८.१०  
  
वीरक उवाच।  
नतसुरासुर मौलिमिलन् मणिप्रचय कान्ति कराल नखाङ्किते।  
नगसुते! शरणागतवत्सले! तव नतोऽस्मि नतार्त्तिविनाशिनि ॥ २.१५८.११  
  
तपनमण्डलमण्डितकन्धरै! पृथुसुवर्णसुवर्णनगद्युते।  
विषभुजङ्गनिषङ्गविभूषिते ! गिरिसुते! भवतीमहमाश्रये ॥ २.१५८.१२  
  
जगति कः प्रणताभिमतं ददौ झटिति सिद्धनुते भवती यथा।  
जगति काञ्च न वाञ्छति शङ्करो भुवनधृत्तनये! भवतीं यथा ॥ २.१५८.१३  
  
विमलयोग विनिर्मित दुर्जय स्वतनु तुल्यमहेश्वर मण्डले।  
विदलितान्धक बान्धवसंहतिः सुरवरैः प्रयमन्त्वमभिष्टुता ॥ २.१५८.१४  
  
सितसटापटलोद्धत कन्धरा भरमहा मृगराज रथास्थिता।  
विमलशक्तिमुखानलपिङ्गला यतभुजौघ विपिष्टमहासुरा ॥ २.१५८.१५  
  
निगदिता भुवनैरिति चण्डिका जननि! शुम्भ निशुम्ब निषूदनी।  
प्रणत चिन्तित दानव दानव प्रमथनैकरतिस्तरसा भुवि ॥ २.१५८.१६  
  
वियति वायुपथे ज्वलनोज्वलेऽवनितले तव देवि! च यद्वपुः।  
तदजितेऽप्रतिमे प्रणमाम्यहं भुवन भाविनि! ते भववल्लभे ॥ २.१५८.१७  
  
जलधयो ललितोद्धत वीचयो हुतवहद्युतयश्च चराचरम्।  
फणसहस्रभृतश्च भुजङ्गमा स्त्वदभिधास्यति मय्यभयङ्कराः ॥ २.१५८.१८  
  
भगवति! स्थिरभक्तजनाश्रये! प्रतिगतो भवती -चरणाश्रयम्।  
करणजातमिहास्तु ममाचलन्नुतिलवाप्तिफलासयहेतुतः ॥  
प्रशममेहि ममात्मज वत्सले! नमोऽस्तु ते देवि! जगत्त्रयाश्रये! ॥२.१५८.१९  
  
सूत उवाच।  
प्रसन्ना तु ततो देवी वीरकस्येति संस्तुता।  
प्रविवेश शुभं भर्तुर्भवनं भूधरात्मजा ॥ २.१५८.२०  
  
द्वारस्थो वीरको देवान् हरदर्शनकाङ्क्षिणः।  
व्यसर्जयत् स्वान्येव गृहाण्यादरपूर्वकः ॥ २.१५८.२१  
  
नास्त्यत्रावसरो देवा देव्या सह वृषाकपिः।  
निभृतः क्रीडतीत्युक्ता ययुस्ते च यथागतम् ॥ २.१५८.२२  
  
गते वर्षसहस्रे तु देवास्त्वरितमानसाः।  
ज्वलनं चोदयामासुः ज्ञातुं शङ्करचेष्टितम् ॥ २.१५८.२३  
  
प्रविश्य जालरन्ध्रेण शुकरूपी हुताशनः।  
ददृशे नयने शर्वं रतं गिरिजया सह ॥ २.१५८.२४  
  
ददृशे तञ्च देवेशो हुताशं शुकरूपिणम्।  
तमुवाच महादेवः किञ्चित् कोपसमन्वितः ॥ २.१५८.२५  
  
यस्मात्तु त्वत्कृतो विघ्नस्तस्मात्वय्युपपद्यते।  
इत्युक्तः प्राञ्जलिर्वह्निरपिबद्वीर्यमाहितम् ॥ २.१५८.२६  
  
तेनापूर्यत तान्देवांस्तत्तत्काय बिभेदतः।  
विपाट्य जठरन्तेषां वीर्यं माहेश्वरन्ततः ॥ २.१५८.२७  
  
निष्क्रान्तं तप्तहेमाभं वितते शङ्कराश्रमे।  
तस्मिन् सरो महज्जातं विमलं बहु योजनम् ॥ २.१५८.२८  
  
प्रोत्फुल्लहेमकमलं नानाविहगनादितम्।  
तच्छ्रुत्वा तु ततो देवी हेमद्रुम महाजलम्॥ २.१५८.२९  
  
तत्र कृत्वा जलक्रीडां तदब्जकृतशेखरा।  
उपविष्टा ततस्तस्य तीरे हेमद्रुम महाजलम् ॥ २.१५८.३०  
  
पातुकामा च तत्तोयं स्वादु निर्मल पङ्कजम्।  
अपश्यन् कृत्तिकाः स्नाताः षडर्कद्युतिसन्निभम् ॥ २.१५८.३१  
  
पद्मपत्रे तु तद्वारि गृहित्वोपस्थिता गृहम्।  
हर्षादुवाच पश्यामि पद्मपत्रे स्थितं पयः ॥ २.१५८.३२  
  
ततस्ता ऊचुरखिलं कृत्तिका हिमशैलजम्।  
कृत्तिका ऊचुः।  
दास्यामो यदि ते गर्भः सम्भूतो यो भविष्यति ॥ २.१५८.३३  
  
सोऽस्माकमपि पुत्रः स्यादस्मन्नाम्ना च वर्तताम्।  
भवेल्लोकेषु विख्यातः सर्वेष्वपि शुभानने!॥ २.१५८.३४  
  
इत्युक्तोवाच गिरिजा कथं मद्गात्रसम्भवः।  
सर्वैरवयवैर्युक्तो भवतीभ्यः सुतो भवेत्॥ २.१५८.३५  
  
ततस्तां कृत्तिका ऊचु र्विधास्यामोऽस्य वै वयम्।  
उत्तमान्युत्तमङ्गानि यद्येवन्तु भविष्यति ॥ २.१५८.३६  
  
उक्ता वै शैलजा प्राह भवत्वेवमनिन्दितः।  
ततस्ताहर्षसम्पूर्णाः पद्मपत्रस्थितं पयः॥ २.१५८.३७  
  
तस्यै ददुस्तया चापि तत्प्रीतं क्रमशो जलम्।  
पीते तु सलिले तस्मिंस्ततस्तस्मिन् सरोवरे ॥ २.१५८.३८  
  
विपाट्य देव्याश्च ततो दक्षिणां कुक्षिमुद्गतः।  
निश्चक्रामद्भुतो बालः सर्वलोक विभासकः ॥ २.१५८.३९  
  
प्रभाकरप्रभाकारः प्रकाशकनकप्रभः।  
गृहीतनिर्मलोदग्र शक्तिशूलः षडाननः ॥ २.१५८.४०  
  
दीप्तो मारयितुं दैत्यान् कुत्सितान् कनकच्छिविः।  
एतस्मात् कारणाद्देवः कुमारश्चापि सोऽभवम् ॥ २.१५८.४१