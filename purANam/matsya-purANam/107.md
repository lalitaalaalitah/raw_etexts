---
title: १०७

---
मार्कण्डेय उवाच।  
श्रृणु राजन्! प्रयागस्य माहात्म्यं पुनरेव तु।  
यच्छ्रुत्वा सर्वपापेभ्यो मुच्यते नात्रसंशयः॥ १०७.१ ॥  
  
मानसं नाम तत्तीर्थं गङ्गाया उत्तरे तटे।  
त्रिरात्रोपोषितो भूत्वा सर्वकामानवाप्नुयात्॥ १०७.२ ॥  
  
गोभूहिरण्यदानेन यत् फलं प्राप्नुयान्नरः।  
स तत् फलमवाप्नोति तत्तीर्थं स्मरते पुनः॥ १०७.३ ॥  
  
अकामो वा सकामो वा गङ्गायां योऽभिपद्यते।  
मृतस्तु लभते स्वर्गं नरकञ्च न पश्यति॥ १०७.४ ॥  
  
अप्सरोगणसङ्गीतैः सुप्तोऽसौ प्रतिबुद्ध्यते।  
हंससारसयुक्तेन विमानेन स गच्छति॥  
बहुवर्षसहस्राणि स्वर्गं राजेन्द्र! भुञ्जति॥ १०७.५ ॥  
  
ततः स्वर्गात् परिभ्रष्टः क्षीणकर्मा दिवश्च्युतः।  
सुवर्णमणिमुक्ताढ्ये जायते विपुले कुले॥ १०७.६ ॥  
  
षष्टितीर्थसहस्राणि षष्टिकोट्यस्तथापगाः।  
माघमासे गमिष्यन्ति गङ्गयमुनसङ्गमम्॥ १०७.७ ॥  
  
गवां शतसहस्रस्य सम्यग् दत्तस्य यत् फलम्।  
प्रयागे माघमासे तु त्र्यहः स्नानात्तु तत् फलम्॥ १०७.८ ॥  
  
गङ्गायमुनयोर्मध्ये कर्षाग्निं यस्तु साधयेत्।  
अहीनाङ्गो ह्यरोगश्च पञ्चेन्द्रियसमन्वितः॥ १०७.९ ॥  
  
यावन्ति रोमकूपाणि तस्य गात्रेषु देहिनः।  
तावद्वर्षसहस्राणि स्वर्गलोके महीयते॥ १०७.१० ॥  
  
ततः स्वर्गात् परिभ्रष्टो जम्बूद्वीपपतिर्भवेत्।  
सभुक्त्वा विपुलान् भोगांस्तत्तीर्थं स्मरते पुनः॥ १०७.११ ॥  
  
जलप्रवेशं यः कुर्यात् सङ्गमे लोकविश्रुते।  
राहुग्रस्ते तथा सोमे विमुक्तः सर्वकिल्बिषैः॥ १०७.१२ ॥  
  
सोमलोकमवाप्नोति सोमेन सह मोदते।  
षष्टिवर्षसहस्राणि स्वर्गलोके महीयते॥ १०७.१३ ॥  
  
स्वर्गे च शक्रलोकेऽस्मिन् ऋषिगन्धर्वसेविते।  
परिभ्रष्टस्तु राजेन्द्र! समृद्धे जायते कुले॥ १०७.१४ ॥  
  
अधः शिरस्तु यो ज्वालामूद्र्ध्वपादः पिबेन्नरः।  
शतवर्षसहस्राणि स्वर्गलोके महीयते॥ १०७.१५ ॥  
  
परिभ्रष्टस्तु राजेन्द्र! सोऽग्निहोत्री भवेन्नरः।  
भुक्तवा तु विपुलान् भोगान् तत्तीर्थं भजते पुनः॥ १०७.१६ ॥  
  
यः स्वदेहन्तुकर्तित्वा शकुनिभ्यः प्रयच्छति।  
विहगैरुपभुक्तस्य श्रृणु तस्यापि यत् फलम्॥ १०७.१७ ॥  
  
शतं वर्षसहस्राणां सोमलोके महीयते।  
तस्मादपि परिभ्रष्टो राजा भवति धार्मिकः॥ १०७.१८ ॥  
  
गुणवान् रूपसम्पन्नो विद्वांश्च प्रियवाचकः।  
भुक्त्वा तु विपुलान् भोगांस्तत्तीर्थं भजते पुनः॥ १०७.१९ ॥  
  
यामुने चोत्तरेकूले प्रयागस्य तु दक्षिणे।  
ऋणप्रमोचनं नाम तत्तीर्थं परमं स्मृतम्॥ १०७.२० ॥  
  
एकरात्रोषितः स्नात्वा ऋणैः सर्वैः प्रमुच्यते।  
स्वर्गलोकमवाप्नोति अनृणश्च सदा भवेत्॥ १०७.२१ ॥