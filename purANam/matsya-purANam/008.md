---
title: ००८

---
आधिपत्याभिषेचनम्।  
  
ऋषय ऊचुः।  
आदिसर्गश्च यः सूत! कथितो विस्तरेण तु।  
प्रतिसर्गञ्च ये येषामधिपास्तान् वदस्व नः॥ ८.१ ॥  
  
सूत उवाच।  
यदाभिषिक्तः सकलाधिराज्ये पृथुर्धरित्र्यामधिपो बभूव।  
तदौषधीनामधिपं चकार यज्ञव्रतानां तपसाञ्च चन्द्रम्॥ ८.३ ॥  
  
नक्षत्रताराद्विजवृक्षगुल्म लतावितानस्य च रुक्मगर्भः।  
अपामधीशं वरुणं धनानां राज्ञां प्रभुं वैश्रवणञ्च तद्वत्॥ ८.३ ॥  
  
विष्णुं रवीणामधिपं वसूनामग्निञ्च लोकाधिपतिश्चकार।  
प्रजापतीनामधिपं च दक्षञ्चकार शक्रं मरुतामधीशम्॥ ८.४ ॥  
  
दैत्याधिपानामथ दानवानां प्रह्लादमीशञ्च यमं पितॄणाम्।  
पिशाचरक्षःपशुभूतयक्षवेतालराजन्त्वथ शूलपाणिम्॥ ८.५ ॥  
  
प्रालेय शैलञ्च पतिं गिरीणामीशं समुद्रं ससरिन्नदानाम्।  
गन्धर्वविद्याधरकिन्नराणामीशं पुनश्चित्ररथं चकार॥ ८.६ ॥  
  
नागाधिपं वासुकिमुग्रवीर्यं सर्पाधिपं तक्षकमादिदेश।  
दिशाङ्गजानामधिपञ्चकार गजेन्द्रमैरावतनामधेयम्॥ ८.७ ॥  
  
सुपर्णमीशम्पततामथाश्व राजानमुच्चैःश्रवसञ्चकार।  
सिंहं मृगाणां वृषभं गवाञ्च वृक्षं पुनः सर्ववनस्पतीनाम्॥ ८.८ ॥  
  
पितामहः पूर्वमथाभ्यषिञ्चच्चैतान् पुनः सर्वदिशाधिनाथान्।  
पूर्वेण दिक्‌पालमथाभ्यषिञ्चन्नाम्ना सुधर्माणमरातिकेतुम्॥ ८.९ ॥  
  
ततोऽधिपं दक्षिणतश्चकार सर्वेश्वरं शङ्खपदाभिधानम्।  
सकेतुमन्तञ्च दिगीशमीशश्चकार पश्चाद् भुवनाण्डागर्भः॥ ८.१० ॥  
  
हिरण्यरोमाणमुदग्दिगीशं प्रजापतिर्देवसुतञ्चकार।  
अद्यापि कुर्वन्ति दिशामधीशाः शत्रून् दहन्तस्तु भुवोभिरक्षाम्॥ ८.११ ॥  
  
चतुर्भिरेभिः पृथुनामधेयो नृपोऽभिषिक्तः प्रथमं पृथिव्याम्।  
गतेऽन्तरे चाक्षुषनामधेये वैवस्वताख्ये च पुनः प्रवृत्ते  
प्रजापतिः सोऽस्य चराचरस्य बभूव सूर्यान्वयवंशचिह्नः॥ ८.१३ ॥