---
title: ०५८

---
सूत उवाच।  
जलाशयगतं विष्णुमुवाच रविनन्दनः।  
तडागारामकूपानां वापीषु नलिनीषु च॥ ५८.१ ॥  
विधिं पृच्छामि देवेश! देवतायतनेषु च।  
के तत्र च ऋत्विजो नाथ! वेदी वा कीद्रृशी भवेत्॥ ५८.२ ॥  
दक्षिणावलयः कालः स्थानमाचार्य्य एव च।  
द्रव्याणि कानि शस्तानि सर्वमाचक्ष्व तत्त्वतः॥ ५८.३ ॥  
मत्स्य उवाच।  
श्रृणु राजन् महाबाहो! तडागादिषु यो विधिः।  
पुराणेष्वितिहासोऽयं पठ्यते वेदवादिभिः॥ ५८.४ ॥  
प्राप्य पक्षं शुभं शुक्लमतीते चोत्तरायणे।  
पुण्येऽह्नि विप्रकथिते कृत्वा ब्राह्मणवाचनम्॥ ५८.५ ॥  
प्रागुदक्प्रवणे देशे तडागस्य समीपतः।  
चतुर्हस्तां शुभां वेदिं चतुरस्रां चतुर्मुखाम्॥ ५८.६ ॥  
तथा षोडशहस्तः स्यान्मण्डपश्च चतुर्मुखः।  
वेद्याश्च परितो गर्ता रत्नि मात्रास्ति मेखलाः॥ ५८.७ ॥  
नव सप्तार्थ वा पञ्च नातिरिक्ता नृपात्मज!।  
वितस्तिमात्रा योनिः स्यात् षट्‌सप्ताङ्गुलिविस्तृता॥ ५८.८ ॥  
गर्ताश्चतस्रः शस्ताः स्यु स्त्रिपर्वोच्छ्रितमेखलाः।  
सर्वतस्तुसवर्णाः स्युः पताकाध्वजसंयुताः॥ ५८.९ ॥  
अश्वत्थोदुम्बरप्लक्ष वटशाखाकृतानि तु।  
मण्डपस्य प्रतिदिशं द्वाराण्येतानि कारयेत्॥ ५८.१० ॥  
शुभस्तत्राष्ट होतारो द्वारपालास्तथाष्ट वै।  
अष्टौ तु जापकाः कार्य्याः ब्राह्मणा वेदपारगाः॥ ५८.११ ॥  
सर्वलक्षणसम्पूर्णो मन्त्रविद्विजितेन्द्रियः।  
कुलशीलसमायुक्तः पुरोधाः स्याद्‌ द्विजोत्तमः॥ ५८.१२ ॥  
प्रतिगर्त्तेषु कलशा यज्ञोपकरणानि च।  
व्यञ्जनञ्चमरे शुभ्रे ताम्रपात्रे सुविस्तृते॥ ५८.१३ ॥  
ततस्त्वनेकवर्णाः स्यु श्चरवः प्रति दैवतम्।  
आचार्य्यः प्रक्षिपेद्‌ भूमावनुमन्त्र्य विचक्षणः॥ ५८.१४ ॥  
त्र्यरत्निमात्रो यूपः स्यात्‌ क्षीरवृक्षविनिर्मितः।  
यजमानप्रमाणो वा संस्थाप्यो भूतिमिच्छता॥ ५८.१५ ॥  
हेमालङ्कारिणः कार्य्याः पञ्चविंशति ऋत्विजः।  
कुण्डलानि च हैमानि केयूरकटकानि च॥ ५८.१६ ॥  
तथाङ्गुलयः पवित्राणि वासांसि विविधानि च।  
पूजयेत्तु समं सर्वानाचार्य्या द्विगुणं पुनः॥ ५८.१७ ॥  
दद्याच्छयनसंयुक्तमात्मनश्चापि यत् प्रियम्।  
सौवर्णकूर्म्ममकरौ राजतौ मत्स्यदुन्दुभौ॥ ५८.१८ ॥  
ताम्रौ कुलीरमण्डूकावायसः शिंशुमारकः।  
एवमासाद्य तत्सर्वमादावेव विशाम्पते!॥ ५८.१९ ॥  
यजमानः सपत्नीकः पुत्रपौत्रसमन्वितः।  
पश्चिमं द्वारमासाद्य प्रविशेद्यागमण्डपम्॥ ५८.२० ॥  
ततो मङ्गलशब्देन भेरीणां निस्वनेन च।  
अञ्जसा मण्डलं कुर्य्यात् पञ्चवर्णेन तत्त्ववित्॥ ५८.२१ ॥  
षोडशारन्ततश्चक्रं पद्मगर्भं चतुर्मुखम्।  
चतुरस्रञ्च परितो वृत्तं मध्ये सुशोभनम्॥ ५८.२२ ॥  
वेद्याश्चोपरि तत् कृत्वा ग्रहान् लोकपतींस्ततः।  
सन्यसेन्मन्त्रतः सर्वान् प्रतिदिक्षु विचक्षणः॥ ५८.२३ ॥  
कूर्मादि स्थापयेन्मध्ये वारुण्यां मन्त्रमाश्रितः।  
ब्रह्माणञ्च शिवं विष्णुं तत्रैव स्थापयेद्‌ बुधः॥ ५८.२४ ॥  
विनायकञ्च विन्यस्य कमलामम्बिकां तथा।  
शान्त्यर्थं सर्वलोकानां भूतग्रामं न्यसेत् ततः॥ ५८.२५ ॥  
पुष्पभक्ष्यफलैर्युक्तमेवं कृत्वाऽधिवासनम्।  
कुम्भान्‌ सजलगर्भांस्तान्‌ वासोभिः परिवेष्टयेत्॥ ५८.२६ ॥  
पुष्पगन्धैरलङ्कृत्य द्वारपालान् समन्ततः।  
पठध्वमिति तान् ब्रूयादाचार्यस्त्वभिपूजयेत्॥ ५८.२७ ॥  
बह्वृचौ पूर्वतः स्थाप्यौ दक्षिणेन यजुर्विदौ।  
सामगौ पश्चिमे तद्वदुत्तरेण त्वथर्वणौ॥ ५८.२८ ॥  
उदङ्‌मुखी दक्षिणतो यजमान उपाविशेत्।  
यजध्वमिति तान्‌ ब्रूयाद् हौत्रिकान्पुनरेव तु ॥ ५८.२९ ॥  
उत्कृष्टान् मन्त्रजापेन तिष्ठध्वमिति जापकान्।  
एवमादिश्य तान् सर्वान् पर्युक्ष्याग्निं स मन्त्रवित्॥ ५८.३० ॥  
जुहुयाद्वारुणैर्मन्त्रैराज्यं च समिधस्तथा।  
ऋत्विग्भिश्चाथ होतव्यं वारुणैरेव सर्वतः॥ ५८.३१ ॥  
ग्रहेभ्यो विधिवद्‌ हुत्वा तथेन्द्रायेश्वराय च।  
मरुद्‌भ्यो लोकपालेभ्यो विधिवद्विश्वकर्मणे॥ ५८.३२ ॥  
रात्रिसूक्तञ्च रौद्रञ्च पावमानं सुमङ्गलम्।  
जपेयुः पौरुषं सूक्तं पूर्वतो बह्वृचाः पृथक्॥ ५८.३३ ॥  
शाक्रं रौद्रञ्च सौम्यं च कृष्माण्डंा जातवेदसम्।  
सौरसूक्तं जपेन्मन्त्रं दक्षिणेन यजुर्विदः॥ ५८.३४ ॥  
वैराज्यं पौरुषं सूक्तं सौवर्णं रुद्रसंहिताम्।  
शैशवं पञ्च निधनं गायत्रं ज्येष्ठसाम च॥ ५८.३५ ॥  
वामदेव्यं बृहत्साम रौरवं सरथन्तरम्।  
गवां व्रतं च काण्वञ्च रक्षोघ्नं वयसस्तथा॥  
गायेयु सामगा राजन्! पश्चिमं द्वारमाश्रिताः॥ ५८.३६ ॥  
अथर्वणश्चोत्तरतः शान्तिकं पौष्टिकं तथा।  
जपेयुर्मनसा देवमाश्रित्य वरुणं प्रभुम्॥ ५८.३७ ॥  
पूर्वेद्युरभितो रात्रावेवं कृत्वाधिवासनम्।  
गजाश्वरथ्यावल्मीकात् सङ्गमाद्रदगोकुलात्॥  
मृदमादाय कुम्भेषु प्रक्षिपेच्चत्वरात् तथा॥ ५८.३८ ॥  
रोचनाञ्च ससिद्धार्थां गन्धं गुग्गुलमेव च।  
स्नपनं तस्य कर्तव्यं पञ्चभङ्गसमन्वितम्॥ ५८.३९ ॥  
प्रत्येकन्तु महामन्त्रैरेवं कृत्वा विधानतः।  
एवं क्षिपति वा ह्यथ विधियुक्तेन कर्मणा॥ ५८.४० ॥  
ततः प्रभाते विमले सञ्जातेऽथ शतं गवाम्।  
ब्राह्मणेभ्यः प्रदातव्यमष्टषष्टिश्च वा पुनः॥  
पञ्चाशद्वाथ षट्‌त्रिंशत् पञ्चविंशतिरप्यथ॥ ५८.४१ ॥  
ततः साम्वत्सरप्रोक्ते शुभे लग्ने सुशोभने।  
वेदशब्दैश्च गान्धर्वैर्वाद्यैश्च विविधैः पुनः॥ ५८.४२ ॥  
कनकालङ्कृतां कृत्वा जले गामवतारयेत्।  
सामगाय च सा देया ब्राह्मणाय विशाम्पते॥ ५८.४३ ॥  
पात्रीमादाय सौवर्णीं पञ्चरत्नसमन्विताम्।  
ततो निक्षिप्य मकर मत्स्यदींश्चैव सर्वशः॥  
धृतां चतुर्विधैर्विप्रै र्वेदवेदाङ्गपारगैः॥ ५८.४४ ॥  
महानदीजलोपेतां दध्यक्षतसमन्विताम्।  
उत्तराभिमुखीं धेनुं जलमध्ये तु कारयेत्॥ ५८.४५ ॥  
आथर्वणेन संस्नातां पुनर्मामेत्यथेति च।  
आपोहिष्ठेति मन्त्रेण क्षिप्त्वाऽऽगत्य च मण्डलम्॥ ५८.४६ ॥  
पूजयित्वा सरस्तत्र बलिं दद्यात् समन्ततः।  
पुनर्दिनानि होतव्यं चत्वारि मुनिसत्तमाः!॥ ५८.४७ ॥  
चतुर्थी कर्म कर्तव्यं देया तत्रापि शक्तितः।  
दक्षिणा राजशार्दूल! वरुणक्ष्मापनं ततः॥ ५८.४८ ॥  
कृत्वा तु यज्ञपात्राणि यज्ञोपकरणानि च।  
ऋत्विग्भ्यस्तु समं दत्त्वा मण्डपं विभजेत् पुनः।  
हेमपात्रीञ्च शय्याञ्च स्थापकाय निवेदयेत्॥ ५८.४९ ॥  
ततः सहस्रं विप्राणामथवाष्टशतं तथा।  
भोजनीयं यथाशक्ति पञ्चाशद्वाथ विंशतिः॥  
एवमेषु पुराणेषु तडाग विधिरुच्यते॥ ५८.५० ॥  
कूपवापीषु सर्वासु तथा पुष्करिणीषु च।  
एष एव विधिर्दृष्टः प्रतिष्ठासु तथैव च॥ ५८.५१ ॥  
मन्त्रतस्तु विशेषः स्यात् प्रसादोद्यानभूमिषु।  
अयन्त्वशक्तावर्द्धेन विधिर्द्रृष्टः स्वयम्भुवा।  
अल्पेष्वेकाग्निवत् कृत्वा वित्तशाठ्याद्रृते नृणाम्॥ ५८.५२ ॥  
प्रावृट्‌काले स्थिते तोये ह्यग्निष्टोमफलं स्मृतम्।  
शरत्‌काले स्थितं यत् स्यात् तदुक्तफलदायकम्।  
वाजपेयातिरात्राभ्यां हेमन्ते शिशिरे स्थितम्॥ ५८.५३ ॥  
अश्वमेधसमं प्राह वसन्तसमये स्थितम्।  
ग्रीष्मेऽपि तत् स्थितन्तोयं राजसूयाद्विशिष्यते॥ ५८.५४ ॥  
एतान्‌ महाराज!विशेषधर्मान् करोति योऽप्यागमशुद्धबुद्धिः।  
स याति रुद्रालयमाशु पूतः कल्पाननेकान् दिवि मोदते च॥ ५८.४४ ॥  
अनेकलोकान् स महत्तमादीन् भुक्त्वा परार्द्धद्वयमङ्गनाभिः।  
सहैव विष्णोः परमम्पदं यत् प्राप्नोति तद्यागफलेन भूयः॥ ५८.५६ ॥  