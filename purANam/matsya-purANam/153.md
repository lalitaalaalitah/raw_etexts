---
title: १५३

---
तारकासुरोपाख्याने देवासुरयुद्धवर्णनम्।  
  
सूत उवाच।  
तमालोक्य पलायन्तं विभ्रष्टध्वज कार्मुकम्।  
हरिं देवः सहस्राक्षो मेने भग्नं दुराहवे ॥ १५३.१  
  
दैत्यांश्च मुदितान् दृष्ट्वा कर्तव्यं नाध्यगच्छत।  
अथायान्निकटे विष्णोः सुरेशः पाकशासनः ॥ १५३.२  
  
उवाच चैनं मधुरं प्रोत्साह परिबृंहकम्।  
किमेभिः क्रीडसे देव! दानवैर्दुष्टमानसैः ॥ १५३.३  
  
दुर्जनैर्लब्धरन्ध्रस्य पुरुषस्य कुतः क्रियाः।  
शक्तेनोपेक्षितो नीचो मन्यते बलमात्मनः ॥ १५३.४  
  
तस्मान्न नीचं मतिमान् दुर्गहीनं हि सन्त्यजेत्।  
अथाग्रे सरसम्पत्त्यां रथिनो जयमाप्नुयुः॥ १५३.५  
  
कस्ते सखाभवत् चाग्रे हिरण्याक्षवधे विभो!।  
हिरण्यकशिपुर्दैत्यो वीर्यशाली मदोद्धतः॥ १५३.६  
  
त्वां प्राप्यापश्यदसुरो विषमं स्मृतिविभ्रमम्।  
पूर्वेऽप्यतिबलाये च दैत्येन्द्राः सुरविद्विषः ॥ १५३.७  
  
विनाशमागताः प्राप्य शलभा इव पावकम्।  
युगे युगे च दैत्यानां त्वमेवान्तकरो हरे॥ १५३.८  
  
तथैवाद्येह मग्नानां भव विष्णो! सुराश्रयः।  
एवमुक्तस्ततो विष्णुर्व्यवर्द्धत महाभुजः ॥ १५३.९  
  
ऋद्ध्या परमया युक्तः सर्वभूताश्रयोऽरिहा।  
अथोवाच सरस्राक्षं कालक्षममधोक्षजः ॥ १५३.१०  
  
दैत्येन्द्रा स्वर्वधोपायैः शक्त्या हन्तुं हि नान्यतः।  
दुर्जयस्तारको दैत्यो मुक्त्वा सप्तदिनं शिशुम् ॥ १५३.११ ॥  
  
कश्चित् स्त्रीवध्यतां प्राप्तो वधेऽन्यस्य कुमारिका।  
जम्भस्तु वध्यतां प्राप्तो दानवः क्रूरविक्रमः ॥ १५३.१२  
  
तस्माद्वीर्येण दिव्येन जहि जम्भं जगद्वरम्।  
अवध्यः सर्वभूतानां त्वां विना स तु दानवः ॥ १५३.१३  
  
मया गुप्तो रणे जम्भं जगत्कण्टकमुद्धर।  
तद्वैकुण्ठवचः श्रुत्वा सहस्राक्षोऽमरारिहा॥ १५३.१४  
  
समादिशत् सुरान् सर्वान् सैन्यस्य रचनां प्रति।  
यत्सारं सर्वलोकेषु वीर्य्यस्य तपसोऽपि च॥ १५३.१५  
  
तदेकादशरुद्रांस्तु चकाराग्रेसरान् हरिः।  
व्यालभोगाङ्गसन्नद्धा बलिनो नीलकन्धराः ॥ १५३.१६  
  
चन्द्रलेखन- चूडाला मण्डिता नु शिखण्डिनः।  
शूलज्वालीभिषङ्गाढ्या भुजमण्डलभैरवाः ॥ १५३.१७  
  
पिङ्गोत्तुङ्गजटाजूटाः सिंहचर्मानुषङ्गिनः।  
कपालीशादयो रुद्रा विद्रावितमहासुराः ॥ १५३.१८  
  
कपाली पिङ्गलो भीमो विरुपाक्षो विलोहितः।  
अजेशः शासनः शास्ता शम्भुः खण्डो ध्रुवस्तथा ॥ १५३.१९  
  
एते एकादशानन्त बला रुद्राः प्रभाविनः।  
पालयन्तो बलस्याग्रे दारयन्तश्च दानवान् ॥ १५३.२०  
  
आप्याययन्तस्त्रिदशान् गर्जन्त इव चाम्बुदाः।  
हिमाचलाभे महति काञ्चनाम्बुरुहस्रजि ॥ १५३.२१  
  
प्रचलच्चामरे हेम घण्टासङ्घातमण्डिते।  
ऐरावते चतुर्दन्ते मातङ्गेऽचलसंस्थिते ॥ १५३.२२  
  
महामदजलस्रावे कामरूपे शतक्रुतः।  
तस्थौ हिमगिरेः श्रृङ्गे भानुमानिव दीप्तिमान् ॥ १५३.२३  
  
तस्यारक्षत् पदं सव्यं मारुतोऽमितविक्रमः।  
जुगोपापरमग्निस्तु ज्वाला पूरितदिङ्मुखः ॥ १५३.२४  
  
पृष्ठरक्षोऽभवद्विष्णुः ससैन्यस्य शतक्रतोः।  
आदित्या वसवो विश्वे मरुतश्चाश्विनावपि ॥ १५३.२५  
  
गन्धर्वा राक्षसा यक्षाः सकिन्नरमहोरगाः।  
नानाविधायुधाश्चित्रा दधाना हेमभूषणम् ॥ १५३.२६  
  
कोटिशः कोटिशः कृत्वा वृन्दं चिह्नोपलक्षितम्।  
विश्रावयन्तः स्वाङ्कीर्तिं बन्दिवृन्दपुरःसरा।  
  
चेरुर्दैत्यवधे हृष्टाः सहेन्द्राः सुरजातयः ॥ १५३.२७ ॥  
  
शतक्रतोरमरनिकायपालिता पताकिनी गजशत वाजिनादिता।  
सितातपत्रध्वजपटकोटिमण्डिता बभूव सा दितिसुतशोकवर्धिनी ॥ १५३.२८  
  
आयान्तीमवलोक्याथ सुरसेनाङ्गजासुरः।  
गजरूपी महाम्भोद सङ्घातो भाति भैरवः॥ १५३.२९  
  
परश्वधायुधो धैत्यो दंशितोष्ठकसम्पुटः।  
ममर्दचरणे देवांश्चिक्षेपान्यान् करेण तु ॥ १५३.३०  
  
परान् परशुना जघ्ने दैत्येन्द्रो रौद्रविक्रमः।  
तस्य पातयतः सेनां यक्षगन्धर्वकिन्नराः ॥ १५३.३१  
  
मुमुचुः संहताः सर्वे चित्रशस्त्रास्त्रसंहतिम्।  
पाशान् परश्वधांश्चक्रान् भिन्दिपालान् समुद्गरान् ॥ १५३.३२  
  
कुन्तान्प्राशानसींस्तीक्ष्णान् मुद्गरांश्चापि दुःसहान्।  
तान् सर्वान् सोऽग्रसद्दैत्यः कवलानिव यूथपः ॥ १५३.३३  
  
कोपास्फालितदीर्घाग्र करास्फोटेन पातयन्।  
विचचार रणे देवान् दुष्प्रेक्ष्यो गजदानवः ॥ १५३.३४  
  
यस्मिन् यस्मिन्निपतति सुरवृन्दे गजासुरः।  
तस्मिन् तस्मिन् महाशब्दो हाहाकारकृतोऽभवत् ॥ १५३.३५  
  
अथ विद्रवमाणं तद् बलं प्रेक्ष्य समन्ततः।  
रुद्राः परस्परं प्रोचुरहङ्कारोत्थितार्चिषः ॥ १५३.३६  
  
भो!भो! गृह्णीत दैत्येन्द्रं मर्दतैनं हताश्रयम्।  
कर्षतैनं शितैः शूलैर्भञ्जतैनञ्च मर्म्मसु ॥ १५३.३७  
  
कपाली वाक्यमाकर्ण्य शूलं शितशिखामुखम्।  
सम्मार्ज्य वामहस्तेन संरम्भ- विवृते क्षणः ॥ १५३.३८  
  
अधावद् ब्रुकुटीवक्रो दैत्येन्द्राभिमुखो रणे।  
दूढेन मुष्टिबन्धेन शूलं विष्टभ्य निर्मलम् ॥ १५३.३९  
  
जघान कुम्भदेशे तु कपाली गजदानवम्।  
ततो दशापि ते रुद्रा निर्म्मलायोमायै रणे॥ १५३.४०  
  
जघ्नुः शूलैश्च दैत्येन्द्रं शैलवर्ष्माणमाहवे।  
स्रुतशोपित रन्ध्रस्तु शितशूलमुखादितः॥ १५३.४१  
  
बभौ कृष्णच्छविर्दैत्यः शरदीवामलं सरः।  
प्रोत्फुल्लारुण नीलाब्ज सङ्घातः सर्वतो दिशम् ॥ १५३.४२  
  
भस्म शुभ्र तनुच्छायै रुद्रैर्हंसैरिवावृतः।  
उपस्थितार्तिर्दैत्योऽथ प्रचलत्कर्णपल्लवः ॥ १५३.४३  
  
शम्भुं बिभेद दशनैर्नाभिदेशे गजासुरः।  
दृष्ट्वा सक्तन्तु रुद्राभ्यां नवरुद्रास्ततोऽद्भुतम्॥ १५३.४४  
  
ततक्षुर्विविधैः शस्त्रै शरीरममरद्विषः।  
निर्भया बलिनो युद्धे रणभूमौ व्यवस्थिताः॥  
  
मृतं महिषमासाद्य वने गोमायवो यथा।  
कपालिनौ परित्यज्य गतश्चासुर पुङ्गवः ॥ १५३.४५  
  
वेगेन कुपितो दैत्यो नवरुद्रानुपाद्रवत्।  
ममर्द चरणाघातैर्दन्तैश्चापि करेण च ॥ १५३.४६  
  
स तैस्तुमुलयुद्धेन श्रममासादितो यदा।  
तदा कपाली जग्राह करन्तस्यामरद्विषः ॥ १५३.४७  
  
भ्रामयामास वेगेन ह्यतीव च गजासुरम्।  
दृष्ट्वा श्रमातुरं दैत्यं किञ्चित्स्फुरितजीवितम्॥ १५३.४८  
  
निरुत्साहं रणे तस्मिन् गतयुद्धोत्सवोद्यमम्।  
ततः पतत एवास्य चर्म चोत्कृत्य भैरवम् ॥ १५३.४९  
  
स्रवत्सर्वाङ्गरक्तौघं चकाराम्बरमात्मनः।  
दृष्ट्वा विनिहतं दैत्यं दानवेन्द्रा महाबलाः ॥ १५३.५०  
  
वित्रेसुर्दुद्रुवुर्जग्मुर्निपेतुश्च सहस्रशः।  
दृष्ट्वा कपालिनो रूपं गजचर्माम्बरावृतम् ॥ १५३.५१  
  
दिक्षु भूमौ तमेवोग्रं रुद्रं दैत्या व्यलोकयन्।  
एवं विलुलिते तस्मिन् दानवेन्द्रे महाबले ॥ १५३.५२  
  
द्विपाधिरूढो दैत्येन्द्रो हतदुन्दुभिना ततः।  
कल्पान्ताम्बुधराभेन दुर्द्धरेणापि दानवः॥ १५३.५३  
  
निमिरभ्यपतत्तूर्णं सुरसैन्यानि लोडयन्।  
यां यां निमिगजो याति दिशं तां तां सवाहनाः ॥ १५३.५४  
  
सन्त्यज्य दुद्रुवुर्देवा भयार्तास्त्यक्तहेतवः।  
गन्धेन सुरमातङ्गा दुद्रुवुस्तस्य हस्तिनः॥ १५३.५५  
  
पलायितेषु सैन्येषु सुराणां पाकशासनः।  
तस्थौ दिक्पालकैः सार्द्धमष्टभिः केशवेन च ॥ १५३.५६  
  
सम्प्राप्तो निमिमातङ्गो यावच्छक्रगजं प्रति।  
तावच्छ्रक्रगजो यातो मुक्त्वा नादं स भैरवम् ॥ १५३.५७  
  
ध्रियमाणोऽपि यत्नेन न स्वकैरवतिष्ठति।  
पलायिते गजे तस्मिन्नारूढः पाकशासनः॥ १५३.५८  
  
विपरीतमुखो युद्ध्यद्दानवेन्द्रबलं प्रति।  
शतक्रतुस्तु वज्रेण निमिं वक्षस्यताडयत्॥ १५३.५९  
  
गदया दन्तिनश्चास्य गण्डदेशेऽहनद् दृढम्।  
तत्प्रहारमचिन्त्यैव निमिर्निर्भयपौरुषः ॥ १५३.६०  
  
ऐरावतं कटीदेशे मुद्गरेणाभ्यताडयत्।  
स हतो मुद्गरेणाथ शक्रकुञ्जर आहवे ॥ १५३.६१  
  
जगाम पश्चाच्चरणैर्धरणीं भूधराकृतिः।  
लाघवात् क्षिप्रमुत्थाय ततोऽमरमहागजः ॥ १५३.६२  
  
रणादपससर्पाशु भीषितो निमिहस्तिना।  
ततो वायुर्ववौ रुक्षो बहुशर्करपांसुलः ॥ १५३.६३  
  
सम्मुखो निमिमातङ्गो जवनाचलकम्पनः।  
स्रुतरक्तो बभौ शैलो घनचारुह्रदो यथा ॥ १५३.६४  
  
धनेशोऽपि गदां गुर्वीन्तस्य दानवहस्तिनः।  
चिक्षेप वेगाद्दैत्येन्द्रो निपपातास्य मूर्द्धनि ॥ १५३.६५  
  
गजो गदा निपातेन स तेन परिमूर्च्छितः।  
दन्तैर्भित्वा धरां वेगात् पपाताचलसन्निभः ॥ १५३.६६  
  
पतिते तु गजे तस्मिन् सिंहनादो महानभूत्।  
सर्वतः सुरसैन्यानां गजबृंहितबृंहितैः ॥ १५३.६७  
  
ह्रेषारवेण चाश्वानां गुणास्फोटैश्च धन्विनाम्।  
गजन्तं निहतं दृष्ट्वा निमिश्चापि पराङ्मुखः ॥ १५३.६८  
  
श्रुत्वा च सिंहनादश्च सुराणामतिकोपतः।  
जम्भो जज्वाल कोपेन पीताज्य इव पावकः ॥ १५३.६९  
  
स सुरान्कोपरक्ताक्षो धनुष्यारोप्य सायकम्।  
यथादित्यसहस्रस्याभ्युदितस्योदयाचले ॥ १५३.७०  
  
वेगेन चलतस्तस्य तद्रथस्याभवद् द्युतिः।  
यथादित्यसहस्रस्याभ्युदितस्योदयाचले ॥ १५३.७१  
  
पताकिना रथेनाजौ किङ्किणी जालमालिना।  
शशिशुभ्रातपत्रेण स तेन स्यन्दनेन तु॥१५३.७२  
  
घट्टयन् सुरसैन्यानां हृदयं समदृश्यत।  
तमायान्तमभिप्रेक्ष्य धनुष्याहितसायकम् ॥ १५३.७३  
  
शतक्रतुरदीनात्मा दृढमाधत्त कार्मुकम्।  
बाणञ्च तैलधौताग्रमर्द्धचन्द्रमजिह्मगम् ॥ १५३.७४  
  
तेनास्य सशरञ्चापं रणे चिन्छेद वृत्रहा।  
क्षिप्रं सन्त्यज्यतच्चापं जम्भो दानवनन्दनः॥ १५३.७५  
  
अन्यत् कार्मुकमादाय वेगवद्भारसाधनम्।  
शरांश्चाशीविषाकारांस्तैलधौतानजिह्मगान् ॥ १५३.७६  
  
शक्रं विव्याधदशभिर्जत्रुदेशे तु पत्रिभिः।  
हृदये च त्रिभिश्चापि द्वाभ्याञ्च स्कन्धयोर्द्वयोः ॥ १५३.७७  
  
शक्रोऽपि दानवेन्द्राय बाणजालमपीदृशाम्।  
अप्राप्तान् दानवेन्द्रस्तु शरान् शक्रभुजेरितान् ॥ १५३.७८  
  
चिच्छेद दशधाकाशे शरैरग्निशिखोपमैः।  
ततस्तु शरजालेन देवेन्द्रो दानवेश्वरम्॥ १५३.७९  
  
आच्छादयत यत्नेन वर्षास्विव घनैर्नभः।  
दैत्योऽपि बाणजालन्त द्व्यधमत्सायकैः शितैः ॥ १५३.८०  
  
यथा वायुर्घनाटोपं परिवार्य दिशो मुखे।  
शक्रोऽथ क्रोधसंरम्भान्न विशेषयते यदा॥ १५३.८१  
  
दानवेन्द्रं तदा चक्रे गन्धर्वास्त्रं महाद्भुतम्।  
तदुत्थतेजसा व्याप्तमभूत् गगनगोचरम् ॥ १५३.८२  
  
गन्धर्वनगरैश्चापि नाना प्राकारतोरणैः।  
अञ्चद्भिरद्भुताकारैरस्त्रवृष्टिः समन्ततः ॥ १५३.८३  
  
अथास्त्रवृष्ट्या दैत्यानां हन्यमाना महाचमूः।  
जम्भं शरणमागच्छदप्रमेयपराक्रमम् ॥ १५३.८४  
  
व्याकुलेऽपि स्वयं दैत्यः सहस्राक्षास्त्रपीडितः।  
स्मरन् साधुसमाचारं भीतत्राणपरोऽभवत् ॥ १५३.८५  
  
अथास्त्रं मौसलं नाम मुमोच दितिनन्दनः।  
ततो यो मुसलैः सर्वमभवत् पूरितं जगत् ॥ १५३.८६  
  
एकप्रहारकरणैरप्रधृष्यैः समन्ततः।  
गन्धर्वनगरन्तेषु गन्धर्वास्त्रविनिर्मितान् ॥ १५३.८७  
  
गान्धर्वमस्त्रं सन्धाय सुरसैन्येषु चापरम्।  
एकैकेन प्रहारेण गजानश्वान्महारथान् ॥ १५३.८८  
  
रथाश्वान् सोऽहनत् क्षिप्रं शतशोऽथसहस्रशः।  
ततः सुराधिपस्त्वाष्ट्रमस्त्रञ्च समुदीरयन् ॥ १५३.८९  
  
सन्ध्यमाने ततस्त्वाष्ट्रे निश्चेरुः पावकार्चिषः।  
ततो यन्त्रमयान् दिव्यानायुधान् दुष्प्रधर्षिणः ॥ १५३.९०  
  
तैर्यैन्त्रैरभवद्द्वन्द्वमन्तरिक्षे वितानकम्।  
वितानकेन तेनाथ प्रथमं मौसले गते ॥ १५३.९१  
  
शैलास्त्रं मुमुचे जम्भो यन्त्रसङ्घात ताडनम्।  
व्योमप्रमाणैरुपलैस्ततो वर्षमवर्तत ॥ १५३.९२  
  
त्वाष्ट्रस्य निर्मितान्याशु यन्त्राणि तदनन्तरम्।  
तेनोपलनिपातेन गतानि तिलशस्ततः ॥ १५३.९३  
  
यन्त्राणि तिलशः कृत्वा शैलास्त्रं परिमूर्धसु।  
निपपातातिवेगेनादारयत् पृथिवीं ततः ॥ १५३.९४  
  
ततो वज्रास्त्रमकरोत् सहस्राक्षः पुरन्दरः।  
तदोपलमहाहर्षं व्यशीर्यत समन्ततः ॥ १५३.९५  
  
ततः प्रशान्ते शैलास्त्रे जम्भो भूधरसन्निभः।  
ऐषीकमस्त्रमकरोदभीतोऽतिपराक्रमः॥ १५३.९६  
  
एषीकेनागमन्नाशं वज्रास्त्रं शक्रवल्लभम्।  
विजृम्भत्यथ चैषीके परमास्त्रेति दुर्धरे ॥ १५३.९७  
  
जज्वलुर्देवसैन्यानि सस्यन्दनगजानि तु।  
दह्यमानेष्वनीकेषु तेजसा सुरसत्तमः ॥ १५३.९८  
  
आग्नेयमस्त्रमकरोद् बलवान् पाकशासनः।  
तेनास्त्रेण ततस्त्वैन्द्रमग्रसत्तदनन्तरम्॥ १५३.९९  
  
तस्मिन् प्रतिहते चास्त्रे पावकास्त्रं व्यजृम्भत।  
जज्वालकायं जम्भस्य सरथञ्च ससारथिम् ॥ १५३.१००  
  
ततः प्रतिहतः सोऽथ दैत्येन्द्रः प्रतिभानवान्।  
वारुणास्त्रं मुमोचाथ शमनं पावकार्चिषाम् ॥ १५३.१०१  
  
ततो जलधरैर्व्योम स्फुरद्विद्युल्लताकुलैः।  
गम्भीरमुरजध्वानैरापूरितमिवाम्बरम् ॥ १५३.१०२  
  
करीन्द्रकरतुल्याभिर्जलधाराभिरम्बरम्।  
पतन्तीभिर्जगत् सर्वं क्षणेनापूरितं बभौ ॥ १५३.१०३  
  
शान्तमाग्नेयमस्त्रं तत् प्रविलोक्यसुराधिपः।  
वायव्यमस्त्रमकरोत् मेघसङ्घातनाशनम्॥ १५३.१०४  
  
वायव्यास्त्रबलेनाथ निर्धूते मेघमण्डले।  
बभूव विमलं व्योम नीलोत्पलदलप्रभम् ॥ १५३.१०५  
  
वायुना चातिघोरेण कम्पितास्ते तु दानवाः।  
न शेकुस्तत्र ते स्थातुं रणेऽतिबलिनोऽपि ये ॥ १५३.१०६  
  
तदा जम्भोऽभवच्छैलो दशयोजनविस्तृतः।  
मारुतप्रतिघातार्थं दानवानां भयापहः ॥ १५३.१०७  
  
मुक्तनानायुधोदग्र तेजोऽभिज्वलित द्रुमः।  
ततः प्रशमिते वायौ दैत्येन्द्रे पर्वताकृतौ॥ १५३.१०८  
  
महाशनीं वज्रमयीं मुमोचाशु शतक्रतुः।  
तयाशन्या पतितया दैत्यस्याचलरूपिणः ॥ १५३.१०९  
  
कन्दराणि व्यशीर्यन्त समन्तान्निर्झराणि तु।  
ततः सा दानवेन्द्रस्य शैलमाया न्यवर्तत ॥ १५३.११०  
  
निवृत्तशैलमायोऽथ दानवेन्द्रो महोत्कटः।  
बभूव कुञ्जरो भीमो महाशैलसमाकृतिः॥ १५३.१११  
  
स ममर्द सुरानीकं दन्तैश्चाप्यहनत् सुरान्।  
बभञ्ज पृष्ठतः कांश्चित् करेणावेष्ट्य दानवः ॥ १५३.११२  
  
ततः क्षपयतस्तस्य सुरसैन्यानि वृत्रहा।  
अस्त्रं त्रैलोक्यदुर्धर्षं नारसिंहं मुमोच ह ॥ १५३.११३  
  
ततः सिंहसहस्राणि निश्चेरुर्मन्त्रतेजसः।  
कृष्णदंष्ट्राट्टहासानि क्रकचाभ नखानि च ॥ १५३.११४  
  
तैर्विपादितगात्रोऽसौ गजमायां व्यपोथयत्।  
ततश्चासौ विषो घोरोऽभवत्फणशताकुलः ॥ १५३.११५  
  
विषनिश्वासनिर्दग्धं सुरसैन्यं महारथः।  
ततोऽस्त्रं गारुडं चक्रे शक्रश्चारुभुजस्तदा ॥ १५३.११६  
  
ततो गरुत्मतस्तस्मात् सहस्राणि विनिर्ययुः।  
तैर्गरुत्मभिरासाद्य जम्भं भुजगरूपिणम् ॥ १५३.११७  
  
कृतन्तु खण्डशो दैत्यं सास्यमाया व्यनश्यत।  
प्रनष्टायान्तु मायायां ततो जम्भो महासुरः ॥ १५३.११८  
  
चकार रूपमतुलं चन्द्रादित्यपथानुगम्।  
विवृत्तवदनो ग्रस्तुमियेष सुरपुङ्गवान् ॥ १५३.११९  
  
ततोऽस्य विविशुर्वक्त्रं समहारथकुञ्जराः।  
सुरसेनाविशत् भीमं पातालोत्तानतालुकम् ॥ १५३.१२०  
  
सैन्येषु ग्रस्यमानेषु दानवेन बलीयसा।  
शक्रो दैन्यं समापन्नः श्रान्तबाहुः सवाहनः ॥  
कर्तव्यतां नाध्यगच्छत् प्रोवाचेदं जनार्दनम्।  
किमनन्तरमत्रास्ति कर्तव्यस्यावशेषितम् ॥ १५३.१२२  
  
यदाश्रित्य घटामोऽस्य दानवस्य युयुत्सवः।  
ततो हरिरुवाचेदं वज्रायुधमुदारधीः ॥ १५३.१२३  
  
न साम्प्रतं रणस्त्याज्य स्त्वया कातरभैरवः।  
वर्द्धस्वाशु महामायां पुरन्दर! रिपुम्प्रति ॥ १५३.१२४  
  
मयैष लक्षितो दैत्योऽधिष्ठितः प्राप्तपौरुषः।  
मा शक्र! मोहमागच्छ क्षिप्रमस्त्रं स्मर प्रभो॥ १५३.१२५  
  
ततः शक्र प्रकुपितो दानवं प्रति देवराट्।  
नारायणास्त्रं प्रयतो मुमोचासुर वक्षसि ॥ १५३.१२६  
  
एतस्मिन्नन्तरे दैत्य विवृतास्योऽग्रसत् क्षणात्।  
त्रीणि लक्षाणि गन्धर्व किन्नरोरगराक्षसान् ॥ १५३.१२७  
  
ततो नारायणास्त्रं तत् पपातासुरवक्षसि।  
महास्त्रभिन्नहृदयः सुस्राव रुधिरञ्च सः ॥ १५३.१२८  
  
रणागारमिवोद्गारं तत्याजासुरनन्दनः।  
तदस्त्रतेजसा तस्य रूपं दैत्यस्य नाशितम् ॥ १५३.१२९  
  
तत एवान्तर्दधे दैत्यो वियत्यनुपलक्षितः।  
गगनस्थः स दैत्येन्द्रः शस्त्रासनमतीन्द्रियम् ॥ १५३.१३०  
  
मुमोच सुरसैन्यानां संहारे कारणम्परम्।  
प्रासान् परश्वधांश्चक्रान् बाणान् वज्रान् समुद्गरान् ॥ १५३.१३१  
  
कुठारान् सह खड्गैश्च भिन्दिपालानयोगुडान्।  
ववर्ष दानवो रौद्रो ह्यबन्ध्यानक्षयानपि ॥ १५३.१३२  
  
तैरस्त्रैर्दानवैर्मुक्तै र्देवानीकेषु भीषणैः।  
बाहुभिर्द्धरणिः पूर्णा शिरोभिश्च सकुण्डलैः ॥ १५३.१३३  
  
ऊरुभिर्गजहस्ताभैः करीन्द्रैर्वाचलोपमैः।  
भग्नेषा दण्डचक्राक्षै रथैः सारथिभिः सह ॥ १५३.१३४  
  
दुःसञ्चाराभवत् पृथ्वी मांसशोणितकर्दमा।  
रुधिरौगह्रदावर्ता शवराशिशिलोच्चयैः ॥ १५३.१३५  
  
कबन्ध नृत्यसङ्कुले स्रवद्वसास्रकर्दमे।  
जगत्त्रयोपसंहृतौ समे समस्तदेहिनाम् ॥ १५३.१३६  
  
श्रृगालगृध्रवायसाः परं प्रमोदमादधुः।  
क्वचिद्विकृष्टलोचनः शवस्य रौति वायसः ॥ १५३.१३७  
  
विकृष्टपीवरान्त्रकाः प्रयान्ति जम्बुकाः क्वचित्।  
क्वचित् स्थितोऽतिभीषणः स्वतुण्डनिहितौरसः ॥ १५३.१३८  
  
मृतस्य मांसमादाय श्वजातयश्च संस्थिताः।  
क्वचिद् वृको गजासृजम्पपौ निलीयतान्त्रतः ॥ १५५.१३९  
  
क्वचित्तुरङ्गमण्डली विकृष्यते श्वजातिभिः।  
क्वचित् पिशाचजातकैः प्रपीतशोणितासवैः ॥ १५३.१४०  
  
स्वकामिनीयुतैर्द्रुतं प्रमोदमत्तसम्भ्रमैः।  
ममैतदानयाननं खुरो यमस्तु मे प्रियः ॥ १५३.१४१  
  
करोऽयमज्वमन्निभो(?)ममास्तु कर्णपूरकः।  
सरोषमीक्षते परा वपां विना प्रियं तदा ॥ १५३.१४२  
  
परा प्रिया ह्यवापयत् धृतोष्णशोणितासवम्।  
विकृष्य शावचर्म तत्प्रवद्ध सान्द्रपल्लवम् ॥ १५३.१४३  
  
चकार यक्षकामिनी तरुं कुठारपाटितम्।  
गजस्य दन्तमासृजं प्रगृह्य कुम्भसम्पुटम् ॥ १५३.१४४  
  
विपाट्य मौक्तिकं परं प्रिया प्रसादमिच्छते।  
समांसशोणितासवं पपुश्च यक्षराक्षसाः ॥ १५३.१४५  
  
मृताश्च केशवासितं रसं प्रगृह्य पाणिना।  
प्रिया विमुक्तजीवितं समानया मृगासवम्॥ १५३.१४६  
  
न पथ्यतां प्रयाति मे गतं श्मशानगोचरम्।  
नरस्य तज्जहात्यसौ प्रशस्य किन्नराननम् ॥ १५३.१४७  
  
सनाग एव नोभयं दधाति मुक्तजीवितः।  
तदानतस्य शक्यवे मया तदेकयाननम् ॥ १५३.१४८  
  
इति प्रियाय वल्लभा वदन्ति यक्षयोषितः।  
परे कपालपामयः पिशाचयक्षराक्षसाः ॥ १५३.१४९  
  
वदन्ति देहि मे मम ममातिभक्ष्यचारिणः।  
परेऽवतीर्य शोणितापगासु धौतमूर्तयः॥ १५३.१५०  
  
पितॄन् प्रतर्प्य देवताः समर्चयन्ति चामिषैः।  
गजोडुपे सुसंस्थितास्तरन्ति शोणितं ह्रदम् ॥ १५३.१५१  
  
इति प्रगाढसङ्कटे सुरासुरे सुसङ्गरे।  
भयं समुज्भयदुर्जया भटाः स्फुटन्ति मानिनः ॥ १५३.१५२  
  
ततः शक्रो धनेशश्च वरुणः पवानोऽनलः।  
यमोऽपि निर्ऋतिश्चापि दिव्यास्त्राणि महाबलाः ॥ १५३.१५३  
  
आकाशे ममुचुः सर्वे दानवानभिसन्ध्य ते।  
अस्त्राणि व्यर्थतां जग्मुर्देवानां दानवान् प्रति ॥ १५३.१५४  
  
संरम्भेणाप्ययुद्ध्यन्त संहतास्तुमुलेन च।  
गतिं न विविदुश्चापि श्रान्ता दैत्यस्य देवताः ॥ १५३.१५५  
  
दैत्यास्त्रभिन्नसर्वाङ्गा ह्यकिञ्चित्करताङ्गताः।  
परस्परं व्यलीयन्त गावः शीतार्दिता इव ॥ १५३.१५६  
  
तदवस्थान् हरिर्दृष्ट्वा देवान् शक्रमुवाच ह।  
ब्रह्मास्त्रं स्मर देवेन्द्र! यस्याबद्ध्यो न विद्यते  
विष्णुना चोदितः शक्रः सस्मारास्त्रं महौजसम् ॥ १५३.१५७  
  
सम्पूजितं नित्यमरातिनाशनं समाहितं बाणममित्रघातने।  
धनुष्यजय्ये विनियोज्य बुद्धिमानभूत्ततो मन्त्रसमाधिमानसः ॥ १५३.१५८  
  
स मन्त्रमुच्चार्य यतान्तराशयो वधाय दैत्यस्य धियाभिसन्ध्य तु।  
विकृष्य कर्णान्तमकुण्ठदीधितिम् मुमोच वीक्ष्याम्बरमार्गमुन्मुखः ॥ १५३.१५९  
  
अथासुरः प्रेक्ष्य महास्त्रमाहितं विहाय मायामवनौ व्यतिष्टत।  
प्रवेशमानेन मुखेन शुष्यता बलेन गात्रेण च सम्भ्रमाकुलः ॥ १५३.१६०  
  
ततस्तु तस्यास्त्रवराभिमन्त्रितः शरोऽर्द्धचन्द्रप्रतिमो महारणे।  
पुरन्दरस्यासनबन्धुताङ्गतो नवार्कबिम्बं वपुषा विडम्बयन् ॥ १५३.१६१  
  
किरीटकोटिस्फुटकान्तिसङ्कटं सुगन्धिनानाकुसुमाधिवासितम्।  
प्रकीर्णधूमज्वलनाभमूर्द्धजम् पपात जम्भस्य शिरः सकुण्डलम् ॥ १५३.१६२  
  
तस्मिन् विनिहते जम्भे दानवेन्द्राः पराङ्मुखाः।  
ततस्ते भग्नसङ्कल्पाः प्रययुर्यत्र तारकः ॥ १५३.१६३  
  
तांस्तु त्रस्तान् समालोक्य श्रुत्वा रोषमगात्परम्।  
सजम्भदानवेन्द्रन्तु सुरैः रणमुखे हतम् ॥ १५३.१६४  
  
सावलेपं ससंरम्भं सगर्वं सपराक्रमम्।  
साविष्कारमनाकारं तारको भावमाविशत् ॥ १५३.१६५  
  
सावलेपं ससंरम्भं सगर्वं सपराक्रमम्।  
स कोपाद्दानवेन्द्राणां सुरै रणमुखे गतः ॥ १५३.१६६  
  
सर्वायुधपरिष्कारः सर्वास्त्रपरिरक्षितः।  
त्रैलोक्य ऋद्धिसम्पन्नः सुविस्तृतमहाननः ॥ १५३.१६७  
  
रणायाभ्यपतत्तर्णं सैन्येन महता वृतः।  
जम्भास्त्रक्षतसर्वाङ्गं त्यक्तैरावतदन्तिनम् ॥ १५३.१६८  
  
सज्जं मातलिना गुप्तं रथमिन्द्रस्य तेजसा।  
तप्तहेमपरिष्कारं महारत्न समन्वितम् ॥ १५३.१६९  
  
चतुर्योजनविस्तीर्ण सिद्धसङ्घपरिष्कृतम्।  
गन्धर्वकिन्नरोद्गीतमप्सरो नृत्यसङ्कुलम् ॥ १५३.१७०  
  
सर्वायुधमसम्बाधं विचित्ररचनोज्वलम्।  
तं रथं देवराजस्य परिवार्य समन्ततः ॥ १५३.१७१  
  
दंशिता लोकपालास्तु तस्थुः सागरुडध्वजाः।  
ततश्चचाल वसुधा ततो रूक्षो मरुद्ववौ ॥ १५३.१७२  
  
ततोऽम्बुधय उद्भूतास्ततो नष्टा रविप्रभा।  
ततस्तमः समुद्भूतं नातोऽदृश्यन्त तारकाः ॥ १५३.१७३  
  
ततो जज्वलुरस्त्राणि ततोऽकम्पत वाहिनी।  
एकतस्तारको दैत्यः सुरसङ्घास्तु चैकतः ॥ १५३.१७४  
  
लोकावसादमेकत्र जगत्पालनमेकतः।  
चराचराणि भूतानि सुरासुरविभेदतः ॥ १५३.१७५  
  
तद्द्विधाप्येकतां यातं ददृशुः प्रेक्षका इव।  
यद्वस्तु किञ्चिल्लोकेषु त्रिषु सत्ता स्वरूपकम्  
तत्त्वत्रादृश्यदखिलं खिलीभूतविभूतिकम् ॥ १५३.१७६  
  
अस्त्राणि तेजांसि धनानि धैर्यं सेनाबलं वीर्य्यपराक्रमौ च।  
सत्वौजसां तन्निकरं बभूव सुरासुराणां तपसो बलेन ॥ १५३.१७७  
  
अथाभिमुकमायान्तं नवभिर्नतपर्वभिः।  
बाणैरनलकल्पाग्रै र्विभिदुस्तारकं हृदि ॥ १५३.१७८  
  
स तानचिन्त्य दैत्येन्द्रः सुरबाणान् गतान् हृदि।  
नवभिर्नवभिर्बाणैः सुरान् विव्याध दानवः ॥ १५३.१७९  
  
जगद्धरणसम्भूतैः शल्यैरिव पुरःसरैः।  
ततश्छिन्नं शरव्रातं सङ्ग्रामे मुमुचुः सुराः ॥ १५३.१८०  
  
अनन्तरं च कान्तानामश्रुपातमिवानिशम्।  
तदप्राप्तं वियत्येव नाशयामास दानवः ॥ १५३.१८१  
  
शरैर्यथा कुचरितैः प्रख्यातं परमागतम्।  
सुनिर्मलं क्रमायातं कुपुत्रः स्वं महाकुलम् ॥ १५३.१८२  
  
ततो निवार्य तद्बाणजालं सुरभुजेरितम्।  
बाणैर्व्योम दिशः पृथ्वीं पूरयामास दानवः ॥ १५३.१८३  
  
चिच्छेद पुङ्खदेशेषु स्वकैः स्थाने च लाघवात्।  
बाणजालैः सुतीक्ष्णाग्रैः कङ्कबर्हिणवाजितैः ॥ १५३.१८४  
  
कर्णान्तकृष्टैर्विमलैः सुवर्णरजतोज्जवलैः शास्त्रार्थैः छ  
संशयप्राप्तानयथार्थान् वै विकल्पितैः ॥ १५३.१८५  
  
ततः शतेन बाणानां शक्रं विव्याध दानवः।  
नारायणं च सप्तत्या नवत्या च हुताशनम् ॥ १५३.१८६  
  
दशभिर्मारुतं मूर्ध्नि यमं दशभिरेव च।  
धनदञ्चैव सप्तत्या वरुणञ्च तथाष्टभिः ॥ १५३.१८७  
  
विंशत्या निर्ऋतिं दैत्यः पुनश्चाष्टाभिरैव च।  
विव्याध पुनरेकैकं दशभिर्दशभिः शरैः ॥ १५३.१८८  
  
तथा च मातलिं दैत्यो विव्याध त्रिभिराशुगैः।  
गरुडं दशभिश्चैव स विव्याध पतत्रिभिः ॥ १५३.१८९  
  
पुनश्च दैत्यो देवानां तिलशो नतपर्वभिः।  
चकार वर्मजातानि चिच्छेद च धनूंषि तु।  
  
ततो विकवचा देवा विधानुष्काः शरैः कृताः ॥ १५३.१९०  
  
अथान्यानि चापानि तस्मिन् सरोषा रणे लोकपाला गृहीत्वा समन्तात्।  
शरैरक्षयैर्दानवेन्द्रं ततस्तु तदा दानवोऽमर्षसंरक्तनेत्रः ॥ १५३.१९१  
  
शरानग्निकल्पान् ववर्षामराणाम् ततो बाणमादाय कल्पानलाभम्।  
जघानोरसि क्षिप्रमिन्द्रं सुबाहुम् महेन्द्रोऽप्यकम्पद्रथोपस्थ एव ॥ १५३.१९२  
  
विलोक्यान्तरिक्षे सहस्रार्कबिम्बम् पुनर्दानवो विष्णुमुद्भूतवीर्य्यम्।  
शराभ्यां जघानांसमूले सलीलम् ततः केशवस्यापतच्छार्ङ्गमग्रे ॥ १५३.१९३  
  
ततस्तारकः प्रेतनाथं पृषत्कैर्वसुं तस्य सव्ये स्मरन् क्षुद्रभावम्।  
शरैरग्निकल्पैर्जलेशस्य कायम् रणे शोषयद् दुर्जयो दैत्यराजः ॥ १५३.१९४  
  
शरैरग्निकल्पैश्चकाराशु दैत्यस्तथा राक्षसान् भीतभीतान् दिशासु।  
पृषत्कैश्च रुक्षैविकारप्रयुक्तं चकारानिलं लीलयैवासुरेशः ॥ १५३.१९५  
  
क्षणाल्लुब्धचित्ताः स्वयं विष्णुशक्रानलाद्याः सुसंहत्य तीक्ष्णैः पृषत्कैः।  
प्रचक्रुः प्रचण्डेन दैत्येन सार्द्धम् महासङ्गरं सङ्गरग्रासकल्पम् ॥ १५३.१९६  
  
अथानम्य चापं हरिस्तीक्ष्णबाणैर्हनत् सारथिं दैत्यराजस्य हृद्यम् ॥  
ध्वजं धूमकेतुः किरीटं महेन्द्रो धनेशो धनुः काञ्चनानद्धपृष्ठम्।  
यमो बाहुदण्डं रथाङ्गानि वायुर्निशाचारिणामीश्वरस्यापि वर्म्म ॥ १५३.१९७  
  
दृष्ट्वा तद्युद्धममरैरकृत्रिमपराक्रमम्।  
दैत्यनाथः कृतं सङ्ख्ये स्वबाहुयुगबान्धवः ॥ १५३.१९८  
  
मुमोच मुद्गरं भीमं सहस्राक्षाय सङ्गरे।  
दृष्ट्वा मुद्गरमायान्तमनिवार्यमथाम्बरे ॥ १५३.१९९  
  
रथादाप्लुत्य धरणीमगमत् पाकशासनः।  
मुद्गरोऽपि रथोपस्थे पपात परुषस्वनः ॥ १५३.२००  
  
स रथं चूर्णयामास न ममार च मातलिः।  
गृहीत्वा पट्टिशं दैत्यो जघानोरसि केशवम् ॥ १५३.२०१  
  
स्कन्धे गरुत्मतः सोऽपि निषसाद विचेतनः।  
खड्गेन राक्षसेन्द्रश्च चकर्त्त नरवाहनम् ॥ १५३.२०२  
  
यमञ्च पातयामास भूमौ दैत्यो भुशुण्डिना।  
वह्निञ्च भिन्दिपालेन ताडयामास मूर्द्धनि ॥ १५३.२०३  
  
वायुञ्च दोर्भ्यामुत्क्षिप्य पातयामास भूतले।  
जलेशञ्च धनुष्कोट्या कुट्टयामासकोपतः ॥ १५३.२०४  
  
ततो देवनिकायानामेकैकं समरे ततः।  
जघानास्त्रैरसङ्ख्येयैर्दैत्येन्द्रोऽमितविक्रमः ॥ १५३.२०५  
  
लब्धसञ्ज्ञः क्षणाद्विष्णुश्चक्रं जग्राह दुर्द्धरम्।  
दानवेन्द्रवसासिक्तं पिशिताशनकोन्मुखम् ॥ १५३.२०६  
  
मुमोच दानवेन्द्रस्य दृढं वक्षसि केशवः।  
पपात चक्रं दैत्यस्य हृदये भास्करद्युति ॥ १५३.२०७  
  
व्यशीर्यत ततः काये नीलोत्पलमिवाश्मनि।  
ततो वज्रं महेन्द्रस्तु प्रमुमोचार्चितञ्चिरम् ॥ १५३.२०८  
  
यस्मिन् जयाशा शक्रस्य दानवेन्द्ररणे त्वभूत्।  
तारकस्य सुसम्प्राप्य शरीरं शौर्यशालिनः ॥ १५३.२०९  
  
व्यशीर्यत विकीर्णार्चिः शतधा खण्डताङ्गतम्।  
विनाशमगमन्मुक्तं वायुना सुरवक्षसि ॥ १५३.२१०  
  
ज्वलितं ज्वलनाभासमङ्कुशं कुलिशं यथा।  
विनाशमागतं दृष्ट्वा वायुश्चाङ्कुशमाहवे ॥ १५३.२११  
  
रुष्टः शैलेन्द्रमुत्पाट्य पुष्पितद्रुमकन्दरम्।  
चिक्षेप दानवेन्द्राय पञ्चयोजनविस्तृतम् ॥ १५३.२१२  
  
महीधरं तमायान्तं दैत्यः स्मितमुखस्तदा।  
जग्राह वामहस्तेन शैलं कन्दुकलीलया ॥ १५३.२१३  
  
ततो दण्डं समुद्यम्य कृतान्तः क्रोधमूर्च्छितः।  
दैत्येन्द्रं मूर्ध्नि चिक्षेप भ्राम्य वेगेन दुर्जयः ॥ १५३.२१४  
  
सोऽसुरस्यापतन्मूर्ध्नि दैत्यस्तञ्च न बुद्धवान्।  
कल्पान्तदहनालोक्यामजय्यां ज्वलनस्ततः ॥ १५३.२१५  
  
शक्तिं चिक्षेप दुर्द्धर्षां दानवेन्द्राय संयुगे।  
न वा शिरीषमालेव सास्य वक्षस्यराजत ॥ १५३.२१६  
  
ततः खड्गं समाकृष्य कोशादाकाशनिर्मलम्।  
भासितासितदिग्भागं लोकपालोपि निर्ऋतिः ॥ १५३.२१७  
  
चिक्षेप दानवेन्द्राय तस्य मूर्ध्नि पपात च।  
पतितश्चागमत् खड्गं स शीघ्रं शतखण्डताम् ॥ १५३.२१८  
  
जलेशस्तूग्रदुर्द्धर्षं विषपावक भैरवम्।  
मुमोच पाशं दैत्यस्य भुजबन्धाभिलाषकः ॥ १५३.२१९  
  
सदैत्यभुजमायाद्य सर्पः सद्यो व्यपद्यत।  
स्फुटितक्रूरविक्रूर दशनाहिमहाहनुः ॥ १५३.२२०  
  
ततोऽश्विनौ समरुतः ससाध्याः समहोरगाः।  
यक्षराक्षसगन्धर्वा दिव्यनानास्त्रपाणयः ॥ १५३.२२१  
  
जघ्नुर्दैत्येश्वरं सर्वे सम्भूय सुमहाबलाः।  
न चास्त्राण्यस्य सज्जन्त गात्रे वज्राचलोपमे ॥ १५३.२२२  
  
ततो रथादवप्लुत्य तारको दानवाधिपः।  
जघान कोटिशो देवान् करपार्ष्णिभिरेव च ॥ १५३.२२३  
  
हतशेषानि सैन्यानि देवानां विप्रदुद्रुवुः।  
दिशो भीतानि सन्त्यज्य रणोपकरणानि तु ॥ १५३.२२४  
  
लोकपालांस्ततो दैत्यो बबन्धेन्द्रमुखान् रणे।  
सकेशवान् दृढैः पाशैः पशुमारः पशूनिव ॥ १५३.२२५  
  
स भूयो रथमास्थाय जगाम स्वकमालयम्।  
सिद्धगन्धर्वसङ्घुष्ट विपुलाचलमस्तकम्॥ १५३.२२६  
  
स्तूयमानो दितिसुतैरप्सरोभिर्विनोदितः।  
त्रैलोक्यलक्ष्मीस्तद्देशे प्राविशत् स्वपुरं यथा ॥ १५३.२२७  
  
निषसादासने पद्मरागरत्नविनिर्मिते।  
ततः किन्नरगन्धर्व नागनारीविनोदितैः ॥  
क्षणं विनोद्यमानस्तु प्रचलन्मणिकुण्डलः ॥ १५३.२२८