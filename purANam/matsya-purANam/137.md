---
title: १३७

---
मयसमीपे वापीपानकथनम्।  
  
सूत उवाच।  
प्रमथैः समरेभिन्नास्त्रैपुरास्ते सुरारयः।  
पुरं प्रविविशुर्भीताः प्रमथैर्भग्नगोपुरम्॥ १३७.१ ॥  
  
शीर्ण दंष्ट्रा यथा नागा भग्नश्रृङ्गा यथा वृषाः।  
यथा विपक्षाः शकुना नद्यः क्षीणोदका यथा॥ १३७.२ ॥  
  
मृतप्रायास्तथा दैत्या दैवतैर्विकृताननाः।  
बभूवुस्ते विमनसः कथं कार्यमिति ब्रुवन्॥ १३७.३ ॥  
  
अथ तान् म्लानमनसस्तदा तामरसाननः।  
उवाच दैत्यो दैत्यानां परमाधिपतिर्मयः॥ १३७.४ ॥  
  
कृत्वा युद्धानि घोराणि प्रमथैः सहसामरैः।  
तोषयित्वा तथा युद्धे प्रमथानमरैः सह॥ १३७.५ ॥  
  
यूयं यत् प्रथमं दैत्याः पश्चाच्च बलपीडिताः।  
प्रविष्टा नगरन्त्रासात् प्रमथैर्भृशमर्दिताः॥ १३७.६ ॥  
  
अप्रियं क्रियते व्यक्तं देवैर्नास्त्यत्र संशयः।  
यत्र नाम महाभागाः प्रविशन्ति गिरेर्वनम्॥ १३७.७ ॥  
  
अहो हि कालस्य बलमहो कालो हि दुर्जयः।  
यत्रेदृशस्य दुर्गस्य उपरोधोऽयमागतः॥ १३७.८ ॥  
  
मये विवदमाने तु नर्द्दमान इवाम्बुदे।  
बभूवुर्निष्प्रभा दैत्या ग्रहा इन्दूदये यथा॥ १३७.९ ॥  
  
वापीपालास्ततोऽभ्येत्य नभः काल इवाम्बुदाः।  
मयामाहुर्यमप्रख्यं साञ्जलिप्रग्रहाः स्थिताः॥ १३७.१० ॥  
  
या सामृतरसा गूढा वापी वै निर्मिता त्वया।  
समाकुलोत्पलवना समीनाकुलपङ्कजा॥ १३७.११ ॥  
  
पीता सा वृषरूपेण केनचिद्दैत्यनायकः।  
वापी सा साम्प्रतं द्रृष्टा मृतसञ्ज्ञा इवाङ्गना॥ १३७.१२ ॥  
  
वापीपालवचः श्रुत्वा मयोऽसौ दानवप्रभुः।  
कष्टमित्यसकृत्‌ प्रोच्य दितिजानिदमब्रवीत्॥ १३७.१३ ॥  
  
मया मायाबलकृता वापी पीता त्वियं यदि।  
विनष्टाः स्म न सन्देहस्त्रिपुरं दानवागतम्॥ १३७.१४ ॥  
  
निहतान्निहतान् दैत्यानाजीवयति दैवतैः।  
पीता वा यदि वा वापी पीता वै पीतवाससा॥ १३७.१५ ॥  
  
कोऽन्यो मन्मायया गुप्तां वापीममृततोयिनीम्।  
पास्यते विष्णुमजितं वर्जयित्वा गदाधरम्॥ १३७.१६ ॥  
  
सुगुह्यमपि दैत्यानां नास्त्यस्याविदितम्भुवि।  
यत्र मद्वरकौशल्यं विज्ञानं न वृतं बुधैः॥ १३७.१७ ॥  
  
समोऽयं रुचिरो देशो निर्द्रुमो निर्द्रुमाचलः।  
लभेमन्द्रूरतः कृत्वा बाधन्तेऽस्मान् गणामराः॥ १३७.१८ ॥  
  
ते यूयं यदि मन्यध्वं सागरोपरिधिष्ठिताः।  
प्रमथानां महावेगं सहामः श्वसनोपमम्॥ १३७.१९ ॥  
  
एतेषाञ्च समारम्भास्तस्मिन् सागरसम्प्लवे।  
निरुत्साहा भविष्यन्ति एतद्रथपथावृताः॥ १३७.२० ॥  
  
युध्यतां निघ्नतां शत्रून्‌ भीतानाञ्च द्रविष्यताम्।  
सागरोऽम्बरसङ्काशः शरणन्नो भविष्यति॥ १३७.२१ ॥  
  
इत्युक्त्वा स मयो दैत्यो दैत्यानामधिपस्तदा।  
त्रिपुरेण ययौ तूर्णं सागरं सिन्दुबान्धवम्॥ १३७.२२ ॥  
  
सागरे जलगम्भीर उत्पपात पुरं वरम्।  
अवतस्थुः पुराण्येव गोपुराभरणानि च॥ १३७.२३ ॥  
  
अपक्रान्ते तु त्रिपुरे त्रिपुरारिस्त्रिलोचनः।  
पितामहमुवाचेदं वेदवादविशारदम्॥ १३७.२४ ॥  
  
पितामह! द्रृढं भीता भगवन्! दानवा हि नः।  
विपुलं सागरन्ते तु दानवाः समुपाश्रिताः॥ १३७.२५ ॥  
  
यत एव हि ते यातास्त्रिपुरेण तु दानवाः।  
तत एव रथं तूर्णं प्रापयस्व पितामह॥ १३७.२६ ॥  
  
सिंहनादं ततः कृत्वा देवा देवरथञ्च तम्।  
परिवार्य ययुर्हृष्टाः सायुधाः पश्चिमौ दधिम्॥ १३७.२७ ॥  
  
ततोऽमरामरगुरुं परिवार्य भवं हरम्।  
नर्दयन्तो ययुस्तूर्णं सागरं दानवालयम्॥ १३७.२८ ॥  
  
अथ चारुपताकभूषितं पटहाडम्बरशङ्कनादितम्।  
त्रिपुरमभिसमीक्ष्य देवता विविधबला ननदुर्यथा घनाः॥ १३७.२९ ॥  
  
असुरवरपुरेऽपि दारुणो जलधरारवमृदङ्गगह्वरः।  
दनुतनयनिनादमिश्रितः प्रतिनिधिसङ्क्षुभितार्णवोपमः॥ १३७.३० ॥  
  
अथ भुवनपतिर्गतिः सुराणामरिमृगयां प्रददात् सुलब्धबुद्धिः।  
त्रिदशगणापतिर्ह्युवा च शक्रम् त्रिपुरगतं सहसा निरीक्ष्य शत्रुम्॥ १३७.३१ ॥  
  
त्रिदशगणपते! निशामयैतत् त्रिपुरनिकेतनमुत्तमं सुरेन्द्र।  
यमवरुणकुबेरषण्मुखैस्तत् सह गणपैरपि हन्मि तावदेव॥ १३७.३२ ॥  
  
विहितपरबलाभिघातभूतम् व्रज जलधेस्तु यतः पुराणि तस्थुः।  
स रथवरगतो भवः समर्थो ह्युदधिमगात् त्रिपुरं पुनर्निहन्तुम्॥ १३७.३३ ॥  
  
इति परिगणयन्तोदितेः सुता ह्यवतस्थुर्लवणार्णवोपरिष्टात्॥  
अभिभवत् त्रिपुरं स दानवेन्द्रं शरवर्षैर्मुसलैश्च वज्रमिश्रैः॥ १३७.३४ ॥  
  
अहमपि रथवर्यमास्थितः सुरवरवर्य्य! भवेय पृष्ठतः।  
असुरवरवधार्थमुद्यतानाम् प्रतिविदधामि सुखयतेऽनघ॥ १३७.३५ ॥  
  
इति भववचनप्रचोदितो दशशतनयनवपुः समुद्यतः।  
त्रिपुरपुरजिघांसया हरिः प्रविकसिताम्बुजलोचनो ययौ॥ १३७.३६ ॥