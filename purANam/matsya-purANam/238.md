---
title: २३८

---
शान्तिविधानवर्णनम्।  
  
गर्ग उवाच।  
प्रासादतोरणाट्टाल द्वारप्राकारवेश्मनाम्।  
निर्निमित्तन्तु पतनं दृढानां राजमृत्यवे ॥ २३८.१ ॥  
  
रजसा वाथ धूमेन दिशो यत्र समाकुलाः।  
आदित्यचन्द्रताराश्च विवर्णा भयवृद्धये ॥ २३८.२ ॥  
  
राक्षसा यत्र दृश्यन्ते ब्राह्मणाश्च विधर्मिणः।  
ऋतवश्चविपर्यस्ता अपूज्यः पूज्यते जनैः ॥ २३८.३ ॥  
  
नक्षत्राणि वियोगानि तन्महद्भय लक्षणम्।  
केतूदयोपरागौ च छिद्रं वा शशिसूर्य्ययोः ॥ २३८.४ ॥  
  
ग्रहर्क्षविकृतिर्यत्र तत्रापि भयमादिशेत्।  
स्त्रियश्च कलहायन्ते बाला निघ्नन्ति बालकान् ॥ २३८.५ ॥  
  
क्रियाणामुचितानाञ्च विच्छित्तिर्यत्र जायते।  
हूयमानस्तु यत्राग्निर्दीप्यते न च शान्तिषु ॥ २३८.६ ॥  
  
पिपीलिकाश्च क्रव्यादा यान्ति चोत्तरतस्तथा।  
पूर्णकुम्भाः स्रवन्ते च हविर्वा विप्र लुप्यते ॥ २३८.७ ॥  
  
मङ्गल्याश्च गिरो यत्र न श्रूयन्ते समन्ततः।  
क्षवथुर्बाधते वाथ प्रहसन्ति स्रवन्ति च ॥ २३८.८ ॥  
  
न च देवेषु वर्तन्ते यथावद् ब्राह्मणेषु च।  
मन्दघोषाणि वाद्यानि वाद्यन्ते विस्वराणि च ॥ २३८.९ ॥  
  
गुरुमित्रद्विषो यत्र शत्रुपूजारता नराः।  
ब्राह्मणान् सुहृदो मान्यान् जनो यत्रावमन्यते ॥ २३८.१० ॥  
  
शान्तिमङ्गलहोमेषु नास्तिक्यं यत्र जायते।  
राजा वा म्रियते तत्र स देशो वा विनश्यति ॥ २३८.११ ॥  
  
राज्ञो विनाशे सम्प्राप्ते निमित्तानि निबोध मे।  
ब्राह्मणान् प्रथमं द्वेष्टि ब्राह्मणैश्च विरुध्यते ॥ २३८.१२ ॥  
  
ब्राह्मणस्वानि चादत्ते ब्राह्मणांश्च जिघांसति।  
न च स्मरति कृत्येषु याचितश्च प्रकुप्यति ॥ २३८.१३ ॥  
  
रमते निन्दया तेषां प्रशंसां नाभिनन्दति।  
अपूर्वन्तु करं लोभात्तथा पातयते जने ॥ २३८.१४ ॥  
  
एतेष्वभ्यर्चयेच्छक्रं सपत्नीकं द्विजोत्तम!।  
भोज्यानि चैव कार्याणि सुराणां बलयस्तथा  
सन्तो विप्राश्च पूज्याः स्युस्तेभ्यो दानञ्च दीयताम् ॥ २३८.१५ ॥  
  
गावश्च देया द्विजपुङ्गवेभ्यो भुवस्तथा काञ्चनमम्बराणि।  
होमश्च कार्योऽमरपूजनञ्च एवं कृते पापमुपैति शान्तिम् ॥ २३८.१६ ॥