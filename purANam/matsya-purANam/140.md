---
title: १४०

---
देवदानवयुद्धवर्णनम्।  
  
सूत उवाच।  
उदिते तु सहस्रांशौ मेरौ भासाकरे रवौ।  
नदद्देव कुलं कृत्स्नं युगान्त इव सागराः॥ १४०.० ॥  
  
सहस्रनयनो देवस्ततः शक्रः पुरन्दरः।  
सवित्तदः सवरुण स्त्रिपुरं प्रययौ हरः॥ १४०.२ ॥  
  
ते नानाविधरूपाश्च प्रमथातिप्रमाथिनः।  
ययुः सिंहरवैर्घोरैर्वादित्रनिनदैरपि॥ १४०.३ ॥  
  
ततो वादितवादित्रैश्चातपत्रैर्महाद्रुमैः।  
बभूव तद्बलं दिव्यं वनं प्रचलितं यता॥ १४०.४ ॥  
  
तदा पतन्तं सम्प्रेक्ष्य रौद्रं रुद्रबलं महत्।  
सङ्‌क्षोभो दानवेन्द्राणां समुद्रप्रतिमो बभौ॥ १४०.५ ॥  
  
ते चासीन् पट्टिशानच्छक्तीः शूलदण्डपरश्वधान्।  
शरासनानि वज्राणि गुरूणि मुसलानि च॥ १४०.६ ॥  
  
प्रगृह्य कोपरक्ताक्षाः सपक्षा इव पर्वताः।  
निजघ्नुः पर्वतघ्नाय घना इव तपात्यये॥ १४०.७ ॥  
  
स विद्युन्मालिनस्ते वै समयादिति नन्दनाः।  
मोदमाना समासेदुर्देवदेवैः सुरारयः॥ १४०.८ ॥  
  
मर्तव्यकृतबुद्धीनां जये चानिश्चितात्मनाम्।  
अबलानाञ्चमू ह्यासीदबलावयवा इव॥ १४०.९ ॥  
  
विगर्जन्त इवाम्भोदा अम्भोदसद्रृशत्विषः।  
प्रयुद्धा युद्धकुशलाः परस्परकृतागसः॥ १४०.०० ॥  
  
धमायन्तो ज्वलद्भिश्च आयुधैश्चन्द्रवर्चसैः।  
कोपाद्वा युद्धलुब्धाश्च कुट्टयन्ते परस्परम्॥ १४०.०० ॥  
  
वज्राहताः पतन्त्यन्ये बाणैरन्ये विदारिताः।  
अन्ये विदारिताश्चक्रैः पतन्ति ह्युदधे जले॥ १४०.०२ ॥  
  
छिन्नस्रग्दामहाराश्च प्रमृष्टाम्बरभूषणाः।  
तिमिनक्रगणे चैव पतन्ति प्रमथाः सुराः॥ १४०.०३ ॥  
  
गदानां मुसलानाञ्च तोमराणां परश्वधाम्।  
वज्रशूलर्ष्टिपातानां पट्टिशानाञ्च सर्वतः॥ १४०.०४ ॥  
  
गिरिश्रृङ्गोपलानाञ्च प्रेरितानां प्रमन्युभिः।  
सजवानां दानवानां सधूमानां रवित्विषाम्॥  
आयुधानो महानोघः सागरौघे पतत्यपि॥ १४०.०५ ॥  
  
प्रवृद्धवेगैस्तैस्तत्र सुरासुरकरोरितैः।  
आयुधैस्त्रस्तनक्षत्रः क्रियते सङ्क्षयो महान्॥ १४०.०६ ॥  
  
क्षुद्राणाङ्गजयोर्युद्धे यथा भवति सङ्‌क्षयः।  
देवासुरगणैस्तद्वत्तिमिनक्रक्षयोऽभवत्॥ १४०.०७ ॥  
  
विद्युन्माली च वेगेन विद्युन्माली इवाम्बुदः।  
विद्युन्माल घनोन्नादो नन्दीश्वरमभिद्रुतः॥ १४०.०८ ॥  
  
स तन्तमोऽरिवदनं प्रनदन् वदताम्वरः।  
उवाच युधि शैलादिन्दानवोऽम्बुधिनिस्वनः॥ १४०.०९ ॥  
  
युद्धाकाङ्क्षी तु बलवान् विद्युन्माल्यहमागतः।  
यदि त्विदानीं मे जीवन्मुच्यसे नन्दिकेश्वर!।  
न विद्युन्मालि हननं वचोभिर्युधि दानवः॥ १४०.२० ॥  
  
तमेवं वादिनं दैत्यं नन्दीशस्तपताम्वरैः।  
उवाच प्रहरंस्तत्र वाद्यलङ्कारवद्वचः॥ १४०.२० ॥  
  
दानवाः! धर्म्मकामानां नैषोऽवसर इत्यतः।  
शक्तो हन्तुं किमात्मानं जातिदोषाद्विवृंहसि॥ १४०.२२ ॥  
  
यदि तावन्मया पूर्वं हतोऽसि पशुवद्यथा।  
इदानीं वा कथं नाम न हिंस्ये क्रतु दूषणम्॥ १४०.२३ ॥  
  
सागरं तरते दोर्भ्यां पातयेद्यो दिवाकरम्।  
सोऽपि मां शक्नुयान्नैव चक्षुर्भ्यां समवीक्षितुम्॥ १४०.२४ ॥  
  
इत्येवं वादिनं तत्र नन्दिनं तन्निभोबले।  
बिभेदैकेषुणा दैत्यः करणार्क इवाम्बुदम्॥ १४०.२५ ॥  
  
वक्षसः सशरस्तस्य पपौ रुधिरमुत्तमम्।  
सूर्य्यस्त्वात्मप्रभावेण नद्यर्णवजलं यथा॥ १४०.२६ ॥  
  
स तेन सुप्रहारेण प्रथमञ्चाति रोषितः।  
हस्तेन वृक्षमुत्पाट्य चिक्षेप गजराडिव॥ १४०.२७ ॥  
  
वायुनुन्नः स च तरुः शीर्णपुष्पो महारवः।  
विद्युन्मालिशरैश्छिन्नः पपात पतगेशवत्॥ १४०.२८ ॥  
  
वृक्षमालोक्य तं छिन्नं दानवेन वरेषुभिः।  
रोषमाहारयत्तीव्रं नन्दीश्वर सुविग्रहः॥ १४०.२९ ॥  
  
सोद्यम्य करमारावे रविशक्रकरप्रभम्।  
दुद्राव हन्तुं स क्रूरं महिषं गजराडिव॥ १४०.३० ॥  
  
तमापतन्तं वेगेन वेगवान् प्रसभं बलात्।  
विद्युन्माली शरशतैः पूरयामास नन्दिनम्॥ १४०.३० ॥  
  
शरकण्टकिताङ्गो वै शैलादिः सोऽभवत् पुनः।  
अरेर्गुह्यरथं तस्य महतः प्रययौ जवात्॥ १४०.३२ ॥  
  
बिलम्बिताश्वो विशिरो भ्रमितश्च रणे रथः।  
पपात मुनिशापेन सादित्योऽर्करथो यथा॥ १४०.३३ ॥  
  
अन्तपान्निर्गतश्चैव मायया स दितेः सुतः।  
आजघान तदा शक्त्या शैलादिं समवास्थितम्॥ १४०.३४ ॥  
  
तामेव तु विनिष्क्रम्य शक्तिं शोणितभूषिताम्।  
विद्युन्मालिं समुद्दिश्य चिक्षेप प्रमथाग्रणीः॥ १४०.३५ ॥  
  
तया भिन्नतनुत्राणो विभिन्न हृदयस्त्वपि।  
विद्युन्माल्यपतद्‌भूमौ वज्राहत इवाचलः॥ १४०.३६ ॥  
  
विद्युन्मालिनि निहते सिद्धचारणकिन्नराः।  
साधुसाध्विति चोक्त्वा ते पूजयन्त उमापतिम्॥ १४०.३७ ॥  
  
नन्दिना सादिते दैत्ये विद्युन्मालौ हते मयः।  
ददाह प्रमथानीकं वनमग्निरिवोद्धतः॥ १४०.३८ ॥  
  
शूलनिर्दारितोरस्का गदाचूर्णितमस्तकाः।  
इषुभिर्गाढविद्धाश्च पतन्ति प्रमथार्णवे॥ १४०.३९ ॥  
  
अथ वज्रधरो यमोऽर्थदः स च नन्दी स च षण्मुखो गुहः।  
मयमसुरवीरसम्प्रवृत्तं विविधुः शस्त्रवरैर्हतारयः॥ १४०.४० ॥  
  
नागन्तु नागाधिपतेः शताक्षं मयो विदार्येषु वरेण तूर्णम्।  
मयञ्च वित्ताधिपतिञ्च विद्‌ध्वा ररास मत्ताम्बुदवत्तदानीम्॥ १४०.४० ॥  
  
ततः शरैः प्रमथगणैश्च दानवा द्रृढाहताश्वोत्तमवेगविक्रमाः।  
भृशानुविद्धास्त्रिपुरं प्रवेशिता यथा शिवश्चक्रधरेण संयुगे॥ १४०.४२ ॥  
  
ततस्तु शङ्खानकभेरिमर्दलाः ससिंहनादादनुपुत्रभङ्गदाः।  
कपर्दिसैन्ये प्रबभुः समन्ततो निपात्यमाना युधि वज्रसन्निभाः॥ १४०.४३ ॥  
  
अथ दैत्यपुराभावे पुष्ययोगो बभूव ह।  
बभूव चापि संयुक्तं तद्योगेन पुरत्रयम्॥ १४०.४४ ॥  
  
ततो बाणं त्रिधा देवस्त्रिदैवतमयं हरः।  
मुमोच त्रिपुरे तूर्णं त्रिनेत्रस्त्रिपदाधिपः॥ १४०.४५ ॥  
  
तेन मुक्तेन बाणेन बाणपुष्पसमप्रभम्।  
आकाशं स्वर्णसङ्काशं कृतं सूर्य्येण रञ्जितम्॥ १४०.४६ ॥  
  
मुक्ता त्रिदैवतमयं त्रिपुरे त्रिदशः शरम्।  
धिग्धिङ्‌मामिति चक्रन्दकष्टं कष्टमिति ब्रुवन्॥ १४०.४७ ॥  
  
वैधुर्यं दैवतं द्रृष्ट्वा शैलादिर्गजवद्गतः।  
किमिदन्त्विति पप्रच्छ शूलपाणिं महेश्वरम्॥ १४०.४८ ॥  
  
ततः शशाङ्कतिलकः कपर्दी परमार्तवत्।  
उवाच नन्दिनं भक्तः स मयोऽद्य विनङ्क्ष्यति॥ १४०.४९ ॥  
  
अथ नन्दीश्वरस्तूर्णं मनोमारुतमद्बली।  
शरे त्रिपुरमायाति त्रिपुरं प्रविवेश सः॥ १४०.५० ॥  
  
स मयम्प्रेक्ष्य गणपः प्राहकाञ्चनसन्निभः।  
विनाशस्त्रिपुरस्यास्य प्राप्तो मय! सुदारुणः॥ १४०.५० ॥  
  
अनेनैव गृहेण त्वमपक्राम ब्रवीम्यहम्।  
श्रुत्वा तन्नन्दिवचनं द्रृढभक्तो महेश्वरे॥  
तेनैव गृहमुख्येन त्रिपुरादपसर्पितः॥ १४०.५२ ॥  
  
सोऽपीषुः पत्रपुटवद्दग्ध्वा तन्नगरत्रयम्।  
त्रिधा इव हुताशश्च सोमो नारायणस्तथा॥ १४०.५३ ॥  
  
शरतेजः परीतानि पुराणि द्विजपुङ्गवाः।!।  
दुष्पुत्रदोषाद्दह्यन्ते कुलान्यूर्ध्वं यथा तथा॥ १४०.५४ ॥  
  
मेरुकैलासकल्पानि मन्दराग्रनिभानि च।  
सकपाटगवाक्षाणि वलिभिः शोभितानि च॥ १४०.५५ ॥  
  
सप्रासादानि रम्याणि कूटागारोत्कटानि च।  
सजलानिसमाख्यानि सावलोकनकानि च॥ १४०.५६ ॥  
  
बद्धध्वजपताकानि स्वर्णरौप्यमयानि च।  
गृहाणि तस्मिंस्त्रिपुरे दानवानामुपद्रवे॥  
दह्यन्ते दहनाभानि दहनेन सहस्रशः॥ १४०.५७ ॥  
  
प्रासादाग्रेषु रम्येषु वनेषूपवनेषु च।  
वातायन गताश्चान्या चाकाशस्य तलेषु च॥ १४०.५८ ॥  
  
रमणैरुपगूढाश्च रमन्त्यो रमणैः सह।  
दद्यन्ते दानवेन्द्राणामग्निना ह्यपि ताः स्त्रियः॥ १४०.५९ ॥  
  
काचित् प्रियं परित्यज्य अशक्ता गन्तुमन्यतः।  
पुरः प्रियस्य पञ्चत्वङ्गताग्नि वदनेक्षयम्॥ १४०.६० ॥  
  
उवाच शतपत्राक्षी सास्राक्षीव कृताञ्जलिः।  
हव्यवाहन! भार्याहं परस्य परतापन!॥  
धर्म्मसाक्षी त्रिलोकस्य न मां स्रष्टुमिहार्हसि॥ १४०.६० ॥  
  
शायितञ्च मया देव! शिवया च शिवप्रभ!।  
परेण प्रैहि मुक्त्वेदं गृहञ्च दयितं हि मे॥ १४०.६२ ॥  
  
एका पुत्रमुपादाय बालकं दानवाङ्गना।  
हुताशनसमीपस्था इत्युवाच हुताशनम्॥ १४०.६३ ॥  
  
बालोऽयं दुःखलब्धश्च मया पावक!पुत्रक।  
नार्हस्येनमुपादातुं दयितं षण्मुखप्रिय!॥ १४०.६४ ॥  
  
काश्चित् प्रियान्परित्यज्य पीडिता दानवाङ्गनाः।  
निपतन्त्यर्णवजले शिञ्जमानविभूषणाः॥ १४०.६५ ॥  
  
तात पुत्रेति मातेति मातुलेति च विह्वलम्।  
चकम्पुस्त्रिपुरेनार्यः पावकज्वालवेपिताः॥ १४०.६६ ॥  
  
यथा दहति शैलाग्निः साम्बुजं जलजाकरम्।  
तथा स्त्रीवक्त्रपद्मानि चादहत्त्रिपुरेऽनलः॥ १४०.६७ ॥  
  
तुषारराशिः कमलाकराणां यथा दहत्यम्बुजकानि शीते।  
तथैव सोऽग्निस्रिपुराङ्गनानां ददाह वक्त्रेक्षणपङ्कजानि॥ १४०.६८ ॥  
  
शराग्निपातात् समभिद्रुतानां तत्राङ्गनानामतिकोमलानाम्।  
बभूव काञ्चीगुणनूपुराणामाक्रन्दितानाञ्च रवोऽतिमिश्रः॥ १४०.६९ ॥  
  
दग्धार्द्धचन्द्राणि स वेदिकानि विशीर्णहर्म्याणि सतोरणानि।  
दग्धानि दग्धानि गृहाणि तत्र पतन्ति रक्षार्थमिवार्णवौघे॥ १४०.७० ॥  
  
गृहः पतद्भिर्ज्वलनावलीढेरासीत्‌समुद्रे सलिलं प्रतप्तम्।  
कुपुत्रदोषैः प्रहतानुविद्धं यथा कुलं याति धनान्वितस्य॥ १४०.७० ॥  
  
गृहप्रतापैः क्वथितं समन्तात्तदार्णवे तोयमुदीर्णवेगम्।  
वित्रासयामास तिमीन् सनक्रां स्तिमिङ्गिलांस्तत्क्वथितांस्तथान्यान्॥ १४०.७२ ॥  
  
सगोपुरो मन्दरपादकल्पः प्राकारवर्यस्त्रिपुरे च सोऽथ।  
तैरेव सार्द्धं भवनैः पपात शब्दं महान्तं जनयन् समुद्रे॥ १४०.७३ ॥  
  
सहस्रश्रृङ्गैर्भवनैर्यदासीत् सहस्रश्रृङ्गः स इवाचलेशः।  
नामावशेषं त्रिपुरं प्रजज्ञे हुताशनाहारबलिप्रयुक्तम्॥ ०३०.७४ ॥  
  
प्रदह्यमानेन पुरेण तेन जगत्सपातालदिवं प्रतप्तम्।  
दुःखं महत्प्राप्य जलावमग्नं यस्मिन् महान् सौधवरो मयस्य॥ १४०.७५ ॥  
  
तद्धेवेशोवचः श्रुत्वा इन्द्रो वज्रधरस्तदा।  
शशाप तद्‌गृहञ्चापि मयस्यादितिनन्दनः॥ १४०.७६ ॥  
  
असेव्यमप्रतिष्ठञ्च भयेन च समावृतम्।  
भविष्यति मयगृहं नित्यमेव यथाऽनलः॥ १४०.७७ ॥  
  
यस्य यस्य तु देशस्य भविष्यति पराभवः।  
द्रक्ष्यन्ति त्रिपुरं खण्डं तत्रेदं नाशगा जना॥  
तदेतदद्यापि गृहं मयस्यामयवर्जितम्॥ १४०.७८ ॥  
  
ऋषय ऊचुः।  
भगवन्! स मयो येन गृहेण प्रपलायितः।  
तस्य नो गतिमाख्याहि मयस्य चमसोद्भव॥ १४०.७९ ॥  
  
सूत उवाच।  
द्रृश्यते द्रृश्यते यत्र ध्रुवस्तत्र मयास्पदम्।  
देवद्विड् तु मयश्चातः स तदा खिन्नमानसः॥  
ततश्च्युतोऽन्यलोकेऽस्मिन्न् त्राणार्थं वै चकार सः॥ १४०.८० ॥  
  
तत्रापि देवताः सन्ति आप्तोर्यामाः सुरोत्तमाः।  
तत्राशक्तं ततो गन्तुं तञ्चैकं पुरमुत्तमम्॥ १४०.८० ॥  
  
शिवः सृष्ट्वा गृहं प्रादान् मयञ्चैव गृहार्थिनम्।  
विरराम सहस्राक्षः पूजयामास चेश्वरम्॥  
पूज्यमानञ्च भूतेशं सर्वे तुष्टुवुरीश्वरम्॥ १४०.८२ ॥  
  
सम्पूज्यमानं त्रिदशैः समीक्ष्य गणैर्गणेशाधिपतिन्तु मुख्यम्।  
हर्षाद्ववल्गुर्जहसुश्च देवा जग्मुर्ननर्दुस्तु विषाक्तहस्ताः॥ १४०.८३ ॥  
  
पितामहं वन्द्य ततो महेशं प्रगृह्य चापं प्रविसृज्य भूतान्।  
रथाच्च सम्पत्य हरेषु दग्धं क्षिप्तं पुरं तन्मकरालये च॥ १४०.८४ ॥  
  
य इमं रुद्र विजयं पठते विजयावहम्।  
विजयन्तस्य कृत्येषु ददाति वृषभध्वजः॥ १४०.८५ ॥  
  
पितृणां वापि श्राद्धेषु य इमं श्रावयिष्यति।  
अनन्तं तस्य पुण्यं स्यात् सर्वयज्ञफलप्रदम्॥ १४०.८६ ॥  
  
इदं स्वस्त्ययनं पुण्यमिदं पुंसवनं सहत्।  
इदं श्रुत्वा पठित्वा च यान्ति रुद्रसलोकताम्॥ १४०.८७ ॥