---
title: २८४

---
पञ्चलाङ्गलकमहादानविधिवर्णनम्।  
  
मत्स्य उवाच।  
अथातः सम्प्रवक्ष्यामि महादानमनुत्तमम्।  
पञ्चलाङ्गलकं नाम महापातकनाशनम् ॥ २८३.१  
  
पुण्यां तिथिमथासाद्य युगादि ग्रहणादिकाम्।  
भूमिदानं नरो दद्यात् पञ्चलाङ्गलकान्वितम् ॥ २८३.२  
  
खर्वटं खेटकं वापि ग्रामं वा सस्यशालिनम्।  
निवर्तनशतं वापि तदर्धं वापि शक्तितः ॥ २८३.३  
  
सारदारुमयान् कृत्वा हलान् पञ्चविचक्षणः।  
सर्वोपकरणैर्युक्तानन्यान् पञ्च च काञ्चनान्  
कुर्य्यात्पञ्चपलादूर्ध्वमासहस्रपलावधि ॥ २८३.४  
  
वृषान् लक्षणसंयुक्तान् दशचैव धुरन्धरान्।  
सुवर्णश्रृङ्गाभरणान् मुक्ता लाङ्गूल भूषणान्॥ २८३.५  
  
रूप्यपादाग्रतिलकान् रक्तकौशेय भूषणान्।  
स्रग्दामचन्दनयुतान् शालायामधिवासयेत् ॥ २८३.६  
  
धरण्यादित्यरुद्रेभ्यः पायसं निर्वपेच्चरुम्।  
एकस्मिन्नेव कुण्डे तु गुरुस्तेभ्यो निवेदयेत् ॥ २८३.७  
  
पलाशसमिधस्तद्वदाज्यं कृष्णतिलास्तथा।  
तुलापुरुषवत्कुर्य्याल्लोकेशावाहनं बुधः ॥ २८३.८  
  
ततो मङ्गलशब्देन शुक्लमाल्याम्बरो बुधः।  
आहूय द्विजदाम्पत्यं हेमसूत्राङ्गुलीयकैः ॥ २८३.९  
  
कौशेयवस्त्रकटकैर्मणिभिश्चाभिपूजयेत्।  
शय्यां सोपस्करां दद्याद्धेनुमेकां पयस्विनीम् ॥ २८३.१०  
  
तथाष्टादशधान्यानि समन्तादधिवासयेत्।  
ततः प्रदक्षिणीकृत्य गृहीतकुसुमाञ्जलिः ॥ २८३.११  
  
इममुच्चारयेन्मन्त्रमथ सर्वं निवेदयेत्।  
यस्माद्देवगणाः सर्वे स्थावराणि चराणि च ॥ २८३.१२  
  
धुरन्धराङ्गे तिष्ठन्ति तस्माद् भक्तिः शिवेऽस्तु मे।  
यस्माच्च भूमिदानस्य कलां नार्हन्ति षोडशीम् ॥ २८३.१३  
  
दानान्यन्यानि मे भक्तिर्धर्म एव दृढा भवेत्।  
दण्डेन सप्तहस्तेन त्रिंशद्दण्डं निवर्तनम् ॥ २८३.१४  
  
त्रिभागहीनं गोचर्म मानमाह प्रजापतिः।  
मानेनानेन यो दद्यान् निवर्तनशतं बुधः।  
विधिनानेन तस्याशु क्षीयते पापसंहतिः ॥ २८३.१५  
  
तदर्द्धमथवा दद्यादपि गोचर्ममात्रकम्।  
भवनस्थानमात्रं वा सोऽपि पापैः प्रमुच्यते ॥ २८३.१६  
  
यावन्ति लाङ्गलकमार्गमुखानि भूमेः भासाम्पतेर्दुहितुरङ्गज रोमकाणि।  
तावन्ति शङ्करपुरे स समा हि तिष्ठेत् भूमिप्रदानमिह यः कुरुते मनुष्यः ॥ २८३.१७  
  
गन्धर्वकिन्नरसुरासुरसिद्धसङ्घैराधूतचामरमुपेत्य महद्विमानम्।  
सम्पूज्यते पितृपितामहबन्दुयुक्तः शम्भोः पदं व्रजति चामरनायकः सन् ॥ २८३.१८  
  
इन्द्रत्वमप्यधिगतं क्षयमभ्युपैति गोभूमिलाङ्गल धुरन्धर सम्प्रदानात्।  
तस्मादघौघपटलक्षयकारिभूमेर्दानं विधेयमिति भूतिभवोद्भवाय ॥ २८३.१९