---
title: ०६५

---
अक्षयतृतीयाव्रतकथनं सरस्वतीव्रतकथनञ्च।  
  
ईश्वर उवाच।  
अथान्यामपि वक्ष्यामि तृतीयां सर्वकामदाम्।  
यस्यां दत्तं हुतं जप्तं सर्वं भवति चाक्षयम्॥ ६५.१ ॥  
  
वैशाखशुक्लपक्षे तु तृतीया यै रुपोषिता।  
अक्षयं फलमाप्नोति सर्वस्य सुकृतस्य च॥ ६५.२ ॥  
  
सा तथा कृत्तिकोपेता विशेषेण सुपूजिता।  
तत्र दत्तं हुतं जप्तं सर्वमक्षयमुच्यते॥ ६५.३ ॥  
  
अक्षयासन्ततिस्तस्यास्तस्यां सुकृतमक्षयम्।  
अक्षतैस्तु नराः स्नाता विष्णोर्दत्त्वा तथाक्षतान्॥ ६५.४ ॥  
  
विप्रेषु दत्त्वा तानेव तथा सक्तून् सुसंस्कृतान्।  
यथान्नभुक् महाभागः फलमक्षयमश्नुते॥ ६५.५ ॥  
  
एकामप्युक्तवत् कृत्त्वा तृतीयां विधिवन्नरः।  
एतासामपि सर्वासां तृतीयानां फलं भवेत्॥ ६५.६ ॥  
  
तृतीयायां समभ्यर्च्य सोपवासो जनार्दनम्।  
राजसूयफलं प्राप्य गतिमग्र्याञ्च विन्दति॥ ६५.७ ॥