---
title: २१८

---
मनुमत्स्यसंवादे राजधर्मवर्णनम्।  
मनुरुवाच।  
रक्षोघ्नानि विषघ्नानि यानि धार्याणि भूभुजा।  
अगदानि समाचक्ष्व तानि धर्मभृताम्वर!॥ २१८.१ ॥  
  
मत्स्य उवाच।  
विल्वाटकी यवक्षारं पाटलावाह्लिकोषणाः।  
श्रीपर्णी शल्लकी-युक्तो निक्वाथः प्रोक्षणं परम् ॥ २१८.२ ॥  
  
सविषं प्रोक्षितं तेन सद्यो भवति निर्विषम्।  
यवसैन्धवपानीय वस्त्रशय्यासनोदकम् ॥ २१८.३ ॥  
  
कवचाभरणं छत्रं बालव्यजनवेश्मनाम्।  
शेलुः पाठलातिविषा शिग्रुमूर्वा पुनर्नवा ॥ २१८.४ ॥  
  
समङ्गावृषमूलञ्च कपित्थवृषशोणितम्।  
महादन्तशठन्तद्वत् प्रोक्षणं विषनाशनम् ॥ २१८.५ ॥  
  
लाक्षाप्रियङ्गु मञ्जिष्ठा सममेला हरेणुका।  
यष्ट्याह्वा मधुरा चैव बभ्रुपित्तेन कल्पिताः ॥ २१८.६ ॥  
  
निखनेद् गोविषाणस्थं सप्तरात्रं महीतले।  
ततः कृत्वा मणिं हेम्ना बद्धं हस्तेन धारयेत् ॥ २१८.७ ॥  
  
संसृष्टं सविषन्तेन सद्यो भवति निर्विषम्।  
मनोह्वया शमीपत्रं तुम्बिका श्वेतसर्षपाः ॥ २१८.८ ॥  
  
कपित्थकुष्ठमञ्जिष्ठाः पित्तेन श्लक्ष्णकल्पिताः।  
शुनो गोः कपिलाश्च सौम्याक्षिप्तोऽपरोगदः ॥ २१८.९ ॥  
  
विषजित् परमं कार्यं मणिरत्नञ्च पूर्ववत्।  
मूषिका जतुका चापि हस्ते बद्धा विषापहा ॥ २१८.१० ॥  
  
हरेणु मांसी मञ्जिष्ठा रजनी मधुकामधु।  
अक्षत्वक् सुरसं लाक्षा श्वपित्तं पूर्ववद् भुवि ॥ २१८.११ ॥  
  
वादित्राणि पताकाश्च पिष्टैरेताः प्रलोपिताः।  
श्रुत्वा दृष्ट्वा समाघ्राय सद्यो भवति निर्विषः ॥ २१८.१२ ॥  
  
त्र्युषणं पञ्चलवणं मञ्जिष्ठा रजनीद्वयम्।  
सूक्ष्मैला त्रिवृतापत्रं विडङ्गानीन्द्रवारुणी ॥ २१८.१३ ॥  
  
मधुकं वेतसं क्षौद्रं विषाणे च निधापयेत्।  
तस्मादुष्णाम्बुना मात्रं प्रागुक्तं योजयेत्ततः ॥ २१८.१४ ॥  
  
शुक्लं सर्जरसोपेत सर्षपा एलवालुकैः ॥ २१८.१५ ॥  
  
सुवोगा तस्करसुरौ कुसुमैरर्जुनस्य तु।  
धूपो वासगृहे हन्ति विषं स्यावरजङ्गमम् ॥ २१८.१६ ॥  
  
न तत्र कीटा न विषन्दर्दुरा न सरीसृपाः।  
न कृत्या कर्मणाञ्चापि धूपोऽयं यत्र दह्यते ॥ २१८.१७ ॥  
  
कल्पितैश्चन्दनक्षीर पलाश द्रुमवल्कलैः।  
मूर्वैला वालु सरसा नाकुली तण्डुलीयकैः ॥ २१८.१८ ॥  
  
क्वाथः सर्वोदकार्येषु काकमाचीयुतो हितः।  
रोचनापत्रनेपाली कुङ्कुमै स्तिलकान् वहन् ॥ २१८.१९ ॥  
  
विषैर्न बाध्यते स्याच्च नरनारी नृपप्रियः।  
चूर्णै र्हरिद्रा मञ्जिष्ठा किणिही कणनिम्बजैः ॥ २१८.२० ॥  
  
दिग्धं निर्विषतामेति गात्रं सर्वविषार्दितम्।  
शिरीषस्य फलं पत्रं पुष्पं त्वं मूलमेव च ॥ २१८.२१ ॥  
  
गोमूत्रघृष्टो ह्यगदः सर्वकर्मकरः स्मृतः।  
एकवीर! महौषध्यः श्रृणु चातः परं नृप!॥ २१८.२२ ॥  
  
वन्ध्या कर्कोटकी राजन्! विष्णुक्रान्ता तथोत्कटा।  
शतमूली सितानन्दा बला मोचा पटोलिका ॥ २१८.२३ ॥  
  
सोमा पिण्डा निशा चैव तथा दग्धरुहा च या।  
स्थले कमलिनी या च विशाली शङ्कमूलिका ॥ २१८.२४ ॥  
  
चण्डाली हस्तिमगधा गोऽजापर्णो करम्भिका।  
रक्ता चैव महारक्ता तथा बर्हिशिखा च या ॥ २१८.२५ ॥  
  
कोशातकी नक्तमालं प्रियालञ्च सुलोचनी।  
वारुणी वसुगन्धा च तथा वै गन्धनाकुली ॥ २१८.२६ ॥  
  
ईश्वरी शिवगन्धा च श्यामला वंशनालिका।  
जतुकाली महाश्वेता श्वेता च मधुयष्टिका ॥ २१८.२७ ॥  
  
वज्रकः पारिभद्रश्च तथा वै सिन्धुवारकाः।  
जीवानन्दा वसुच्छिद्रा नतनागरकण्टका ॥ २१८.२८ ॥  
  
नालश्च जाली जाती च तथा च वटपत्रिका।  
कार्तस्वरं महानीला कुन्दुरुर्हं सपादिका॥ २१८.२९ ॥  
  
मण्डूकपर्णी वारही द्वे तथा तण्डुलीयके।  
सर्पाक्षी लवली ब्राह्मी विश्वरूपा सुखाकरा ॥ २१८.३० ॥  
  
रुजापहो वृद्धिकरी तथा चैव तु शल्यदा।  
पत्रिका रोहिणी चैव रक्तमाला महौषधी ॥ २१८.३१ ॥  
  
तथामलकवन्दाकं श्यामचित्र फला च या।  
काकोली क्षीरकाकोली पीलुपर्णी तथैव च ॥ २१८.३२ ॥  
  
केशिनी वृश्चिकालीच महानागा शतावरी।  
गरुडीच तथा वेगा जले कुमुदिनी तथा ॥ २१८.३३ ॥  
  
स्थले चोत्पलिनी या च महाभूमिलता च या।  
उन्मादिनी सोमराजी सर्वरत्नानि पार्थिव ॥ २१८.३४ ॥  
  
विशेषान्मरकतादीनि कीटपक्षं विशेषतः।  
जीवजाताश्च मणयः सर्वे धार्याः प्रयत्नतः ॥ २१८.३५ ॥  
  
रक्षोघ्नाश्च विषघ्नाश्च कृत्या वैतालनाशनाः।  
विशेषान्नरनागाश्च गोखरोष्ट्रसमुद्भवाः ॥ २१८.३६ ॥  
  
सर्पतित्तिरगोमायु वस्त्र(क)मण्डकजाश्च ये।  
सिंहव्याघ्रर्क्षमार्जार द्वीपिवानरसम्भवाः ॥  
कपिञ्जला गजा वाजिमहिषैण भवाश्च ये ॥ २१८.३७ ॥  
  
इत्येवमेतैः सकलैरुपेतन्द्रव्यैश्च सर्वैः स्वपुरं सुरक्षितम्।  
राजा वसेत्तत्र गृहं सुशुभ्रं गुणान्वितं लक्षण सम्प्रयुक्तम् ॥ २१८.३८ ॥