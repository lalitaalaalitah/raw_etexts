---
title: ००६

---
कश्यपान्वयवर्णनम्।  
  
सूत उवाच।  
कश्यपस्य प्रवक्ष्यामि पत्नीभ्यः पुत्र पौत्रकान्।  
अदितिर्दितिर्दनुश्चैव अरिष्टा सुरसा तथा॥ ६.१ ॥  
  
सुरभिर्विनता तद्वत्ताम्रा क्रोधवशा इरा।  
कद्रूर्विश्वा मुनिस्तद्वत्तासां पुत्रान्निबोधत॥ ६.२ ॥  
  
तुषिता नाम ये देवाश्चाक्षुषस्यान्तरे मनोः।  
वैवस्वतेऽन्तरे चैते आदित्या द्वादशस्मृताः॥ ६.३ ॥  
  
इन्द्रो धाता भगस्त्वष्टा मित्रोऽथ वरुणो यमः।  
विवस्वान्‌ सवितापूषा अंशुमान्‌ विष्णुरेव च ॥ ६.४ ॥  
  
एते सहस्रकिरणा आदित्या द्वादश स्मृताः।  
मारीचात् कश्यपादाप पुत्रानदितिरुत्तमान्॥ ६.५ ॥  
  
भृशाश्वस्य ऋषेः पुत्रा देवप्रहरणाः स्मृताः।  
एते देवगणा विप्राः प्रतिमन्वन्तरेषु च॥ ६.६ ॥  
  
उत्पद्यन्ते प्रलीयन्ते कल्पेकल्पे तथैव च।  
दितिः पुत्रद्वयं लेभे कश्यपादिति नः श्रुतम्॥ ६.७ ॥  
  
हिरण्यकशिपुञ्चैव हिरण्याक्षं तथैव च।  
हिरण्यकशिपोस्तद्वज्जातां पुत्रचतुष्टयम्॥ ६.८ ॥  
  
प्रह्लादश्चानुह्लादश्च संह्लादोह्लाद एव च।  
प्रह्लादपुत्र आयुष्मान् शिविर्वाष्कल एव च॥ ६.९ ॥  
  
विरोचनश्चतुर्थश्च स बलिं पुत्रमाप्तवान्।  
बलेः पुत्रशतं त्वासीद् बाणज्येष्ठं ततो द्विजाः॥ ६.१० ॥  
  
धृतराष्ट्रस्तथा सूर्यश्चन्द्रश्चन्द्रांशुतापनः।  
निकुम्भनाभो गुर्वक्षः कुक्षिभीमो विभीषणः॥ ६.११ ॥  
एवमाद्यास्तु बहवो बाणज्येष्ठा गुणाधिकाः।  
बाणः सहस्रबाहुश्च सर्वास्त्रगणसंयुतः॥ ६.१२ ॥  
  
तपसा तोषितो यस्य पुरे वसति शूलभृत्।  
महाकालत्वमगमत्साम्यं यश्च पिनाकिनः॥ ६.१३ ॥  
  
हिरण्याक्षस्य पुत्रोऽभूदुलूकः शकुनिस्तथा।  
भूतसन्तापनश्चैव महानाभस्तथैव च॥ ६.१४ ॥  
  
एतेभ्यः पुत्रपौत्राणां कोटयः सप्तसप्ततिः।  
महाबला महाकाया नानारूपा महौजसः॥ ६.१५ ॥  
  
दनुः पुत्रशतं लेभे कश्यपाद्‌ बलदर्पितम्।  
विप्रचित्तिः प्रधानोऽभूद्येषां मध्ये महाबलः॥ ६.१६ ॥  
  
द्विमूर्द्धा शकुनिश्चैव तथा शङ्कुशिरोधरः।  
अयोमुखः शम्वरश्च कपिशो नामतस्तथा॥ ६.१७ ॥  
  
मारीचिर्मेघवांश्चैव इरा गर्भशिरास्तथा।  
विद्रावणश्च केतुश्च केतुवीर्यः शतह्लदः॥ ६.१८ ॥  
  
इन्द्रजित् सप्तजिच्चैव वज्रनाभस्तथैव च।  
एकचक्रो महाबाहुर्वज्राक्षस्तारकस्तथा॥ ६.१९ ॥  
  
असिलोमा पुलोमा च विन्दुर्वाणो महासुरः।  
स्वर्भानुर्वृषपर्वा च एवमाद्या दनोः सुताः॥ ६.२० ॥  
  
स्वर्भानोस्तु प्रभा कन्या शची चैव पुलोमजा।  
उपदानवी मयस्यासीत्तथा मन्दोदरी कुहूः॥ ६.२१ ॥  
  
शर्मिष्ठा सुन्दरी चैव चन्द्रा च वृषपर्वणः।  
पुलोमा कालका चैव वैश्वानरसुते हि ते॥ ६.२२ ॥  
  
बह्वपत्ये महासत्वे मारीचस्य परिग्रहे।  
तयोः षष्टिसहस्रापि दानवानामभूत्पुरा॥ ६.२३ ॥  
  
पौलोमन् कालकेयांश्च मारीचोऽजनयत्पुरा।  
अवध्या येऽमराणां वै हिरण्यपुरवासिनः॥ ६.२४ ॥  
  
चतुर्मुखाल्लब्धवरास्ते हता विजयेन तु।  
विप्रचित्तिः सैहिकेयान् सिंहिकायामजीजनत्॥ ६.२५ ॥  
  
हिरण्यकशिपोर्ये वै भागिनेयास्त्रयोदश।  
व्यंसः कल्पश्च राजेन्द्र! नलो वातापिरेव च॥ ६.२६ ॥  
  
इल्वलो नमुचिश्चैव श्वसृपश्चाजनस्तथा।  
नरकः कालनाभश्च सरमाणस्तथैव च॥ ६.२७ ॥  
  
कालवीर्यश्च विख्यातो दनुवंशविवर्धनाः।  
संह्लादयस्य तु दैत्यस्य निवातकवचाः स्मृताः॥ ६.२८ ॥  
  
अबध्याः सर्वदेवानां गन्धर्वोरगरक्षसाम्।  
ये हता भर्गमाश्रित्य त्वर्जुनेन रणाजिरे॥ ६.२९ ॥  
  
षट्‌कन्या जनयामास ताम्रा मारीचवीजतः।  
शुकीश्येनीचभासीच सुग्रीवी गृध्रिका शुचिः॥ ६.३० ॥  
  
शुकी शुकानुलूकांश्च जनयामास धर्मतः।  
श्येनी श्येनांस्तथा भासी कुररानप्यजीजनत्॥ ६.३१ ॥  
  
गृध्री गृध्रान् कपोतांश्च पारावतविहङ्गमान्।  
हंससारसक्रौञ्चांश्च प्लवान् शुचिरजीजनत्॥ ६.३२ ॥  
  
अजाश्वमेषोष्ट्रखरान् सुग्रीवी चाप्यजीजनत्।  
एषताम्रान्वयः प्रोक्तो विनतायां निबोधत॥ ६.३३ ॥  
  
गरुडः पततां नाथो अरुणश्च पतत्त्रिणाम्।  
सौदामिनी तथा कन्या येयं नभसि विश्रुता॥ ६.३४ ॥  
  
सम्पातिश्च जटायुश्च अरुणस्य तु तावुभौ।  
सम्पातिपुत्रो बभ्रुश्च शीघ्रगश्चापि विश्रुतः॥ ६.३५ ॥  
  
जटायुषः कर्णिकारः शतगामी च विश्रुतौ।  
सारसो रज्जुबालश्च भेरुण्डश्चापि तत्सुताः॥ ६.३६ ॥  
  
तेषामनन्तमभवत् पक्षिणां पुत्र पौत्रकम्।  
सुरसायाः सहस्रन्तु सर्पाणामभवत्पुरा॥ ६.३७ ॥  
  
सहस्रशिरसाङ्कद्रूः सहस्रञ्चापि सुव्रत!।  
प्रधानास्तेषु विख्याताः षड्‌विंशतिररिन्दम॥ ६.३८ ॥  
  
शेषवासुकिकर्कोट शङ्खैरावतकम्बलाः।  
धनञ्चयमहानील पद्माश्वतरतक्षकाः॥ ६.३९ ॥  
  
एलापत्रमहापद्मधृतराष्ट्रबलाहकाः।  
शङ्खपाल---महाशङ्ख--पुष्पदंष्ट्र--शुभाननाः॥ ६.४० ॥  
  
शङ्करोमा च बहुलो वामनः पाणिनस्तथा।  
कपिलोदुर्मुखश्चापि पतञ्जलिरितिस्मृताः॥ ६.४१ ॥  
  
एषामनन्तमभवत् सर्वेषां पुत्र पौत्रकम्।  
प्रायशो यत् पुरा दग्धं जनमेजयमन्दिरे॥ ६.४२ ॥  
  
रक्षोगणं क्रोधवशा स्वनामानमजीजनत्।  
दंष्ट्रिणां नियुतं तेषां भीमसेनादगात्‌ क्षयम्॥ ६.४३ ॥  
  
रुद्राणाञ्च गणं तद्वद्‌ गोमहिष्यो वराङ्गनाः।  
सुरभिर्जनयामास कश्यपात् संयतव्रता॥ ६.४४ ॥  
  
मुनिर्मुनीनाञ्च गणं गणमप्सरसां तथा।  
तथा किन्नरगन्धर्व्वानरिष्टाऽजनयदत् बहून्॥ ६.४५ ॥  
  
तृण वृक्ष लता गुल्ममिरा सर्वमजीजनत्!।  
विश्वा तु यक्ष रक्षांसि जनयामास कोटिशः॥ ६.४६ ॥  
  
तत एकोनपञ्चाशन्मरुतः कश्यपाद्दितिः।  
जनयामास धर्म्मज्ञान् सर्वानमरवल्लभान्॥ ६.४७ ॥