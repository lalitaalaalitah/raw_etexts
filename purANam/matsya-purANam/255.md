---
title: २५५

---
स्तम्भमाननिर्णयवर्णनम्।  
  
सूत उवाच।  
अथातः सम्प्रवक्ष्यामि स्तम्भमान विनिर्णयम्।  
कृत्वा स्वभुवनोच्छ्रायं सदा सप्तगुणं बुधैः ॥ २५५.१  
  
अशीत्यंशः पृथुत्वं स्यादग्रेणावगुणैः सह।  
रुचकश्चतुरः स्यात्तु अष्टास्रो वज्र उच्यते ॥ २५५.२  
  
द्विवज्र षोडशास्त्रस्तु द्वात्रिंशास्त्रः प्रलीनकः।  
मध्यप्रदेशे यस्तम्भो वृत्तो वृत्त इति स्मृतः ॥ २५५.३  
  
एते पञ्च महास्तम्भाः प्रशस्ताः सर्ववास्तुषु।  
पद्म वल्ली लता कुम्भ पत्र दर्पण रूपिताः ॥ २५५.४  
  
स्तम्भस्य नवमांशेन पद्मकुम्भान्तराणि तु।  
स्तम्भतुल्या तुला प्रोक्ता हीना चोपतुला ततः ॥ २५५.५  
  
त्रिभागेनेह सर्वत्र चतुर्भागेन वा पुनः।  
हीनं हीनं चतुर्थांशात् तथा सर्वासु भूमिषु ॥ २५५.६  
  
वासगेहानि सर्वेषां प्रवेशे दक्षिणेन तु।  
द्वाराणि तु प्रवक्ष्यामि प्रशस्तानीह यानि तु ॥ २५५.७  
  
पूर्वेणेन्द्रं जयन्तञ्च द्वारं सर्वत्र शस्यते।  
याम्यञ्च वितथञ्चैव दक्षिणेन विदुर्बुधाः ॥ २५५.८  
  
पश्चिमे पुष्पदन्तं च वारुणञ्च प्रशस्यते।  
उत्तरेण तु भल्लाटं सौम्यं तु शुभदम्भवेत् ॥ २५५.९  
  
तथा वास्तुषु सर्वत्र वेधं द्वारस्य वर्जयेत्।  
द्वारे तु रथ्यया विद्धे भवेत् सर्वकुलक्षयः ॥ २५५.१०  
  
तरुणाद्वेष बाहुल्यं शोकः पङ्केन जायते।  
अपस्मारो भवेन्नूनं कूपवेधेन सर्वदा ॥ २५५.११  
  
व्यथा प्रस्रवणेन स्यात् कीलेनाग्नि भयं भवेत्।  
विनाशो देवता विद्धे स्तम्भेन स्त्रीकृतं भवेत् ॥ २५५.१२  
  
गृहभर्तुर्विनाशः स्यात् गृहेण च गृहे कृते।  
अमेध्यावस्करैर्विद्धे गृहिणी बन्धकी भवेत् ॥ २५५.१३  
  
तथा शस्त्रमयं विन्द्यादन्त्यजस्य गृहेण तु।  
उच्छ्राया द्विगुणां भूमिं त्यक्त्वा वेधो न जायते ॥ २५५.१४  
  
स्वयमुत्पाटिते द्वारे उन्मादो गृहवासिनाम्।  
स्वयं वा पिहिते विद्यात् कुलनाशं विचक्षणः ॥ २५५.१५  
  
मानाधिके राजभयं न्यूने तस्करतो भवेत्।  
द्वारोपरि च यद्द्वारं तदन्तकमुखं स्मृतम् ॥ २५५.१६  
  
अध्वनो मध्यदेशे तु अधिको यस्य विस्तरः।  
वज्रन्तु सङ्कटं मध्ये सद्योभर्तुर्विनाशनम् ॥ २५५.१७  
  
तथान्यपीडितं द्वारं बहुदोषकरं भवेत्।  
मूलद्वारा तथान्यत्तु नाधिकं शोभनं भवेत् ॥ २५५.१८  
  
कुम्भश्रीपर्णि वल्लीभिर्मूलद्वारन्तु शोभयेत्।  
पूजयेच्चापि तन्नित्यं बलिना चाक्षतोदकैः ॥ २५५.१९  
  
भवनस्य वटः पूर्वे दिग्भागे सर्वकामिकः।  
उदुम्बरस्तथा याम्ये वारुण्यां पिप्पलः शुभः ॥ २५५.२०  
  
प्लक्षश्चोत्तरतो धन्यो विपरीतास्त्वसिद्धये।  
कण्टकीक्षीरवृक्षश्च आसनः सफलो द्रुमः ॥ २५५.२१  
  
भार्य्याहानौ प्रजाहानौ भवेतां क्रमशस्तदा।  
न च्छिन्द्यात् यदि तानन्यानन्तरे स्थापयेच्छुभान् ॥ २५५.२२  
  
पुन्नागा शोक बकुल शमी तिलक चम्पकान्।  
दाडिमी पिप्पली द्राक्षा तथा कुसुममण्डपान् ॥ २५५.२३  
  
जम्बीरपूगपनसद्रुमकेतकीभिर्जातीसरोजशतपत्रिकमल्लिकाभिः।  
यन्नालिकेरकदलीदलपाटलाभिर्युक्तं तदत्र भवनं श्रियमातनोति ॥ २५५.२४