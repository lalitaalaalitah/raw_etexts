---
title: ०६३

---
रसकल्याणिनीतृतीयाव्रतकथनम्।  
  
अथान्यामपिवक्ष्यामि तृतीयां पापनाशिनीम्।  
रसकल्याणिनीमेतां पुरा कल्पविदो विदुः॥ ६३.१ ॥  
  
माघमासे तु सम्प्राप्ते तृतीयां शुक्लपक्षतः।  
प्रातर्गव्येन पयसा तिलैः स्नानं समाचरेत्॥ ६३.२ ॥  
  
स्नापयेन्‌ मधुना देवीं तथैवेक्षुरसेन च।  
दक्षिणाङ्गानि सम्पूज्य ततो वामानि पूजयेत्॥ ६३.३ ॥  
  
ललितायै नमो देव्याः पादौ गुल्फौ ततोऽर्चयेत्।  
जङ्घाञ्जानुं तथा शान्त्यै तथैवोरुं श्रियै नमः॥ ६३.४ ॥  
  
मदालसायै तु कटिममलायै तथोदरम्।  
स्तनौ मदनवासिन्यै कुमुदायै च कन्धराम्॥ ६३.५ ॥  
  
भुजं भुजाग्रं माधव्ये कमलायै मुखस्मिते।  
भ्रूललाटे च रुद्राण्यै शङ्करायै तथालकान्॥ ६३.६ ॥  
  
मुकुटं विश्ववासिन्यै शिरः कान्त्यै तथार्चयेत्।  
मदनायै ललाटन्तु मोहनायै पुनर्भ्रुवौ॥ ६३.७ ॥  
  
नेत्रे चन्द्रार्द्धधारिण्यै तुष्ट्यै च वदनं पुनः।  
उत्कण्ठिन्यै नमः कण्ठममृतायै नमः स्तनौ॥ ६३.८ ॥  
  
रम्भायै वामकुक्षिञ्च विशोकायै नमः कटिम्।  
हृदयं मन्मथाधिष्ण्यै पाटलायै तथोदरम्॥ ६३.९ ॥  
  
कटिं सुरतवासिन्यै तथोरुञ्चम्पकप्रिये।  
जानुजङ्घे नमोगौर्यै गायत्र्यै घुटिके नमः॥ ६३.१० ॥  
  
धराधरायै पादौ तु विश्वकार्यै नमः शिरः।  
नमो भवान्यै कामिन्यै कामदेव्यै जगत् प्रिये॥ ६३.११ ॥  
  
एवं सम्पूज्य विधिवत् द्विजदाम्पत्यमर्चयेत्।  
भोजयित्वान्नपानेन मधुरेण विमत्सरः॥ ६३.१२ ॥  
  
जलपूरितं तथा कुम्भं शुक्लाम्बरयुगद्वयम्।  
दत्त्वा सुवर्णकमलं गन्दमाल्यैः समर्चयेत्॥ ६३.१३ ॥  
  
प्रीयतामत्र कुमुदा गृह्णीयाल्लवणव्रतम्।  
अनेन विधिना देवीं मासि मासि सदार्चयेत्॥ ६३.१४ ॥  
  
लवणं वर्जयेन्माघे फाल्गुने च गुडं पुनः।  
तैलं राजिं तथा चैत्रे वर्ज्ये च मधुमाधवे॥ ६३.१५ ॥  
  
पानकं ज्येष्ठमासे तु आषाढे चाथ जीरकम्।  
श्रावणे वर्जयेत् क्षीरं दधि भाद्रपदे तथा॥ ६३.१६ ॥  
  
घृतमाश्वयुजे तद्वत् ऊर्जै वर्ज्यञ्च माक्षिकम्।  
धान्यकं मार्गशीर्षे तु पौषे वर्ज्या च शर्करा॥ ६३.१७ ॥  
  
व्रतान्ते करकं पूर्णमेतेषां मासि मासि च।  
दद्याद्‌ द्विकालवेलायां पूर्णपात्रेण संयुतम्॥ ६३.१८ ॥  
  
लड्डुकान् श्वेतवर्णांश्च संयावमथ पूरिकाः।  
घारिकानप्यपूपांश्च पिष्टापूपांश्च मण्डकान्॥ ६३.१९ ॥  
  
क्षीरं शाकञ्च दध्यन्नमिण्‌ड्रर्यों शोकवर्तिकाः।  
माघादि क्रमशो दद्यादेतानि करकोपरि॥ ६३.२० ॥  
  
कुमुदा माधवी गौरी रम्भ भद्रा जया शिवा।  
उमारतिः सती तद्वन्मङ्गला रतिलालसा॥ ६३.२१ ॥  
  
क्रमान्माघादि सर्वत्र प्रीयतामिति कीर्तयेत्।  
सर्वत्र पञ्चगव्येन प्राशनं समुदाहृतम्॥  
उपवासी भवेन्नित्यमशक्ते नक्तमिष्यते॥ ६३.२२ ॥  
  
पुनर्माघे तु सम्प्राप्ते शर्करां करकोपरि।  
  
कृत्वा तु काञ्चनीं गौरीं पञ्चरत्नसमन्विताम्॥ ६३.२३ ॥  
  
हैमीमङ्गुष्ठमात्राञ्च साक्षसूत्रकमण्डलुम्।  
चतुर्भुजामिन्दुयुतां सितनेत्रपटावृताम्॥ ६३.२४ ॥  
  
तद्वद् गोमिथुनं शुक्लं सुवर्णास्यं सिताम्बरम्।  
सवस्त्रभाजनं दद्याद् भवानी प्रीयतामिति॥ ६३.२५ ॥  
  
अनेन विधिनायस्तु रसकल्याणिनी व्रतम्।  
कुर्यात्स सर्वपापेभ्य स्तत्क्षणादेवमुच्यते॥ ६२.२६ ॥  
  
नवार्बुदसहस्रन्तु न दुःखी जायते नरः।  
सुवर्णकमलं गौरी मासि मासि ददन्नरः।  
अग्निष्टोमसहस्रस्य यत्‌ फलं तदवाप्नुयात्॥ ६३.२७ ॥  
  
नारी वा कुरुते या तु कुमारी वा वारनने।  
विधवा या तथा नारी सापि तत् फलमाप्नुयात्।  
सौभाग्यरोग्यसम्पन्ना गौरी लोके महीयते॥ ६३.२८ ॥  
  
इति पठति श्रृणोति यः प्रसङ्गात्।  
कलिकलुषविमुक्तः पार्वती लोकमेति।  
मतिमपि च नराणां यो ददाति प्रियार्थम्।  
विबुधपतिविमाने नायकः स्यादमोघः॥ ६३.२९ ॥