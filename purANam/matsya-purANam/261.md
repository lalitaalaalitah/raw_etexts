---
title: २६१

---
नानादेवप्रतिमाप्रमाणवर्णनम्।  
  
सूत उवाच।  
प्रभाकरस्य प्रतिमामिदानीं श्रुणुत द्विजाः!।  
रथस्थं कारयेद्देवं पद्महस्तं सुलोचनम् ॥ २६१.१  
  
सप्ताश्वञ्चैक चक्रञ्च रथं तस्य प्रकल्पयेत्।  
मुकुटेन विचित्रेण पद्मगर्भसमप्रभम् ॥ २६१.२  
  
नानाभरणभूषाभ्यां भुजाभ्यां धृतपुष्करम्।  
स्कन्धस्थे पुष्करे ते तु लीलयैव धृते सदा ॥ २६१.३  
  
चोलकच्छन्नवपुषं क्वचिच्चित्रेषु दर्शयेत्।  
वस्त्रयुग्मसमोपेतं चरणौ तेजसावृतौ ॥ २६१.४  
  
प्रतिहारौ च कर्तव्यौ पार्श्वयोर्दण्डिपिङ्गलौ।  
कर्तव्यौ खड्गहस्तौ तौ पार्श्वयोः पुरुषावुभौ ॥ २६१.५  
  
लोखनीकृतहस्तञ्च पार्श्वे धातारमव्ययम्।  
नानादेवगणैर्युक्तमेवं कुर्याद्दिवाकरम् ॥ २६१.६  
  
अरुणः सारथिश्चास्य पद्मिनीपत्रसन्निभः।  
अश्वौ सुवलयग्रीवावन्तस्थौ तस्य पार्श्वयोः ॥ २६१.७  
  
भुजङ्गरज्जुभिर्बद्धाः सप्ताश्वा रश्मिसंयुताः।  
पद्मस्थं वाहनस्थं वा पद्महस्तं प्रकल्पयेत् ॥ २६१.८  
  
वह्नेस्तु लक्षणं वक्ष्ये सर्वकामफलप्रदम्।  
दीप्तं सुवर्णवपुषमर्धचन्द्रासने स्थितम् ॥ २६१.९  
  
बालार्कसदृशं तस्य वदनञ्चापि दर्शयेत्।  
यज्ञोपवीतिनं देवं लम्बकूर्चधरं तथा ॥ २६१.१०  
  
कमण्डलुं वामकरे दक्षिणे त्वक्षसूत्रकम्।  
ज्वालावितानसंयुक्तमजवाहनमुज्वलम् ॥ २६१.११  
  
कुण्डस्थं वापि कुर्वीत मूर्ध्नि सप्तशिखान्वितम्।  
तथा यमं प्रवक्ष्यामि दण्डपाशधरं विम्भुम् ॥ २६१.१२  
  
महामहिषमारूढं कृष्णाञ्जनचयोपमम्।  
सिंहासनगतञ्चापि दीप्ताग्निसमलोचनम् ॥ २६१.१३  
  
महिषश्चित्रगुप्तश्च करालाः किङ्करास्तथा।  
समन्ताद्दर्शयेत्तस्य सौम्या सौम्यान् सुरासुरान् ॥ २६१.१४  
  
राक्षसेन्द्रं तथा वक्ष्ये लोकपालञ्च नैर्ऋतम्।  
नरारूढं महामायं रक्षोभिर्बहुभिर्वृतम् ॥ २६१.१५  
  
खड्गहस्तं महानीलं कज्जलाचलसन्निभम्।  
नरयुक्तविमानस्थं पीताभरणभूषितम् ॥ २६१.१६  
  
वरुणाञ्च प्रवक्ष्यामि पाशहस्तं महाबलम्‌।  
शङ्खस्फटिकवर्णाभं सितहाराम्बरावृतम् ॥ २६१.१७  
  
झषासनगतं शान्तं किरीटाङ्गदधारिणम्।  
वायुरूपं प्रवक्ष्यामि धूम्रन्तु मृगवाहनम् ॥ २६१.१८  
  
चित्राम्बरधरं शान्तं युवानं कुञ्चितभ्रुवम्।  
मृगाधिरूढं वरदं पताकाध्वजसंयुतम् ॥ २६१.१९  
  
कुबेरञ्च प्रवक्ष्यामि कुण्डलाभ्यामलङ्कृतम्।  
महोदरं महाकायं निध्यष्टकसमन्वितम् ॥ २६१.२०  
  
गुह्यकैर्बहुभिर्युक्तं धनव्ययकरैस्तथा।  
हारकेयूररचितं सिताम्बरधरं सदा ॥ २६१.२१  
  
गदाधरञ्च कर्तव्यं वरदं मुकुटान्वितम्।  
नरयुक्तविमानस्थं एवं रीत्या च कारयेत् ॥ २६१.२२  
  
तथैवेशं प्रवक्ष्यामि धवलं धवलेक्षणम्।  
त्रिशूलपाणिनं देवं त्र्यक्षं वृषगतं प्रभुम् ॥ २६१.२३  
  
मातृणां लक्षणं वक्ष्ये यथावदनुपूर्वशः।  
ब्रह्माणी ब्रह्मसदृशी चतुर्वक्त्रा चतुर्भुजा ॥ २६१.२४  
  
हंसाधिरूढां कर्तव्या साक्षसूत्रकमण्डलुः।  
महेश्वरस्य रूपेण तथा माहेश्वरी मता ॥ २६१.२५  
  
जटा मुकुटसंयुक्ता वृषस्था चन्द्रशेखरा।  
कपालशूलखट्वाङ्ग वरदाढ्या चतुर्भुजा ॥ २६१.२६  
  
कुमाररूपा कौमरी मयूरवरवाहना।  
रक्तवस्त्राधरा तद्वच्छूलशक्तिधरा मता ॥ २६१.२७  
  
हारकेयूरसम्पन्ना कृकवाकुधरा तथा।  
वैष्णवी विष्णुसदृशा गरुडे समुपस्थिता ॥ २६१.२८  
  
चतुर्बाहुश्च वरदा शङ्कचक्रगदाधरा।  
सिंहासनगता वापि बालकेन समन्विता ॥ २६१.२९  
  
वाराहीञ्च प्रवक्ष्यामि महिषोपरि संस्थिताम्।  
वराहसदृशी देवी शिरश्चामरधारिणी ॥ २६१.३०  
  
गदाचक्रधरा तद्वद्दानवेन्द्रविनाशिनी।  
इन्द्राणीमिन्द्रसदृशीं वज्रशूलगदाधराम् ॥ २६१.३१  
  
गजासनगतां देवीं लोचनैर्बहुभिर्वृताम्।  
तप्तकाञ्चनवर्णाभां दिव्याभरणभूषिताम् ॥ २६१.३२  
  
तीक्ष्मखड्गधरां तद्वद् वक्ष्ये योगेश्वरीमिमाम्।  
दीर्घजिह्वामूर्ध्वकेशीमस्थिखण्डैश्च मण्डिताम् ॥ २६१.३३  
  
दंष्ट्राकरालवदनां कुर्य्याच्चैव कृशोदरीम् ।  
कपालमालिनीं देवीं मुण्डमालाविभूषिताम् ॥ २६१.३४  
  
कपालं वामहस्ते तु मांसशोणितपूरितम्।  
मस्तिष्काक्तञ्च विभ्राणां शक्तिकां दक्षिणे करे ॥ २६१.३५  
  
गृध्रस्था वायसस्था वा निर्मांसा विनतोदरी।  
करालवदना तद्वत् कर्तव्या सा त्रिलोचना ॥ २६१.३६  
  
चामुण्डा बद्धघण्टा वा द्वीपिचर्मधरा शुभा।  
दिग्वासाः कालिका तद्वद्रासभस्था कपालिनी ॥ २६१.३७  
  
सुरक्तपुष्पाभरणा वर्धनी ध्वजसंयुता।  
विनायकञ्च कुर्वीत मातॄणामन्तिके सदा ॥ २६१.३८  
  
वीरेश्वरश्च भगवान् वृषारूढो जटाधरः।  
वीणाहस्तत्रिशूली च मातॄणामग्रतो भवेत् ॥ २६१.३९  
  
श्रियं देवीं प्रवक्ष्यामि नवे वयसि संस्थिताम्।  
सुयौवनां पीतगण्डां रक्तोष्ठीं कुञ्चितभ्रुवम् ॥ २६१.४०  
  
पीनोन्नतस्तनतटां मणिकुण्डलधारिणीम्।  
सुमण्डलं मुखं तस्याः शिरः सीमन्तभूषणम् ॥ २६१.४१  
  
पद्मस्वस्तिकशङ्खैर्वा भूषितां कुण्डलालकैः।  
कञ्चुकाबद्धगात्रौ च हारभूषौ पयोधरौ ॥ २६१.४२  
  
नागहस्तोपमौ बाहू केयूरकटकोज्ज्वलौ।  
पद्मं हस्ते प्रदातव्यं श्रीफलं दक्षिणे भुजे ॥ २६१.४३  
  
मेखलाभरणं तद्वत्तप्तकाञ्चनसप्रभाम्।  
नानाभरणसम्पन्नां शोभनाम्वरधारिणीम् ॥ २६१.४४  
  
पार्श्वे तस्याः स्त्रियः कार्य्या श्चामरव्यग्रपाणयः।  
पद्मासनोपविष्टा तु पद्मसिंहासनम्थिता ॥ २६१.४५  
  
करिभ्यां स्नाप्यमानासौ भृङ्गराभ्यामनेकशः।  
प्रक्षालयन्तौ करिणौ भृङ्गाराभ्यां तथापरौ ॥ २६१.४६  
  
स्तूयमाना च लोकेशैस्तथा गन्धर्वगुह्यकैः।  
तथैव यक्षिणी कार्या सिद्धासुरनिषेविता ॥ २६१.४७  
  
पार्श्वयोः कलशौ तस्यास्तोरणे देवदानवाः।  
नागाश्चैव तु कर्तव्याः खड्गखेटकधारिणः ॥ २६१.४८  
  
अधस्तात्प्रकृतिस्तेषां नाभेरूर्ध्वन्तु पौरुषी।  
फणाश्च मूर्ध्नि कर्तव्याद्विजिह्वा बहवः समाः ॥ २६१.४९  
  
पिशाचा राक्षसाश्चैव भूतवेतालजातयः।  
निर्मांसाश्चैव ते सर्वे रौद्रा विकृतरूपिणः ॥ २६१.५०  
  
क्षेत्रपालश्च कर्तव्यो जटिलो विकृताननः।  
दिग्वासा जटिलस्वद्वच्छ्वागोमायु निषेवितः ॥ २६१.५१  
  
कपालं वामहस्ते तु शिरः केशैः समावृतम्।  
दक्षिणे शक्तिकां दद्यादसुरक्षयकारिणीम् ॥ २६१.५२  
  
अथातः सम्प्रवक्ष्यामि द्विभुजं कुसुमायुधम्।  
पार्श्वे चाश्वमुखं तस्य मकरध्वजसंयुतम् ॥ २६१.५३  
  
दक्षिणे पुष्पबाणञ्च वामे पुष्पमयं धनुः।  
प्रीतिः स्याद्दक्षिणे तस्य भोजनोपस्करान्विता ॥ २६१.५४  
  
रतिश्च वामपार्श्वेतु शयनं सारसान्वितम्।  
पटश्च पटहश्चैव खरः कामातुरस्तथा ॥ २६१.५५  
  
पार्श्वतो जलवापी च वनं नन्दनमेव च।  
सुशोभनश्च कर्तव्यो भगवान् कुसुमायुधः ॥ २६१.५६  
  
संस्थानमीषद्वक्त्रं स्याद्विस्मितवक्त्रकम् ।  
एतदुद्देशतः प्रोक्तं प्रतिमालक्षणं मया।  
विस्तरेण न शक्नोति बृहस्पतिरपि द्विजाः ! ॥ २६१.५७