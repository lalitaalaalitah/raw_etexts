---
title: ०६८

---
सप्तमीस्नपनव्रतकथनम्।  
  
नारद उवाच।  
किमुद्वेगाद्भुते कृत्यमलक्ष्मीः केन हन्यते।  
मृतवत्साभिषेकादि कार्येषु च किमिष्यते॥ ६८.१ ॥  
  
श्रीभगवानुवाच।  
पुरा कृतानि पापानि फलन्त्यस्मिंस्तपोधन।  
रोगदौर्गत्यरूपेण तथैवेष्टवधेन च॥ ६८.२ ॥  
  
तद्विगाताय वक्ष्यामि सदा कल्याणकारकम्।  
सप्तमीस्नपनं नाम जनपीडाविनाशनम्॥ ६८.३ ॥  
  
शान्तये तत्र वक्ष्यामि मृतवत्‌साभिषेचनम्।  
एतदेवाद्भुतोद्वेग चित्तभ्रमविनाशनम्॥ ६८.४ ॥  
  
भविष्यति च वाराहो यत्र कल्पस्तपोधन!।  
वैवस्वतश्च तत्रापि यदा तु मनुरुत्तमः॥ ६८.५ ॥  
  
भविष्यति च तत्रैव पञ्चविंशतिमं यदा।  
कृतं नामयुगं तत्र हैहयान्वयवर्द्धनः॥  
  
भविता नृपतिर्वीरः कृतवीर्यः प्रतापवान्॥ ६८.७ ॥  
ससप्तद्वीपमखिलं पालयिष्यति भूतलम्।  
यावद्वर्षसहस्राणि सप्तसप्तति नारद!॥ ६८.८ ॥  
  
जातमात्रञ्ज तस्यापि यावत् पुत्रशतं तथा।  
  
च्यवनस्यतु शपेन विनाशमुपयास्यति॥ ६८.९ ॥  
सहस्रबाहुश्च यदा भविता तस्य वै सुतः।  
कुरङ्गनयनः श्रीमान् सम्भृतो नृपलक्षणैः॥ ६८.१० ॥  
  
कृतवीर्य्यस्तदाराध्य सहस्रांशुं दिवाकरम्।  
उपवासैर्व्रतैर्दिव्यैर्वेदसूक्तैश्च नारद!॥  
पुत्रस्य जीवनायालमेतत्‌ स्नानमवाप्स्यति॥ ६८.११ ॥  
  
कृतवीर्य्येण वै पृष्ट इदं वक्ष्यति भास्करः।  
अशेषदुष्टशमनं सदा कल्मषनाशनम्॥ ६८.१२ ॥  
  
सूर्य्य उवाच।  
अलं क्लेशेन महता पुत्रस्तव नराधिप!।  
भविष्यति चिरञ्जवो किन्तु कल्मषनाशनम्॥ ६८.१३ ॥  
  
सप्तमी स्नपनं वक्ष्ये सर्वलोकहिताय वै।  
जातस्य मृतवत्सायाः सप्तमे मासि नारद!॥  
अथवा शुक्लसप्तम्यामेतत् सर्वं प्रशस्यते॥ ६८.१४ ॥  
  
ग्रहताराबलं लब्ध्वा कृत्वा ब्राह्मणवाचनम्।  
बालस्य जन्मनक्षत्रं वर्जयेत्तां तिथिं बुधः।  
तद्वद्‌ वृद्धेतराणाञ्च कृत्यं स्यादितरेषु च॥ ६८.१५ ॥  
  
गोमयेनानुलिप्तायां भूमावेकाग्निवत् तदा।  
तण्डुलैरक्तशालीयैश्चरुं गोक्षीरसंयुतम्॥  
निर्वपेत् सूर्य्यरुद्राभ्यां तन्मन्त्राभ्यां विधानतः॥ ६८.१६ ॥  
  
कीर्तयेत् सूर्य्यदैवत्यं सप्तर्चिं च घृताहुतीः।  
जुहुयाद्रुद्रसूक्तेन तद्वद्रुद्राय नारद!॥ ६८.१७ ॥  
  
होतव्याः समिधश्चात्र तथैवार्कपलाशयोः।  
यवकृष्णतिलैर्होमः कर्त्तव्योऽष्टशतं पुनः॥ ६८.१८ ॥  
  
व्याहृतीभिस्तथाज्येन तथैवाष्टशतं पुनः।  
हुत्वा स्नानञ्च कर्तव्यं मङ्गलं येन धीमता॥ ६८.१९ ॥  
  
विप्रेण वेदविदुषा विधिवद्दर्भपाणिना।  
स्थापयित्वा तु चतुरः कुम्भान्कोणेषु शोभनान्॥ ६८.२० ॥  
  
पञ्चमञ्च पुनर्मध्ये दध्यक्षतविभूषितम्।  
स्थापयेदव्रणं कुम्भं सप्तर्चेनाभिमन्त्रितम्॥ ६८.२१ ॥  
  
सौरेण तीर्थतोयेन पूर्णं रत्नसमन्वितान्।  
सर्वान्सर्वौषधैर्युक्तान् पञ्चगव्यसमन्विताम्॥  
पञ्चरत्नफलैः पुष्पैर्वासोभिः परिवेष्टयेत्॥ ६८.२२ ॥  
  
गजाश्वरथ्यावल्मीकात् सङ्गमाद्‌ध्रदगोकुलात्।  
संशुद्धां मृदमानीय सर्वेष्वेवविनिक्षिपेत्॥ ६८.२३ ॥  
  
चतुर्ष्वपि च कुम्भेषु रत्नगर्भेषु मध्यमम्।  
गृहीत्वा ब्राह्मणस्तत्र सौरान्मन्त्रानुदीरयेत्॥ ६८.२४ ॥  
  
नारीभिः सप्तसङ्ख्याभिरव्यङ्गाङ्गीभिरत्र च।  
पूजिताभिर्यथाशक्त्या माल्यवस्त्रविभूषणैः  
सविप्राभिश्च कर्त्तव्यं मृतवत्साभिषेचनम्॥ ६८.२५ ॥  
  
दीर्घायुरस्तु बालोऽयं जीवत्पुत्रा च भामिनी।  
आदित्यश्चन्द्रमा सार्द्धं ग्रहनक्षत्रमण्डलैः॥ ६८.२६ ॥  
  
सशक्रा लोकपाला वै ब्रह्मविष्णुमहेश्वराः।  
एते चान्ये च देवौघाः सदा पान्तु कुमारकम्॥ ६८.२७ ॥  
  
मित्रोशनिर्वा हुतभुक् ये च बालग्रहाः क्वचित्।  
पीडां कुर्वन्तु बालस्य मम तुर्जनकस्य वै॥ ६८.२८ ॥  
  
ततः शुक्लाम्बरधरा कुमारपतिसंयुता।  
सप्तकं पूजयेद्‌ भक्त्या स्त्रीणामथ गुरुं पुनः॥ ६८.२९ ॥  
  
काञ्चनीञ्च ततः कुर्यात् ताम्रपात्रोपरि स्थिताम्।  
प्रतिमां धर्म्मराजस्य गुरवे विनिवेदयेत्॥ ६८.३० ॥  
  
वस्त्रकाञ्चनरत्नोघैर्भक्ष्यैः सघृतपायसैः।  
पूजयेद्‌ ब्राह्मणां स्तद्वत् वित्तशाठ्य विवर्जितः॥ ६८.३१ ॥  
  
भुक्त्वा च गुरुणा चेयमुच्चार्या मन्त्रसन्ततिः।  
दीर्घायुरस्तु बालोऽयं यावद्वर्षशतं सुखी॥ ६८.३२ ॥  
  
यत् किञ्चिदस्य दुरितं तत् क्षिप्तं वडवानले।  
ब्रह्मा रुद्रो वसुः स्कन्दो विष्णुः शक्रो हुताशनः॥ ६८.३३ ॥  
  
रक्षन्तु सर्वे दुष्ठेभ्यो वरदाः सन्तु सर्वदा।  
एवमादीनि वाक्यानि वदन्तं पूजयेद्‌ गुरुम्॥ ६८.३४ ॥  
  
शक्तितः कपिलां दद्यात् प्रणम्य च विसर्जयेत्।  
चरुञ्च पुत्रसहिता प्रणम्य रविशङ्करौ॥ ६८.३५ ॥  
  
हुतशेषं तदाश्नीयादादित्याय नमोऽस्त्विति।  
इदमेवाद्भुतोद्वेग दुःस्वप्नेषु प्रशस्यते॥ ६८.३६ ॥  
कर्तुर्जन्मदिनर्क्षञ्च त्यक्त्वा सम्पूजयेत् सदा।  
शान्त्यर्थं शुक्लसप्तम्यामेतत्कुर्वन्न सीदति॥ ६८.३७ ॥  
  
सदानेन विधानेन दीर्घायुरभवन्नरः।  
सम्वत्सराणां प्रयुतं शशास पृथिवीमिमाम्॥ ६८.३८ ॥  
  
पुण्यं पवित्रमायुष्यं सप्तमीस्नपनं रविः।  
कथयित्वा द्विजश्रेष्ठ! तर्त्रैवान्तरधीयत॥ ६८.३९ ॥  
  
एतत् सर्वं समाख्यातं सप्तमी स्नानमुत्तमम्।  
सर्वदुष्टोपशमनं बालानां परमं हितम्॥ ६८.४० ॥  
  
आरोग्यं भास्करादिच्छेद्धनमिच्छेद्धुताशनात् ।  
ईश्वराज्ज्ञानमिच्छेच्च मोक्षमिच्छेज्जनार्दनात् ॥ ६८.४१ ॥  
  
एतन्महापातकनाशनं स्यात्परं हितं बालविवर्द्धनञ्च।  
श्रृणोति यश्चैनमनन्यचेतास्तस्यापि सिद्धिं मुनयो वदन्ति॥ ६८.४२ ॥