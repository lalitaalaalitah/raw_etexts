---
title: १३४

---
त्रिपुरे नारदागमनम्।  
सूत उवाच।  
पूज्यमाने रथे तस्मिन् लोकैर्देवे रथे स्थिते।  
प्रमथेषु नदत्सूग्रं प्रवदत्सु च साध्विति॥ १३४.१ ॥  
  
ईश्वरस्वरघोषेण नर्दमाने महावृषे।  
जयत्सु विप्रेषु तथा गर्ज्जत्सु तुरगेषु च॥ १३४.२ ॥  
  
रणाङ्गणात् समुत्पत्य देवर्षिर्नारदः प्रभुः।  
कान्त्या चन्द्रोपमस्तूर्णं त्रिपुरं पुरमागतः॥ १३४.३ ॥  
  
औत्पातिकन्तु दैत्यानां त्रिपुरे वर्त्तते ध्रुवम्।  
नारदश्चात्र भगवान् प्रादुर्भूतस्तपोधनः॥ १३४.४ ॥  
  
आगतं जलदाभासं समेताः सर्वदानवाः।  
उत्तस्थुर्नारदं द्रृष्ट्वा अभिवादनवादिनः॥ १३४.५ ॥  
  
तमर्घ्येण च पाद्येन मधुपर्केण चेश्वराः।  
नारदं पूजयामासुर्ब्रह्माणमिव वासवः॥ १३४.६ ॥  
  
तेषां स पूजां पूजार्हः प्रतिगृह्य तपोधनः।  
नारदः सुखमासीनः काञ्चने परमासने॥ १३४.७ ॥  
  
मयस्तु सुखमासीने नारदे नारदोद्भवे।  
यथार्हं दानवैः सार्द्धमासीनो दानवाधिपः॥ १३४.८ ॥  
  
आसीनं नारदं प्रेक्ष्य मयस्त्वथ महासुरः।  
अब्रवीद्वचनं तुष्टो हृष्टरोमाननेक्षणः॥ १३४.९ ॥  
  
औत्पातिकं पुरेऽस्माकं यथा नान्यत्र कुत्रचित्।  
वर्त्तते वर्तमानज्ञ! वद त्वं हि च नारद!॥ १३४.१० ॥  
  
द्रृश्यन्ते भयदाः स्वप्ना भज्यन्ते च ध्वजाः परम्।  
विना च वायुना केतुः पतते च तथा भुवि॥ १३४.११ ॥  
  
अट्टालकाश्च नृत्यन्ते सपताकाः सगोपुराः।  
हिंस हिंसेति श्रूयन्ते गिरश्च भयदाः पुरे॥ १३४.१२ ॥  
  
नाहं बिभेमि देवानां सेन्द्राणामपि नारद! ।  
मुक्त्वैकवरदं स्थाणुं भक्ताभयकरं हरम्॥ १३४.१३ ॥  
  
भगवन्नास्त्यविदितमुत्पातेषु तवानघ!।  
अनागतमतीतञ्च भवान् जानाति तत्त्वतः॥ १३४.१४ ॥  
  
तदेतन्नोभयस्थानमुत्पाताभिनिवेदितम्।  
कथयस्व मुनिश्रेष्ठ! प्रपन्नस्य तु नारद!॥ १३४.१५ ॥  
  
इत्युक्त्वा नारदस्तेन मयेनामयवर्जितः।  
नारद उवाच।  
श्रृणु दानव! तत्त्वेन भवन्त्यौत्पातिका यथा॥ १३४.१६ ॥  
  
धर्मेति धारणे धातुर्माहात्म्ये चैव पठ्यते।  
धारणाच्च महत्त्वेन धर्म एव निरुच्यते॥ १३४.१७ ॥  
  
स इष्टप्रापको धर्म आचार्यैरुपदिश्यते।  
इतरश्चानिष्टफल आचार्यैर्नोपदिश्यते॥ १३४.१८ ॥  
  
उत्पथान् मार्गमागच्छेत् मार्गाच्चैव विमार्गताम्।  
विनाशस्तस्य निर्देश्य इति वेदविदो विदुः॥ १३४.१९ ॥  
  
सस्वधर्म रथारूढ सहैभिर्मत्तदानवैः।  
अपकारिषु देवानां कुरुषे त्वं सहायताम्॥ १३४.२० ॥  
  
तदेतान्येवमादीनि उत्पातावेदितानि च।  
वैनाशिकानि द्रृश्यन्ते दानवानां तथैव च॥ १३४.२१ ॥  
  
एष रुद्रः समास्थाय महालोकमयं रथम्।  
आयाति त्रिपुरं हन्तुं मय! त्वामसुरानपि॥ १३४.२२ ॥  
  
सत्वं महौजसं नित्यं प्रपद्यस्व महेश्वरम्।  
यास्यसे सह पुत्रेण दानवैः सह मानद!॥ १३४.२३ ॥  
  
इत्येवमावेद्य भयं दानवोपस्थितं महत्।  
दानवानां पुनर्देवो देवेशपदमागतः॥ १३४.२४ ॥  
  
नारदे तु मुनौ याते मयो दानवनायकः।  
शूरसम्मतमित्येवं दानवानाह दानवः॥ १३४.२५ ॥  
  
शूराः स्थ जात पुत्राः स्थ कृतकृत्याः स्थ दानवाः।  
युध्यध्वं दैवतैः सार्द्धं कर्तव्यं चापिनो भयम्॥ १३४.२६ ॥  
  
जित्वा वयं भविष्यामः सर्वेऽमरसभासदः।  
देवांश्च सेन्द्रकान् हत्वा लोकान् भोक्ष्या महेसुराः॥ १३४.२७ ॥  
  
अट्टालकेषु च तथा तिष्ठध्वं शस्त्रपाणयः।  
दंशिता युद्धसज्जाश्च तिष्ठध्वं प्रोद्यतायुधाः॥ १३४.२८ ॥  
  
पुराणि त्रीणि चैतानि यथा स्थानेषु दानवाः।  
तिष्ठध्वं लङ्घनीयानि भविष्यन्ति पुराणि च॥ १३४.२९ ॥  
  
न भोगतास्तथा शूरा देवता विदिता हि वः।  
ताः प्रयत्नेन वार्याश्च विदार्याश्चैव सायकैः॥ १३४.३० ॥  
  
इति दनुतनयान्मयस्तथोक्वा सुरगणवारणवारणे वचांसि।  
युवतिजनविषण्ण मानसं तत् त्रिपुरपुरं सहसा विवेश राजा॥ १३४.३१ ॥  
  
अथ रजतविशुद्धभावभावो भवमभिपूज्य दिगम्बरं सुगीर्भिः।  
शरणमुपजगाम देवदेवं मदनार्यन्धक यज्ञदेहघातम्॥ १३४.३२ ॥  
  
मयमभयपदैषिणं प्रपन्नं न किल बुबोध तृतीयदीप्तनेत्रः।  
तदभिमतमदात्ततः शशाङ्की स च किल निर्भय एव दानवोऽभूत्॥ १३४.३३ ॥