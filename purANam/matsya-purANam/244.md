---
title: २४४

---
वामनावतारचरित्रवर्णनम्।  
  
ऋषय ऊचुः।  
राजधर्मस्त्वया सूत! कथितो विस्तरेण तु।  
तथैवाद्भुतमङ्गल्यं स्वप्नदर्शनमेव च ॥ २४४.१ ॥  
  
विष्णोरिदानीं माहात्म्यं पुनर्वक्तुमिहार्हसि।  
कथं स वामनो भूत्वा बबन्ध बलिदानवम् ॥ २४४.२ ॥  
क्रमतः कीदृशं रुपमासील्लोकत्रये हरेः।  
  
सूत उवाच।  
एतदेव पुरा पृष्टः कुरुक्षेत्रे तपोधनः ॥ २४४.३ ॥  
  
शौनकस्तीर्थयात्रायां वामनायतने पुरा।  
यदा समयभेदित्वं द्रौपद्याः पार्थिवं प्रति ॥ २४४.४ ॥  
  
अर्जुनेन कृतन्तत्र तीर्थयात्रां तदा ययौ।  
धर्मक्षेत्रे कुरुक्षेत्रे वामनायतने स्थितः ॥ २४४.५ ॥  
  
दृष्ट्वा स वामनस्तत्र अर्जुनो वाक्यमब्रवीत्।  
  
अर्जुन उवाच।  
किन्निमित्तमयं देवो वामनाकृतिरिज्यते ॥ २४४.६ ॥  
  
वराहरूपी भगवान् कस्मात्पूज्योऽभवत्पुरा।  
कस्माच्च वामनस्येदमिष्टं क्षेत्रमजायत ॥ २४४.७ ॥  
  
शौनक उवाच।  
वामनस्य च वक्ष्यामि वराहस्य च धीमतः।  
पुरा निवारिते शक्रे सुरेषु विजितेषु च ॥ २४४.८ ॥  
  
चिन्तयामास देवानां जननी पुनरुद्भवम्।  
अदितिर्देवमाता च परमं दुश्चरं तपः ॥ २४४.९ ॥  
  
तीव्रञ्च चारवर्षाणां सहस्रं पृथिवीपते!।  
आराधनाय कृष्णस्य वाताहारा ह्यभोजना ॥ २४४.१० ॥  
  
दैत्यैर्निराकृतान् दृष्ट्वा तनयान् कुरुनन्दन!।  
वृथा पुत्राहमस्मीति निर्वेदात्प्रणताहरिम् ॥ २४४.११ ॥  
  
तुष्टाव वाग्भिरिष्टाभिः परमार्थनिबोधने।  
देवदेवं हृषीकेशं नत्वा सर्वगतं हरिम् ॥ २४४.१२ ॥  
  
अदितिरुवाच।  
नमः स्मृतार्तिनाशाय नमः पुष्करमालिने।  
नमः परमकल्याण कल्याणायादिवेधसे ॥ २४४.१३ ॥  
  
नमः पङ्कजनेत्राय नमः पङ्गजनाभये।  
श्रियः कान्ताय दान्ताय दान्तदृश्याय चक्रिणे ॥ २४४.१४ ॥  
  
नमः पङ्कजसम्भूति सम्भवायात्मयोनये।  
नमः शङ्खासिहस्ताय नमः कनकरेतसे ॥ २४४.१५ ॥  
  
तथात्मज्ञातविज्ञात योगिचिन्त्यात्म योगिने।  
निर्गुणायाविशेषाय हरये ब्रह्मरूपिणे ॥ २४४.१६ ॥  
  
जगत्प्रतिष्ठितं यत्र जगता यो न दृश्यते।  
नमः स्थूलातिसूक्ष्माय तस्मै देवाय शङ्खिने ॥ २४४.१७ ॥  
  
यन्न पश्यन्ति पश्यन्तो जगदप्यखिलन्नराः।  
अपश्यद्भिर्जगत्यत्र न देवो हृदि संस्थितः ॥ २४४.१८ ॥  
  
यस्मिन्नन्नं पयश्चैव नद्यश्चैवाखिलं जगत्।  
तस्मै समस्तजगतामाधाराय नमो नमः ॥ २४४.१९ ॥  
  
आद्यः प्रजापतिपतिः यः प्रभूणां पतिः परः।  
पतिः सुराणां यस्तस्मै नमः कृष्णाय वेधसे ॥ २४४.२० ॥  
  
यः प्रवृत्तौ निवृत्तौ च इज्यते कर्मभिः स्वकैः।  
स्वर्गापवर्गफलदो नमस्तस्मै गदाभृते ॥ २४४.२१ ॥  
  
यश्चिन्त्यमानो मनसा सद्यः पापं व्यपोहति।  
नमस्तस्मै विशुद्धाय पराय हरिवेधसे ॥ २४४.२२ ॥  
  
यं बुद्ध्वा सर्वभूतानि देवदेवेशमव्ययम्।  
न पुनर्जन्ममरणे प्राप्नुवन्ति नमामि तम् ॥ २४४.२३ ॥  
  
यो यज्ञे यज्ञपरमैरिज्यते यज्ञसञ्ज्ञितः।  
तं यज्ञपुरुषं विष्णुं नमामि प्रभुमीश्वरम् ॥ २४४.२४ ॥  
  
गीयते सर्वदेवेषु वेदविद्भिर्विदां पतिः।  
यस्तस्मै वेदवेद्याय विष्णवे जिष्णवे नमः ॥ २४४.२५ ॥  
  
यतो विश्वं समुत्पन्नं यस्मिंश्च लयमेष्यति।  
विश्वागम प्रतिष्ठाय नमस्तस्मै महात्मने ॥ २४४.२६ ॥  
  
ब्रह्मादि स्तम्बपर्यन्तं येन विश्वमिदं ततम्।  
मायाजालं समुत्तर्तुं तमुपेन्द्रं नमाम्यहम् ॥ २४४.२७ ॥  
  
यस्तु तोयस्वरूपस्थो बिभर्त्यखिलमीश्वरः।  
विश्वं प्रजापतिं विष्णुं तं नमामि प्रजापतिम् ॥ २४४.२८ ॥  
  
यमाराध्य विशुद्धेन मनसा कर्मणा गिरा।  
तरन्त्यविद्यामखिलान्तमुपेन्द्रं नमाम्यहम् ॥ २४४.२९ ॥  
  
विषादतोषरोषद्यैः योऽजस्रं सुखदुःखजैः।  
नृत्यत्यखिलभूतस्थस्तमुपेन्द्रं नमाम्यहम् ॥ २४४.३० ॥  
  
मूर्तं तमो सुरमयन्तद्वधात् विनिहन्ति यः।  
रात्रिरूपी सूर्यरूपी तमुपेन्द्रं नमाम्यहम् ॥ २४४.३१ ॥  
  
यस्याक्षिणी चन्द्रसूर्यौ सर्वलोकशुभाशुभम्।  
पश्यतः कर्म सततमुपेन्द्रं तं नमाम्यहम् ॥ २४४.३२ ॥  
  
यस्मिन् सर्वेश्वरे सर्वं सत्यमेतन्मयोदितम्।  
नानृतं तमजं विष्णुं नमामि प्रभवाव्ययम् ॥ २४४.३३ ॥  
  
यच्चैतत्सत्यमुक्तं मे भूयांश्चातो जनार्दनः।  
सत्येन तेन सकलाः पूर्यन्तां मे मनोरथाः ॥ २४४.३४ ॥  
  
एवंस्तुतः स भगवान् वासुदेव उवाच ताम्।  
अदृश्यः सर्वभूतानां तस्याः सन्दर्शने स्थितः ॥ २४४.३५ ॥  
  
मनोरथां स्त्वमदिते! यानिच्छस्यभिवाञ्छितान्।  
तांस्त्वं प्राप्स्यसि धर्मज्ञे! मत्प्रसादान्न संशयः ॥ २४४.३६ ॥  
  
श्रृणुष्व सुमहाभागे वरो यस्ते हृदि स्थितः।  
तमाशु व्रियतां कामं श्रेयस्ते सम्भविष्यति  
मद्दर्शनं हि विफलं न कदाचिद्भविष्यति ॥ २४४.३७ ॥  
  
अदितिरुवाच।  
यदि देव! प्रसन्नस्त्वं मद्भक्त्या भक्तवत्सल!।  
त्रैलोक्याधिपतिः पुत्रस्तदस्तु मम वासवः ॥ २४४.३८ ॥  
  
हृतं राज्यं हृताश्चास्य यज्ञभागा महासुरैः।  
त्वयि प्रसन्ने वरदे तान् प्राप्नोतु सुतो मम ॥ २४४.३९ ॥  
  
हृतं राज्यं न दुःखाय मम पुत्रस्य केशव!।  
सापन्त्याद्दायनिर्भ्रंशो बाधां न कुरुते हृदि ॥ २४४.४० ॥  
  
श्रीभगवानुवाच।  
कृतः प्रसादो हि मया तव देवि! यथेप्सितः।  
स्वांशेन चैव ते गर्भे सम्भविष्यामि कश्यपात् ॥ २४४.४१ ॥  
  
तव गर्भसमुद्भूतस्ततस्ते ये सुरारयः।  
तानहं निहनिष्यामि निवृत्ता भव नन्दिनि! ॥ २४४.४२ ॥  
  
अदितिरुवाच।  
प्रसीद देव! देवेश! नमस्ते विश्वभावन!।  
नाहं त्वामुदरे देव!वोढुं शक्ष्यामि केशव!॥ २४४.४३ ॥  
  
यस्मिन् प्रतिष्ठितं विश्वं यो विश्वं स्वयमीश्वरः।  
तमहं नोदरेण त्वां वोढुं शक्ष्यामि दुर्धरम् ॥ २४४.४४ ॥  
  
श्रीभगवानुवाच।  
सत्यमात्थ महाभागे! मयि सर्वमिदं जगत्।  
प्रतिष्ठितं न मां शक्तावोढुं सेन्द्रा दिवौकसः ॥ २४४.४५ ॥  
  
किं त्वहं सकलान् लोकान् सदेवासुरमानुषान्।  
जङ्गमान् स्थावरान् सर्वान् त्वाञ्च देवि! सकश्यपाम् ॥ २४४.४६ ॥  
  
धारयिष्यामि भद्रन्ते तदलं सम्भ्रमेण ते।  
न ते ग्लानिर्न ते स्वेदो गर्भस्थे भविता मयि ॥ २४४.४७ ॥  
  
दाक्षायणि! प्रसादन्ते करोम्यन्यैः सुदुर्लभम्।  
गर्भस्थे मयि पुत्राणां तव योऽभिभविष्यति  
तेजसस्तस्य हानिञ्च करिष्ये मा व्यथां कृथाः ॥ २४४.४८ ॥  
  
शैनक उवाच।  
एवमुक्त्वा ततः सद्यो यातोऽन्तर्धानमीश्वरः।  
सापि कालेन तं गर्भमवाप कुरुसत्तम! ॥ २४४.४९ ॥  
  
गर्भस्थिते ततः कृष्णे चचाल सकला क्षितिः।  
चकम्पिरे महाशैलाः क्षोभञ्जग्मुस्तथाब्धयः ॥ २४४.५० ॥  
  
यतो यतोऽदितिर्याति ददाति ललितं पदम्।  
ततस्ततः क्षितिः स्वेदात् ननाम वसुधाधिप! ॥ २४४.५१ ॥  
  
दैत्यानामथ सर्वेषां गर्भस्थे मधुसूदने।  
बभूव तेजसां हानिर्यथोक्तं परमेष्ठिना ॥ २४४.५२ ॥