---
title: ०५२

---
कर्मयोगवर्णनम्।  
  
ऋषय ऊचुः।  
इदानीं प्राह यद्विष्णुः पृष्टः परममुत्तमम्।  
तमिदानीं समाचक्ष्व धर्माधर्मस्य विस्तरम्॥ ५२.१ ॥  
  
सूत उवाच।  
एवमेकार्णवे तस्मिन् मत्स्यरूपी जनार्दनः।  
विस्तारमादिसर्गस्य प्रतिसर्गस्य चाखिलम्॥ ५२.२ ॥  
  
कथयामास विश्वात्मा मनवे सूर्यसूनवे।  
कर्म्मयोगञ्च साङ्ख्यञ्च यथावद्विस्तरान्वितम्॥ ५२.३ ॥  
  
ऋषय ऊचुः।  
श्रोतुमिच्छामहे सूत! कर्म्मयोगस्य लक्षणम्।  
यस्मादविदितं लोके न किञ्चित् तव सुव्रत॥ ५२.४ ॥  
  
सूत उवाच।  
कर्म्मयोगञ्च वक्ष्यामि यथा विष्णु विभाषितम्।  
ज्ञानयोगसहस्राद्धि कर्म्मयोगः प्रशस्यते॥ ५२.५ ॥  
  
कर्म्मयोगोद्भवं ज्ञानं तस्मात् तत् परमं पदम्।  
कर्म्म ज्ञानोद्भवं ब्रह्म न च ज्ञानमकर्म्मणः॥ ५२.६ ॥  
  
तस्मात् कर्मणि युक्तात्मा तत्वमाप्नोति शाश्वतम्।  
वेदोऽखिलो धनं मूलमाचारश्चैव तद्धितम्॥ ५२.७ ॥  
  
अष्टावात्मगुणास्तस्मिन् प्रधानत्वेन संस्थिताः।  
दया सर्वेषु भूतेषु क्षान्तीर क्षातुरस्य च॥ ५२.८ ॥  
  
अनसूया तथा लोके शौचमन्तर्बहिर्द्विजाः।  
अनायासेषु कार्येषु माङ्गल्याचारसेवनम्॥ ५२.९ ॥  
  
न च द्रव्येषु कार्पण्यमार्तेषूपार्जितेषु च।  
तथा स्पृहा परद्रव्ये परस्त्रीषु च सर्वदा॥ ५२.१० ॥  
  
अष्टावात्मगुणाः प्रोक्ताः पुराणस्य तु कोविदैः।  
अयमेव क्रियायोगो ज्ञानयोगस्य साधकः॥ ५२.११ ॥  
  
कर्म्मयोगं विना ज्ञानं कस्यचिन्नेह द्रृश्यते।  
श्रुतिस्मृत्युदितं धर्ममुपतिष्ठेत् प्रयत्नतः॥ ५२.१२ ॥  
  
देवतानां पितॄणाञ्च मनुष्याणाञ्च सर्वदा।  
कुर्यादहरहर्यज्ञैर्भूतर्षि गणतर्पणम्॥ ५२.१३ ॥  
स्वाध्यायैरर्चयेच्चर्षीन् होमैर्विद्वान् यथाविधि।  
पितृन् श्राद्धैरन्नदानैर्भूतानि बलिकर्मभिः॥ ५२.१४ ॥  
  
पञ्चैते विहिता यज्ञाः पञ्चसूनापनुत्तये।  
कण्डनी पेषणी चुल्ली जलकुम्भी प्रमार्जनी॥ ५२.१५ ॥  
  
पञ्चसूना गृहस्थस्य तेन स्वर्गे न गच्छति।  
तत्पापनाशनायामी पञ्चयज्ञाः प्रकीर्त्तिताः॥ ५२.१६ ॥  
  
द्वाविंशति तथाष्टौ च ये संस्काराः प्रकीर्त्तिताः।  
तद्युक्तोऽपि न मोक्षाय यस्त्वात्मगुणवर्जितः॥ ५२.१७ ॥  
  
तस्मादात्मगुणोपेतः श्रुतिकर्म्म समाचरेत्।  
गोब्राह्मणानां वित्तेन सर्वदा भद्रमाचरेत्॥ ५२.१८ ॥  
  
गोभूहिरण्यवासोभिर्गन्धमाल्योदकेन च।  
पूजयेद्‌ ब्रह्मविष्ण्वर्क रुद्रवस्वात्मकं शिवम्॥ ५२.१९ ॥  
  
व्रतोपवासैर्विधिवत् श्रद्धया च विमत्सरः।  
योऽसावतीन्द्रियः शान्तः सूक्ष्मोऽव्यक्तः सनातनः॥  
  
वासुदेवो जगन्मूर्त्तिस्तस्य सम्भूतयो ह्यमी॥ ५२.२० ॥  
ब्रह्मा विष्णुश्च भगवान् मार्त्तण्डो वृषवाहनः।  
अष्टौ च वसवस्तद्वदेकादशगणाधिपाः।  
लोकपालाधिपालैश्च पितरो मातरस्तथा॥ ५२.२१ ॥  
  
इमा विभूतयः प्रोक्ता श्चराचरसमन्विताः।  
ब्रह्माद्याश्चतुरो मूलमव्यक्ताधिपतिः स्मृतः॥ ५२.२२ ॥  
  
ब्रह्मणा चाथ सूर्य्येण विष्णुनाथ शिवेन वा।  
अभेदात् पूजितेन स्यात् पूजितं सचराचरम्॥ ५२.२३ ॥  
  
ब्रह्मादीनां परन्धाम त्रयाणामपि संस्थितिः।  
वेदमूर्तावतः पूषा पूजनीयः प्रयत्नतः॥ ५२.२४ ॥  
  
तस्मादग्निद्विजमुखान् कृत्वा सम्पूजयेदिमान्।  
दानेर्व्रतोपवासैश्च जपहोमादिना नरः॥ ५२.२५ ॥  
  
इति क्रियायोगपरायणस्य वेदान्तशास्त्रस्मृतिवत्सलस्य।  
विकर्म्मभीतस्य सदा न किञ्चित् प्राप्तव्यमस्तीह परे च लोके ॥ ५२.२६ ॥