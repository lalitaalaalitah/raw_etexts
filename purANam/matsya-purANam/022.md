---
title: ०२२

---
ऋषय ऊचुः।  
कस्मिन्‌ काले च तच्छ्राद्धमनन्तफलदं भवेत्।  
कस्मिन् वासरभागे तु श्राद्धकृच्छ्राद्धमाचरेत् ॥ २२.१ ॥  
  
तीर्थेषु केषु च कृतं श्राद्धं बहुफलं भवेत्।  
सूत उवाच।  
अपराह्णे तु सम्प्राप्ते अभिजिद्रौहिणोदये॥ २२.२ ॥  
  
यत्किञ्चिद्दीयते तत्र तदक्षयमुदाहृतम्।  
तीर्थानि कानि शस्तानि पितृणां वल्लभानि च॥ २२.३ ॥  
  
नामतस्तानि वक्ष्यामि सङ्क्षेपेण द्विजोत्तमाः!।  
पितृतीर्थं गया नाम सर्वतीर्थवरं शुभम्॥ २२.४ ॥  
  
यत्रास्ते देवदेवेशः स्वयमेव पितामहः।  
तत्रैषा पितृभिर्गीता गाथा भागमभीप्सुभिः॥ २२.५ ॥  
  
एष्टव्या बहवः पुत्रा यद्येकोऽपि गयां व्रजेत्।  
यजेत वाश्वमेधेन नीलं वा वृषमुत्सृजेत्॥ २२.६ ॥  
  
तथावाराणसी पुण्या पितॄणां वल्लभा सदा।  
यत्राविमुक्तसान्निध्यं भुक्ति मुक्ति फलप्रदम्॥ २२.७ ॥  
  
  
पितॄणां वल्लभं तद्वत् पुण्यञ्च विमलेश्वरम्।  
पितृतीर्थं प्रयागन्तु सर्वकाम फलप्रदम्॥ २२.८ ॥  
  
वटेश्वरस्तु भगवान् माधवेन समन्वितः।  
योगनिद्राशयस्तद्वत् सदा वसति केशवः॥ २२.९ ॥  
  
दशाश्वमेधिकं पुण्यं गङ्गा द्वारं तथैव च।  
नन्दाथ ललिता तद्वत्तीर्थं मायापुरी शुभा॥ २२.१० ॥  
  
तथा मित्रपदं नाम ततः केदारमुत्तमम्।  
गङ्गा सागरमित्याहुः सर्वतीर्थमयं शुभम्॥ २२.११ ॥  
  
तीर्थं ब्रह्मसरस्तद्वच्छतद्रु सलिले ह्रदे।  
तीर्थन्तु नैमिषं नाम सर्वतीर्थफलप्रदम्॥ २२.१२ ॥  
  
गङ्गोद्भेदस्तु गोमत्यां यत्रोद्‌भूतः सनातनः।  
तथा यज्ञवराहस्तु देवदेवश्च शूलभृत्॥ २२.१३ ॥  
  
यत्र तत्काञ्चनं द्वारमष्टादशभुजो हरः।  
नेमिस्तु हरिचक्रस्य शीर्णा यत्राभवत्पुरा॥ २२.१४ ॥  
  
तदेतन्नैमिषारण्यं सर्वतीर्थनिषेवितम्।  
देवदेवस्य तत्रापि वाराहस्य तु दर्शनम्॥ २२.१५ ॥  
  
यः प्रयाति स पूतात्मा नारायणपदं व्रजेत्।  
कृतशौचं महापुण्यं सर्वपापनिषूदनम्॥ २२.१६ ॥  
  
यत्रास्ते नारसिंहस्तु स्वयमेव जनार्दनः।  
तीर्थमिक्षुमती नाम पितॄणां वल्लभं सदा॥ २२.१७ ॥  
  
सङ्गमे यत्र तिष्ठन्ति गङ्गायाः पितरः सदा।  
कुरुक्षेत्रं महापुण्यं सर्वतीर्थ समन्वितम्॥ २२.१८ ॥  
  
तथा च सरयूः पुण्या सर्वदेवनमस्कृता।  
इरावती नदी तद्वत् पितृतीर्थाधिवासिनी॥ २२.१९ ॥  
  
यमुना देविका काली चन्द्रभागा दृषद्वती।  
नदी वेणुमती पुण्या परा वेत्रवती तथा॥ २२.२० ॥  
  
पितॄणां वल्लभा ह्येताः श्राद्धे कोटिगुणा मताः।  
जम्बूमार्गं महापुण्यं यत्र मार्गो हि लक्ष्यते॥ २२.२१ ॥  
  
अद्यापि पितृतीर्थं तत् सर्वकामफलप्रदम्।  
नीलकुण्डमितिख्यातं पितृतीर्थं द्विजोत्तमाः!॥ २२.२२ ॥  
  
तथा रुद्रसरः पुण्यं सरोमानसमेव च।  
मन्दाकिनी तथाच्छोदा विपाशाथ सरस्वती॥ २२.२३ ॥  
  
पूर्वे मित्रपदन्तद्वत् वैद्यनाथं महाफलम्।  
क्षिप्रा नदी महाकालस्तथा कालञ्जरं शुभम्॥ २२.२४ ॥  
  
वंशोद्भेदं हरोद्भेदं गङ्गोद्भेदं महाफलम्।  
भद्रेश्वरं विष्णुपदं नर्मदा द्वारमेव च॥ २२. २५ ॥  
  
गयापिण्डप्रदानेन समान्याहुर्महर्षयः।  
एतानि पितृतीर्थानि सर्वपापहराणि च॥ २२.२६ ॥  
  
स्मरणादपि लोकानां किमु श्राद्धकृतां नृणाम्।  
ओङ्कारं पितृतीर्थञ्च कावेरी कपिलोदकम्॥ २२.२७ ॥  
  
सम्भेदश्चण्डवेगायास्तथैवामर कण्टकम्।  
कुरुक्षेत्राच्छतगुणं तस्मिन् स्नानादिकं भवेत्॥ २२.२८ ॥  
  
शुक्रतीर्थञ्च विख्यातं तीर्थं सोमेश्वरं परम्।  
सर्वव्याधिहरं पुण्यं शतकोटि फलाधिकम्॥ २२.२९ ॥  
  
श्राद्धे दाने तथा होमे स्वाध्याये जलसन्निधौ।  
कायावरोहणं नाम तथा चर्मण्वतीनदी॥ २२.३० ॥  
  
गोमती वरुणा तद्वत्तीर्थमौशनसम्परम्।  
भैरवं भृगुतुङ्गञ्च गौरीतीर्थमनुत्तमम्॥ २२.३१ ॥  
  
तीर्थं वैनायकं नाम भद्रेश्वरमतः परम्।  
तथा पापहरं नाम पुण्याथ तपती नदी॥ २२.३२ ॥  
  
मूलतापीपयोष्णी च पयोष्णीसङ्गमस्तथा।  
महावोधिः पाटला च नागतीर्थमवन्तिका॥ २२.३३ ॥  
  
तथा वेणा नदी पुण्या महाशालं तथैव च।  
महारुद्रं महालिङ्गं दशार्णा च नदी शुभा॥ २२.३४ ॥  
  
शतरुद्रा शताह्वा च तथा विश्वपदं परम्।  
अङ्गारवाहिका तद्वन्नदौ तौ शोणघर्घरौ॥ २२.३५ ॥  
  
कालिका च नदी पुण्या वितस्ता च नदी तथा।  
एतानि पितृतीर्थानि शस्यन्ते स्नानदानयोः॥ २२.३६ ॥  
  
श्राद्धमेतेषु यद्दत्तन्तदनन्तफलं स्मृतम्।  
द्रोणी वाटनदी धारा सरित् क्षीरनदी तथा॥ २२.३७ ॥  
  
गोकर्णं गजकर्णञ्च तथा च पुरुषोत्तमः।  
द्वारका कृष्णतीर्थञ्च तथार्बुदसरस्वती॥ २२.३८ ॥  
  
नदी मणिमती नाम तथा च गिरिकर्णिका।  
धूतपापं तथा तीर्थं समुद्रो दक्षिणस्तथा॥ २२.३९ ॥  
  
एतेषु पितृतीर्थेषु श्राद्धमानन्त्यमश्नुते।  
तीर्थं मेघकरं नाम स्वयमेव जनार्दनः॥ २२.४० ॥  
  
यत्र शार्ङ्गधरो विष्णुर्मेखलायामवस्थितः।  
तथा मन्डोदरी तीर्थं तीर्थं चम्पा नदी शुभा॥ २२.४१ ॥  
  
तथा सा मलनाथश्च महाशाल नदी तथा।  
चक्रवाकं चर्म्मकोटं तथा जन्मेश्वरं महत्॥ २२.४२ ॥  
  
अर्जुनं त्रिपुरं चैव सिद्धेश्वरमतः परम्।  
श्रीशैलं शाङ्करं तीर्थं नारसिंहमतः परम्॥ २२ .४३ ॥  
  
महेन्द्रञ्च तथा पुण्यमथ श्रीरङ्गसञ्ज्ञितम्।  
एतेष्वपि सदा श्राद्धमनन्तफलदं स्मृतम्॥ २२.४४ ॥  
  
दर्शनादपि चैतानि सद्यः पापहराणि वै।  
तुङ्गभद्रा नदी पुण्या तथा भीमरथी सरित्॥ २२.४५ ॥  
  
भीमेश्वरं कृष्णवेणा कावेरी कुड्‌मलानदी।  
नदी गोदावरी नाम त्रिसन्ध्या तीर्थमुत्तमम्॥ २२.४६ ॥  
  
तीर्थं त्रैयम्बकं नाम सर्वतीर्थ नमस्कृतम्।  
यत्रास्ते भगवानीशः स्वयमेव त्रिलोचनः॥ २२.४७ ॥  
  
श्राद्धमेतेषु सर्वेषु कोटिकोटिगुणं भवेत्।  
स्मरणादपि पापानि नश्यन्ति शतधा द्विजः॥ २२.४८ ॥  
  
श्रीपर्णी ताम्रपर्णी च जया तीर्थमनुत्तमम्।  
तथा मत्स्यनदी पुण्या शिवधारं तथैव च॥ २२.४९ ॥  
  
भद्रतीर्थञ्च विख्यातं पम्पातीर्थञ्च शाश्वतम्।  
पुण्यं रामेश्वरं तद्वदेलापुरमलं पुरम्॥ २२.५० ॥  
  
अङ्गभूतञ्च विख्यातमानन्दकमलं बुधम्।  
आम्रातकेश्वरं तद्वदेकाम्भकमतः परम्। २२.५१ ॥  
  
गोवर्धनं हरिश्चन्द्रं कृपुचन्द्रं पृथूदकम्।  
सहस्राक्षं हिरण्याक्षं तथा च कदली नदी॥ २२. ५२ ॥  
  
रामाधिवासस्तत्रापि तथा सौमित्रिसङ्गमः।  
इन्द्रकीलं महानादन्तथा च प्रियमेलकम्॥ २२.५३ ॥  
  
एतान्यपि सदा श्राद्धे प्रशस्तान्यधिकानि तु।  
एतेषु सर्वदेवानां सान्निध्यं द्रृश्यते यतः॥ २२.५४ ॥  
  
दानमेतेषु सर्वेषु दत्तं कोटिशताधिकम्।  
बाहुदा च नदी पुण्या तथा सिद्धवनं शुभम्॥ २२.५५ ॥  
  
तीर्थं पाशुपतं नाम नदी पार्वतिका शुभा।  
श्राद्धमेतेषु सर्वेषु दत्तं कोटिशतोत्तरम्॥ २२.५६ ॥  
  
तथैव पितृतीर्थन्तु यत्र गोदावरी नदी।  
युतालिङ्गसहस्रेण सर्वान्तरजलावहा॥ २२.५७ ॥  
  
जामदग्न्यस्य तत्तीर्थं क्रमादायातमुत्तमम्।  
प्रतीकस्य भयाद्भिन्नं यत्र गोदावरी नदी॥ २२.५८ ॥  
  
तत्तीर्थं हव्यकव्यानामप्सरो युगसञ्ज्ञितम्।  
श्राद्धाग्निकार्यदानेषु तथा कोटि शताधिकम्॥ २२.५९ ॥  
  
तथा सहस्रलिङ्गञ्च राघवेश्वरमुत्तमम्।  
सेन्द्रफेना नदी पुण्या यत्रेन्द्रः पतितः पुरा॥ २२.६० ॥  
  
निहत्य नमुचिं शक्रस्तपसा स्वर्गमाप्तवान्।  
तत्र दत्तं नरैः श्राद्धमनन्तफलदं भवेत्॥ २२.६१ ॥  
  
तीर्थन्तु पुष्करं नाम शालग्रामं तथैव च।  
सोमपानञ्च विख्यातं यत्र वैश्वानरालयम्॥ २२.६२ ॥  
  
तीर्थं सारस्वतं नाम स्वामितीर्थं तथैव च।  
मलन्दरा नदीपुण्या कोशिकी चन्द्रिका तथा॥ २२.६३ ॥  
  
वैदर्भावाथ वैरा च पयोष्णी प्राङ्मुखापरा।  
कावेरी चोत्तरापुण्या तथाजालन्धरो गिरिः॥ २२.६४ ॥  
  
एतेषु श्राद्धतीर्थेषु श्राद्धमानन्त्यमश्नुते।  
लोहदण्डं तथा तीर्थं चित्रकूटस्तथैव च॥ २२.६५ ॥  
  
विन्ध्ययोगश्च गङ्गायास्तथा नदीतटं शुभम्।  
कुब्जाम्रन्तु तथा तीर्थं उर्वशी पुलिनं तथा॥ २२.६६ ॥  
  
संसारमोचनं तीर्थं तथैव ऋणमोचनम्।  
एतेषु पितृतीर्थेषु श्राद्धमानन्त्यमश्नुते॥ २२.६७ ॥  
  
अट्टहासं तथा तीर्थं गौतमेश्वरमेव च।  
तथा वशिष्ठं तीर्थन्तु हारितं तु ततः परम्॥ २२. ६८ ॥  
  
ब्रह्मावर्तं कुशावर्तं हयतीर्थं तथैव च।  
पिण्डाारकञ्च विख्यातं शङ्खोद्धारं तथैव च॥ २२.६९ ॥  
  
घण्टेाश्वरं बिल्वकञ्च नीलपर्वतमेव च।  
तथा च धरणी तीर्थं रामतीर्थं तथैव च॥ २२. ७० ॥  
  
अश्वतीर्थञ्च विख्यातमनन्तं श्राद्धदानयोः।  
तीर्थं वेदशिरो नाम तथैवौघवती नदी॥ २२.७१ ॥  
  
तीर्थं वसुप्रदं नाम च्छागलाण्डं तथैव च।  
एतेषु श्राद्धदातारः प्रयान्ति परमं पदम्॥ २२.७२ ॥  
  
तथा च बदरी तीर्थं गणतीर्थं तथैव च।  
जयन्तं विजयञ्चैव शुक्रतीर्थं तथैव च॥ २२.७३ ॥  
  
श्रीपतेश्च तथा तीर्थं तीर्थं रैवतकं तथा।  
तथैव शारदा तीर्थं भद्रकालेश्वरं तथा॥ २२.७४ ॥  
  
वैकुण्ठतीर्थञ्च परं भीमेश्वरमथापि वा।  
एतेषु श्राद्धदातारः प्रयान्ति परमां गतिम्॥ २२.७५ ॥  
  
तीर्थं मातृगृहं नाम करवीरपुरं तथा।  
कुशेशरञ्च विख्यातं गौरी शिखरमेव च॥ २२. ७६ ॥  
  
नकुलेशस्य तीर्थञ्च कर्दमालं तथैव च।  
दिण्डिपुण्यकरं तद्वत् पुण्डरीकपुरं तथा॥ २२.७७ ॥  
  
सप्त गोदावरी तीर्थं सर्वतीर्थेश्वरेश्वरम्।  
तत्र श्राद्धं प्रदातव्यमनन्तफलमीप्सुभिः॥ २२.७८ ॥  
  
एषतूद्देशतः प्रोक्तस्तीर्थानां सङ्ग्रहो मया।  
वागीशोऽपि न शक्नोति विस्तरान् किमु मानुषः॥ २२.७९ ॥  
  
सत्यं तीर्थं दया तीर्थं तीर्थमिन्द्रियनिग्रहः।  
वर्णाश्रमाणां गेहेऽपि तीर्थन्तु समुदाहृतम्॥ २२. ८० ॥  
  
एतत्तीर्थेषु यच्छ्राद्धं तत्कोटि गुणमिष्यते।  
यस्मात्तस्मात् प्रयत्नेन तीर्थे श्राद्धं समाचरेत्॥ २२ .८१ ॥  
  
प्रातः कालो मुहूर्तांस्त्रीन् सङ्गवस्तावदेव तु।  
मध्याह्न स्त्रिमुहूर्तस्यादपराह्णस्ततः परम्॥ २२.८२ ॥  
  
सायाह्नस्त्रिमुहूर्तः स्याच्छ्राद्धं तत्र न कारयेत्।  
राक्षसी नाम सा वेला गर्हिता सर्वकर्मसु॥ २२.८३ ॥  
  
अह्नो मुहूर्तो विख्याता दश पञ्च च सर्वदा।  
तत्राष्टमो मुहूर्तो यः सकालः कुतपः स्मृतः॥ २२.८४ ॥  
  
मध्याह्ने सर्वदा यस्मान्मन्दीभवति भास्करः।  
तस्मादनन्तफलद स्तदारम्भो भविष्यति॥ २२.८५ ॥  
  
मध्याह्नखड्ग पात्रञ्च तथा नेपालकम्बलः।  
रूप्यं दर्भास्तिला गावो दौहित्रश्चाष्टमः स्मृतः॥ २२.८६ ॥  
  
पापं कुत्सितमित्याहुस्तस्य सन्तापकारिणः।  
अष्टावेतेयतस्तस्मात् कुतपा इति विश्रुता॥ २२.८७ ॥  
  
ऊर्ध्वं मुहूर्तात् कुतपाद्यन्‌मुहूर्तचतुष्टयम्।  
मुहूर्तपञ्चकञ्चैतत्‌ स्वधाभवनमिष्यते॥ २२.८८ ॥  
  
विष्णोर्देहसमुद्‌भूताः कुशाः कृष्णास्तिलास्तथा।  
श्राद्धस्य रक्षणायालमेतत् प्राहुर्दिवौकसः॥ २२.८९ ॥  
  
तिलोदकाञ्जलिर्देय जलस्थैस्तीर्थवासिभिः।  
सदर्भहस्तेनैकेन श्राद्धमेवं विशिष्यते॥ २२.९० ॥  
  
श्राद्धसाधनकाले तु पाणिनैकेन दीयते।  
तर्पणन्तू भयेनैव विधिरेष सदा स्मृतः॥ २२.९१ ॥  
  
पुण्यं पवित्रामायुष्यं सर्वपापविनाशनम्।  
पुरा मत्स्येन कथितन्तीर्थश्राद्धानुकीर्तनम्॥  
श्रृणोति यः पठेद्वापि श्रीमान् सञ्जायते नरः॥ २२.९२ ॥  
  
श्राद्धकाले च वक्तव्यं तथा तीर्थनिवासिभिः।  
सर्वपापोपशान्त्यर्थमलक्ष्मीनाशनं परम्॥ २२.९३ ॥  
  
इदं पवित्रं यशयो निधानमिदं महापापहरञ्च पुंसाम्।  
ब्रह्मार्करुद्रैरपि पूजितञ्च श्राद्धस्य माहात्म्यमुशन्ति तज्ज्ञाः॥ २२.९४ ॥