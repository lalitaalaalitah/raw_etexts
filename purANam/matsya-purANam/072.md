---
title: ०७२

---
अङ्गारकव्रतकथनम्।  
  
ईश्वर उवाच।  
श्रृणु चान्यद् भविष्यं यद्रूपसम्पद्विधायकम्।  
भविष्यति युगे तस्मिन् द्वापरान्ते पितामह॥  
पिप्पलादस्य संवादो युधिष्ठिरपुरःसरैः ॥ ७२.१ ॥  
  
वसन्तं नैमिषारण्ये पिप्पलादं महामुनिम्।  
अधिगम्य तदा चैनं प्रश्नमेकं करिष्यति।  
युधिष्ठिरो धर्म्मपुत्रो धर्मयुक्तस्तपोधनम्॥ ७२.२ ॥  
  
युधिष्ठिर उवाच।  
कथमारोग्यमैश्वर्यं मतिर्धर्म्मेगतिस्तथा।  
अव्यङ्गता शिवे भक्तिर्वैष्णवो वा भवेत् कथम्॥ ७२.३ ॥  
  
ईश्वर उवाच।  
तस्योत्तरमिदं ब्रह्मन्! पिप्पलादस्य धीमतः।  
श्रृणुष्व यद्वक्ष्यति वै धर्म्मपुत्राय धार्मिकः॥ ७२.४ ॥  
  
पिप्पलाद उवाच।  
साधु पृष्टं त्वया भद्र! इदानीं कथयामि ते।  
अङ्गारव्रतमित्येतत् स वक्ष्यति महीपतेः॥ ७२.५ ॥  
  
अत्राप्युदाहरन्तीममितिहासं पुरातनम्।  
विरोचनस्य सम्वादं भार्गवस्य च धीमतः॥ ७२.६ ॥  
  
प्रह्लादस्य सुतं द्रृष्ट्वा द्विरष्टपरिवत्सरम्।  
रूपेणाप्रतिमं कान्त्या सोऽहसद्‌भृगुनन्दनः॥ ७२.७ ॥  
  
साधु साधु महाबाहो! विरोचन ! शिवं तव।  
तत्तथा हसितं तस्य पप्रच्छ सुरसूदनः॥ ७२.८ ॥  
  
ब्रह्मन्! किमर्थमेतत्ते हास्यमाकस्मिकं कृतम्।  
साधु साध्विति मामेवमुक्तवांस्त्वं वदस्व मे॥ ७२.९ ॥  
  
तमेवं वादिनं शुक्र उवाच वदताम्वरः।  
विस्मयाद्‌ व्रतमाहात्म्याद्धास्यमेतत् कृतं मया॥ ७२.१० ॥  
  
पुरा दक्षविनाशाय कुपितस्य तु शूलिनः।  
अथ तद्भीमवक्त्रस्य स्वेदबिन्दुर्ललाटजः॥ ७२.११ ॥  
  
भित्वा स सप्तपातालानदहत्सप्त सागरान्।  
अनेकवक्त्रनयनो ज्वलज्ज्वलनभीषणः॥ ७२.१२ ॥  
  
वीरभद्र इति ख्यातः करपादायुतैर्युतः।  
कृत्वासौ यज्ञमथनं पुनर्भूतलसम्भवः।  
त्रिजगन्निर्दहन् भूयः शिवेन विनिवारितः॥ ७२.१३ ॥  
  
कृतं त्वया वीरभद्र! दक्षयज्ञविनाशनम्।  
इदानीमलमेतेन लोकदाहेन कर्म्मणा॥ ७२.१४ ॥  
  
शान्तिप्रदाता सर्वेषां ग्रहाणां प्रथमो भव।  
प्रेक्षिष्यन्ते जनाः पूजां करिष्यन्ति वरान् मम॥ ७२.१५ ॥  
  
अङ्गारक इति ख्यातिं गमिष्यसि धरात्मज।  
देवलोके द्वितीयञ्च तव रूपं भविष्यति॥ ७२.१६ ॥  
  
ये च त्वां पूजयिष्यन्ति चतुर्थ्यां त्वद्दिने नराः।  
रूपमारोग्यमैश्वर्यं तेष्वनन्तं भविष्यति॥ ७२.१७ ॥  
  
एवमुक्तस्तदा शान्तिमगमत्कामरूपधृक्।  
सञ्जातस्तत्क्षणाद्राजन्!ग्रहत्वमगमत्‌ पुनः॥ ७२.१८ ॥  
  
स कदाचित्‌ भवांस्तस्य पूजार्घ्यादिकमुत्तमम्।  
द्रृष्टवान्‌ क्रियमाणञ्च शूद्रेण च व्यवस्थितः॥ ७२.१९ ॥  
  
तेन त्वं रूपवान् जातः सुरशत्रुकुलोद्वह।  
विविधा च रुचिर्जाता यस्मात् तव विदूरगा॥ ७२.२० ॥  
  
विरोचन इति प्राहुर्यस्मात् त्वां देवदानवाः।  
शूद्रेण क्रियमाणस्य व्रतस्य तव दर्शनात्॥ ७२.२१ ॥  
  
ईद्रृशीं रूपसम्पत्तिं द्रृष्ट्वा विस्मितवानहम्।  
साधु साध्विति तेनोक्तं मही माहात्म्यमुत्तमम्॥  
पश्यतोऽपि भवेद्रूपमैश्वर्यं किमु कुर्वतः॥ ७२.२२ ॥  
  
यस्माच्च भक्त्या धरणीसुतस्य विनिन्द्यमानेन गवादिदानम्।  
आलोकितन्तेन सुरारिगर्भे सम्भूतिरेषा तव दैत्य! जाता॥ ७२.२३ ॥  
  
ईश्वर उवाच।  
अथ तद्वचनं श्रुत्वा भार्गवस्य महात्मनः।  
प्रह्लादनन्दनो वीरः पुनः पप्रच्छ विस्मितः॥ ७२.२४ ॥  
  
विरोचन उवाच।  
भगवंस्तद्‌ व्रतं सम्यक् श्रोतुमिच्छामि तत्त्वतः।  
दीयमानन्तु यद्दानं मया द्रृष्टं भवान्तरे॥ ७२.२५ ॥  
  
माहात्म्यञ्च विधिं तस्य यथावद्वक्तुमर्हसि।  
इति तद्वचनं श्रुत्वा पुनः प्रोवाच विस्तरात्॥ ७२.२६ ॥  
  
शुक्र उवाच।  
चतुर्थ्यङ्गारकदिने यदा भवति दानव।  
मृदा स्नानां तदा कुर्यात्‌ पद्मरागविभूषितः॥ ७२.२७ ॥  
  
अग्निर्मूर्द्धादिवो मन्त्रं जपन्नास्ते उदङ्‌मुखः।  
शूद्रस्तूष्णीं स्मरन्‌ भौममास्ते भोगविवर्जितः॥ ७२.२८ ॥  
  
तथास्तमित आदित्ये गोमयेनानुलेपयेत्।  
प्राङ्गणं पुष्पमालाभिरक्षताभिः समन्ततः॥ ७२.२९ ॥  
  
अभ्यर्च्याभि लिखेत् पद्मं कुङ्कुमेनाष्टपत्रकम्।  
कुङ्कुमस्याप्यभावे तु रक्तचन्दनमिष्यते॥ ७२.३० ॥  
  
चत्वारः करकाः कार्या भक्ष्यभोज्यसमन्विताः।  
तण्डुलैरक्तशालीयैः पद्मरागैश्च संयुताः॥ ७२.३१ ॥  
  
चतुः कोणेषु तान् कृत्वा फलानि विविधानि च।  
गन्धमाल्यादिकं सर्वं तथैव विनिवेदयेत्॥ ७२.३२ ॥  
  
सुवर्णश्रृङ्गीं कपिलामथार्च्य रौप्यैः खुरैः कांस्यदोहां सवत्साम्।  
धुरन्धरं रक्तमतीव सौम्यं दान्यानि सप्ताम्बरसंयुतानि॥ ७२.३३ ॥  
  
अङ्गुष्ठमात्रं पुरुषं तथैव सौवर्णमत्यायतबाहुदण्डम्।  
चतुर्भुजं हेममये निविष्टं पात्रे गुडस्योपरि सर्पियुक्तम्॥ ७२.३४ ॥  
  
समस्तयज्ञाय जितेन्द्रियाय पात्राय शीलान्वयसंयुताय।  
दातव्यमेतत् सकलं द्विजाय कुटुम्बिने नैव तु दाम्भिकाय।  
समर्पयेद्विप्रवराय भक्त्या कृताञ्जलिः पूर्वमुदीर्य मन्त्रम्॥ ७२.३५ ॥  
  
भूमिपुत्र! महाभाग! स्वेदोद्भव! पिनाकिनः।  
रूपार्थी त्वां प्रपन्नोऽहं गृहाणार्घ्यं नमोऽस्तु ते॥ ७२.३६ ॥  
  
मन्त्रेणानेन दत्त्वार्घ्यं रक्तचन्दनवारिणा।  
ततोऽर्चयेद्विप्रवरं रक्तमाल्याम्बरादिभिः॥ ७२.३७ ॥  
  
दद्यात्तेनैव मन्त्रेण भौमङ्गोमिथुनान्वितम्।  
शय्यां च शक्तितो दद्यात्‌ सर्वोपस्करसंयुताम्॥ ७२.३८ ॥  
  
यद्यदिष्टतमं लोके यच्चास्य दयितं गृहे।  
तत्तद्‌गुणवते देयन्तदेवाक्षयमिच्छता॥ ७२.३९ ॥  
  
प्रदक्षिणां ततः कृत्वा विसर्ज्य द्विजपुङ्गवम्।  
नक्तमक्षारलवणमश्नीयाद्‌ घृतसंयुतम्॥ ७२.४० ॥  
  
भक्त्या यस्तु पुनः कुर्यादेवमङ्गारकाष्टकम्।  
चतुरो वाथ वा तस्य यत्पुण्यं तद्वदामि ते॥ ७२.४१ ॥  
  
रूपसौभाग्यसम्पन्नः पुनर्जन्मनि जन्मनि।  
विष्णौ वाऽथ शिवे भक्तः सप्तद्वीपाधिपो भवेत्॥ ७२.४२ ॥  
  
सप्तकल्पसहस्राणि रुद्रलोके महीयते।  
तस्मात्त्वमपि दैत्येन्द्र! व्रतमेतत् समाचर॥ ७२.४३ ॥  
  
पिप्पलाद उवाच।  
इत्येवमुक्त्वा भृगुनन्दनोऽपि जगाम दैत्यश्च चकार सर्वम्।  
त्वं चापि राजन्! कुरु सर्वमेतद्यतोऽक्षयं वेदविदो वदन्ति॥ ७२.४४ ॥  
  
ईश्वर उवाच।  
तथेति सम्पूज्य स पिप्पलादं वाक्यञ्चकाराद्‌भुतवीर्यकर्मा।  
श्रृणोति यश्चैनमनन्यचेतास्तस्यापि सिद्धिं भगवान् विधत्ते॥ ७२.४५ ॥