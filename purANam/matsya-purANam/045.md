---
title: ०४५

---
स्यमन्तकमणिसङ्क्षिप्तचरित्रम्।  
  
सूत उवाच।  
गान्धारी चैव माद्री च वृष्णिभार्ये बभूवतुः।  
गान्धारी जनयामास सुमित्रं मित्रनन्दनम्॥ ४५.१ ॥  
  
माद्री युधाजितं पुत्रं ततो वै देवमीढुषम्।  
अनमित्रं शिबिं चैव पञ्चमं कृतलक्षणम्॥ ४५.२ ॥  
  
अनमित्रसुतो निघ्नो निघ्नस्यापि तु द्वौ सुतौ।  
प्रसेनश्चमहावीर्यः शक्तिसेनश्च तावुभौ॥ ४५.३ ॥  
  
स्यमन्तकः प्रसेनस्य मणिरत्नमनुत्तमम्।  
पृथिव्यां सर्वरत्नानां राजा वै सोऽभवन्मणिः॥ ४५.४ ॥  
  
हृदि कृत्वा तु बहुशो मणिन्तमभियाचितम्।  
गोविन्दोऽपि न तं लेभे शक्तोऽपि न जहार सः॥ ४५.५॥  
  
कदाचिन्मृगयां यातः प्रसेनस्तेन भूषितः।  
यथाशब्दं स शुश्राव बिले सत्वेन पूरिते॥ ४५.६ ॥  
  
ततः प्रविश्य स बिलं प्रसेनो ऋक्षमैक्षत।  
ऋक्षः प्रसेनञ्च तथा ऋक्षं चैव प्रसेनजित्॥ ४५.७ ॥  
  
हत्वा ऋक्षः प्रसेनन्तु ततस्तं मणिमाददात्।  
अदृष्टस्तु हतस्तेन अन्तर्बिलगतस्तदा॥ ४५.८ ॥  
  
प्रसेनन्तु हतं ज्ञात्वा गोविन्दः परिशङ्कितः।  
गोविन्देन हतो व्यक्तं प्रसेनो मणिकारणात्॥ ४५.९ ॥  
  
प्रसेनस्तु गतोऽरण्यं मणिरत्नेन भूषितः।  
तं द्रृष्ट्वा स हतस्तेन गोविन्दः प्रत्युवाच ह॥  
हन्मि चैनं दुराचारं शत्रुभूतं हि वृष्णिषु॥ ४५.१० ॥  
  
अथ दीर्घेण कालेन मृगयां निर्गतः पुनः।  
यद्रृच्छया च गोविन्दो बिलस्याभ्यासमागमत्॥ ४५.११ ॥  
  
तं दृष्ट्वा तु महाशब्दं स चक्रे ऋक्षराट् बली।  
शब्दं श्रुत्वा तु गोविन्दः खङ्गपाणिः प्रविश्य सः॥  
अपश्यज्जाम्बवन्तं तं ऋक्षराजं महाबलम्॥ ४५.१२ ॥  
  
ततस्तूर्णं हृषीकेशस्तमृक्षपतिमञ्जसा।  
जाम्बवन्तं स जग्राह क्रोध संरक्त लोचनः॥ ४५.१३ ॥  
  
तुष्टावैनं तदा ऋक्षः कर्मभिः वैष्णवैः प्रभुम्।  
देवाहस्य सुतो विद्वान् जज्ञे कम्बलबर्हिषः॥ ४५.१४॥  
  
इच्छेच्चक्र प्रहारेण त्वत्तोऽहं मरणं प्रभो!।  
कन्याचेयं मम शुभा भर्त्तारं त्वामवाप्नुयात्॥  
योऽयं मणिः प्रसेनन्तु हत्वा प्राप्तो मया प्रभो॥ ४५.१५ ॥  
  
ततः सजाम्बवन्तं तं हत्वा चक्रेण वै प्रभुः।  
कृतकर्मा महाबाहुः सकन्यं मणिमाहरत्॥ ४५.१६ ॥  
  
ददौ सत्राजितायैनं सर्वं सात्वतसंसदि।  
तेन मिथ्यापवादेन सन्तप्ता ये जनार्दने॥ ४५.१७ ॥  
  
ततस्ते यादवाः सर्वे वासुदेवमथाब्रुवन्।  
अस्माकन्तु मतिर्ह्यासीत् प्रसेनस्तु त्वया हतः॥ ४५.१८ ॥  
  
कैकेयस्य सुता भार्या दश सत्राजितः शुभाः।  
तासूत्पन्नाः सुतास्तस्य सर्वलोकेषु विश्रुताः॥  
ख्यातिमन्ते महावीर्य्या भङ्गकारस्तु पूर्वजः॥ ४५.१९ ॥  
  
अथ व्रतवती तस्मात् भङ्गकारात्तु पूर्वजात्।  
सुषुवे सुकुमारीस्तु तिस्रः कमललोचनाः॥ ४५.२० ॥  
  
सत्यभामा वरास्त्रीणां व्रतिनी च दृढव्रता।  
तथा पद्मावती चैव ताश्च कृष्णायसोऽददात्॥ ४५.२१ ॥  
  
अनमित्रात् शनिर्जज्ञे कनिष्ठाद् वृष्णिनन्दनात्।  
सत्यवांस्तस्य पुत्रस्तु सात्यकिस्तस्य चात्मजः॥ ४५.२२ ॥  
  
सत्यवान्युयुधानस्तु शिनेर्नप्ता प्रतापवान्।  
असङ्गोयुयुधानस्य द्युम्निस्तस्यात्मजोऽभवत्॥ ४५.२३ ॥  
  
द्युम्नेर्युगन्धरः पुत्र इति शैन्याः प्रकीर्त्तिताः।  
अनमित्रान्वयो ह्येष व्याख्यातो वृष्णिवंशजः॥ ४५.२४ ॥  
  
अनमित्रस्य सञ्ज्ञज्ञे पृथ्व्यां वीरो युधाजितः।  
अन्यौ तु तनयो वीरौ बृषभः क्षत्र एव च॥ ४५.२५ ॥  
  
वृषभः काशिराजस्य सुतां बार्यामविन्दत।  
जयन्तस्तु जयन्त्यान्तु पुत्रः समभवच्छुभः॥ ४५.२६ ॥  
  
सदा यज्ञोऽति वीरश्च श्रुतवानतिथिप्रियः।  
अक्रूरः सुषुवे तस्मात्सदा यज्ञोऽतिदक्षिणः॥ ४५.२७ ॥  
  
रत्ना कन्या च शौर्यस्य अक्रूरस्तामवाप्तवान्।  
पुत्रानुत्पादयामास एकादशमहाबलान्॥ ४५.२८ ॥  
  
उपलम्भः सदालम्भो वृकलो वीर्य्य एव च।  
सिरी ततो महापक्षः शत्रुध्नो वारिमेजयः॥ ४५.२९ ॥  
  
धर्म्मभृद्धर्म्मवर्माणौ धृष्टमानस्तथैव च।  
सर्वे च प्रतिहोतारो रत्नायां जज्ञिरे च ते॥ ४५.३० ॥  
  
अक्रूरादुग्रसेनायां सुतौ द्वौ कुलवर्द्धनौ।  
देववानुपदेवश्च जज्ञाते देवसन्निभौ॥ ४५.३१ ॥  
  
अश्विन्यां च ततः पुत्राः पृथुर्विपृथुरेव च।  
अश्वत्थामा सुबाहुश्च सुपार्श्वकगवेषणौ॥ ४५.३२ ॥  
  
वृष्टिनेमिः सुधर्मा च तथा शर्यातिरेव च।  
अभूमिर्वर्जभूमिश्च श्रमिष्ठः श्रवणस्तथा॥ ४५.३३ ॥  
  
इमां मिथ्याभिशस्तिं यो वेदकृष्णादपोहिताम्।  
न स मिथ्याभिशापेन अभिशाप्योऽथ केनचित्॥ ४५.३४ ॥