---
title: ०७१

---
अशून्यशयनव्रतकथनम् ।  
  
ब्रह्मोवाच।  
भगवन् पुरुषस्येह स्त्रियाश्च विराहादिकम्।  
शोकव्याधिभयं दुःखं न भवेद्येन तद्वद॥ ७१.१ ॥  
  
श्रीभगवानुवाच।  
श्रावणस्य द्वितीयायां कृष्णायां मधुसूदनः।  
क्षीरार्णवे सपत्नीकः सदा वसति केशवः॥ ७१.२ ॥  
  
तस्यां सम्पूज्य गोविन्दं सर्वान् कामान् समश्नुते।  
गोभूहिरण्यदानादि सप्तकल्पशतानुगम्॥ ७१.३ ॥  
  
अशून्यशयनं नाम द्वितीया सम्प्रकीर्त्तिता।  
तस्यां सम्पूजयेद्विष्णुमेभिर्मन्त्रैर्विधानतः॥ ७१.४ ॥  
  
श्रीवत्सधारिन्! श्रीकान्त! श्रीधामन्!श्रीपतेऽव्यय!।  
गार्हस्थ्यं मा प्रणाशं मे यातु धर्म्मार्थकामदम्॥ ७१.५ ॥  
  
अग्नयो मा प्रणश्यन्तु देवताः पुरुषोत्तम!।  
पितरो मा प्रणश्यन्तु मास्तु दाम्पत्यभेदनम्॥ ७१.६ ॥  
  
लक्ष्म्या वियुज्य ते देव! न कदाचिद्यथा भवान्।  
तथा कलत्र सम्बन्धो देव! मा मे वियुज्यताम्॥ ७१.७ ॥  
  
लक्ष्म्या न शून्यो वरद! श्य्यां त्वं शयनं गतः।  
शय्याममाप्यशून्यास्तु तथैव मधुसूदन!॥ ७१.८ ॥  
  
गीतवादित्रनिर्घोषं देवदेवस्य कीर्त्तयेत्।  
घण्टाभवेदशक्तस्य सर्ववाद्यमयी यतः॥ ७१.९ ॥  
  
एवं सम्पूज्य गोविन्दमश्नीयात्तैलवर्जितम्।  
नक्तमक्षारलवणं यावत्तत्स्याच्चतुष्टयम्॥ ७१.१० ॥  
  
ततः प्रभावे सञ्जाते लक्ष्मीपतिसमन्विताम्।  
दीपान्नभाजनैर्युक्तां शय्यां दद्याद्विलक्षणाम्॥ ७१.११ ॥  
  
पादुकोपानहच्छत्रचामरासनसंयुताम्।  
अभीष्टोपस्करैर्युक्तां शुक्लपुष्पाम्बरावृताम्॥ ७१.१२ ॥  
  
सोपधानकविश्रामां फलैर्नानाविधैर्युताम्।  
तथाभरणधान्यैश्च यथाशक्त्या समन्विताम्॥ ७१.१३ ॥  
  
अव्यङ्गाङ्गाय विप्राय वैष्णवाय कुटुम्बिने।  
दातव्या वेदविदुषे भावेनापतिताय च॥ ७१.१४ ॥  
  
तत्रोपविश्यदाम्पत्यमलङ्कृत्य विधानतः।  
पत्न्यास्तु भाजनं दद्यात् भक्ष्यभोज्यसमन्वितम्॥ ७१.१५ ॥  
  
ब्राह्मणस्यापि सौवर्णीमुपस्करसमन्विताम्।  
प्रतिमां देवदेवस्य सोदकुम्भां निवेदयेत्॥ ७१.१६ ॥  
  
एवं यस्तु पुमान् कुर्य्यादशून्यशयनं हरेः।  
वित्तशाठ्येन रहितो नारायणपरायणः॥ ७१.१७ ॥  
  
नारीवा विधवा ब्रह्मन्! यावच्चन्द्रार्कतारकम्।  
न विरूपौ न शोकार्त्ती दम्पती भवतः क्वचित्॥ ७१.१८ ॥  
  
न पुत्रपशुरत्नानि क्षयं यान्ति पितामह!।  
सप्तकल्पसहस्राणि सप्तकल्पशतानि च॥  
कुर्वन्नशून्यशयनं विष्णुलोके महीयते॥ ७१.१९ ॥