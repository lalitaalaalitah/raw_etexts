NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ प्रथमोऽध्यायः ॥  
  
॥ शिवपुराणमहत्त्वम् ॥  
  
  
[ Right click to 'save audio as' for downloading Audio ]  
श्रीशौनक उवाच -  
हे हे सूत महाप्राज्ञ सर्वसिद्धान्तवित्प्रभो ।  
आख्याहि मे कथासारं पुराणानां विशेषतः ॥ १ ॥  
सदाचारश्च सद्‌भक्तिर्विवेको वर्द्धते कथम् ।  
स्वविकारनिरासश्च सज्जनैः क्रियते कथम् ॥ २ ॥  
जीवाश्चासुरतां प्राप्ताः प्रायो घोरे कलाविह ।  
तस्य संशोधने किं हि विद्यते परमायनम् ॥ ३ ॥  
यदस्ति वस्तु परमं श्रेयसां श्रेय उत्तमम् ।  
पावनं पावनानां च साधनं तद्वदाधुना ॥ ४ ॥  
येन तत्साधनेनाशु शुद्ध्यत्यात्मा विशेषतः ।  
शिवप्राप्तिर्भवेत्तात सदा निर्मलचेतसः ॥ ५ ॥  
सूत उवाच -  
धन्यस्त्वं मुनिशार्दूल श्रवणप्रीतिलालसः ।  
अतो विचार्य सुधिया वच्मि शास्त्रं महोत्तमम् ॥ ६ ॥  
सर्वसिद्धान्तनिष्पन्नं भक्त्यादिकविवर्द्धनम् ।  
शिवतोषकरं दिव्यं शृणु वत्स रसायनम् ॥ ७ ॥  
कालव्यालमहात्रासविध्वंसकरमुत्तमम् ।  
शैवं पुराण परमं शिवेनोक्तं पुरा मुने ॥ ८ ॥  
सनत्कुमारस्य मुनेरुपदेशात्परादरात् ।  
व्यासेनोक्तं तु सङ्‌क्षेपात्कलिजानां हिताय च ॥ ९ ॥  
एतस्मादपरं किञ्चित्पुराणाच्छैवतो मुने ।  
विद्यते न मनःशुद्ध्यै कलिजानां विशेषतः ॥ १० ॥  
जन्मान्तरे भवेत्पुण्यं महद्यस्य सुधीमतः ।  
तस्य प्रीतिर्भवेत्तत्र महाभाग्यवतो मुने ॥ ११ ॥  
एतच्छिवपुराणं हि परमं शास्त्रमुत्तमम् ।  
शिवरूपं क्षितौ ज्ञेयं सेवनीयं च सर्वथा ॥ १२ ॥  
पठनाच्छ्रवणादस्य भक्तिमान्नरसत्तमः ।  
सद्यः शिवपदप्राप्तिं लभते सर्वसाधनात् ॥ १३ ॥  
तस्मात्सर्वप्रयत्नेन काङ्‌क्षितं पठनं नृभिः ।  
तथास्य श्रवणं प्रेम्णा सर्वकामफलप्रदम् ॥ १४ ॥  
पुराणश्रवणाच्छम्भोर्निष्पापो जायते नरः ।  
भुक्त्वा भोगान्सुविपुलाञ्छिवलोकमवाप्नुयात् ॥ १५ ॥  
राजसूयेन यत्पुण्यमग्निष्टोमशतेन च ।  
तत्पुण्यं लभते शम्भोः कथाश्रवणमात्रतः ॥ १६ ॥  
ये शृण्वन्ति मुने शैवं पुराणं शास्त्रमुत्तमम् ।  
ते मनुष्या न मन्तव्या रुद्रा एव न संशयः ॥ १७ ॥  
शृण्वतां तत्पुराणं हि तथा कीर्तयतां च तत् ।  
पादाम्बुजरजांस्येव तीर्थानि मुनयो विदुः ॥ १८ ॥  
गन्तुं निःश्रेयसं स्थानं येऽभिवाञ्छन्ति देहिनः ।  
शैवम्पुराणममलं भक्त्या शृण्वन्तु ते सदा ॥ १९ ॥  
सदा श्रोतुं यद्यशक्तो भवेत्स मुनिसत्तम ।  
नियतात्मा प्रतिदिनं शृणुयाद्वा मुहूर्तकम् ॥ २० ॥  
यदि प्रतिदिनं श्रोतुमशक्तो मानवो भवेत् ।  
पुण्यामासादिषु मुने श्रूयाच्छिवपुराणकम् ॥ २१ ॥  
मुहूर्तं वा तदर्द्धं वा तदर्द्धं वा क्षणं च वा ।  
ये शृण्वन्ति पुराणं तन्न तेषां दुर्गतिर्भवेत् ॥ २२ ॥  
तत्पुराणं च शृण्वानः पुरुषो यो मुनीश्वर ।  
स निस्तरति संसारं दग्ध्वा कर्ममहाटवीम् ॥ २३ ॥  
तत्पुण्यं सर्वदानेषु सर्वयज्ञेषु वा मुने ।  
शम्भोः पुराणश्रवणात्तत्फलं निश्चलं भवेत् ॥ २४ ॥  
विशेषतः कलौ शैवपुराणश्रवणादृते ।  
परो धर्मो न पुंसां हि मुक्तिसाधनकृन्मुने ॥ २५ ॥  
पुराणश्रवणं शम्भोर्नामसङ्‌कीर्तनं तथा ।  
कल्पद्रुमफलं सम्यङ्‌मनुष्याणां न संशयः ॥ २६ ॥  
कलौ दुर्मेधसा पुंसां धर्माचारोज्झितात्मनाम् ।  
हिताय विदधे शम्भुः पुराणाख्यं सुधारसम् ॥ २७ ॥  
एकोऽजरामरः स्याद्वै पिबन्नेवामृतं पुमान् ।  
शम्भोः कथामृतं कुर्यात्कुलमेवाजरामरम् ॥ २८ ॥  
सदा सेव्या सदा सेव्या सदा सेव्या विशेषतः ।  
एतच्छिवपुराणस्य कथा परमपावनी ॥ २९ ॥  
एतच्छिवपुराणस्य कथाश्रवणमात्रतः ।  
किं ब्रवीमि फलं तस्य शिवश्चित्तं समाश्रयेत् ॥ ३० ॥  
चतुर्विंशतिसाहस्रो ग्रन्थोऽयं सप्तसंहितः ।  
भक्तित्रिकसुसम्पूर्णः शृणुयात् तं परादरात् ॥ ३१ ॥  
विद्येश्वरसंहिताऽऽद्या द्वितीया रुद्रसंहिता ।  
तृतीया शतरुद्राख्या कोटिरुद्रा चतुर्थिका ॥ ३२ ॥  
पञ्चम्युमासहितोक्ता षष्ठी कैलाससंहिता ।  
सप्तमी वायवीयाख्या सप्तैवं संहिता इह ॥ ३३ ॥  
ससप्तसंहितं दिव्यं पुराणं शिवसञ्ज्ञकम् ।  
वरीवर्ति ब्रह्मतुल्यं सर्वोपरिगतिप्रदम् ॥ ३४ ॥  
एतच्छिवपुराणं हि सप्तसंहितमादरात् ।  
परिपूर्णं पठेद्यस्तु स जीवन्मुक्त उच्यते ॥ ३५ ॥  
पुमानज्ञानतस्तावद्‌भ्रमतेऽस्मिन्भवे मुने ।  
यावत्कर्णगतं नास्ति पुराण शैवमुत्तमम् ॥ ३६ ॥  
किं श्रुतैर्बहुभिः शास्त्रंः पुराणैश्च भ्रमावहैः ।  
शैवम्पुराणमेकं हि मुक्तिदानेन गर्जति ॥ ३७ ॥  
एतच्छिवपुराणस्य कथा भवति यद्गृहे ।  
तीर्थभूतं हि तद्‌गेहं वसतां पापनाशनम् ॥ ३८ ॥  
अश्वमेधसहस्राणि वाजपेयशतानि च ।  
कलां शिवपुराणस्य नार्हन्ति खलु षोडशीम् ॥ ३९ ॥  
तावत्स प्रोच्यते पापी पापकृन्मुनिसत्तम ।  
यावच्छिवपुराणं हि न शृणोति सुभक्तितः ॥ ४० ॥  
गङ्‌गाद्याः पुण्यनद्यश्च सप्तपुर्य्यो गया तथा ।  
एतच्छिवपुराणस्य समतां यान्ति न क्वचित् ॥ ४१ ॥  
नित्यं शिवपुराणस्य श्लोकं श्लोकार्द्धमेव च ।  
स्वमुखेन पठेद्‌भक्त्या यदीच्छेत्परमां गतिम् ॥ ४२ ॥  
एतच्छिवपुराणं यो वाचयेदर्थतोऽनिशम् ।  
पठेद्वा प्रीतितो नित्यं स पुण्यात्मा न संशयः ॥ ४३ ॥  
अन्तकाले हि यश्चैनं शृणुयाद्‌भक्तितः सुधीः ।  
सुप्रसन्नो महेशानस्तस्मै यच्छति स्वं पदम् ॥ ४४ ॥  
एतच्छिवपुराणं यः पूजयेन्नित्यमादरात् ।  
स भुक्त्वेहाखिलान्कामानन्ते शिवपदं लभेत् ॥ ४५ ॥  
एतच्छिवपुराणस्य कुर्वन्नित्यमतन्द्रितः ।  
पट्टवस्त्रादिना सम्यक् सत्कारं स सुखी सदा ॥ ४६ ॥  
शैवं पुराणममलं शैवसर्वस्वमादरात् ।  
सेवनीयं प्रयत्नेन परत्रेहसुखेप्सुना ॥ ४७ ॥  
चतुर्वर्गप्रदं शैवं पुराणममलं परम् ।  
श्रोतव्यं सर्वदा प्रीत्या पठितव्यं विशेषतः ॥ ४८ ॥  
वेदेतिहासशास्त्रेषु परं श्रेयस्करं महत् ।  
शैवं पुराणं विज्ञेयं सर्वथा हि मुमुक्षुभिः ॥ ४९ ॥  
शैवं पुराणमिदमात्मविदां वरिष्ठं  
     सेव्यं सदा परमवस्तु सता समर्च्यम् ।  
तापत्रयाभिशमनं सुखदं सदैव  
     प्राणप्रियं विधिहरीशमुखामराणाम् ॥ ५० ॥  
वन्दे शिवपुराणं हि सर्वदाऽहं प्रसन्नधीः ।  
शिवः प्रसन्नतां यायाद्‌दद्यात्स्वपदयो रतिम् ॥ ५१ ॥  
इति श्रीस्कान्दे महापुराणे शिवपुराणमाहात्म्ये  
तन्महिमवर्णनं नाम प्रथमोऽध्यायः ॥ १ ॥  
  
  
श्रीगौरीशङ्करार्पणमस्तु  
  
GO TOP
