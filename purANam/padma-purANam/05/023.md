---
title: ०२३

---
शेष उवाच  
क्षणं स्थित्वा तृणान्यत्त्वा ययौ वाजी मनोजवः  
वीरश्रेणीवृतः पत्रं भाले धृत्वा सचामरः १  
शत्रुघ्नेन सुवीरेण लक्ष्मीनिधि नृपेण च  
पुष्कलेनोग्रवाहेन प्रतापाग्र्येण रक्षितः २  
ययौ पुरीं स चक्राङ्कां सुबाहुपरिरक्षिताम्  
अनेकवीरकोटीभी रक्षितोऽनुगतः प्रभो ३  
तदा पुत्रोस्य दमनो मृगयामास्थितो महान्  
ददर्शाश्वं भालपत्रं चन्दनादिकचर्चितम् ४  
विलोक्य सेवकं प्राह कस्याश्वो मेऽक्षिगोचरः  
भाले पत्रं धृतं किं नु चामरं किन्तु शोभनम् ५  
इति राज्ञोवचः श्रुत्वा सेवकः प्रययौ ततः  
यत्रासौ वर्तते वाजी भालपत्रः सुशोभनः ६  
गृहीत्वा तं केशसङ्घे रत्नमालाविभूषितम्  
निनाय चाग्रे भूपस्य सुबाहुकुलधारिणः ७  
स पत्रं वाचयामास सुन्दराक्षरशोभितम्  
अयोध्याधिपतिश्चासीद्राजा दशरथो बली ८  
तस्यात्मजो रामभद्रः सर्वशूरशिरोमणिः  
नान्योस्ति तत्समः पृथ्व्यां धनुर्धरणविक्रमः ९  
तेनासौ मोचितो वाजी चन्दनादिकचर्चितः  
तं पालयति धर्मात्मा शत्रुघ्नः परवीरहा १०  
ये च शूरा वयं वीरा धनुर्हस्ता इमे वयम्  
ते गृह्णन्तु बलाद्वाहं रत्नमालाविभूषितम् ११  
तं च मोक्ष्यति शत्रुघ्नः सर्ववीरशिरोमणिः  
अन्यथा पादयोस्तस्य प्रणतिं यान्तु धन्विनः १२  
इत्यभिप्रायमालोक्य जगाद नृपनन्दनः  
राम एव धनुर्धारी न वयं क्षत्त्रियाः स्मृताः १३  
ताते मेऽवस्थिते पृथ्व्यां कोऽयं गर्वो महान्भुवि  
प्राप्नोतु गर्वस्य फलं मम निर्मुक्तसायकैः १४  
अद्य मे निशिता बाणाः शत्रुघ्नं किंशुकं यथा  
पुष्पितं विदधत्वद्धा क्षतावृतशरीरकम् १५  
दारयन्तु कपोलांश्च सायका मम दन्तिनाम्  
अश्वान्पश्यन्तु शतशो रुधिरौघपरिप्लुतान् १६  
पिबन्तु योगिनीसङ्घा रुधिराणि नृमस्तकैः  
शिवा भवन्तु सन्तुष्टा मद्वैरिक्रव्यभक्षणैः १७  
पश्यन्तु सुभटास्तस्य मम बाहुबलं महत्  
कोदण्डदण्डनिर्मुक्ताः शरकोटीर्विमुञ्चतः १८  
इत्थमुक्त्वा महीपस्य तनुजो दमनाभिधः  
स्वपुरं प्रेषयित्वा तं प्रहृष्टोऽभवदुद्भटः १९  
सेनापतिमुवाचेदं सज्जीकुरु महामते  
सेनां परिमितां मह्यं वैरिवृन्दनिवारणे २०  
सज्जां सेनां विधायाशु सम्मुखो रणमण्डले  
स्थितवान्या वदत्युग्रस्तावत्प्राप्ता हयानुगाः २१  
क्वासौ हयो महाराज्ञो भालपत्रेण चिह्नितः  
पप्रच्छुस्ते तु चान्योन्यमतिव्याकुलिता मुहुः २२  
तावद्ददर्श पुरतः प्रतापाग्र्यः परन्तपः  
सज्जीभूतं तु कटकं वीरशब्दनिनादितम् २३  
तत्रावदञ्जनाः केचिन्नीतोऽश्वोऽनेन भूपते  
अन्यथा सम्मुखस्तिष्ठेत्कथं वीरो बलानुगः २४  
इत्याकर्ण्य प्रतापाग्र्यः प्रेषयामास सेवकम्  
स गत्वा तत्र पप्रच्छ कुत्राश्वो रामभूपतेः २५  
केन नीतः कुतो नीतो रामं जानाति नो कुधीः  
यं शक्रप्रमुखा देवा बलिमादाय सन्नताः २६  
तस्य वै धर्मराजस्य कुपितं तु बलं महत्  
सर्वथा हि ग्रसिष्येत प्रणतिं चेन्न यास्यति २७  
इत्थमुक्तं समाकर्ण्य तदा राजसुतो बली  
तं वै धिक्कारयामास वाग्जालेन सुदुर्मनाः २८  
मयानीतो यज्ञहयः पत्रचिह्नाद्यलङ्कृतः  
ये शूरास्ते तु मां जित्वा मोचयन्तु बलादिह २९  
सेवकस्तद्वचः श्रुत्वा रोषपूर्णो हसन्ययौ  
राज्ञे निवेदयामास यथावदुपवर्णितम् ३०  
तच्छ्रुत्वा रोषताम्राक्षः प्रतापाग्र्यो महाबलः  
ययौ योद्धुं राजपुत्रं महावीरपुरस्कृतम् ३१  
रथेन कनकाङ्गेन चतुर्वाजिसुशोभिना  
सुकूबरेण सर्वास्त्रपूरितेन ययौ बली ३२  
धनुष्टङ्कारयामास महाबलसमन्वितः  
पुनःपुनर्जहासोच्चैः कोपादुद्गमिताश्रुकः ३३  
अश्ववाहा गजारूढाः खड्गोल्लसितपाणयः  
अन्वयुस्ते प्रतापाग्र्यं रोषपूर्णाकुलेक्षणम् ३४  
हस्तिनः पत्तयश्चैव कोटिशः प्रधनोद्यताः  
चिरकालमभीप्सन्तो रणं वीरेणकारितम् ३५  
तदोद्यतं समाज्ञाय रिपुसैन्यं नृपात्मजः  
प्रत्युज्जगाम वीराग्र्यो महाबलपरीवृतः ३६  
सन्नद्धः कवची खड्गी शरासनधरो युवा  
लीलयैव ययौ योद्धुं मृगराड्गजतामिव ३७  
तदा योधाः प्रकुपिताः परस्परवधैषिणः  
छिन्धि भिन्धीति भाषन्तो रणकार्यविशारदाः ३८  
पत्तयः पत्तिसङ्घेन गजारूढाश्च सादिभिः  
रथारूढा रथस्थैश्च वाहारूढाश्वसंस्थितैः ३९  
गजा भिन्ना द्विधा जाता हयाश्च द्विदलीकृताः  
अनेकनरमस्तिष्कैर्मेदिनीपूरिता ह्यभूत् ४०  
तदा प्रकुपितो राजा प्रतापाग्र्यो महाबलः  
स्वसैन्यकदनोद्युक्तं राजपुत्रं समीक्ष्य च ४१  
उवाच सारथिं तत्र प्रापयाश्वान्यतो मम  
सैन्यस्य कदनासक्तो राजपुत्रो महारथः ४२  
अथ वीरशिरोरत्न नमिताङ्घ्रिर्नृपात्मजः  
ययौ सम्मुखमेवास्य प्रतापाग्र्यस्य वीर्यवान् ४३  
सारथिः प्रापयामास प्रतापाग्र्यस्य वाजिनः  
यत्रासौ दमनो वीरः सर्वशूरशिरोमणिः ४४  
गत्वा तमाह्वयामास राजपुत्रं रणोद्यतम्  
रथे पुरटनिर्णिक्ते तिष्ठन्कोदण्डदण्डभृत् ४५  
रे राजपुत्र क शिशो त्वया बद्धोऽश्वसत्तमः  
न ज्ञातोसि महाराजः सर्ववीरेन्द्र सेवितः ४६  
यस्य प्रतापं दैत्येन्द्रो न शक्तः सोढुमद्भुतम्  
तस्य त्वं वाजिनं नीत्वा गतोऽसि पुटभेदनम् ४७  
मां जानीहि पुरः प्राप्तं कालरूपं तु वैरिणम्  
मुञ्चाश्वमर्भ गच्छाशु बालक्रीडनकं कुरु ४८  
कस्यात्मजस्त्वं कुत्रत्यः कथं नोऽदीर्घदर्शिना  
धृतोऽश्वस्त्वथ सञ्जाता घृणा मम शिशो त्वयि ४९  
इत्थमाकर्ण्य दमनः स्मितं चक्रे महामनाः  
उवाच च प्रतापाग्र्यं तृणीकुर्वंश्च तद्बलम् ५०  
दमन उवाच  
मया बद्धो बलादश्वो नीतः स्वपुटभेदनम्  
नार्पयिष्येऽद्य सप्राणः कुरु युद्धं महाबल ५१  
त्वया यदुक्तं बालस्त्वं गत्वा क्रीडनकं कुरु  
तन्मे पश्य महाराज क्रीडनं रणमूर्धनि ५२  
शेष उवाच  
इत्युक्त्वा सगुणं चापं विधाय सुभुजां गजः  
शराणां शतमाधत्त प्रतापाग्र्यस्य वक्षसि ५३  
सन्धाय बाणशतकं शङ्खं दध्मौ प्रतापवान्  
तेन शङ्खनिनादेन कातराणां भयं ह्यभूत् ५४  
ताडयामास हृदये बाणानां शतकेन सः  
प्रतापाग्र्यः प्रचिच्छेद लघुहस्तः सुपर्वणः ५५  
स बाणच्छेदनं दृष्ट्वा कुपितो व्यसृजच्छरान्  
कङ्कपक्षान्वितांस्तीक्ष्णभल्लान्राजात्मजो बली ५६  
आकाशे भुवि मध्ये च बाणा ददृशिरेऽञ्चिताः  
स्वनामचिह्नितास्तीक्ष्णधारापातसुशोभिताः ५७  
शरास्तद्बाहु हृदये लग्ना वह्निकणान्बहून्  
सृजन्तः कुर्वते सैन्यदाहनं तदभून्महत् ५८  
प्रतापाग्र्यः प्रकुपितस्तिष्ठतिष्ठेति च ब्रुवन्  
शरेण दशसङ्ख्येन ताडयामास मूर्धनि ५९  
ते बाणा राजपुत्रस्य ललाटे परिनिष्ठिताः  
विराजन्ते स्म च मुने दशशाखास्तरोरिव ६०  
तेन बाणप्रहारेण विव्यथेन महामनाः  
यष्टिकाप्रहतो यद्वत्कुञ्जरः सप्तवर्षकः ६१  
बाणान्धनुषि सन्धाय मुमोच त्रिशताञ्छुभान्  
सुवर्णपुङ्खरचितान्महाकालानलोपमान् ६२  
ते बाणास्तु प्रतापाग्र्य वक्षो भित्त्वा गता ह्यधः  
शोणिताक्ता यथा रामचन्द्र भक्ति पराङ्मुखाः ६३  
प्रतापाग्र्यः प्रकुपितः शरान्मुञ्चन्सहस्रशः  
अकरोद्विरथं सूनुं सुबाहोस्तत्क्षणाद्द्रुतम् ६४  
चतुर्भिश्च तुरो वाहान्द्वाभ्यां ध्वजमशातयत्  
एकेन सारथेः कायाच्छिरो मह्यामपातयत् ६५  
चतुर्भिस्ताडयामास तं सूनुं नृपतेः पुनः  
तत्क्षणाच्चापमेकेन गुणयुक्तं तु चिच्छिदे ६६  
सोऽन्यरथं समारुह्य हयरत्नसुशोभितम्  
धनुः करे समादाय सज्यं चक्रे महामनाः ६७  
प्रत्युवाच प्रतापाग्र्यं त्वया विक्रान्तमद्भुतम्  
पश्येदानीं पराक्रान्तिं धनुषो मम सद्भट ६८  
एवमुक्त्वा तु दमनो बाणान्दश समाददे  
चतुर्भिश्चतुरो वाहान्निनाय यमसादनम् ६९  
चतुर्भिस्तिलशः कृत्तो रथश्चक्रसमन्वितः  
एकेन हृदि विव्याध बाणेनैकेन सारथिम् ७०  
जगर्ज शङ्खमापूर्य शङ्खशब्दसमन्वितः  
तत्कर्म पूजयामास साधु वीर महाबल ७१  
इति विक्रान्तमालोक्य प्रतापाग्र्यो रुषान्वितः  
अन्यं रथं समास्थाय ययौ योद्धुं नृपात्मजम् ७२  
उवाच वीर पश्य त्वं मम विक्रान्तमद्भुतम्  
इत्युक्त्वाशु मुमोचौघाञ्छराणां शितपर्वणाम् ७३  
शराः सर्वत्र दृश्यन्ते कुञ्जरेषु हयेषु च  
परब्रह्मेव सर्वत्र व्याप्ताश्चान्तरगोचराः ७४  
तं राजपुत्रं शितबाणकोटिभि -  
र्व्याप्तं विधायाशु जगर्ज विक्रमी  
संहर्षयन्स्वीयगणान्परान्महान्  
कुर्वन्हृदा शून्यतमान्गतासुकान् ७५  
स राजपुत्रः शितसायकव्रजैः  
सम्पूर्णमात्मानमवेक्ष्य रोषितः  
जग्राह शस्त्राणि दुरन्तविक्रमो  
धनुश्च धुन्वन्भुजदण्डयोर्महान् ७६  
चकर्त सर्वाण्यस्त्राणि शस्त्राणि च महाबलः  
रोषताम्रेक्षणो मुञ्चञ्छरान्वैरिविदारिणः ७७  
तच्छस्त्रजालं निर्धूय राजपुत्रो जगाद तम्  
क्षमस्वैकं प्रहारं मे यदि शूरोसि मारिष ७८  
यद्यनेन भवन्तं वै रथाच्चेत्पातयामि न  
प्रतिज्ञां शृणु मे वीर मम गर्वेण निर्मिताम् ७९  
वेदं निन्दन्ति ये मत्ता हेतुवादविचक्षणाः  
तेषां पापं ममैवास्तु नरकार्णवमज्जकम् ८०  
इत्युक्त्वा बाणमासाद्य कोदण्डे कालसन्निभम्  
ज्वालामालाकुलं तीक्ष्णं निषङ्गादुद्धृतं वरम् ८१  
स मुक्तो नृपवर्येण हृदि लक्ष्यीकृतः शरः  
जगाम तरसा तं वै कालानलसमप्रभः ८२  
प्रतापाग्र्यः शरं दृष्ट्वा स्वपातनसमुद्यतम्  
बाणान्धनुष्यथाधत्त शरच्छेदायवै शितान् ८३  
स बाणः सर्वबाणांस्तांश्छिन्दन्मध्यत एव हि  
जगाम वै प्रतापाग्र्यहृदयं धैर्यसंयुतम् ८४  
संलग्नो हृदि नालीकः प्रविवेश तदन्तरम्  
राजाकृतप्रहारस्तु पपात धरणीतले ८५  
मूर्च्छितं चेतनाहीनं रथोपस्थाद्गतं भुवि  
सारथिस्तं समादायापोवाह रणमण्डलात् ८६  
हाहाकारोमहानासीद्बलं भग्नं गतं ततः  
यत्र शत्रुघ्ननामासौ वीरकोटिपरीवृतः ८७  
राजात्मजो जयं प्राप्य प्रतापाग्र्यं विजित्य सः  
प्रतीक्षां तु चकारास्य शत्रुघ्नस्य च भूपतेः ८८  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे  
राजपुत्रयुद्धकथनन्नाम त्रयोविंशोऽध्यायः २३