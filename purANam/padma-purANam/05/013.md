---
title: ०१३

---
शेष उवाच  
इति वाक्यं समाकर्ण्य सुमदस्य तपोनिधेः  
जगदुः कामसेनास्तं रम्भाद्यप्सरसो मुदा १  
त्वत्तपोभिर्वयं कान्त प्राप्ताः सर्ववराङ्गनाः  
तासां यौवनसर्वस्वं भुङ्क्ष्व त्यज तपःफलम् २  
इयं घृताची सुभगा चम्पकाभशरीरभृत्  
कर्पूरगन्धललितं भुनक्तु त्वन्मुखामृतम् ३  
एतां महाभाग सुशोभिविभ्रमां  
मनोहराङ्गीं घनपीनसत्कुचाम्  
कान्तोपभुङ्क्ष्वाशु निजोग्रपुण्यतः  
प्राप्तां पुनस्त्वं त्यज दुःखजातम् ४  
मामप्यनर्घ्याभरणोपशोभितां  
मन्दारमालापरिशोभिवक्षसम्  
नानारताख्यानविचारचञ्चुरां  
दृढं यथा स्यात्परिरम्भणं कुरु ५  
पिबामृतं मामकवक्त्रनिर्गतं  
विमानमारुह्य वरं मया सह  
सुमेरुशृङ्गं बहुपुण्यसेवितं  
सम्प्राप्य भोगं कुरु सत्तपः फलम् ६  
तिलोत्तमा यौवनरूपशोभिता  
गृह्णातु ते मूर्धनि तापवारणम्  
सुचामरौ सन्ततधारयाङ्कितौ  
गङ्गाप्रवाहाविव सुन्दरोत्तम ७  
शृणुष्व भोः कामकथां मनोहरां  
पिबामृतं देवगणादिवाञ्छितम्  
उद्यानमासाद्य च नन्दनाभिधं  
वराङ्गनाभिर्विहरं कुरु प्रभो ८  
इत्युक्तमाकर्ण्य महामतिर्नृपो  
विचारयामास कुतो ह्युपस्थिताः  
मया सुसृष्टास्तपसा सुराङ्गनाः  
प्रत्यूह एवात्र विधेयमेष किम् ९  
इति चिन्तातुरो राजा स्वान्ते सञ्चिन्तयन्सुधीः  
जगाद मतिमान्वीरः सुमदो देवताङ्गनाः १०  
यूयं तु ममचित्तस्था जगन्मातृस्वरूपकाः  
मया सञ्चिन्त्यते या हि सापि त्वद्रूपिणी मता ११  
इदं तुच्छं स्वर्गसुखं त्वयोक्तं सविकल्पकम्  
मत्स्वामिनी मया भक्त्या सेविता दास्यते वरम् १२  
यत्कृपातो विधिः सत्यलोकं प्राप्तो महानभूत्  
सा मे दास्यति सर्वं हि भक्तदुःखान्तकारिणी १३  
किं नन्दनं किं तु गिरिः कनकेन सुमण्डितः  
किं सुधा स्वल्पपुण्येन प्राप्या दानवदुःखदा १४  
इति वाक्यं समाकर्ण्य कामस्तु विविधैः शरैः  
प्राहरन्नरदेवस्य कर्तुं किञ्चिन्न वै प्रभुः १५  
कटाक्षैर्नूपुरारावैः परिरम्भैर्विलोकनैः  
न तस्य चित्तं विभ्रान्तं कर्तुं शक्ता वराङ्गनाः १६  
गत्वा यथागतं शक्रं जगदुर्धीरधीर्नृपः  
तच्छ्रुत्वा मघवा भीतः सेवामारभतात्मनः १७  
अथ निश्चितमालोक्य पादपद्मे स्वकेंऽबिका  
जितेन्द्रियं महाराजं प्रत्यक्षाभूत्सुतोषिता १८  
पञ्चास्यपृष्ठललिता पाशाङ्कुशधरावरा  
धनुर्बाणधरा माता जगत्पावनपावनी १९  
तां वीक्ष्य मातरं धीमान्सूर्यकोटिसमप्रभाम्  
धनुर्बाणसृणीपाशान्दधानां हर्षमाप्तवान् २०  
शिरसा बहुशो नत्वा मातरं भक्तिभाविताम्  
हसन्तीं निजदेहेषु स्पृशन्तीं पाणिना मुहुः २१  
तुष्टाव भक्त्युत्कलितचित्तवृत्तिर्महामतिः  
गद्गदस्वरसंयुक्तः कण्टकाङ्गोपशोभितः २२  
जय देवि महादेवि भक्तवृन्दैकसेविते  
ब्रह्मरुद्रादिदेवेन्द्र सेविताङ्घ्रियुगेऽनघे २३  
मातस्तव कलाविद्धमेतद्भाति चराचरम्  
त्वदृते नास्ति सर्वं तन्मातर्भद्रे नमोस्तु ते २४  
मही त्वयाऽधारशक्त्या स्थापिता चलतीह न  
सपर्वतवनोद्यान दिग्गजैरुपशोभिता २५  
सूर्यस्तपति खे तीक्ष्णैरंशुभिः प्रतपन्महीम्  
त्वच्छक्त्या वसुधासंस्थं रसं गृह्णन्विमुञ्चति २६  
अन्तर्बहिः स्थितो वह्निर्लोकानां प्रकरोतु शम्  
त्वत्प्रतापान्महादेवि सुरासुरनमस्कृते २७  
त्वं विद्या त्वं महामाया विष्णोर्लोकैकपालिनः  
स्वशक्त्या सृजसीदं त्वं पालयस्यपि मोहिनि २८  
त्वत्तः सर्वे सुराः प्राप्य सिद्धिं सुखमयन्ति वै  
मां पालय कृपानाथे वन्दिते भक्तवल्लभे २९  
रक्ष मां सेवकं मातस्त्वदीयचरणारणम्  
कुरु मे वाञ्छितां सिद्धिं महापुरुषपूर्वजे ३०  
सुमतिरुवाच  
एवं तुष्टा जगन्माता वृणीष्व वरमुत्तमम्  
उवाच भक्तं सुमदं तपसा कृशदेहिनम् ३१  
इत्येतद्वाक्यमाकर्ण्य प्रहृष्टः सुमदो नृपः  
वव्रे निजं हृतं राज्यं हतदुर्जनकण्टकम् ३२  
महेशीचरणद्वन्द्वे भक्तिमव्यभिचारिणीम्  
प्रान्ते मुक्तिं तु संसारवारिधेस्तारिणीं पुनः ३३  
कामाक्षोवाच  
राज्यं प्राप्नुहि सुमद सर्वत्रहतकण्टकम्  
महिलारत्नसञ्जुष्टपादपद्मद्वयो भव ३४  
ततवैरिपराभूतिर्माभूयात्सुमदाभिध  
यदा तु रावणं हत्वा रघुनाथो महायशाः ३५  
करिष्यत्यश्वमेधं हि सर्वसम्भारशोभितम्  
तस्य भ्राता महावीरः शत्रुघ्नः परवीरहा ३६  
पालयन्हयमायास्यत्यत्र वीरादिभिर्वृतः  
तस्मै सर्वं समर्प्य त्वं राज्यमृद्धं धनादिकम् ३७  
पालयिष्यसि योधैः स्वैर्धनुर्धारिभिरुद्भटैः  
ततः पृथिव्यां सर्वत्र भ्रमिष्यसि महामते ३८  
ततो रामं नमस्कृत्य ब्रह्मेन्द्रेशादिसेवितम्  
मुक्तिं प्राप्स्यसि दुष्प्रापां योगिभिर्यमसाधनैः ३९  
तावत्कालमिहस्थास्ये यावद्रामहयागमः  
पश्चात्त्वां तु समुद्धृत्य गन्तास्मि परमं पदम् ४०  
इत्युक्त्वान्तर्दधे देवी सुरासुरनमस्कृता  
सुमदोऽप्यहिच्छत्रायां शत्रून्हत्वा नृपोऽभवत् ४१  
एष राजा समर्थोऽपि बलवाहनसंयुतः  
न ग्रहीष्यति ते वाहं महामायासुशिक्षितः ४२  
श्रुत्वा प्राप्तं पुरी पार्श्वे हयमेधहयोत्तमम्  
त्वां च सर्वैर्महाराजैः सेविताङ्घ्रिं महामतिम् ४३  
सर्वं दास्यति सर्वज्ञ राजा सुमदनामधृक्  
अधुनातन्महाराज रामचन्द्र प्रतापतः ४४  
शेष उवाच  
इति वृत्तं समाकर्ण्य सुमदस्य महायशाः  
साधुसाध्विति चोवाच जहर्ष मतिमान्बली ४५  
अहिच्छत्रापतिः सर्वैः स्वगणैः परिवारितः  
सभायां सुखमास्ते यो बहुराजन्यसेवितः ४६  
ब्राह्मणा वेदविदुषो वैश्या धनसमृद्धयः  
राजानं पर्युपासन्ते सुमदंशो भयान्वितम् ४७  
वेदविद्याविनोदेन न्यायिनो ब्राह्मणा वराः  
आशीर्वदन्ति तं भूपं सर्वलोकैकरक्षकम् ४८  
एतस्मिन्समये कश्चिदागत्य नृपतिं जगौ  
स्वामिन्न जाने कस्यास्ति हयः पत्रधरोंऽतिके ४९  
तच्छ्रुत्वा सेवकं श्रेष्ठं प्रेषयामास सत्वरः  
जानीहि कस्य राज्ञोऽयमश्वो मम पुरान्तिके ५०  
गत्वाथ सेवकस्तत्र ज्ञात्वा वृत्तान्तमादितः  
निवेदयामास नृपं महाराजन्यसेवितम् ५१  
स श्रुत्वा रघुनाथस्य हयं नित्यमनुस्मरन्  
आज्ञापयामास जनं सर्वं राजाविशारदः ५२  
लोका मदीयाः सर्वे ये धनधान्यसमाकुलाः  
तोरणादीनि गेहेषु मङ्गलानि सृजन्त्विह ५३  
कन्याः सहस्रशो रम्याः सर्वाभरणभूषिताः  
गजोपरिसमारूढा यान्तु शत्रुघ्नसम्मुखम् ५४  
इत्यादिसर्वमाज्ञाप्य ययौ राजा स्वयं ततः  
पुत्रपौत्रमहिष्यादिपरिवारसमावृतः ५५  
शत्रुघ्नः सुमहामात्यैः सुभटैः पुष्कलादिभिः  
संयुतो भूपतिं वीरं ददर्श सुमदाभिधम् ५६  
हस्तिभिः सादिसंयुक्तैः पत्तिभिः परतापनैः  
वाजिभिर्भूषितैर्वीरैः संयुतं वीरशोभितम् ५७  
अथागत्य महाराजः शत्रुघ्नं नतवान्मुदा  
धन्योऽस्मि कृतकृत्योऽस्मि सत्कृतं च कृतं वपुः ५८  
इदं राज्यं गृहाणाशु महाराजोपशोभितम्  
महामाणिक्यमुक्तादि महाधनसुपूरितम् ५९  
स्वामिंश्चिरं प्रतीक्षेऽहं हयस्यागमनं प्रति  
कामाक्षाकथितं पूर्वं जातं सम्प्रति तत्तथा ६०  
विलोकय पुरं मह्यं कृतार्थान्कुरु मानवान्  
पावयास्मत्कुलं सर्वं रामानुज महीपते ६१  
इत्युक्त्वारोहयामास कुञ्जरं चन्द्रसुप्रभम्  
पुष्कलं च महावीरं तथा स्वयमथारुहत् ६२  
भेरीपणवतूर्याणां वीणादीनां स्वनस्तदा  
व्याप्नोति स्म महाराज सुमदेन प्रणोदितः ६३  
कन्याः समागत्य महानरेन्द्रं -  
शत्रुघ्नमिन्द्रादिकसेविताङ्घ्रिम्  
करिस्थिता मौक्तिकवृन्दसङ्घै-  
र्वर्धापयामासुरिनप्रयुक्ताः ६४  
शनैःशनैः समागत्य पुरीमध्ये जनैर्मुदा  
वर्धापितो गृहं प्राप तोरणादिकभूषितम् ६५  
हयरत्नेन संयुक्तस्तथा वीरैः सुशोभितः  
राज्ञा पुरस्कृतो राजा शत्रुघ्नः प्राप मन्दिरम् ६६  
अर्घादिभिः पूजयित्वा रघुनाथानुजं तदा  
सर्वं समर्पयामास रामचन्द्राय धीमते ६७  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे  
शत्रुघ्नाहिच्छत्रापुरीप्रवेशोनाम त्रयोदशोऽध्यायः १३