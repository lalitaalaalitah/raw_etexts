---
title: ०९३

---
नारद उवाच-  
जातूकर्णवचश्चित्रमेवमाकर्ण्य भूपतिः  
तमुवाच नमस्कृत्य ज्ञानिनं मुनिमादरात् १  
दिवोदास उवाच-  
कथमेषा विमुच्येत दुःखादस्मान्मुनेधुना  
जातूकर्ण उवाच-  
कथयामि महत्पुण्यं येनेयं सुखिता भवेत् २  
अप्रकाशमपि प्रायः प्रवक्ष्यामि तवाग्रतः  
स्वल्पमप्यद्भुतं कर्म विकर्मशतनाशनम् ३  
यथा हरेर्ध्यानबलेन पापं विनाशमायाति महत्समग्रम्  
प्रातस्तदा माधवमासदानस्नानेन घोरं विलयं प्रयाति ४  
यथा हरेर्भीतिभयेन नागा नश्यन्ति सर्वे निचयास्तथैव  
नूनं रवौ मेषगते विभाति स्नानेन तीर्थे च हरिस्तवेन ५  
तेजसा वैनतेयस्य पन्नगा इव पातकाः  
विद्रवन्ति च वैशाखस्नानेनोषसि निश्चितम् ६  
तस्माद्देयापि भूपाल दिव्यादेवी पुनः स्वयम्  
कृत्वा वैशाखश्रवणं श्रुत्वा पापहरं स्तवम् ७  
भवित्री भर्तुः संयोगसुखसम्भोगभागिनी  
सुदेवोऽपि स जातोस्ति पाण्ड्यदेशाधिपो बली ८  
वैशाखमासि रेवायां स्नानपुण्येन भूपते  
तस्मा एव सुतां देहि विशुद्धां स्नानतस्तथा ९  
माधवस्य पुनः स्तोत्रं श्रवणान्माधवस्य च  
सन्देहो नात्र कर्तव्यो विचित्रं पश्य भूपते १०  
इहामुत्रफलं तस्य समाख्यं पुण्यकर्मणः  
नारद उवाच-  
इत्याकर्ण्यैव मुदितो राजा तमखिलं ततः ११  
कारयामास तां पुत्रीं जातूकर्णोदितं विधिम्  
वीरसेनेन तेनैव पाण्ड्यदेशाधिपेन सा १२  
पुराजन्मैकसुहृदा दिव्यादेवी विवाहिता  
बुभुजे भूरिविषयांश्चिरं सुचरितव्रता १३  
वीरेसेनेन सुहृदा पूर्वजन्मकृतेन च  
एतत्ते किञ्चिदाख्यातमम्बरीष समासतः १४  
वैशाखस्नानमाहात्म्यं किमन्यच्छ्रोतुमर्हसि १५  
इति श्रीपद्मपुराणे पातालखण्डे वैशाखमासमाहात्म्ये चित्रोपाख्याने  
त्रिनवतितमोऽध्यायः ९३