---
title: ०७९

---
ईश्वर उवाच-  
शालग्रामे मणौयन्त्रे मण्डले प्रतिमासु च  
नित्यं तु श्रीहरेः पूजा केवले भवनेन तु १  
गण्डक्यामेकदेशे तु शालग्रामस्थलं महत्  
पाषाणं तद्भवं पातु शालग्राममिति स्थितम् २  
शालग्रामशिलास्पर्शात्कोटिजन्माघनाशनम्  
किं पुनः पूजनं तत्र हरेः सान्निध्यकारणम् ३  
शालग्रामैकयजनाच्छतलिङ्गीफलं लभेत्  
बहुभिर्जन्मभिः पुण्यैर्यदिकृष्णशिलां लभेत् ४  
गोष्पदेन च चिह्नेन जनुस्तेन समाप्यते  
आदौ शिलां परीक्षेत स्निग्धां श्रेष्ठां च मेचकाम् ५  
आकृष्णा मध्यमा प्रोक्ता मिश्रा मिश्रफलप्रदा  
सदा काष्ठे स्थितो वह्निर्मथनेन प्रकाश्यते ६  
यथा तथा हरिर्व्यापी शालग्रामे प्रतीयते  
प्रत्यहं द्वादशशिलाः शालग्रामस्य योऽर्चयेत् ७  
द्वारवत्याः शिलायुक्ताः स वैकुण्ठे महीयते  
शालग्रामशिलायां तु गह्वरं लक्षते नरः ८  
पितरस्तस्य तिष्ठन्ति तृप्ताः कल्पान्तकं दिवि  
वैकुण्ठभवनं तत्र यत्र द्वारावती शिला ९  
मृतो विष्णुपुरं याति तत्तीर्थं योजनत्रयम्  
जपः पूजा च होमश्च सर्वं कोटिगुणं भवेत् १०  
मनस्कामसमाभीष्टं क्रोशमात्रं न संशयः  
कीटकोऽपि मृतिं याति वैकुण्ठभवनं यतः ११  
शालग्रामशिलायां यो मूल्यमुद्घाटयेन्नरः  
विक्रेता चानुमन्ता च यः परीक्षानुमोदकः १२  
सर्वे ते नरकं यान्ति यावत्सूर्यश्च सम्प्लवः  
अतस्तद्वर्जयेद्देवि चक्रक्रयणविक्रयम् १३  
शालग्रामोद्भवो देवो यो देवो द्वारकोद्भवः  
उभयोः सङ्गमो यत्र मुक्तिस्तत्र न संशयः १४  
द्वारकोद्भवचक्राढ्यो बहुचक्रेण चिह्नितः  
चक्रासनशिलाकारचित्स्वरूपो निरञ्जनः १५  
नमोऽस्त्वोङ्काररूपाय सदानन्दस्वरूपिणे  
शालग्राममहाभाग भक्तस्यानुग्रहं कुरु १६  
तवानुग्रहकामस्य ऋणग्रस्तस्य मे प्रभो  
अतः परं प्रवक्ष्यामि तिलकस्य विधिं मुदा १७  
यच्छ्रुत्वा मानवाः सर्वे विष्णुसारूप्यमाप्नुयुः  
ललाटे केशवं विद्यात्कण्ठे श्रीपुरुषोत्तमम् १८  
नाभौ नारायणं देवं वैकुण्ठं हृदये तथा  
दामोदरं वामपार्श्वे दक्षिणे च त्रिविक्रमम् १९  
मूर्ध्नि चैव हृषीकेशं पद्मनाभं च पृष्ठतः  
कर्णयोर्यमुनां गङ्गां बाह्वोः कृष्णं हरिं तथा २०  
यथास्थानेषु तुष्यन्ति देवता द्वादश स्मृताः  
द्वादशैतानि नामानि कर्तव्ये तिलके पठेत् २१  
सर्वपापविशुद्धात्मा विष्णुलोकं स गच्छति  
ऊर्द्ध्वपुण्ड्रमूर्द्ध्वरेखं ललाटे यस्य दृश्यते २२  
चाण्डालोऽपि स शुद्धात्मा पूज्य एव न संशयः  
यस्योर्द्ध्वपुण्ड्रं दृश्येत न ललाटे नरस्य हि २३  
तद्दर्शनं न कर्त्तव्यं दृष्ट्वा सूर्यं निरीक्षयेत्  
त्रिपुण्ड्रं यस्य विप्रस्य ऊर्द्ध्वपुण्ड्रं न दृश्यते २४  
तं दृष्ट्वाप्यथवा स्पृष्ट्वा सचैलं स्नानमाचरेत्  
सान्तरालं प्रकर्त्तव्यं पुण्ड्रं हरिपदाकृति २५  
निरन्तरालं यः कुर्यादूर्द्ध्वपुण्ड्रं द्विजाधमः  
ललाटे तस्य सततं शुनःपादो न संशयः २६  
नासादिकेशपर्यन्तमूर्द्ध्वपुण्ड्रं सुशोभनम्  
मध्ये छिद्रसमायुक्तं तं विद्याद्धरिमन्दिरम् २७  
वामभागे स्थितो ब्रह्मा दक्षिणे तु सदाशिवः  
मध्ये विष्णुं विजानीयात्तस्मान्मध्यं न लेपयेत् २८  
वीक्ष्यादर्शे जले वापि यो विदध्यात्प्रयत्नतः  
ऊर्द्ध्वपुण्ड्रं महाभागः सयाति परमां गतिम् २९  
अग्निरापश्च वेदाश्च चन्द्रादित्यौ तथानिलः  
विप्राणां नित्यमेते हि कर्णे तिष्ठन्ति दक्षिणे ३०  
गङ्गा च दक्षिणे श्रोत्रे नासिकायां हुताशनः  
उभयोरपि संस्पर्शात्तत्क्षणादेव शुध्यति ३१  
कृत्वा चैवोदकं शङ्खे वैष्णवानां महात्मनाम्  
तुलसीमिश्रितं दद्यात्पिबेन्मूर्ध्नाभिवन्दयेत् ३२  
प्राश्नीयात्प्रोक्षयेद्देहं पुत्रमित्रपरिग्रहम्  
विष्णोः पादोदकं पीतं कोटिजन्माघनाशनम् ३३  
तदेवाष्टगुणं पापं भूमौ बिन्दुनिपातनात्  
जलशङ्खं करे कृत्वा स्तुत्वा नत्वा प्रदक्षिणम् ३४  
सततं धार्यते वारि तेनाप्तं जन्मनः फलम्  
शङ्खो यस्य गृहे नास्ति घण्टा वा गरुडान्विता ३५  
पुरतो वासुदेवस्य न स भागवतः कलौ  
यानैर्वा पादुकाभिर्वा यानं भगवतो गृहे ३६  
देवोत्सवेष्वसेवा च अप्रणामस्तदग्रतः  
उच्छिष्टे चैव चाशौचे भगवद्वन्दनादिकम् ३७  
एकहस्तप्रणामश्च तत्पुरस्तात्प्रदक्षिणम्  
पादप्रसारणं चाग्रे तथा पर्यङ्कसेवनम् ३८  
शयनं भक्षणं चापि मिथ्याभाषणमेव च  
उच्चैर्भाषामिथो जल्पो रोदनानि च विग्रहः ३९  
निग्रहानुग्रहौ चैव स्त्रीषु च क्रूरभाषणम्  
केवलावरणं चैव परनिन्दापरस्तुतिः ४०  
अश्लीलभाषणं चैव अधोवायुविमोक्षणम्  
शक्तौ गौणोपचारश्च अनिवेदितभक्षणम् ४१  
तत्तत्कालोद्भवानां च फलादीनामनर्पणम्  
विनियुक्तावशिष्टस्य प्रदानं व्यञ्जनस्य यत् ४२  
स्पष्टीकृत्याशनं चैव परनिन्दा परस्तुतिः  
गुरौ मौनं निजस्तोत्रं देवतानिन्दनं तथा ४३  
अपराधास्तथा विष्णोर्द्वात्रिंशत्परिकीर्तिताः ४४  
अपराधसहस्राणि क्रियन्तेऽहर्निशं मया  
तवाहमिति मां मत्वा क्षमस्व मधुसूदन ४५  
इति मन्त्रं समुच्चार्य प्रणमेद्दण्डवद्भुवि  
अपराधसहस्राणि क्षमते सर्वदा हरिः ४६  
सायम्प्रातर्द्विजातीनां श्रुत्युक्तमशनं तथा  
विष्णुभक्तावशिष्टस्य दिनपापात्प्रमुच्यते ४७  
अन्नं ब्रह्मा रसो विष्णुः खादयेन्मांसमुच्चरन्  
एवं ज्ञात्वा तु यो भुङ्क्ते सोऽन्नदोषैर्न लिप्यते ४८  
अलाबुं वर्त्तुलाकारं मसूरं च सवल्कलम्  
तालं शुक्लं च वृन्ताकं न खादेद्वैष्णवो नरः ४९  
वटाश्वत्थार्कपत्रेषु कुम्भी तिन्दुकपत्रयोः  
कोविदारे कदम्बे च न खादेद्वैष्णवो नरः ५०  
श्रावणे वर्जयेच्छाकं दधि भाद्रपदे त्यजेत्  
आश्विने मासि दुग्धं च कार्त्तिके चामिषं त्यजेत् ५१  
दग्धमन्नं तु जम्बीरं यद्विष्णोरनिवेदितम्  
बीजपूरं च शाकं चप्रत्यक्षलवणं तथा ५२  
यदि दैवाच्च भुञ्जीत तदा तन्नाम संस्मरेत्  
हैमन्तिकं सिता स्विन्नं धान्यं मुद्गास्तिला यवाः ५३  
कलाप कङ्गु नीवाराः शाकं च हिलमोचिका  
कालशाकं च वास्तूकं मूलकं रक्तकेतरत् ५४  
लवणे सिन्धुसामुद्रे गव्ये च दधिसर्पिषी  
पयोनुद्धृतसारं च पनसाम्रहरीतकी ५५  
पिप्पली जीरकं चैव नागरङ्गक तिन्तिडी  
कदलीलवली धात्री फलान्यगुडमैक्षवम् ५६  
अतैलपक्वं मुनयो हविष्यान्नं प्रचक्षते  
तुलसीपत्रपुष्पाद्यैर्माल्यं वहति यो नरः ५७  
विष्णुं तमपि जानीयात्सत्यं सत्यं न संशयः  
धात्रीवृक्षं समारोप्य विष्णुतुल्यो भवेन्नरः ५८  
कुरुक्षेत्रं विजानीयात्सार्द्धं हस्तशतत्रयम्  
तुलसीकाष्ठघटितै रुद्राक्षाकारकारितैः ५९  
निर्मितां मालिकां कण्ठे निधायार्चनमारभेत्  
तथामलकमालां च सम्यक्पुष्करमालिकाम् ६०  
कण्ठे मालां च यत्नेन धारयेद्विष्णुपूजकः  
निर्माल्यं तुलसीमालां शिरस्यपि च धारयेत् ६१  
निर्माल्यचन्दनेनाङ्गमङ्कयेत्तस्य नामभिः  
ललाटे च गदा धार्या मूर्ध्नि चापं शरस्तथा ६२  
नन्दकं चैव हृन्मध्ये शङ्खं चक्रं भुजद्वये  
शङ्खचक्रान्वितो विप्रः श्मशाने म्रियते यदि ६३  
प्रयागे या गतिः प्रोक्ता सा गतिस्तस्य निश्चिता  
यो धृत्वा तुलसीपत्रं शिरसा विष्णुतत्परः ६४  
करोति सर्वकार्याणि फलमाप्नोति चाक्षयम्  
तुलसीकाष्ठमालाभिर्भूषितः कर्म आचरन् ६५  
पितॄणां देवतानां च कृतं कोटिगुणं भवेत्  
निवेद्य केशवे मालां तुलसीकाष्ठनिर्मिताम् ६६  
वहते यो नरो भक्त्या तस्य नश्यति पातकम्  
पाद्यादिभिरथाभ्यर्च्य इमं मन्त्रमुदीरयेत् ६७  
या दृष्टा निखिलाघसङ्घशमनी स्पृष्टा वपुः पावनी  
रोगाणामभिवन्दिता निरसनी सिक्तान्तकत्रासिनी  
प्रत्यासत्ति विधायिनी भगवतः कृष्णस्य संरोपिता  
न्यस्ता तच्चरणे विमुक्तिफलदा तस्यै तुलस्यै नमः ६८  
इति श्रीपद्मपुराणे पातालखण्डे वृन्दावनमाहात्म्ये देवीश्वरसंवादे  
तिलकादिनिर्णयोनाम नवसप्ततितमोऽध्यायः ७९