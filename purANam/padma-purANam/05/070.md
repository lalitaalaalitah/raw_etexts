---
title: ०७०

---
पार्वत्युवाच-  
यदाकर्णनमेतस्य ये वा पारिषदाः प्रभोः  
तदहं श्रोतुमिच्छामि कथयस्व दयानिधे १  
ईश्वर उवाच  
राधया सह गोविन्दं स्वर्णसिंहासनेस्थितम्  
पूर्वोक्तरूपलावण्यं दिव्यभूषाम्बरस्रजम् २  
त्रिभङ्गी मञ्जु सुस्निग्धं गोपीलोचनतारकम्  
तद्बाह्ये योगपीठे च स्वर्णसिंहासनावृते ३  
प्रत्यङ्गरभसावेशाः प्रधानाः कृष्णवल्लभाः  
ललिताद्याः प्रकृत्यंशा मूलप्रकृतिराधिका ४  
सम्मुखे ललिता देवी श्यामला वायुकोणके  
उत्तरे श्रीमती धन्या एशान्यां श्रीहरिप्रिया ५  
विशाखा च तथा पूर्वे शैब्या चाग्नौ ततः परम्  
पद्मा च दक्षिणे पश्चान्नैर्ऋते क्रमशः स्थिताः ६  
योगपीठे केसराग्रे चारु चन्द्रावती प्रिया  
अष्टौ प्रकृतयः पुण्याः प्रधानाः कृष्णवल्लभाः ७  
प्रधानप्रकृतिस्त्वाद्या राधा चन्द्रावती समा  
चन्द्रावली चित्ररेखा चन्द्रा मदनसुन्दरी ८  
प्रिया च श्रीमधुमती चन्द्ररेखा हरिप्रिया  
षोडशाद्याः प्रकृतयः प्रधानाः कृष्णवल्लभाः ९  
वृन्दावनेश्वरी राधा तथा चन्द्रावली प्रिया  
अभिन्नगुणलावण्य सौन्दर्याश्चारुलोचनाः १०  
मनोहरा मुग्धवेषाः किशोरीवयसोज्ज्वलाः  
अग्रेतनास्तथा चान्या गोपकन्याः सहस्रशः ११  
शुद्धकाञ्चनपुञ्जाभाः सुप्रसन्नाः सुलोचनाः  
तद्रूपहृदयारूढास्तदाश्लेष समुत्सुकाः १२  
श्यामामृतरसे मग्नाः स्फुरत्तद्भावमानसाः  
नेत्रोत्पलार्चिते कृष्णपादाब्जेऽपितचेतसः १३  
श्रुतिकन्यास्ततो दक्षे सहस्रायुतसंयुताः  
जगन्मुग्धीकृताकारा हृद्वर्तिकृष्णलालसाः १४  
नानासत्वस्वरालापमुग्धीकृतजगत्त्रयाः  
तत्र गूढरहस्यानि गायन्त्यः प्रेमविह्वलाः १५  
देवकन्यास्ततः सव्ये दिव्यवेषारसोज्ज्वलाः  
नानावैदिग्ध्यनिपुणा दिव्यभावभरान्विताः १६  
सौन्दर्यातिशयेनाढ्याः कटाक्षातिमनोहराः  
निर्लज्जास्तत्र गोविन्दे तदङ्गस्पर्शनोद्यताः १७  
तद्भावमग्नमनसः स्मितसाचि निरीक्षणाः  
मन्दिरस्य ततो बाह्ये प्रियया विशदावृते १८  
समानवेषवयसः समानबलपौरुषाः  
समानगुणकर्माणः समानाभरणप्रियाः १९  
समानस्वरसङ्गीत वेणुवादनतत्पराः  
श्रीदामा पश्चिमे द्वारे वसुदामा तथोत्तरे २०  
सुदामा च तथा पूर्वे किङ्किणी चापि दक्षिणे  
तद्बाह्ये स्वर्णपीठे च सुवर्णमन्दिरावृते २१  
स्वर्णवेद्यन्तरस्थे तु स्वर्णाभरणभूषिते  
स्तोककृष्णं सुभद्राद्यैर्गोपालैरयुतायुतैः २२  
शृङ्गवीणावेणुवेत्रवयोवेषाकृतिस्वरैः  
तद्गुणध्यानसंयुक्तैर्गायद्भिरपि विह्वलैः २३  
चित्रार्पितैश्चित्ररूपैः सदानन्दाश्रुवर्षिभिः  
पुलकाकुलसर्वाङ्गैर्योगीन्द्रैरिव विस्मितैः २४  
क्षरत्ययोभिर्गोविन्दैरसङ्ख्यातैरुपावृतम्  
तद्बाह्ये स्वर्णप्राकारे कोटिसूर्यसमुज्जवले २५  
चतुर्दिक्षुमहोद्यानं मञ्जुसौरभमोहिते  
पश्चिमे सम्मुखे श्रीमत्पारिजातद्रुमाश्रये २६  
तदधस्तु स्वर्णपीठे स्वर्णमण्डनमण्डिते  
तन्मध्ये मणिमाणिक्य दिव्यसिंहासनोज्ज्वले २७  
तत्रोपरि परानन्दं वासुदेवं जगत्प्रभुम्  
त्रिगुणातीतचिद्रूपं सर्वकारणकारणम् २८  
इन्द्रनीलघनश्यामं नीलकुञ्चितकुन्तलम्  
पद्मपत्रविशालाक्षं मकराकृतिकुण्डलम् २९  
चतुर्भुजं तु चक्रासिगदाशङ्खाम्बुजायुधम्  
आद्यन्तरहितं नित्यं प्रधानं पुरुषोत्तमम् ३०  
ज्योतीरूपं महद्धाम पुराणं वनमालिनम्  
पीताम्बरधरं स्निग्धं दिव्यभूषणभूषितम् ३१  
दिव्यानुलेपनं राजच्चित्रिताङ्ग मनोहरम्  
रुक्मिणी सत्यभामा च नाग्नजिती सुलक्षणा ३२  
मित्रविन्दानुविन्दा सुनन्दा जाम्बवती प्रिया  
सुशीला चाष्टमहिला वासुदेवप्रियास्ततः ३३  
उद्भ्राजिताः पारिषदा वृतयोर्भक्तितत्पराः  
उत्तरे सुमहोद्याने हरिचन्दनसंश्रये ३४  
तत्राधस्तु स्वर्णपीठे मणिमण्डपमण्डिते  
तन्मध्ये हेमनिर्माणदले सिंहासनोज्जवले ३५  
तत्रैव सह रेवत्या सङ्कर्षण हलायुधम्  
ईश्वरस्य प्रियानन्तमभिन्नगुणरूपिणम् ३६  
शुद्धस्फटिकसङ्काशं रक्ताम्बुज दलेक्षणम्  
नीलपट्टधरं स्निग्धं दिव्यभूषास्रगम्बरम् ३७  
मधुपाने सदासक्तं मधुघूर्णितलोचनम्  
प्रवीरदक्षिणेभागे मञ्जुनाभ्यन्तरस्थिते ३८  
सन्तानवृक्षमूले तु मणिमन्दिरमण्डितम्  
तन्मध्ये मणिमाणिक्य दिव्यसिंहासनोज्ज्वले ३९  
प्रद्युम्नं च रती देवं तत्रोपरिसुखस्थितम्  
जगन्मोहनसौन्दर्य्यसारश्रेणीरसात्मकम् ४०  
असिताम्भोजपुञ्जाभमरविन्ददलेक्षणम्  
दिव्यालङ्कारभूषाभिर्दिव्यगन्धानुलेपनम् ४१  
जगन्मुग्धीकृताशेष सौन्दर्याश्चर्यविग्रहम्  
पूर्वोद्याने महारण्ये सुरद्रुम समाश्रये ४२  
तत्राधस्तु स्वर्णपीठे हेममण्डपमण्डिते  
तस्य मध्ये स्थिरे राजद्दिव्यसिंहासनोज्ज्वले ४३  
दिव्योषयासमं श्रीमदनिरुद्धं जगत्पतिम्  
सान्द्रानन्दघनश्यामं सुस्निग्धं नीलकुन्तलम् ४४  
सुभ्रून्नतलताभङ्गीं सुकपोलं सुनासिकम्  
सुग्रीवं सुन्दरं वक्षो मनोहर मनोहरम् ४५  
किरीटिनं कुण्डलिनं कण्ठभूषाविभूषितम्  
मञ्जुमञ्जीरमाधुर्यादतिसौन्दर्य विग्रहम् ४६  
प्रियभृत्यगणाराध्यं यत्र सङ्गीतकप्रियम्  
पूर्णब्रह्मसदानन्दं शुद्धसत्वस्वरूपकम् ४७  
तस्योर्द्ध्वे चान्तरिक्षे च विष्णुं सर्वेश्वरेश्वरम्  
अनादिमादिचिद्रूपं चिदानन्दं परं विभुम् ४८  
त्रिगुणातीतमव्यक्तं नित्यमक्षयमव्ययम्  
समेघपुञ्जमाधुर्यसौन्दर्यश्यामविग्रहम् ४९  
नीलकुञ्चितसुस्निग्ध केशपाशातिसुन्दरम्  
अरविन्ददलस्निग्ध सुदीर्घचारुलोचनम् ५०  
किरीटकुण्डलोद्गण्ड शुद्धसत्वात्मभिर्वृतम्  
आत्मारामैश्च चिद्रूपैस्तन्मूर्तिध्यानतत्परैः ५१  
हृदयारूढ तद्ध्य्नौर्नासाग्रन्यस्तलोचनैः  
क्रियतेऽहैतुकीभक्तिः कायहृद्वृत्तिभाषितैः ५२  
तत्सव्ये यक्षगन्धर्वसिद्धविद्याधरादिभिः  
सुकान्तैरप्सरःसङ्घैर्नृत्यसङ्गीततत्परैः ५३  
तदङ्गभजनं कामं वाञ्छद्भिः कृष्णलालसैः  
तदग्रे वैष्णवैः सर्वैश्चान्तरिक्षे सुखासने ५४  
प्रह्लादनारदाद्यैश्च कुमारशुकवैष्णवैः  
जनकाद्यैर्लसद्भावैर्हृद्बाह्य स्फूर्तितत्परैः ५५  
पुलकाकुलसर्वाङ्गैः स्फुरत्प्रेमसमाकुलैः  
रहस्यामृतसंसिक्तैरर्द्धयुग्माक्षरो मनुः ५६  
मन्त्रचूडामणिः प्रोक्तः सर्वमन्त्रैककारणम्  
सर्वदेवस्य मन्त्राणां कैशोरं मन्त्रहेतुकम् ५७  
सर्वकैशोरमन्त्राणां हेतुश्चूडामणिर्मनुः  
जपं कुर्वन्ति मनसा पूर्णप्रेमसुखाश्रयाः ५८  
वाञ्छन्ति तत्पदाम्भोजे निश्चलं प्रेमसाधनम्  
तद्बाह्ये स्फटिकाद्युच्च प्रावारे सुमनोहरे ५९  
कुङ्कुमैः सितरक्ताद्यैश्चतुर्दिक्षु समाकुलैः  
शुक्लं चतुर्भुजं विष्णुं पश्चिमे द्वारपालकम् ६०  
शङ्खचक्रगदापद्मकिरीटादि विभूषितम्  
रक्तं चतुर्भुजं पद्मशङ्खचक्रगदायुधम् ६१  
किरीटकुण्डलोद्दीप्त द्वारपालकमुत्तरे  
गौरं चतुर्भुजं विष्णुं शुखचक्रगदायुधम् ६२  
किरीटकुण्डलाद्यैश्च शोभितं वनमालिनम्  
पूर्वद्वारे द्वारपालं गौरं विष्णुं प्रकीर्तितम् ६३  
कृष्णवर्णं चतुर्बाहुं शङ्खचक्रादिभूषणम्  
दक्षिणद्वारपालं तु श्रीविष्णुङ्कृष्णवर्णकम् ६४  
श्रीकृष्णचरितं ह्येतद्यः पठेत्प्रयतः शुचिः  
शृणुयाद्वापि यो भक्त्या गोविन्दे लभते रतिम् ६५  
इति श्रीपद्मपुराणे पातालखण्डे कृष्णचरिते सप्ततितमोऽध्यायः ७०