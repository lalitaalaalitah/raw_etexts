---
title: ०५४

---
शेष उवाच  
गतः प्रातःक्रियां कर्तुं समिधस्तत्क्रियार्हकाः  
आनेतुं जानकीसूनुर्वृतो मुनिसुतैर्लवः १  
ददर्श तत्र यज्ञाश्वं स्वर्णपत्रेण चिह्नितम्  
कुङ्कुमागरुकस्तूरी दिव्यगन्धेन वासितम् २  
विलोक्य जातकुतुको मुनिपुत्रानुवाच सः  
अर्वा कस्य मनोवेगः प्राप्तो दैवान्मदाश्रमम् ३  
आगच्छन्तु मया सार्धं प्रेक्षन्तां मा भयं कृथाः  
इत्युक्त्वा स लवस्तूर्णं वाहस्य निकटे गतः ४  
स रराज समीपस्थो वाहस्य रघुवंशजः  
धनुर्बाणधरः स्कन्धे जयन्त इव दुर्जयः ५  
गत्वा मुनिसुतैः सार्धं वाचयामास पत्रकम्  
भालस्थितं स्पष्टवर्णराजिराजितमुत्तमम् ६  
विवस्वतो महान्वंशः सर्वलोकेषु विश्रुतः  
यत्र कोपि पराबाधी न परद्रव्यलम्पटः ७  
सूर्यवंशध्वजो धन्वी धनुर्दीक्षा गुरुर्गुरुः  
यं देवाः सामराः सर्वे नमन्ति मणिमौलिभिः ८  
तस्यात्मजो वीर बलदर्पहारी रघूद्वहः  
रामचन्द्रो महाभागः सर्वशूरशिरोमणिः ९  
तन्माता कोशलनृपपुत्रीरत्नसमुद्भवा  
तस्याः कुक्षिभवं रत्नं रामः शत्रुक्षयङ्करः १०  
करोति हयमेधं स ब्राह्मणेन सुशिक्षितः  
रावणाभिधविप्रेन्द्र वधपापापनुत्तये ११  
मोचितस्तेन वाहानां मुख्योऽसौ याज्ञिको हयः  
महाबलपरीवारो परिखाभिः सुरक्षितः १२  
तद्रक्षकोऽस्ति मद्भ्राता शत्रुघ्नो लवणान्तकः  
हस्त्यश्वरथपादातसङ्घसेनासमन्वितः १३  
यस्य राज्ञ इति श्रेष्ठो मानो जायेत्स्वकान्मदात्  
शूरा वयं धनुर्धारि श्रेष्ठा वयमिहोत्कटाः १४  
ते गृह्णन्तु बलाद्वाहं रत्नमालाविभूषितम्  
मनोवेगं कामजवं सर्वगत्याधिभास्वरम् १५  
ततो मोचयिता भ्राता शत्रुघ्नो लीलया हठात्  
शरासनविनिर्मुक्त वत्सदन्तकृतव्यथात् १६  
ये क्षत्रियाः क्षत्रियकन्यकायां  
जाताश्च सत्क्षेत्रकुलेषु सत्सु  
गृह्णन्तु ते तद्विपरीतदेहा  
नमन्तु राज्यं रघवे निवेद्य १७  
इति संवाच्य कुपितो लवः शस्त्रधनुर्धरः  
उवाच मुनिपुत्रांस्तान्रोषगद्गदभाषितः १८  
पश्यत क्षिप्रमेतस्य धृष्टत्वं क्षत्रियस्य वै  
लिलेख यो भालपत्रे स्वप्रतापबलं नृपः १९  
कोऽसौ रामः कः शत्रुघ्नः कीटाः स्वल्पबलाश्रिताः  
क्षत्रियाणां कुले जाता एते न वयमुत्तमाः २०  
एतस्य वीरसूर्माता जानकी न कुशप्रसूः  
या रत्नं कुशसञ्ज्ञं तु दधाराग्निमिवारणिः २१  
इदानीं क्षत्रियत्वादि दर्शयिष्यामि सर्वतः  
यदि क्षत्रियभूरेष भविष्यति च शत्रुहा २२  
गृहीष्यति मया बद्धं वाहं यज्ञक्रियोचितम्  
नोचेत्क्षत्रत्वमुन्मुच्य कुशस्य चरणार्चकः २३  
अधुना मद्धनुर्मुक्तैः शरैः सुप्तो भविष्यति  
अन्ये ये च महावीरा रणमण्डलभूषणाः २४  
इत्यादिवाक्यमुच्चार्य लवो जग्राह तं हयम्  
तृणीकृत्य नृपान्सर्वांश्चापबाणधरो वरः २५  
तदा मुनिसुताः प्रोचुर्लवं हयजिहीर्षकम्  
अयोध्यानृपती रामो महाबलपराक्रमः २६  
तस्य वाहं न गृह्णाति शक्रोऽपि स्वबलोद्धतः  
मा गृहाण शृणुष्वेदं मद्वाक्यं हितसंयुतम् २७  
इत्युक्तं स श्रुतौ धृत्वा जगाद स द्विजात्मजान्  
यूयं बलं न जानीथ क्षत्रियाणां द्विजोत्तमाः २८  
क्षत्रिया वीर्यशौण्डीर्या द्विजा भोजनशालिनः  
तस्माद्यूयं गृहे गत्वा भुञ्जन्तु जननी हृतम् २९  
इत्युक्तास्तेऽभवंस्तूष्णीं प्रेक्षन्तस्तत्पराक्रमम्  
लवस्य मुनिपुत्रास्ते सन्तस्थुर्दूरतो बहिः ३०  
एवं व्यतिकरे वृत्ते सेवकास्तस्य भूपतेः  
आयातास्तं हयं बद्धं दृष्ट्वा प्रोचुस्तदा लवम् ३१  
बबन्ध को हयमहो रुष्टः कस्य च धर्मराट्  
को बाणव्रजमध्यस्थः प्राप्स्यते परमां व्यथाम् ३२  
तदा लवो जगादाशु मया बद्धोऽश्व उत्तमः  
यो मोचयति तस्याशु रुष्टो भ्राता कुशो महान् ३३  
यमः करिष्यति किमु ह्यागतोऽपि स्वयं प्रभुः  
नत्वा गमिष्यति क्षिप्रं शरवृष्ट्या सुतोषितः ३४  
शेष उवाच  
इति वाक्यं समाकर्ण्य बालोयमिति तेब्रुवन्  
समागता मोचयितुं हयं बद्धं तु ये हरेः ३५  
तान्वैमोचयितुं प्राप्ताञ्छत्रुघ्नस्य च सेवकान्  
कोदण्डं करयोर्धृत्वा क्षुरप्रान्सममूमुचत् ३६  
ते छिन्नबाहवः शोकाच्छत्रुघ्नं प्रतिसङ्गताः  
पृष्टास्ते जगदुः सर्वे लवात्स्वभुजकृन्तनम् ३७  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे  
लवेन हयबन्धनन्नाम चतुःपञ्चाशत्तमोऽध्यायः ५४