---
title: ०६०

---
शेष उवाच  
शत्रुघ्नो निजवीराणां छिन्नान्बाहून्निरीक्षयन्  
उवाच तान्सुकुपितो रोषसन्दंशिताधरः १  
केन वीरेण वो बाहुकृन्तनं समकारि भोः  
तस्याहं बाहू कृन्तामि देवगुप्तस्य वै भटाः २  
न जानाति महामूढो रामचन्द्र बलं महत्  
इदानीं दर्शयिष्यामि पराक्रान्त्या बलं स्वकम् ३  
स कुत्र वर्तते वीरो हयः कुत्र मनोरमः  
को वाऽगृह्णात्सुप्तसर्पान्मूढो ज्ञात्वा पराक्रमम् ४  
इति ते कथिता वीरा विस्मिता दुःखिता भृशम्  
रामचन्द्र प्रतिनिधिं बालकं समशंसत ५  
स श्रुत्वा रोषताम्राक्षो बालकेन हयग्रहम्  
सेनान्यं वै कालजितमाज्ञापयद्युयुत्सुकः ६  
सेनानीः सकलां सेनां व्यूहयस्व ममाज्ञया  
रिपुः सम्प्रति गन्तव्यो महाबलपराक्रमः ७  
नायं बालो हरिर्नूनं भविष्यति हयन्धरः  
अथवा त्रिपुरारिः स्यान्नान्यथा मद्धयापहृत् ८  
अवश्यं कदनं भाविसैन्यस्य बलिनो महत्  
स्वच्छन्दचरितैः खेलन्नास्ते निर्भयधीः शिशुः ९  
तत्र गन्तव्यमस्माभिः सन्नद्धै रिपुदुर्जयैः  
एतन्निशम्य वचनं शत्रुघ्नस्य ससैन्यपः १०  
सज्जीचकार सेनां तां दुर्व्यूढां चतुरङ्गिणीम्  
सज्जां तां शत्रुजिद्दृष्ट्वा चतुरङ्गयुतां वराम् ११  
आज्ञापयत्ततो गन्तुं यत्र बालो हयन्धरः  
सा चचाल तदा सेना चतुरङ्गसमन्विता १२  
कम्पयन्ती महीभागं त्रासयन्ती रिपून्बलात्  
सेनानीस्तं ददर्शाथ बालकं रामरूपिणम् १३  
विचार्य रामप्रतिममब्रवीद्वचनं हितम्  
बाल मुञ्च हयश्रेष्ठं रामस्य बलशालिनः १४  
सेनानीः कालजिन्नाम तस्य भूपस्य दुर्मदः  
त्वां रामप्रतिमं दृष्ट्वा कृपा मे हृदि जायते १५  
अन्यथा तव मे दौस्थ्याज्जीवितं न भविष्यति  
एतद्वाक्यं समाकर्ण्य शत्रुघ्नस्य भटस्य हि १६  
जहास किञ्चिदाकोपादुवाच च वचोद्भुतम्  
गच्छ मुक्तोसि तं रामं कथयस्व हयग्रहम् १७  
त्वत्तो बिभेमि नो शूर वाक्येन नयशालिना  
ममात्र गणना नास्ति त्वादृशाः कोटयो यदि १८  
मातृपादप्रसादेन तूलीभूता न संशयः  
कालजित्तव यन्नाम मात्राकारि मनोज्ञया १९  
पक्वबिम्बफलस्येव वर्णतो न च वीर्यतः  
दर्शयस्वाधुना वीर्यं स्वनामबलचिह्नितः २०  
मां कालं तव सञ्जित्य सत्यनामा भविष्यसि  
शेष उवाच  
स वाक्यैः पविनातुल्यैर्भिन्नः सुभटशेखरः २१  
चुकोप हृदयेऽत्यतं जगाद वचनं पुनः  
कस्मिन्कुले समुत्पत्तिः किं नामासि च बालक  
त्वन्नाम नाभिजानामि कुलं शीलं वयस्तथा २२  
पादचारं रथस्थोऽहमधर्मेण कथं जये  
तदात्यन्तं प्रकुपितो जगाद वचनं पुनः २३  
कुलेन किं च शीलेन नाम्ना वा सुमनोहृदा  
लवोऽहं लवतः सर्वाञ्जेष्यामि रिपुसैनिकान् २४  
इदानीं त्वामपि भटं करिष्ये पादचारिणम्  
इत्थमुक्त्वा धनुः सज्यं चकार स लवो बली २५  
टङ्कारयामास तदा वीरानाकम्पयन्हृदि  
वाल्मीकिं प्रथमं स्मृत्वा जानकीं मातरं लवः २६  
मुमोच बाणान्निशितान्सद्यः प्राणापहारिणः  
कालजित्स्वधनुः कृत्वा सज्यं कोपसमन्वितः २७  
ताडयामास जवनो लवं रणविशारदः  
तद्बाणाञ्छतधा छित्त्वा क्षणाद्वेगात्कुशानुजः २८  
सेनान्यं विरथं चक्रे वसुभिः स्वशरोत्तमैः  
विरथो गजमानीतमारुरोह भटैर्निजैः २९  
मदोन्मत्तं महावेगं सप्तधा प्रस्रवान्वितम्  
गजारूढं तु तं दृष्ट्वा दशभिर्धनुषोगतैः ३०  
बाणैर्विव्याध विहसन्सर्वान्रिपुगणाञ्जयी  
कालजित्तस्य वीर्यं तु दृष्ट्वा विस्मितमानसः ३१  
गदां मुमोच महतीं महायस विनिर्मिताम्  
आपतन्तीं गदां वेगाद्भारायुतविनिर्मिताम् ३२  
त्रिधा चिच्छेद तरसा क्षुरप्रैः सकुशानुजः  
परिघं निशितं घोरं वैरिप्राणहरोदितम् ३३  
मुक्तं पुनस्तेन लवश्चिच्छेद तरसान्वितः  
छित्त्वा तत्परिघं घोरं कोपादारक्तलोचनः ३४  
गजोपस्थे समारूढं मन्यमानश्चुकोप ह  
तत्क्षणादच्छिनत्तस्य शुण्डां खड्गेन दन्तिनः ३५  
दन्तयोश्चरणौ धृत्वा रुरोह गजमस्तके  
मुकुटं शतधा कृत्वा कवचं तु सहस्रधा ३६  
केशेष्वाकृष्य सेनान्यं पातयामास भूतले  
पातितः स गजोपस्थात्सेनानीः कुपितः पुनः ३७  
हृदये ताडयामास मुष्टिना वज्रमुष्टिना  
स आहतो मुष्टिभिस्तु क्षुरप्रान्निशिताञ्छरान् ३८  
मुमोच हृदये क्षिप्रं कुण्डलीकृतधन्ववान्  
स रराज रणोपान्ते कुण्डलीकृत चापवान् ३९  
शिरस्त्रं कवचं बिभ्रदभेद्यं शरकोटिभिः  
स विद्धः सायकैस्तीक्ष्णैस्तं हन्तुं खड्गमाददे ४०  
दशन्रोषात्स्वदशनान्निःश्वसन्नुच्छ्वसन्मुहुः  
खड्गहस्तं समायान्तं शूरं सेनापतिं लवः ४१  
चिच्छेद भुजमध्यं तु स खड्गः पाणिरापतत्  
छिन्नं खड्गधरं हस्तं वीक्ष्य कोपाच्चमूपतिः ४२  
वामेन गदया हन्तुं प्रचक्राम भुजेन तम्  
सोऽपि च्छिन्नो भुजस्तस्य साङ्गदस्तीक्ष्णसायकैः ४३  
तदा प्रकुपितो वीरः पादाभ्यामहनल्लवम्  
लवः पादाहतस्तस्य न चचाल रणाङ्गणे ४४  
स्रजाहतो द्विप इव चरणच्छेदनं व्यधात्  
तदापि तं मौलिनासौ प्रहर्तुमुपचक्रमे ४५  
तदा लवश्चमूनाथं मन्यमानोऽधिपौरुषम्  
करवालं समादाय करे कालानलोपमम् ४६  
अच्छिनच्छिर एतस्य महामुकुटशोभितम्  
हाहाकारो महानासीच्चमूनाथे निपातिते ४७  
सैनिकाः परिसङ्क्रुद्धा लवं हन्तुं समागताः  
लवस्तान्स्वशराघातैः पलायनपरान्व्यधात् ४८  
छिन्नाभिन्नाङ्गकाः केचिद्गता केचिद्रणाङ्गणात्  
स निवार्याखिलान्योधान्विजगाह चमूं मुदा ४९  
वाराह इव निःश्वस्य प्रलये सुमहार्णवम्  
गजा भिन्ना द्विधा जाता मौक्तिकैः पूरिता मही ५०  
दुर्गमाभूद्भटाग्र्याणां पर्वतैर्व्यापृता यथा  
अश्वाः कनकपल्याणा रुचिरारत्नराजिताः ५१  
अपतन्रुधिराप्लुष्टे ह्रदे बल सुशोभिताः  
रथिनः करमध्यस्थ धनुर्दण्डसुशोभिनः ५२  
रथोपस्थे निपतिताः स्वर्गगा इव वै सुराः  
सन्दष्टौष्ठपुटा वक्त्र भ्रमल्लक्ष्मीविलक्षिताः ५३  
पतितास्तत्र दृश्यन्ते वीरा रणविशारदाः  
सुस्राव शोणितसरिद्धयमस्तककच्छपा ५४  
महाप्रवाहललिता वैरिणां भयकारिका  
केषाञ्चिद्बाहविश्छिन्नाः केषां पादा विकर्तिता ५५  
केषां कर्णाश्च नासाश्च केषां कवचकुण्डले  
एवं तु कदनं जातं सेनान्यां पतिते रणे ५६  
सर्वे निपतिता वीरा न केचिज्जीवितास्ततः  
लवो जयं रणे प्राप्य वैरिवृन्दं विजित्य च ५७  
अन्यागमनशङ्कायां मनः कुर्वन्नवैक्षत  
केचिदुर्वरिता युद्धाद्भाग्येन न रणे मृताः ५८  
शत्रुघ्नं सविधे जग्मुः शंसितुं वृत्तमद्भुतम्  
गत्वा ते कथयामासुर्यथावृत्तं रणाङ्गणे ५९  
कालजिन्निधनं बालाच्चित्रकारि रणोद्यमम्  
तच्छ्रुत्वा विस्मयं प्राप्तः शत्रुघ्नस्तानुवाच ह ६०  
हसन्रोषाद्दशन्दन्तान्बालग्राह हयं स्मरन्  
रे वीराः किं मदोन्मत्ता यूयं किं वा छलग्रहाः ६१  
किं वा वैकल्यमायातं कालजिन्मरणं कथम्  
यः सङ्ख्ये वैरिवृन्दानां दारुणः समितिञ्जयः ६२  
तं कथं बालको जीयाद्यमस्यापि दुरासदम्  
शत्रुघ्नवाक्यं संश्रुत्य वीराः प्रोचुरसृक्प्लुताः ६३  
नास्माकं मदमत्तादि न च्छलो न च देवनम्  
कालजिन्मरणं सत्यं लवाज्जानीहि भूपते ६४  
बलं च कृत्स्नं मथितं बालेनातुलशौण्डिना  
अतः परं तु यत्कार्यं ये प्रेष्या नृवरोत्तमाः ६५  
बालं ज्ञात्वा भवान्नात्र करोतु बलसाहसम्  
इति श्रुत्वा वचस्तेषां वीराणां शत्रुहा तदा ६६  
सुमतिं च मतिश्रेष्ठमुवाच रणकारणे ६७  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवयुद्धे  
सैन्यपराजय कालजित्सेनानीमरणन्नाम षष्टितमोऽध्यायः ६०