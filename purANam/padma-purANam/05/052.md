---
title: ०५२

---
शेष उवाच  
चम्पकं पतितं दृष्ट्वा सुरथः क्षत्रियो बली  
पुत्रदुःखपरीताङ्गो जगाम स्यन्दने स्थितः १  
कपीन्द्रमाजुहावाथ सुरथः कोपसंयुतः  
निःश्वासवेगं सम्मुञ्चन्महाबलसमन्वितः २  
आह्वयानं नृपं दृष्ट्वा निजं वीरः कपीश्वरः  
जगाम तं महावीरो महावेगसमन्वितः ३  
तमागतं हनूमन्तं तृणीकुर्वं तमुद्भटान्  
उवाच सुरथो राजा मेघगम्भीरसुस्वरः ४  
सुरथ उवाच  
धन्योसि कपिवर्य त्वं महाबलपराक्रमः  
येन राममहत्कृत्यं कृतं राक्षसके पुरे ५  
त्वं रामचरणस्यासि सेवको भक्तिसंयुतः  
त्वया वीरेण मत्पुत्रः पातितश्चम्पको बली ६  
इदानीं त्वां तु सम्बध्य गन्तास्मि नगरेमम  
यत्नात्तिष्ठ कपीशेशसत्यमुक्तं मया स्मृतम् ७  
इति भाषितमाकर्ण्य सुरथस्य कपीश्वरः  
उवाच धीरया वाण्या रणे वीरैकभूषिते ८  
हनूमानुवाच  
त्वं रामचरणस्मारी वयं रामस्य सेवकाः  
बध्नासि चेन्मां प्रसभं मोचयिष्यति मत्प्रभुः ९  
कुरु वीर भवत्स्वान्तस्थितं सत्यं प्रतिश्रुतम्  
रामं स्मरन्वै दुःखान्तं याति वेदा वदन्त्यदः १०  
शेष उवाच  
इति ब्रुवन्तं सुरथः प्रशस्य पवनात्मजम्  
विव्याध बाणैर्बहुभिः शितैः शाणेन दारुणैः ११  
तान्मुक्तानगणय्याथ बाणाञ्छोणितपातिनः  
करे जग्राह कोदण्डं सज्यं शरसमन्वितम् १२  
गृहीत्वा करयोश्चापं बभञ्ज कुपितः कपिः  
चीत्कुर्वंस्त्रासयन्वीरान्नखैर्दीर्णान्सृजन्भटान् १३  
तेन भग्नं धनुर्दृष्ट्वा स्वकीयं गुणसंयुतम्  
अपरं धनुरादत्त महद्गुणविशोभितम् १४  
तच्चापि जगृहे रोषात्कपिश्चापं बभञ्ज तत्  
अन्यच्चापं समादत्त तद्बभञ्ज महाबलः १५  
तस्मिंश्चापे प्रभग्नेऽपि सोऽन्यद्धनुरुपाददत्  
सोपि चापं बभञ्जाशु महावेगसमन्वितः १६  
एवं राज्ञस्तु चापानामशीतिर्विदलीकृता  
क्षणे क्षणे महारोषात्कुर्वन्नादाननेकधा १७  
तदात्यन्तं प्रकुपितः शक्तिमुग्रामथाददे  
शक्त्या स ताडितो वीरः पपात क्षणमुत्सुकः १८  
उत्थाय स्यन्दनं राज्ञो जग्राह कुपितो भृशम्  
उड्डीनस्तं गृहीत्वा तु समुद्रमतिवेगतः १९  
तमुड्डीनं समालक्ष्य सुरथः परवीरहा  
ताडयामास परिघैर्हृदि मारुतिमुद्यतम् २०  
मुक्तस्तेन रथो दूराच्चूर्णीभूतोऽभवत्क्षणात्  
सोऽन्यरथं समारुह्य ययौ वेगात्समीरजम् २१  
हनूमांस्तद्रथं पुच्छे संवेष्ट्य प्रधनाङ्गणे  
हयसारथिसंयुक्तं बभञ्ज सपताकिनम् २२  
अन्यं रथं समास्थाय ययौ राजा महाबलः  
बभञ्ज तं रथं वेगान्मारुतिः कुपिताङ्गकः २३  
भग्नं तं स्यन्दनं वीक्ष्य सुरथोऽन्यसमाश्रितः  
भग्नः स तेन सहसा हयसारथिसंयुतः २४  
एवमेकोनपञ्चाशद्रथा भग्ना हनूमता  
तत्कर्म वीक्ष्य राजापि विसिस्माय ससैनिकः २५  
कुपितः प्राह कीशेन्द्रं धन्योसि पवनात्मज  
पराक्रमन्निदं कर्म न कर्ता न करिष्यति २६  
क्षणमेकं प्रतीक्षस्व यावत्सज्यं धनुस्त्वहम्  
करोमि पवनोद्भूत रामपादाब्जषट्पद २७  
इत्युक्त्वा चापमात्तज्यं कृत्वा रोषपरिप्लुतः  
अस्त्रं पाशुपतं नाम सन्दधे शर उल्बणे २८  
ततो भूताश्च वेतालाः पिशाचा योगिनीमुखाः  
प्रादुर्बभूवुः सहसा भीषयन्तः समीरजम् २९  
कपिः पाशुपतैरस्त्रैर्बद्धो लोकैरभीक्षितः  
हाहेति च वदन्त्येते यावत्तावत्समीरजः ३०  
स्मृत्वा रामं स्वमनसा त्रोटयामास तत्क्षणात्  
स मुक्तगात्रः सहसा युयुधे सुरथं नृपम् ३१  
तं मुक्तगात्रं संवीक्ष्य सुरथः परमास्त्रवित्  
महाबलं मन्यमानो ब्राह्ममस्त्रं समाददे ३२  
मारुतिर्ब्राह्ममस्त्रं तु निजगाल हसन्बली  
तन्निगीर्णं नृपो दृष्ट्वा रामं सस्मार भूमिपः ३३  
स्मृत्वा दाशरथिं रामं रामास्त्रं स्वशरासने  
सन्धाय तं जगादेदं बद्धोसि कपिपुङ्गव ३४  
श्रुत्वा तत्प्रक्रमेद्यावत्तावद्बद्धो रणाङ्गणे  
राज्ञा रामास्त्रतो वीरो हनूमान्रामसेवकः ३५  
उवाच भूपं हनुमान्किङ्करोमि महीभुज  
मत्स्वाम्यस्त्रेण सम्बद्धो नान्येन प्राकृतेन वै ३६  
तन्मानयामिभूपालनयस्वस्वपुरम्प्रति  
मोचयिष्यति मत्स्वामी आगत्य स दयानिधिः ३७  
बद्धे समीरजे क्रुद्धः पुष्कलो भूमिपं ययौ  
तं पुष्कलं समायान्तं विव्याध वसुभिः शरैः ३८  
अनेकबाणसाहस्रैर्निजघान नृपं बली  
राज्ञानेके शरास्तस्य च्छिन्नाः प्रधनमण्डले ३९  
एवं समरसङ्क्रुद्धे सुरथे पुष्कले तथा  
बाणैर्व्याप्तं जगत्सर्वं स्थास्नुभूयश्चरिष्णु च ४०  
तेषां रणोद्यमं वीक्ष्य मुमुहुः सुरसैनिकाः  
मानवानां तु का वार्ता क्षणात्त्रासं समीयुषाम् ४१  
अस्त्रप्रत्यस्त्रविगमैर्महामन्त्रपरिस्तुतैः  
बभूव तुमुलं युद्धं वीराणां रोमहर्षणम् ४२  
तदा प्रकुपितो राजा नाराचं तु समाददे  
छिन्नः स तु क्रुधा मुक्तैर्वत्सदन्तैः सभारतैः ४३  
छिन्ने तस्मिञ्छरे राजा कोपादन्यं समाददे  
छिनत्ति यावत्स शरं तावल्लग्नो हृदि क्षतः ४४  
मूर्च्छां प्राप महातेजाः पुष्कलो महदद्भुतम्  
युद्धं विधाय सुमहद्राज्ञा सह महामतिः ४५  
पुष्कले पतिते राजा शत्रुघ्नः शत्रुतापनः  
सुरथं प्रति सङ्क्रुद्धो जगाम स्यन्दनस्थितः ४६  
उवाच सुरथं भूपं रामभ्राता महाबलः  
त्वया महत्कृतं कर्म यद्बद्धः पवनात्मजः ४७  
पुष्कलोऽपि महावीरस्तथान्ये मम सैनिकाः  
पातिताः प्रधने घोरे महाबलपराक्रमाः ४८  
इदानीं तिष्ठ मद्वीरान्पातयित्वा रणाङ्गणे  
कुत्र यास्यसि भूमीश सहस्व मम सायकान् ४९  
इत्थमाश्रुत्य वीरस्य भाषितं सुरथो बली  
जगाद रामपादाब्जं दधच्चेतसि शोभनम् ५०  
मया ते पातिताः सङ्ख्ये वीरा मारुतजोन्मुखाः  
इदानीं पातयिष्यामि त्वामपि प्रधनाङ्गणे ५१  
स्मरस्व रामं यो वीरः स्वमागत्य प्ररक्षति  
अन्यथा जीवितं नास्ति मत्पुरः शत्रुतापन ५२  
इत्युक्त्वा बाणसाहस्रैस्तं जघान महीपतिः  
शत्रुघ्नं शरसङ्घातपञ्जरे न्यदधात्परम् ५३  
शत्रुघ्नः शरसङ्घातं मुञ्चन्तं वह्निदैवतम्  
अस्त्रं मुमोच दाहार्थं शराणां नतपर्वणाम् ५४  
तदस्त्रं मुक्तमालोक्य राजा वै सुरथो महान्  
वारुणास्त्रेण शमयन्विव्याध शरकोटिभिः ५५  
तदा तद्योगिनीदत्तमस्त्रं धनुषि सन्दधे  
मोहनं सर्ववीराणां निद्राप्रापकमद्भुतम् ५६  
तन्मोहनं महास्त्रं स वीक्ष्य राजा हरिंस्मरन्  
जगाद शत्रुघ्नमयं सर्वशस्त्रास्त्रकोविदः ५७  
मोहितस्य मम श्रीमद्रामस्य स्मरणेन ह  
नान्यन्मोहनमाभाति ममापि भयतापदम् ५८  
इत्युक्तवति वीरे तु मुमोच स महास्त्रकम्  
तेन बाणेन सञ्छिन्नं पपात रणमण्डले ५९  
तन्मोहनं महास्त्रं तु निष्फलं वीक्ष्य भूमिपे  
अत्यन्तं विस्मयं प्राप्य बाणं धनुषि सन्दधे ६०  
लवणो येन निहतो महासुरविमर्दनः  
तं बाणं चाप आधत्त घोरं कान्त्यानलप्रभम् ६१  
तं वीक्ष्य राजा प्रोवाच बाणोऽयमसतां हृदि  
लगते रामभक्तस्य सम्मुखेऽपि न भात्यसौ ६२  
इत्येवं भाषमाणं तु बाणेनानेन शत्रुहा  
विव्याध हृदये क्षिप्रं वह्निज्वालासमप्रभम् ६३  
तेन बाणेन दुःखार्तो महापीडासमन्वितः  
रथोपस्थे क्षणं मूर्च्छामवाप परतापनः ६४  
स क्षणात्तां व्यथां तीर्त्वा जगाद रिपुमग्रतः  
सहस्वैकं प्रहारं मे कुत्र यासि ममाग्रतः ६५  
एवमुक्त्वा महासङ्ख्ये बाणमाधत्त सायके  
ज्वालामालापरीताङ्गं स्वर्णपुङ्खसमन्वितम् ६६  
स बाणो धनुषो मुक्तः शत्रुघ्नेन पथिस्थितः  
छिन्नोऽप्यग्रफलेनाशु हृदये समपद्यत ६७  
तेन बाणेन सम्मूर्छ्य पपात स्यन्दनोपरि  
ततो हाहाकृतं सैन्यं भग्नं सर्वं पराद्रवत् ६८  
सुरथो जयमापेदे सङ्ग्रामे रामसेवकः  
दशवीरा दशसुतैर्मूर्च्छिताः पतिताः क्वचित् ६९  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे  
सुरथविजयोनाम द्विपञ्चाशत्तमोऽध्यायः ५२