---
title: ०८१

---
ऋषय ऊचु-  
सूत जीव चिरं साधो श्रीकृष्णचरितामृतम्  
त्वया प्रकाशितं सर्वं भक्तानां भवतारणम् १  
श्रीकृष्णलीलां निखिलां ब्रूहि दैनन्दिनीं प्रभो  
ययाकर्णितया साधो कृष्णे भक्तिर्विवर्द्धते २  
गुरोः शिष्यस्य मन्त्रस्य विधानं लक्षणं पृथक्  
वदास्माकं महाभाग त्वं हि नः परमः सुहृत् ३  
सूत उवाच-  
एकदा यमुनातीरे समासीनं जगद्गुरुम्  
नारदः प्रणिपत्याह देवदेवं सदाशिवम् ४  
नारद उवाच-  
देवदेव महादेव सर्वज्ञ जगदीश्वर  
भगवद्धर्मतत्त्वज्ञ कृष्णमन्त्रविदां वर ५  
कृष्णमन्त्रा मया लब्धास्त्वत्तो ये च पितुः परे  
ते सर्वे साधितास्तत्वान्मन्त्रराजादयो मया ६  
बहुवर्षसहस्रैस्तु शाकमूलफलाशिना  
शुष्कपर्णाम्बुवाय्वादि भोजिना च निराशिना ७  
स्त्रीणां सन्दर्शनालापवर्जिना भूमिशायिना  
कामादिषड्गुणं जित्वा बाह्येन्द्रियनियम्यता ८  
एवङ्कृतेऽपि नैवात्मा सन्तुष्टो मम शङ्कर  
तद्ब्रूहि यत्प्रसिध्येत संस्काराद्यैर्विना प्रभो ९  
सकृदुच्चारणादेव ददाति फलमुत्तमम्  
यदि योग्योऽस्मि देवेश तदा मे कृपया वद १०  
शिव उवाच-  
साधु पृष्टं महाभाग त्वया लोकहितैषिणा  
सुगोप्यमपि वक्ष्यामि मन्त्रचिन्तामणिं तव ११  
रहस्यानां रहस्यं यद्गुह्यानां गुह्यमुत्तमम्  
न मया कथितं देव्यै नाग्रजेभ्यः पुरा तव १२  
वक्ष्यामि युगलं तुभ्यं कृष्णमन्त्रमनुत्तमम्  
मन्त्रचिन्तामणिर्नाम युगलं द्वयमेव च १३  
पर्याया अस्य मन्त्रस्य तथा पञ्चपदीति च  
गोपीजनपदं वल्लभां तं तु चरणानिति १४  
शरणं च प्रपद्ये च एष पञ्चपदात्मकः  
मन्त्रचिन्तामणिः प्रोक्तः षोडशार्णो महामनुः १५  
नमो गोपीजनेत्युक्त्वा वल्लभाभ्यां वदेत्ततः  
पदद्वयात्मको मन्त्रो दशार्णः खलु कथ्यते १६  
एतां पञ्चपदीं जप्त्वा श्रद्धयाश्रद्धया सकृत्  
कृष्णप्रियाणां सान्निध्यं गच्छत्येव न संशयः १७  
न पुरश्चरणप्रेक्षा नास्य न्यासविधिक्रमः  
न देशकालनियमो नारिमित्रादिशोधनम् १८  
सर्वेऽधिकारिणश्चात्र चण्डालान्ता मुनीश्वर  
स्त्रियः शूद्रादयश्चापि जडमूकादि पङ्गवः १९  
अन्ये हूणाः किराताश्च पुलिन्दाः पुष्कसास्तथा  
आभीराय वनाः कङ्काः खसाद्याः पापयोनयः २०  
दम्भाहङ्कारपरमाः पापाः पैशुन्यतत्पराः  
गोब्राह्मणादि हन्तारो महोपपातकान्विताः २१  
ज्ञानवैराग्यरहिताः श्रवणादिविवर्जिताः  
एते चान्ये च सर्वे स्युर्मनोरस्याधिकारिणः २२  
यदि भक्तिर्भवेदेषां कृष्णे सर्वेश्वरेश्वरे  
तदाधिकारिणः सर्वे नान्यथा मुनिसत्तम २३  
याज्ञिको दाननिरतः सर्वतन्त्रोपसेवकः  
सत्यवादी यतिर्वापि वेदवेदाङ्गपारगः २४  
ब्रह्मनिष्ठः कुलीनो वा तपस्वी व्रततत्परः  
अत्राधिकारी न भवेत्कृष्णभक्तिविवर्जितः २५  
तस्मादकृष्णभक्ताय कृतघ्नाय न मानिने  
न च श्रद्धाविहीनाय वक्तव्यं नास्तिकाय च २६  
न चाशुश्रूषवे वाच्यं नासंवत्सरसेविने  
श्रीकृष्णेऽनन्यभक्ताय दम्भलोभविवर्जिने २७  
कामक्रोधविमुक्ताय देयमेतत्प्रयत्नतः  
ऋषिश्चैवाहमेतस्य गायत्रीछन्द उच्यते २८  
देवता बल्लवीकान्तो मन्त्रस्य परिकीर्तितः  
सप्रियस्य हरेर्दास्ये विनियोग उदाहृतः २९  
आचक्राद्यैस्तथा मन्त्रैः पञ्चाङ्गानि प्रकल्पयेत्  
अथवापि स्वबीजेन कराङ्गन्यासकौ चरेत् ३०  
मन्त्रस्य प्रथमो वर्णो बिन्दुना मूर्ध्निभूषितः  
गमित्येवं भवेद्बीजं नमः शक्तिरिहोदिता ३१  
अन्तिमार्णैर्दशाङ्गानि तैरेव च तथार्चनम्  
गन्धपुष्पादिभिस्तच्च जलैरेवाप्यसम्भवे ३२  
न्यासपूर्वविधानेन कर्तव्यं हरितुष्टये  
अतएवास्य मन्त्रस्य न्यासाद्यन्ये वदन्ति च ३३  
सकृदुच्चारणादेव कृतकृत्यत्वदायिनः  
तथापि दशधा नित्यं जपाद्यर्थं प्रविन्यसेत् ३४  
अथ ध्यानं प्रवक्ष्यामि मन्त्रस्यास्य द्विजोत्तम  
पीताम्बरं घनश्यामं द्विभुजं वनमालिनम् ३५  
बर्हिबर्हकृतोत्तंसं शशिकोटिनिभाननम्  
घूर्णायमाननयनं कर्णिकारावतंसिनम् ३६  
अभितश्चन्दनेनाथ मध्ये कुङ्कुमबिन्दुना  
रचितं तिलकं भाले बिभ्रतं मण्डलाकृतिम् ३७  
तरुणादित्यसङ्काशं कुण्डलाभ्यां विराजितम्  
घर्माम्बुकणिकाराजद्दर्पणाभकपोलकम् ३८  
प्रियास्य न्यस्तनयनं लीलापाङ्गोन्नतभ्रुवम्  
अग्रभागन्यस्तमुक्ता विस्फुरत्प्रोच्चनासिकम् ३९  
दशनज्योत्स्नया राजत्पक्वबिम्बफलाधरम्  
केयूराङ्गदसद्रत्नमुद्रिकाभिर्लसत्करम् ४०  
बिभ्रतं मुरलद्यं वामे पाणौ पद्मं तथैव च  
काञ्चीदामस्फुरन्मध्यं नूपुराभ्यां लसत्पदम् ४१  
रतिकेलिरसावेश चपलं चपलेक्षणम्  
हसन्तं प्रियया सार्द्धं हासयन्तं च तां मुहुः ४२  
इत्थं कल्पतरोर्मूले रत्नसिंहासनोपरि  
वृन्दारण्ये स्मरेत्कृष्णं संस्थितं प्रियया सह ४३  
वामपार्श्वे स्थितां तस्य राधिकां च स्मरेत्ततः  
नीलचोलकसंवीतां तप्तहेमसमप्रभाम् ४४  
पट्टाञ्चलेनावृतार्द्ध सुस्मेराननपङ्कजाम्  
कान्तवक्त्रे न्यस्तनेत्रां चकोरी चञ्चलेक्षणाम् ४५  
अङ्गुष्ठतर्जनीभ्यां च निजकान्तमुखाम्बुजे  
अर्पयन्तीं पूगफलं पर्णचूर्णसमन्वितम् ४६  
मुक्ताहारस्फुरच्चारु पीनोन्नतपयोधराम्  
क्षीणमध्यां पृथुश्रोणीं किङ्किणीजालमण्डिताम् ४७  
रत्नताटङ्ककेयूरमुद्रा वलयधारिणीम्  
रणत्कटकमञ्जीर रत्नपादाङ्गुलीयकाम् ४८  
लावण्यसारमुग्धाङ्गीं सर्वावयवसुन्दरीम्  
आनन्दरससम्मग्नां प्रसन्नां नवयौवनाम् ४९  
सख्यश्च तस्या विप्रेन्द्र तत्समानवयोगुणाः  
तत्सेवनपराभाव्याश्चामरव्यजनादिभिः ५०  
अथ तुभ्यं प्रवक्ष्यामि मन्त्रार्थं शृणु नारद  
बहिरङ्गैः प्रपञ्चस्य स्वांशैर्मायादि शक्तिभिः ५१  
अन्तरङ्गैस्तथा नित्यविभूतैस्तैश्चिदादिभिः  
गोपनादुच्यते गोपी राधिका कृष्णवल्लभा  
देवी कृष्णमयी प्रोक्ता राधिका परदेवता ५२  
सर्वलक्ष्मीस्वरूपा सा कृष्णाह्लादस्वरूपिणी  
ततः सा प्रोच्यते विप्र ह्लादिनीति मनीषिभिः ५३  
तत्कलाकोटिकोट्यंश दुर्गाद्यास्त्रिगुणात्मिकाः  
सा तु साक्षान्महालक्ष्मीः कृष्णो नारायणः प्रभुः ५४  
नैतयोर्विद्यते भेदः स्वल्पोऽपि मुनिसत्तम  
इयं दुर्गा हरी रुद्रः कृष्णः शक्र इयं शची ५५  
सावित्रीयं हरिर्ब्रह्मा धूमोर्णासौ यमो हरिः  
बहुना किं मुनिश्रेष्ठ विना ताभ्यां न किञ्चन ५६  
चिदचिल्लक्षणं सर्वं राधाकृष्णमयं जगत्  
इत्थं सर्वं तयोरेव विभूतिं विद्धि नारद ५७  
न शक्यते मया वक्तुं वर्षकोटिशतैरपि  
त्रैलोक्ये पृथिवी मान्या जम्बूद्वीपं ततोवरम् ५८  
तत्रापि भारतं वर्षं तत्रापि मथुरापुरी  
तत्र वृन्दावनं नाम तत्र गोपीकदम्बकम् ५९  
तत्र राधासखीवर्गस्तत्रापि राधिका वरा  
सान्निध्याधिक्यतस्तस्या आधिक्यं स्याद्यथोत्तरम् ६०  
पृथिवी प्रभृतीनां तु नान्यत्किञ्चिदिहोदितम्  
सैषा हि राधिका गोपी जनस्तस्याः सखीगणः ६१  
तस्याः सखीसमूहस्य वल्लभौ प्राणनायकौ  
राधाकृष्णौ तयोः पादाः शरणं स्यादिहाश्रये ६२  
प्रपद्ये गतवानस्मि जीवोऽहं भृशदुःखितः  
सोऽहं यः शरणं प्राप्तो मम तस्य यदस्ति च ६३  
सर्वं ताभ्यां तदर्थं हि तद्भोग्यं न ह्यहं मम  
इत्यसौ कथितो विप्र मन्त्रस्यार्थः समासतः ६४  
युगलार्थस्तथा न्यासः प्रपत्तिः शरणागतिः  
आत्मार्पणमिमे पञ्च पर्यायास्ते मयोदिताः ६५  
अयमेव चिन्तनीयो दिवानक्तमतन्द्रितैः ६६  
इति श्रीपद्मपुराणे पातालखण्डे वृन्दावनमाहात्म्ये  
एकाशीतितमोऽध्यायः ८१