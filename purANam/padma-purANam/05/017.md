---
title: ०१७

---
शेष उवाच  
शत्रुघ्नश्च्यवनस्याथ दृष्ट्वाऽचिन्त्यं तपोबलम्  
प्रशशंस तपो ब्राह्मं सर्वलोकैकवन्दितम् १  
अहो पश्यत योगस्य सिद्धिं ब्राह्मणसत्तमे  
यः क्षणादेव दुष्प्रापं तद्विमानमचीकरत् २  
क्व भोगसिद्धिर्महती मुनीनाममलात्मनाम्  
क्व तपोबलहीनानां भोगेच्छा मनुजात्मनाम् ३  
इति स्वगतमाशंसञ्छत्रुघ्नश्च्यवनाश्रमे  
क्षणं स्थित्वा जलं पीत्वा सुखसम्भोगमाप्तवान् ४  
हयस्तस्याः पयोष्ण्याख्या नद्याः पुण्यजलात्मनः  
पयः पीत्वा ययौ मार्गे वायुवेगगतिर्महान् ५  
योधास्तन्निर्गमं दृष्ट्वा पृष्ठतोऽनुययुस्तदा  
हस्तिभिः पत्तिभिः केचिद्रथैः केचन वाजिभिः ६  
शत्रुघ्नोऽमात्यवर्येण सुमत्याख्येन संयुतः  
पृष्ठतोऽनुजगामाशु रथेन हयशोभिना ७  
गच्छन्वाजीपुरं प्राप्तो विमलाख्यस्य भूपतेः  
रत्नातटाख्यं च जनैर्हृष्टपुष्टैः समाकुलम् ८  
स सेवकादुपश्रुत्य रघुनाथ हयोत्तमम्  
पुरोन्तिके हि सम्प्राप्तं सर्वयोधसमन्वितम् ९  
तदा गजानां सप्तत्या चन्द्रवर्णसमानया  
अश्वानामयुतैः सार्धं रथानां काञ्चनत्विषाम् १०  
सहस्रेण च संयुक्तः शत्रुघ्नं प्रति जग्मिवान्  
शत्रुघ्नं स नमस्कृत्य सर्वान्प्राप्तान्महारथान् ११  
वसुकोशं धनं सर्वं राज्यं तस्मै निवेद्य च  
किं करोमीति राजा तं जगाद पुरतः स्थितः १२  
राजापि तं स्वीयपदे प्रणम्रं  
दोर्भ्यां दृढं सम्परिषस्वजे महान्  
जगाम साकं तनये स्वराज्यं  
निक्षिप्य सर्वं बहुधन्विभिर्वृतः १३  
रामचन्द्राभिधां श्रुत्वा सर्वश्रुतिमनोहराम्  
सर्वे प्रणम्य तं वाहं ददुर्वसुमहाधनम् १४  
राजानं पूजयित्वा तु शत्रुघ्नः परया मुदा  
सेनया सहितोऽगच्छद्वाजिनः पृष्ठतस्तदा १५  
एवं स गच्छंस्तन्मार्गे पर्वताग्र्यं ददर्श ह  
स्फाटिकैः कानकै रौप्यै राजितं प्रस्थराजिभिः १६  
जलनिर्झरसंह्रादं नानाधातुकभूतलम्  
गैरिकादिकसद्धातु लाक्षारङ्गविराजितम् १७  
यत्र सिद्धाङ्गनाः सिद्धैः सङ्क्रीडन्त्यकुतोभयाः  
गन्धर्वाप्सरसो नागा यत्र क्रीडन्ति लीलया १८  
गङ्गातरङ्गसंस्पर्श शीतवायुनिषेवितम्  
वीणारणद्धंसशुकक्वणसुन्दरशोभितम् १९  
पर्वतं वीक्ष्य शत्रुघ्न उवाच सुमतिं त्विदम्  
तद्दर्शनसमुद्भूत विस्मयाविष्टमानसः २०  
कोऽयं महागिरिवरो विस्मापयति मे मनः  
महारजतसत्प्रस्थो मार्गे राजति मेऽद्भुतः २१  
अत्र किं देवतावासो देवानां क्रीडनस्थलम्  
यदेतन्मनसः क्षोभं करोति श्रीसमुच्चयैः २२  
इति वाक्यं समाकर्ण्य जगाद सुमतिस्तदा  
वक्ष्यमाणगुणागार रामचन्द्र पदाब्जधीः २३  
नीलोऽयं पर्वतो राजन्पुरतो भाति भूमिप  
मनोहरैर्महाशृङ्गैः स्फाटिकाग्रैः समन्ततः २४  
एनं पश्यन्ति नो पापाः परदाररता नराः  
विष्णोर्गुणगणान्ये वै न मन्यन्ते नराधमाः २५  
श्रुतिस्मृतिसमुत्थं ये धर्मं सद्भिः सुसाधितम्  
न मन्यन्ते स्वबुद्धिस्थ हेतुवादविचारणाः २६  
नीलीविक्रयकर्तारो लाक्षाविक्रयकारकाः  
यो ब्राह्मणो घृतादीनि विक्रीणाति सुरापकः २७  
कन्यां रूपेण सम्पन्नां न दद्यात्कुलशीलिने  
विक्रीणाति द्रव्यलोभात्पिता पापेन मोहितः २८  
पत्नीं दूषयते यस्तु कुलशीलवतीं नरः  
स्वयमेवात्ति मधुरं बन्धुभ्यो न ददाति यः २९  
भोजने ब्राह्मणार्थे च पाकभेदं करोति यः  
कृसरं पायसं वापि नार्थिनं दापयेत्कुधीः ३०  
अतिथीनवमन्यन्ते सूर्यतापादितापितान्  
अन्तरिक्षभुजो ये च ये च विश्वासघातकाः ३१  
न पश्यन्ति महाराज रघुनाथ पराङ्मुखाः  
असौ पुण्यो गिरिवरः पुरुषोत्तम शोभितः ३२  
पवित्रयति सर्वान्नो दर्शनेन मनोहरः  
अत्र तिष्ठति देवानां मुकुटैरर्चिताङ्घ्रिकः ३३  
पुण्यवद्भिर्दर्शनार्हः पुण्यदः पुरुषोत्तमः  
श्रुतयो नेतिनेतीति ब्रुवाणा न विदन्ति यम् ३४  
यत्पादरज इन्द्रादिदेवैर्मृग्यं सुदुर्ल्लभम्  
वेदान्तादिभिरन्यूनैर्वाक्यैर्विदन्ति यं बुधाः ३५  
सोऽत्र श्रीमान्नीलशैले वसते पुरुषोत्तमः  
आरुह्य तं नमस्कृत्य सम्पूज्य सुकृतादिना ३६  
नैवेद्यं भक्षयित्वा वै भूप भूयाच्चतुर्भुजः  
अत्राप्युदाहरन्तीममितिहासं पुरातनम् ३७  
तं शृणुष्व महाराज सर्वाश्चर्यसमन्वितम्  
रत्नग्रीवस्य नृपतेर्यद्वृत्तं सकुटुम्बिनः ३८  
चतुर्भुजादिकं प्राप्तं देवदानवदुर्लभम्  
आसीत्काञ्ची महाराज पुरी लोकेषु विश्रुता ३९  
महाजनपरीवारसमृद्धबलवाहना  
यस्यां वसन्ति विप्राग्र्याः षट्कर्मनिरता भृशम् ४०  
सर्वभूतहिते युक्ता रामभक्तिषु लालसाः  
क्षत्रिया रणकर्तारः सङ्ग्रामेऽप्यपलायिनः ४१  
परदार परद्रव्य परद्रोहपराङ्मुखाः  
वैश्याः कुसीदकृष्यादिवाणिज्यशुभवृत्तयः ४२  
कुर्वन्ति रघुनाथस्य पदाम्भोजे रतिं सदा  
शूद्रा ब्राह्मणसेवाभिर्गतरात्रिदिनान्तराः ४३  
कुर्वन्ति कथनं रामरामेति रसनाग्रतः  
प्राकृताः केऽपि नो पापं कुर्वन्ति मनसात्र वै ४४  
दानं दया दमः सत्यं तत्र तिष्ठन्ति नित्यशः  
वदते न पराबाधं वाक्यं कोऽपि नरोऽनघः ४५  
न पारक्ये धने लोभं कुर्वन्ति न हि पातकम्  
एवं प्रजा महाराज रत्नग्रीवेण पाल्यते ४६  
षष्ठांशं तत्र गृह्णाति नान्यं लोभविवर्जितः  
एवं पालयमानस्य प्रजाधर्मेण भूपतेः ४७  
गतानि बहुवर्षाणि सर्वभोगविलासिनः  
विशालाक्षीं महाराज एकदा ह्यूचिवानिदम् ४८  
पतिव्रतां धर्मपत्नीं पतिव्रतपरायणाम्  
पुत्रा जाता विशालाक्षि प्रजारक्षा धुरन्धराः ४९  
परीवारो महान्मह्यं वर्तते विगतज्वरः  
हस्तिनो मम शैलाभा वाजिनः पवनोपमाः ५०  
रथाश्च सुहयैर्युक्ता वर्तन्ते मम नित्यशः  
महाविष्णुप्रसादेन किञ्चिन्न्यूनं ममास्ति न ५१  
एवं मनोरथस्त्वेकस्तिष्ठते मानसे मम  
परं तीर्थं मया नाद्य कृतं परमशोभने ५२  
गर्भवासविरामाय क्षमं गोविन्दशोभितम्  
वृद्धो जातोऽस्म्यहं तावद्वलीपलितदेहवान् ५३  
करिष्यामि मनोहारि तीर्थसेवनमादृतः  
यो नरो जन्मपर्यन्तं स्वोदरस्य प्रपूरकः ५४  
न करोति हरेः पूजां स नरो गोवृषः स्मृतः  
तस्माद्गच्छामि भो भद्रे तीर्थयात्रां प्रति प्रिये ५५  
सकुटुम्बः सुते न्यस्य धुरं राज्यस्य निर्भृताम्  
इति व्यवस्य सन्ध्यायां हरिं ध्यायन्निशान्तरे ५६  
अद्राक्षीत्स्वप्नमप्येकं ब्राह्मणं तापसं वरम्  
प्रातरुत्थाय राजासौ कृत्वा सन्ध्यादिकाः क्रियाः ५७  
सभां मन्त्रिजनैः सार्द्धं सुखमासेदिवान्महान्  
तावद्विप्रं ददर्शाथ तापसं कृशदेहिनम् ५८  
जटावल्कलकौपीनधारिणं दण्डपाणिनम्  
अनेकतीर्थसेवाभिः कृतपुण्यकलेवरम् ५९  
राजा तं वीक्ष्य शिरसा प्रणनाम महाभुजः  
अर्घ्यपाद्यादिकं चक्रे प्रहृष्टात्मा महीपतिः ६०  
सुखोपविष्टं विश्रान्तं पप्रच्छ विदितं द्विजम्  
स्वामिंस्त्वद्दर्शनान्मेऽद्य गतं देहस्य पातकम् ६१  
महान्तः कृपणान्पातुं यान्ति तद्गेहमादरात्  
तस्मात्कथय भो विप्र वृद्धस्य मम सम्प्रति ६२  
को देवो गर्भनाशाय किं तीर्थं च क्षमं भवेत्  
यूयं सर्वगताः श्रेष्ठाः समाधिध्यानतत्पराः ६३  
सर्वतीर्थावगाहेन कृतपुण्यात्मनोऽमलाः  
यथावच्छृण्वते मह्यं श्रद्दधानाय विस्तरात् ६४  
कथयस्व प्रसादेन सर्वतीर्थविचक्षण  
ब्राह्मण उवाच  
शृणु राजेन्द्र वक्ष्यामि यत्पृष्टं तीर्थसेवनम् ६५  
कस्य देवस्य कृपया गर्भनिर्वारणं भवेत्  
सेव्यः श्रीरामचन्द्रोऽसौ संसारज्वरनाशकः ६६  
पूज्यः स एव भगवान्पुरुषोत्तमसञ्ज्ञकः  
नाना पुर्यो मया दृष्टाः सर्वपापक्षयङ्कराः ६७  
अयोध्या सरयूस्तापी तथा द्वारं हरेः परम्  
अवन्ती विमला काञ्ची रेवा सागरगामिनी ६८  
गोकर्णं हाटकाख्यं च हत्याकोटिविनाशनम्  
मल्लिकाख्यो महाशैलो मोक्षदः पश्यतां नृणाम् ६९  
यत्राङ्गेषु नृणां तोयं श्यामं वा निर्मलं भवेत्  
पातकस्यापहारीदं मया दृष्टं तु तीर्थकम् ७०  
मया द्वारवती दृष्टा सुरासुर निषेविता  
गोमती यत्र वहति साक्षाद्ब्रह्मजला शुभा ७१  
यत्र स्वापो लयः प्रोक्तो मृतिर्मोक्ष इति श्रुतिः  
यस्यां संवसतां नॄणां न कलि प्रभवेत्क्वचित् ७२  
चक्राङ्का यत्र पाषाणा मानवा अपि चक्रिणः  
पशवः कीटपक्ष्याद्याः सर्वे चक्रशरीरिणः ७३  
त्रिविक्रमो वसेद्यस्यां सर्वलोकैकपालकः  
सा पुरी तु महापुण्यैर्मया दृग्गोचरीकृता ७४  
कुरुक्षेत्रं मया दृष्टं सर्वहत्यापनोदनम्  
स्यमन्तपञ्चकं यत्र महापातकनाशनम् ७५  
वाराणसी मया दृष्टा विश्वनाथकृतालया  
यत्रोपदिशते मन्त्रं तारकं ब्रह्मसञ्ज्ञितम् ७६  
यस्यां मृताः कीटपतङ्गभृङ्गाः  
पश्वादयो वा सुरयोनयो वा  
स्वकर्मसम्भोगसुखं विहाय  
गच्छन्ति कैलासमतीतदुःखाः ७७  
मणिकर्णिर्यत्र तीर्थं यस्यामुत्तरवाहिनी  
करोति संसृतेर्बन्धच्छेदं पापकृतामपि ७८  
कपर्दिनः कुण्डलिनः सर्पभूषाधरावराः  
गजचर्मपरीधाना वसन्ति गतदुःखकाः ७९  
कालभैरवनामात्र करोति यमशासनम्  
न करोति नृणां वार्तां यमो दण्डधरः प्रभुः ८०  
एतादृशी मया दृष्टा काशी विश्वेश्वराङ्किता  
अनेकान्यपि तीर्थानि मया दृष्टानि भूमिप ८१  
परमेकं महच्चित्रं यद्दृष्टं नीलपर्वते  
पुरुषोत्तमसान्निध्ये तन्न क्वाप्यक्षिगोचरम् ८२