---
title: ०६१

---
शत्रुघ्न उवाच  
जानासि किं महामन्त्रिन्को बालो हयमाहरत्  
येन मे क्षपितं सर्वं बलं वारिधिसन्निभम् १  
सुमतिरुवाच  
स्वामिन्नयं मुनिश्रेष्ठ वाल्मीकेराश्रमो महान्  
क्षत्त्रियाणामत्र वासो नास्त्येव परतापन २  
इन्द्रो भविष्यति परममर्षी हयमाहरत्  
पुरारिर्वान्यथा वाहं तव कः समुपाहरेत् ३  
कालजिद्येन नाशं वै प्राप्तः परमदारुणः  
तं प्रति श्रीमहाराज गन्ता कः पुष्कलान्यतः ४  
त्वं च वीरैर्भटैः सर्वैराजभिः परिवारितः  
तत्र गच्छस्व सैन्येन महता शत्रुकृन्तन ५  
गत्वा स जीवितं वीरं बद्ध्वा तु कुतुकार्थिने  
दर्शयिष्यामि रामाय मतं मे त्विदमादृतम् ६  
इति वाक्यं समाकर्ण्य वीरान्सर्वान्समादिशत्  
सैन्येन महता यात यूयमायामि पृष्ठतः ७  
निर्दिष्टास्ते क्षणाद्वीरा जग्मुर्यत्र लवो बली  
धनुर्विस्फारयंस्तत्र सुदृढं गुणपूरितम् ८  
आयातं तन्महद्दृष्ट्वा बलं वीरप्रपूरितम्  
न किञ्चिन्मनसा बिभ्येलवेन बलशालिना ९  
लवः सिंह इवोत्तस्थौ मृगान्मत्वाऽखिलान्भटान्  
धनुर्विस्फारयन्रोषाच्छरान्मुञ्चन्सहस्रशः १०  
ते शरैः पीड्यमानास्तु महारोषेण पूरिताः  
वीरं बालं मन्यमानाः सम्मुखं प्राद्रवंस्तदा ११  
वीरान्सहस्रशो दृष्ट्वा भ्रमिभिः पर्यवस्थितान्  
लवो जवेन सन्धाय शरान्रोषप्रपूरितः १२  
भ्रमिराद्या सहस्रेण द्वितीयायुतसङ्ख्यया  
तृतीयायुतयुग्मेन तुरीयायुतपञ्चभिः १३  
पञ्चमी लक्षयोधानां षष्ठी योधायुताधिकैः  
सप्तमी लक्षयुग्मेन सप्तभिर्भ्रमिभिर्वृतः १४  
मध्ये लवो भ्रमिव्याप्तः स चरन्वह्निवत्तदा  
दाहयामास सर्वान्वै सैनिकान्भ्रमिकारकान् १५  
काचित्खङ्गैः शरैः काचित्काचित्प्रासैश्च कुन्तलैः  
पट्टिशैः परिघैः सर्वा भ्रमिर्भग्ना महात्मना १६  
सप्तभिर्भ्रमिभिर्मुक्तो रराज स कुशानुजः  
मेघवृन्दविनिर्मुक्तः शशीव शरदागमे १७  
प्राहरत्सर्वथा योधान्भिन्दन्गजकरान्बहून्  
छिन्दञ्छिरांसि वीराणां चक्रभ्रूणि महान्ति च १८  
अनेके पतिता वीरा लवबाणप्रपीडिताः  
मुमुहुः समरेऽथान्ये नष्टा अन्ये सुकातराः १९  
पलायनपरं सैन्यं लवबाणप्रपीडितम्  
वीक्ष्य वीरो रणे योद्धुं प्रायात्पुष्कलसञ्ज्ञकः २०  
तिष्ठतिष्ठेति च वदन्रोषपूरितलोचनः  
रथे सुहयशोभाढ्ये तिष्ठन्प्रायाल्लवं बली २१  
स लवं प्रत्युवाचाथ पुष्कलः परमास्त्रवित्  
तिष्ठ दत्ते मया सङ्ख्ये रथे सुहयशोभिते २२  
पदातिना त्वया युद्धं करोमि किमथाहवे  
तस्मात्तिष्ठ रथे पश्चाद्युद्ध्येऽहं भवता सह  
एतद्वाक्यं निशम्यासौ लवः पुष्कलमब्रवीत् २३  
त्वया दत्ते रथे स्थित्वा युद्धं कुर्यामहं रणे  
तदा मे पापमेव स्याज्जयः सन्दिग्ध एव हि २४  
न वयं ब्राह्मणा वीर प्रतिग्रहपरायणाः  
वयं तु क्षत्रिया नित्यं दानकर्मक्रियारताः २५  
इदानीं त्वद्रथं कोपाद्भनज्मि प्रत्यहं भवान्  
पादचारी भवत्येव पश्चाद्युद्धं करिष्यति २६  
पुष्कलो वाक्यमाकर्ण्य धर्मधैर्यसमन्वितम्  
विसिस्माय चिरं चित्ते धनुः सज्यमथाकरोत् २७  
तमात्तधनुषं दृष्ट्वा लवः कोपसमन्वितः  
चापं चिच्छेद पाणिस्थं शरसन्धानमाचरन् २८  
स यावत्स गुणं चापं कुरुते तावदुद्धतः  
रथभङ्गं चकारास्य समरे प्रहसन्बली २९  
भग्नं रथं स्वकं वीक्ष्य धनुश्छिन्नं महात्मना  
महावीरं मन्यमानः पदातिः प्राद्रवद्रणे ३०  
उभौ धनुर्धरौ वीरावुभावपि शरोद्धतौ  
उभौ क्षतजविप्लुष्टौ छिन्नसन्नाहितावुभौ ३१  
परस्परं बाणघातविशीर्णावपुलक्षितौ  
जयाकाङ्क्षां प्रकुर्वन्तौ परस्परवधैषिणौ ३२  
जयन्तकार्तिकेयौ वा पुरारिः पुरभिद्यथा  
एवं परस्परं युद्धं प्रकुर्वाणौ रणाङ्गणे ३३  
पुष्कलः प्रत्युवाचाथ बालं शूरशिरोमणे  
त्वादृशो न मया दृष्टः कश्चिद्वीरशिरोमणिः ३४  
शिरस्ते पातयाम्यद्य बाणैः शितसुपर्वभिः  
मा पलायस्व समरे प्राणान्रक्षस्व संयतः ३५  
एवमुक्त्वा लवं वीरं चकार शरपञ्जरे  
पुष्कलस्य शरा भूमौ नभसि व्याप्य संस्थिताः ३६  
शरपञ्जरमध्यस्थो लवः पुष्कलमब्रवीत्  
महत्कर्म कृतं वीर यन्मां बाणैरपीडयत् ३७  
इत्युक्त्वा बाणसङ्घातं प्रच्छिद्य वचनं पुनः  
जगाद पुष्कलं वीरः शरसन्धानकोविदः ३८  
पालयात्मानमाजिस्थं मच्छराघातपीडितः  
पतिष्यसि महीपृष्ठे रुधिरेण परिप्लुतः ३९  
एवमुक्तं समाकर्ण्य पुष्कलः कोपसंयुतः  
रणे संयोधयामास लवं वीरं महाबलम् ४०  
लवः प्रकुपितो बाणं तीक्ष्णं वैरिविदारणम्  
जग्राह लवतः कोशादाशीविषमिव क्रुधा ४१  
जाज्वल्यमानः सशरश्चापमुक्तो लवस्य च  
हृदयं भेत्तुमुद्युक्तश्छिन्नो भारतिनाशु सः ४२  
छिन्ने भारतिना सङ्ख्ये शरेण प्राणहारिणा  
अत्यन्तं कुपितो घोरं शरमन्यं समाददे ४३  
आकर्णाकृष्टचापेन स मुक्तो निशितः शरः  
बिभेद हृदयं तस्य पुष्कलस्य महारणे ४४  
भिन्नो वक्षसि वीरेण सायकेनाशुगामिना  
पपात धरणीपृष्ठे महाशूरशिरोमणिः ४५  
पतितं तं समालोक्य पुष्कलं पवनात्मजः  
गृहीत्वा राघवभ्रात्रे ददौ मूर्च्छासमन्वितम् ४६  
मूर्च्छितं तं समालोक्य शोकविह्वलमानसः  
हनूमन्तं लवं हन्तुं निदिदेश क्रुधान्वितः ४७  
हनूमान्क्रोधसम्प्लुष्टो लवं सङ्ख्ये महाबलम्  
विजेतुं तरसा प्रागाद्वृक्षमुद्यम्य शाल्मलिम् ४८  
वृक्षेण हतवान्मूर्ध्नि लवस्य हनुमान्बली  
तमापतन्तं तरसा चिच्छेद शतधा लवः ४९  
छिन्ने नगे पुनः कोपाद्वृक्षानुत्पाट्य मूलतः  
ताडयामास हृदये मस्तके च महाबलः ५०  
यान्यान्वृक्षान्समाहृत्याताडयत्पवनात्मजः  
तांस्तांश्चिच्छेद तरसा बलवान्नतपर्वभिः ५१  
तदा शिलाः समुत्पाट्य गण्डशैलोपमाः कपिः  
पातयामास शिरसि क्षिप्रवेगेन मारुतिः ५२  
स आहतः शिलासङ्घैः सङ्ख्ये कोदण्डमुन्नयन्  
बाणैस्ताश्चूर्णयामास यन्त्रिकाभिर्यथा कणाः ५३  
तदात्यन्तं प्रकुपितो मारुतिः पुच्छवेष्टनम्  
चकार समरोपान्ते लवस्य बलिनः कृती ५४  
स्वं पुच्छेन समाविद्धं वीक्ष्य स्वाम्बां हृदि स्मरन्  
मुष्टिना ताडयामास लाङ्गूलं मारुतेर्बली ५५  
तन्मुष्टिघातव्यथितो मारुतिस्तममूमुचत्  
स मुक्तः पुच्छतो युद्धे शरान्मुञ्चन्नभूद्बली ५६  
दुर्वारशरघातेन सम्पीडिततनुः कपिः  
बाणवर्षं मन्यमानो दुःसहं समरे बहु ५७  
किङ्कर्तव्यमितोऽस्माभिः पलाय्य यदि गम्यते  
तदा मे स्वामिनो लज्जा ताडयेद्बालकोऽत्र माम् ५८  
ब्रह्मदत्तवरत्वात्तु मूर्च्छा न मरणं नहि  
दुःसहा बाणपीडात्र किं कर्तव्यं मयाधुना ५९  
शत्रुघ्नः समरे गत्वा जयं प्राप्नोतु बालकात्  
अहं तावज्जयाकाङ्क्षी शये कपटमूर्च्छया ६०  
इत्येवं मानसे कृत्वा पपात रणमण्डले  
पश्यतां सर्ववीराणां कपटेन विमूर्च्छितः ६१  
तं मूर्च्छितं समाज्ञाय हनूमन्तं महाबलम्  
जघान सर्वान्नृपतीञ्छरमोक्षविचक्षणः ६२  
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे  
हनुमत्पतनन्नामैकषष्टितमोऽध्यायः ६१