---
title: ०७८

---
पार्वत्युवाच-  
वैष्णवानां च यद्धर्मं सर्वं तथ्यं च मे वद  
यत्कृत्वा मानवाः सर्वे भवाम्भोधिं तरन्ति हि १  
ईश्वर उवाच-  
अथ द्वादशधा शुद्धिर्वैष्णवानामिहोच्यते  
गृहोपलेपनं चैव तथानुगमनं हरेः २  
भक्त्या प्रदक्षिणा चैव पादयोः शोधनं पुनः  
पूजार्थं पत्रपुष्पाणां भक्त्यैवोत्तोलनं हरेः ३  
करयोः सर्वशुद्धीनामियं शुद्धिर्विशिष्यते  
तन्नामकीर्तनं चैव गुणानामपि कीर्त्तनम् ४  
भक्त्या श्रीकृष्णदेवस्य वचसः शुद्धिरिष्यते  
तत्कथाश्रवणं चैव तस्योत्सवनिरीक्षणम् ५  
श्रोत्रयोर्नेत्रयोश्चैव शुद्धिः सम्यगिहोच्यते  
पादोदकं च निर्माल्यं मालानामपि धारणम् ६  
उच्यते शिरसः शुद्धिः प्रणतस्य हरेः पुरः  
आघ्राणं तस्य पुष्पादेर्निर्माल्यस्य तथा प्रिये ७  
विशुद्धिः स्यादन्तरस्य घ्राणस्यापि विधीयते  
यत्र पुष्पादिकं यच्च कृष्णपादयुगार्पितम् ८  
तदेकं पावनं लोके तद्धि सर्वं विशोधयेत्  
पूजा च पञ्चधा प्रोक्ता तासां भेदं शृणुष्व मे ९  
अभिगमनमुपादानं योगः स्वाध्याय एव च  
इज्या पञ्चप्रकारार्चा क्रमेण कथयामि ते १०  
तत्वाभिगमनं नाम देवतास्थानमार्जनम्  
उपलेपं च निर्माल्यदूरीकरणमेव च ११  
उपादानं नाम गन्ध पुष्पादिचयनं तथा  
योगो नाम स्वदेवस्य स्वात्मनैवात्मभावना १२  
स्वाध्यायो नाम मन्त्रार्थानुसन्धापूर्वको जपः  
सूक्तस्तोत्रादिपाठश्च हरेः सङ्कीर्त्तनं तथा १३  
तत्त्वादिशास्त्राभ्यासश्च स्वाध्यायः परिकीर्तितः  
इज्या नाम स्वदेवस्य पूजनं च यथार्थतः १४  
इति पञ्चप्रकारार्चा कथिता तव सुव्रते  
सार्ष्टि सामीप्य सालोक्य सायुज्य सारूप्यदा क्रमात् १५  
प्रसङ्गात्कथयिष्यामि शालग्रामशिलार्चनम्  
केशवादेश्चतुर्बाहोर्दक्षिणोर्ध्वकरक्रमात् १६  
शङ्खचक्रगदापद्मी केशवाख्यो गदाधरः  
नारायणः पद्मगदाचक्रशङ्खायुधैः क्रमात् १७  
माधवश्चक्रशङ्खाभ्यां पद्मेन गदया भवेत्  
गदाब्जशङ्खचक्री च गोविन्दाख्यो गदाधरः १८  
पद्मशङ्खारि गदिने विष्णुरूपाय ते नमः  
सशङ्खाब्ज गदाचक्र मधुसूदन मूर्तये १९  
नमो गदारिशङ्खाब्जयुक्तत्रिविक्रमाय च  
सारिकौमोदकी पद्मशङ्ख वामन मूर्त्तये २०  
चक्राब्जशङ्खगदिने नमः श्रीधरमूर्त्तये  
हृषीकेशसारिगदाशङ्खपद्मिन्नमोस्तु ते २१  
साब्जशङ्खगदाचक्रपद्मनाभ स्वमूर्त्तये  
दामोदरशङ्खगदाचक्रपद्मिन्नमोस्तु ते २२  
शङ्खाब्जचक्रगदिने नमः सङ्कर्षणाय च  
सारिशङ्खगदाब्जाय वासुदेव नमोस्तुते २३  
शङ्खचक्रगदाब्जाय धृत प्रद्युम्नमूर्त्तये  
नमोऽनिरुद्धाय गदाशङ्खाब्जारिविधारिणे २४  
साब्जशङ्खगदाचक्रपुरुषोत्तममूर्त्तये  
नमोऽधोक्षजरूपाय गदाशङ्खारि पद्मिने २५  
नृसिंहमूर्त्तये पद्मगदाशङ्खारिधारिणे  
पद्मारिशङ्खगदिने नमोस्त्वच्युतमूर्त्तये २६  
सगदाब्जारिशङ्खाय नमः श्रीकृष्णमूर्त्तये  
शालग्रामशिलाद्वारगतलग्नद्विचक्रधृक् २७  
शुक्लाभरेखः शोभाढ्यः सदेवः श्रीगदाधरः  
लग्नद्विचक्रो रक्ताभः पूर्वभागस्तु पुष्कलः २८  
सङ्कर्षणोऽथ प्रद्युम्नः सूक्ष्मचक्रस्तु पीतकः  
सुदीर्घसुषिरच्छिद्रो ह्यनिरुद्धस्तु वर्त्तुलः २९  
नीलो द्वारे त्रिरेखश्च अथ नारायणोऽसितः  
मध्ये गदाकृती रेखा नाभिपद्मं महोन्नतम् ३०  
पृथुचक्रो नृसिंहो यः कपिलो यस्त्रिबिन्दुकः  
अथवा पञ्चबिन्दोस्तु पूजनं ब्रह्मचारिणः ३१  
वराहः स त्रिलिङ्गो यो विषमद्वयचक्रकः  
नीलस्त्रिरेखः स्थूलोऽथ कूर्ममूर्तिः सबिन्दुकः ३२  
कृष्णः सवर्तुलावर्त्त पाण्डुरो धृतपृष्ठकः  
श्रीधरः पञ्चरेखश्च वनमाली गदाङ्कितः ३३  
वामनो वर्तुलो नाम मध्यचक्रः सनीलकः  
नानावर्णानेकमूर्ति नागभोगी त्वनन्तकः ३४  
स्थूलो दामोदरो नीलो मध्ये चक्रः सनीलकः  
सङ्कर्षणद्वारकोव्यादथ ब्रह्मा सुलोहितः ३५  
सुदीर्घरेखासुषिर एकचक्राम्बुजः पृथुः  
पृथुचक्रः स्थूलछिद्रः कृष्णो बिन्दुश्च बिन्दुमान् ३६  
ह्यग्रीवोंऽकुशाकारः पञ्चरेखः सकौस्तुभः  
वैकुण्ठो मल्लवद्भाति एकचक्रमयोसितः ३७  
मत्स्यो दीर्घाम्बुजाकारो दीर्घरेखश्च पाण्डुरः  
रामचक्रो दक्षरेखो यः श्यामः स त्रिविक्रमः ३८  
शालग्रामद्वारकायां स्थिताय गदिने नमः  
एकेन लक्षितो योव्याद्गदाधारी सुदर्शनः ३९  
लक्ष्मीनारायणो द्वाभ्यां त्रिभिश्चैव त्रिविक्रमः  
चतुर्भिश्च चतुर्व्यूहो वासुदेवश्च पञ्चभिः ४०  
प्रद्युम्नः षड्भिरेवाव्यात्सङ्कर्षणश्च सप्तभिः  
पुरुषोत्तमोऽष्टभिश्च स्यान्नवव्यूहो नवो हितः ४१  
दशावतारो दशभिरनिरुद्धोऽवतादथ  
द्वादशात्मा द्वादशभिरतऊर्द्ध्वमनन्तकः ४२  
ब्रह्मा चतुर्मुखो दण्डी कमण्डलुस्रगुन्नतः  
महेश्वरः पञ्चवक्त्रो दशबाहुर्वृषध्वजः ४३  
यथायुधस्तथागौरी चण्डिका च सरस्वती  
महालक्ष्मीर्मातरश्च पद्महस्तो दिवाकरः ४४  
गजास्यश्च गजस्कन्धः षण्मुखोनेकधा गणाः  
एते स्थिताः स्थापिता स्युः प्रसादेवाथ पूजिताः ४५  
धर्मार्थकाममोक्षा हि प्राप्यन्ते पुरुषेण च ४६  
इति श्रीपद्मपुराणे पातालखण्डे शालग्रामनिर्णयो-  
नामाष्टसप्ततितमोऽध्यायः ७८