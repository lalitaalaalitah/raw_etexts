---
title: ०९१

---
नारद उवाच-  
देवशर्मा महाप्राज्ञः समं सुमनसा तया  
तीर्थे कनखले पुण्ये गङ्गायामतिविश्रुते १  
वैशाखे विधिना स्नानं चक्रे मेषस्थिते रवौ  
पूजयामास विधिवन्मधुसूदनमच्युतम् २  
यमैः सनियमैर्युक्तः शक्त्या किञ्चिद्ददौ ततः  
हविष्यभुग्भूमिशायी ब्रह्मचर्यव्रतस्थितः ३  
कृच्छ्रादि तपसा क्षामो ध्यायन्नारायणं हृदि  
तत्र प्राप्य स वैशाखीं दत्वा मधुतिलादिकम् ४  
विप्रेभ्यो भोजनं दत्वा भक्त्या धेनुं सदक्षिणाम्  
अच्छिद्रं प्रार्थयामास तत्र स्नानस्य भूसुरान् ५  
सापि साध्वी च सुश्रोणी पतिभक्तिपरायणा  
पतिं शुश्रूषते नित्यं स्नात्वा सम्पूज्य केशवम् ६  
तौ दम्पती ततो यातौ स्वगेहं साधुहर्षितम्  
कृतकृत्यावथात्मानौ मन्यमानावसंशयम् ७  
तेन पुण्यप्रभावेण कालेन कियता किल  
बभूवुरमितास्तस्य धनधान्यानि सम्पदः ८  
तनया विनयोपेताश्चत्वारः श्रुतिकोविदाः  
धर्मज्ञा वैष्णवा नित्यं पितृमातृपरायणाः ९  
बभूवुरमितप्रज्ञाः पुरुषार्थाय बोधिताः  
विख्याता विधितत्त्वज्ञा ब्रह्मज्ञा ब्रह्मतत्पराः १०  
समग्रगुणसम्पन्नाः सम्प्रतिष्ठन्ति कीर्तयः ११  
तौ दम्पती सुतसमग्रसमृद्धसौख्यं पुण्योदयं समुपयुज्य ततश्चिरेण  
स्थानं परं परममीयतुरस्य भक्त्या श्रीमाधवे च सुकृतस्य नृपप्रसादात् १२  
यथैव माधवः साक्षाद्विद्यालक्ष्मी धवः स्मृतः  
तथैव माधवो मासो मधुसूदनवल्लभः १३  
इदं माधवमाहात्म्यं किञ्चित्सङ्क्षेपतोऽनघ  
मया ते कथितं वीर यत्पुरा च पितुः श्रुतम् १४  
इति श्रीपद्मपुराणे पातालखण्डे नारदाम्बरीषसंवादे वैशाखमासमाहात्म्ये  
एकनवतितमोऽध्यायः ९१