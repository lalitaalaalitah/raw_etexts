---
title: ०७५

---
पार्वत्युवाच-  
वृन्दावनरहस्यं च बहुधा कथितं विभो  
केन पुण्यविशेषेण नारदः प्रकृतिं गतः १  
ईश्वर उवाच-  
एकदाश्चर्यवृत्तान्तं मया जिज्ञासितं पुरा  
ब्रह्मणा कथितं गुह्यं श्रुतं कृष्णमुखाम्बुजात् २  
नारदः पृष्टवान्मह्यं तदाहं प्राप्तवानिदम्  
अहं वक्तुं न शक्नोमि तन्माहात्म्यं कथञ्चन ३  
किं कुर्वे शपनं तस्य स्मृत्वा सीदामि मानसे  
इति श्रुत्वा मम वचो दुर्मनाः सोऽभवद्यदा ४  
तदा ब्रह्माणमाहूय अहमादिष्टवान्प्रिये  
त्वया यत्कथितं मह्यं नारदाय वदस्व तत् ५  
ब्रह्मा तदा ममवचो निशम्य सह नारदः  
जगाम कृष्णसविधं नत्वा पृच्छत्तदेव तु ६  
ब्रह्मोवाच-  
किमिदं द्वात्रिंशद्वनं वृन्दारण्यं विशाम्पते  
श्रोतुमिच्छामि भगवन्यदियोग्योऽस्मि मे वद ७  
श्रीभगवानुवाच-  
इदं वृन्दावनं रम्यं मम धामैव केवलम्  
यत्रेमे पशवः साक्षाद्वृक्षाः कीटा नरामराः ८  
ये वसन्ति ममान्त्ये ते मृता यान्ति ममान्तिकम्  
अत्र या गोपपत्न्यश्च निवसन्ति ममालये ९  
योगिन्यस्तास्तु एवं हि मम देवाः परायणाः  
पञ्चयोजनमेवं हि वनं मे देवरूपकम् १०  
कालिन्दीयं सुषुम्नाख्या परमामृतवाहिनी  
यत्र देवाश्च भूतानि वर्त्तन्ते सूक्ष्मरूपतः ११  
सर्वतो व्यापकश्चाहं न त्यक्ष्यामि वनं क्वचित्  
आविर्भावस्तिरोभावो भवेदत्र युगेयुगे १२  
तेजोमयमिदं स्थानमदृश्यं चर्मचक्षुषाम्  
रहस्यं मे प्रभावं च पश्य वृन्दावनं युगे १३  
ब्रह्मादीनां देवतानां न दृश्यं तत्कथञ्चन  
ईश्वर उवाच-  
तच्छ्रुत्वा नारदो नत्वा कृष्णं ब्रह्माणमेव च १४  
आजगाम ह भूर्लोके मिश्रकं नैमिषं वनम्  
तत्रासौ सत्कृतश्चापि शौनकाद्यैर्मुनीश्वरैः १५  
पृष्टश्चाप्यागतो ब्रह्मन्कुतस्त्वमधुना वद  
तच्छ्रुत्वा नारदः प्राह गोलोकादागतोऽस्म्यहम् १६  
श्रुत्वा कृष्णमुखाम्भोजाद्वृन्दावनरहस्यकम्  
नारद उवाच-  
तत्र नानाविधाः प्रश्नाः कृताश्चैव पुनः पुनः १७  
समस्ता मनवस्तत्र योगाश्चैव मया श्रुताः  
तानेव कथयिष्यामि यथाप्रश्नं च तत्त्वतः १८  
शौनकादय ऊचुः -  
वृन्दारण्यरहस्यं हि यदुक्तं ब्रह्मणा त्वयि  
तदस्माकं समाचक्ष्व यद्यस्मासु कृपा तव १९  
नारद उवाच-  
कदाचित्सरयूतीरे दृष्टोऽस्माभिश्च गौतमः  
मनस्वी च महादुःखी चिन्ताकुलितचेतनः २०  
मां दृष्ट्वा गौतमो देवः पपात धरणीतले  
उत्तिष्ठ वत्सवत्सेति तमुवाचाहमेव हि २१  
कथं भवान्मनस्वीति प्रोच्य तां यदि रोचते  
गौतम उवाच-  
श्रुतं तव मुखादेव कृष्णतत्त्वं च तादृशम् २२  
द्वारकाख्यं माथुराख्यं रहस्यं बहुशो मया  
वृन्दावनरहस्यं तु न श्रुतं त्वन्मुखाम्बुजात् २३  
यतो मे मनसः स्थैर्य्यं भविष्यति च सद्गुरो  
नारद उवाच-  
इदं तु परमं गुह्यं रहस्यातिरहस्यकम् २४  
पुरा मे ब्रह्मणा प्रोक्तं तादृग्वृन्दावनोद्भवम्  
रहस्यं वद देवेश वृन्दारण्यस्य मे पितः २५  
इतिजिज्ञासितं श्रुत्वा क्षणं मौनी स चाभवत्  
ततो माऽह महाविष्णुं गच्छ वत्स प्रभुं मम २६  
मयापि तत्र गन्तव्यं त्वया सह न संशयः  
इत्युक्त्वा मां गृहीत्वा च गतो विष्णोश्च धामनि २७  
महाविष्णौ च कथितं मयोक्तं यत्तदेव हि  
तच्छ्रुत्वा च महाविष्णुः स्वयं भुवमथादिशत् २८  
त्वमेवादेशतो मह्यं नीत्वा वै नारदं मुनिम्  
स्नानाय विनियुङ्क्ष्वामुं सरस्यमृतसञ्ज्ञके २९  
महाविष्णुसमादिष्टः स्वयम्भूर्मां तथाकरोत्  
तत्रामृतसरश्चाहं प्रविश्य स्नानमाचरम् ३०  
तत्क्षणात्तत्सरः पारे योषितां सविधेऽभवम्  
सर्वलक्षणसपन्ना योषिद्रूपातिविस्मिता ३१  
मां दृष्ट्वा ताः समायान्तीमपृच्छंश्च मुहुर्मुहुः  
स्त्रिय ऊचुः -  
का त्वं कुतः समायाता कथयात्मविचेष्टितम् ३२  
तासां प्रियकथां श्रुत्वा मयोक्तं तन्निशामय  
कुतः कोऽहं समायातः कथं वा योषिदाकृतिः ३३  
स्वप्नवद्दृश्यते सर्वं किं वा मुग्धोऽस्मि भूतले  
तच्छ्रुत्वा मद्वचो देवी प्रोवाच मधुरस्वनैः ३४  
वृन्दानाम्नी पुरी चेयं कृष्णचन्द्रप्रिया सदा  
अहं च ललितादेवी तुर्यातीता च निष्कला ३५  
इत्युक्त्वा च महादेवी करुणा सान्द्रमानसा  
मां प्रत्याह पुनर्देवी समागच्छ मया सह ३६  
अन्याश्च योषितः सर्वाः कृष्णपादपरायणाः  
ताश्च मां प्रवदन्त्येवं समागच्छानया सह ३७  
ततोनुकृष्णचन्द्रस्य चतुर्दशाक्षरो मनुः  
कृपया कथितस्तस्या देव्याश्चापि महात्मनः ३८  
तत्क्षणादेव तत्साम्यमलभं विविधोपमा  
ताभिः सह गतास्तत्र यत्र कृष्णः सनातनः ३९  
केवलं सच्चिदानन्दः स्वयंयोषिन्मयः प्रभुः  
योषिदानन्दहृदयो दृष्ट्वा मां प्राब्रवीन्मुहुः ४०  
समागच्छ प्रिये कान्ते भक्त्या मां परिरम्भय  
रेमे वर्षप्रमाणेन तत्र चैव द्विजोत्तम ४१  
तदोक्तं रमणेशेन तां देवीं राधिकां प्रति  
इयं मे प्रकृतिस्तत्र चासीन्नारदरूपधृक् ४२  
नीत्वामृतसरो रम्यं स्नानार्थं सन्नियोजय  
तया मे रमणस्यान्ते गदितं प्रियभाषितम् ४३  
अहं च ललितादेवी राधिकाया च गीयते  
अहं च वासुदेवाख्यो नित्यं कामकलात्मकः ४४  
सत्यं योषित्स्वरूपोऽहं योषिच्चाहं सनातनी  
अहं च ललितादेवी पुंरूपा कृष्णविग्रहा ४५  
आवयोरन्तरं नास्ति सत्यंसत्यं हि नारद  
एवं यो वेत्ति मे तत्त्वं समयं च तथा मनुम् ४६  
स समाचारसङ्केतं ललिता वत्स मे प्रियः  
इदं वृन्दावनं नाम रहस्यं मम वै गृहम् ४७  
न प्रकाश्यं कदा कुत्र वक्तव्यं न पशौ क्वचित्  
ततोऽनुराधिकादेवी मां नीत्वा तत्सरोवरे ४८  
स्थित्वा सा कृष्णचन्द्रस्य चरणान्ते गता पुनः  
ततो निमज्जनादेव नारदोऽहमुपागतः ४९  
वीणाहस्तो गानपरस्तद्रहस्यं मुहुर्मुदा  
स्वयम्भुवं नमस्कृत्य तत्रागां विष्णुपार्षदम् ५०  
स्वयम्भुवा तथा दृष्टं नोक्तं किञ्चित्तदा पुनः  
इति ते कथितं वत्स सुगोप्यं च मया त्वयि ५१  
त्वयापि कृष्णचन्द्रस्य केवलं धामचित्कलम्  
गोपनीयं प्रयत्नेन मातुर्जारइव प्रियम् ५२  
यथा प्रोक्तं मया शिष्ये गौतमे सरहस्यकम्  
तथा भवत्सु कार्त्स्न्येन कथितं चातिगोपितम् ५३  
यत्र कुत्र कदाचित्तु प्रकाश्यं मुनिपुङ्गवाः  
तदा शापो भवेद्विप्राः कृष्णचन्द्रस्य निश्चितम् ५४  
इमं कृष्णस्य लीलाभिर्युतमध्यायमुत्तमम्  
यः पठेच्छृणुयाद्वापि स याति परमं पदम् ५५  
इति श्रीपद्मपुराणे पातालखण्डे वृन्दावनमाहात्म्ये  
नारदीयानुनये पञ्चसप्ततितमोऽध्यायः ७५