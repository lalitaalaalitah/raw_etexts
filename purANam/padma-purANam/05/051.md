---
title: ०५१

---
शेष उवाच  
तच्छ्रुत्वा भाषितं तस्य सुरथस्याङ्गदाननात्  
सज्जीभूता रणे सर्वे रथस्था रणकोविदाः १  
पटहानां निनादोऽभूद्भेरीनादस्तथैव च  
वीराणां गर्जनानादाः प्रादुर्भूता रणाङ्गणे २  
रथचीत्कारशब्देन गजानां बृंहितेन च  
व्याप्तं तत्सकलं विश्वं दिवं यातो महारवः ३  
रणोत्साहेन संयुक्ता वीरा रणविशारदाः  
कुर्वन्ति विविधान्नादान्कातरस्य भयङ्करान् ४  
एवं कोलाहले वृत्ते सुरथो नाम भूमिपः  
स्वसुतैः सैनिकैश्चाथ वृतः प्रायाद्रणाङ्गणे ५  
गजैरथैर्हयैः पत्तिव्रजैः पूर्णां तु मेदिनीम्  
कुर्वन्समुद्रइव तां प्लावयन्ददृशे भटैः ६  
शङ्खनादेन सङ्घुष्टं जयनादैस्तथैव च  
वीक्ष्य तं प्रधनोद्युक्तं सुमतिं प्राह भूमिपः ७  
शत्रुघ्न उवाच  
एष राजा समायातो महासैन्यपरीवृतः  
अत्र यत्कृत्यमस्माकं तद्वदस्व महामते ८  
सुमतिरुवाच  
योद्धव्यमत्र बहुभिर्वीरै रणविशारदैः  
पुष्कलादिभिरत्युग्रैः सर्वशस्त्रास्त्रकोविदैः ९  
राज्ञा सह समीरस्य पुत्रः परमशौर्यवान्  
युद्धं करोतु सुबलः परयुद्धविशारदः १०  
शेष उवाच  
इति ब्रूते महामात्यो यावत्तावन्नृपात्मजाः  
रणाङ्गणे धनूंष्यद्धा स्फारयामासुरुद्धताः ११  
तान्वीक्ष्य योधाः सुबलाः पुष्कलाद्या रणोत्कटाः  
अभिजग्मुः स्यन्दनैः स्वैर्धनुर्बाणकरा मताः १२  
चम्पकेन महावीरः पुष्कलः परमास्त्रवित्  
द्वैरथेनैव युयुधे महावीरेण शालिना १३  
मोहकं योधयामास जानकिः स कुशध्वजः  
रिपुञ्जयेन विमलो दुर्वारेण सुबाहुकः १४  
प्रतापिना प्रतापाग्र्यो बलमोदेन चाङ्गदः  
हर्यक्षेण नीलरत्नः सहदेवेन सत्यवान् १५  
राजा वीरमणिर्भूरि देवेन युयुधे बली  
असुतापेन चोग्राश्वो युयुधे बलसंयुतः १६  
द्वैरथं तु महद्युद्धमकुर्वन्युद्धकोविदाः  
सर्वे शस्त्रास्त्रकुशलाः सर्वे युद्धविशारदाः १७  
एवं प्रवृत्ते सङ्ग्रामे सुरथस्य सुतैस्तदा  
अत्यन्तं कदनं तत्र बभूव मुनिसत्तम १८  
पुष्कलश्चम्पकं प्राह किं नामासि नृपात्मज  
धन्योसि यो मया सार्धं रणमध्यमुपेयिवान् १९  
इदानीं तिष्ठ किं यासि कथं ते जीवितं भवेत्  
एहि युद्धं मया सार्धं सर्वशस्त्रास्त्रकोविद २०  
इत्यभिव्याहृतं तस्य श्रुत्वा राजात्मजो बली  
जगाद पुष्कलं वीरो मेघगम्भीरया गिरा २१  
चम्पक उवाच  
न नाम्ना न कुलेनेदं युद्धमत्र भविष्यति  
तथापि तव वक्ष्येऽहं स्वनामबलपूर्वकम् २२  
मम माता राघवेशो मत्पिता राघवः स्मृतः  
मम बन्धू रामचन्द्र स्वःजनो मम राघवः २३  
मन्नाम रामदासश्च सदा रामस्य सेवकः  
तारयिष्यति मां युद्धे रामो भक्तकृपाकरः २४  
लोकानां मतमास्थाय प्रब्रवीमि तवाधुना  
सुरथस्य सुतश्चाहं माता वीरवतीमम २५  
मन्नामयो मधौ सर्वाञ्छोभनान्विदधाति वै  
मधुपायंरसावा सन्त्यजन्ति मधुमोहिताः २६  
वर्णेन स्वर्णसदृशो मध्ये लिङ्गवपुर्धरः  
तदाख्ययाभिधां वीर जानीहि मम मोहिनीम् २७  
युध्यस्व बाणैः प्रधनेन को जेतुं हि मां क्षमः  
इदानीं दर्शयिष्यामि स्वपराक्रममद्भुतम् २८  
शेष उवाच  
इति श्रुत्वा महद्वाक्यं पुष्कलो हृदि तोषितः  
तं दुर्जयं मन्यमानः शरान्मुञ्चन्रणेऽभवत् २९  
शरसङ्घं प्रमुञ्चन्तं कोटिधा पुष्कलं ययौ  
चम्पकः कोपसंयुक्तो धनुः सज्यमथाकरोत् ३०  
मुमोच निशितान्बाणान्वैरिवृन्दविदारणान्  
स्वनामचिह्नितान्स्वर्णपुङ्खभागसमन्वितान् ३१  
तांश्चिच्छेद महावीरः पुष्कलः प्रधनाङ्गणे  
शरान्धकारं सर्वत्र मुञ्चन्बाणाञ्छिलाशितान् ३२  
स्वबाणच्छेदनं दृष्ट्वा कृतं वीरेण चम्पकः  
आह्वयामास बलिनं पुष्कलं कोपपूरितः ३३  
मा प्रयाहि रणं त्यक्त्वेति ब्रुवन्समरे पुनः  
पुष्कलं हृदये बाणैर्विव्याध दशभिस्त्वरन् ३४  
ते बाणाः पुष्कलस्याहो हृदये तीव्रवेगिनः  
आगत्य सुभृशं लग्नाः शोणितं पपुरूर्जितम् ३५  
तैर्बाणैर्व्यथितो वीरः शरान्पञ्च समाददे  
सुतीक्ष्णाग्रान्महाकोपाद्वारयन्पर्वतानिव ३६  
ते बाणास्तस्य बाणाश्च परस्परमथोर्जिताः  
आकाशे रचिताश्छिन्नाः शतधा राजसूनुना ३७  
छित्त्वा बाणान्सुतीक्ष्णाग्रान्सुरथाङ्गोद्भवो बली  
बाणाञ्छतं समाधत्त पुष्कलं ताडितुं हृदि ३८  
ते बाणाः शतधाच्छिन्नाः पुष्कलेन महात्मना  
अपतन्समरोपान्ते शरवेगप्रपीडिताः ३९  
तदा तत्सुमहत्कर्म दृष्ट्वा राज्ञः सुतो बली  
सहस्रेण शराणां च ताडयन्वक्षसि स्फुटम् ४०  
तानप्याशु प्रचिच्छेद पुष्कलः परमास्त्रवित्  
पुनरप्याशु स्वे चापे समाधत्तायुतं शरान् ४१  
तानप्याशु प्रचिच्छेद पुष्कलः परमास्त्रवित्  
ततोऽत्यतं प्रकुपितः शरवृष्टिमथाकरोत् ४२  
शरवृष्टिं समायान्तीं मत्वा चम्पक वीरहा  
साधुसाधुप्रशंसन्तं पुष्कलं समताडयत् ४३  
पुष्कलश्चम्पकं दृष्ट्वा महावीर्यसमन्वितम्  
ब्रह्मणोऽस्त्रसमाधत्त स्वे चापे सर्वशस्त्रवित् ४४  
तेन मुक्तं महाशस्त्रं प्रजज्वाल दिशो दश  
खं रोदसी व्याप्य विश्वं प्रलयं कर्तुमुद्यतम् ४५  
चम्पको मुक्तमस्त्रं तद्दृष्ट्वा सर्वास्त्रकोविदः  
तत्संहर्तुं तदेवास्त्रं मुमोच रिपुमुद्यतम् ४६  
द्वयोरेकतमं तेजः प्रलयं मेनिरे जनाः  
सञ्जहार तदास्त्रास्त्रमेकीभूतं परास्त्रकम् ४७  
तत्कर्मचाद्भुतं दृष्ट्वा पुष्कलस्तिष्ठतिष्ठ च  
ब्रुवञ्छरानमोघांस्तु चम्पकं स क्रुधाहनत् ४८  
चम्पकस्ताञ्छरान्मुक्तानगणय्य महामनाः  
रामास्त्रं प्रमुमोचाथ पुष्कलं प्रति दारुणम् ४९  
तन्मुक्तमस्त्रमालोक्य चम्पकेन महात्मना  
छेत्तुं यावन्मनश्चक्रे तावद्ग्रस्तः शरेण सः ५०  
बद्धश्चम्पकवीरेण रथे स्वे स्थापितः पुनः  
पुरं प्रेषयितुं तावन्मनश्चक्रे महामनाः ५१  
हाहाकारो महानासीद्बद्धे पुष्कलसञ्ज्ञिके  
शत्रुघ्नं प्रययुर्योधाः पलायनपरायणाः ५२  
भग्नांस्तान्वीक्ष्य शत्रुघ्नो हनूमन्तमुवाच ह  
केन वीरेण मे भग्नं बलं वीरैरलङ्कृतम् ५३  
तदोवाच महीनाथ पुष्कलं परवीरहा  
बद्ध्वा नयति वीरोऽसौ चम्पकः स्वपदोद्धुरः ५४  
तस्येदृग्वाक्यमाकर्ण्य शत्रुघ्नः कोपसंयुतः  
उवाच पवनोद्भूतं मोचयाशु नृपात्मजात् ५५  
महाबलः सुतश्चास्य बद्ध्वा यः पुष्कलं भटम्  
तस्मान्मोचय वीराग्र्य कथं तिष्ठसि चाहवे ५६  
एतद्वाक्यं समाकर्ण्य हनूमानोमिति ब्रुवन्  
जगाम तं मोचयितुं पुष्कलं चम्पकाद्भटात् ५७  
हनूमन्तमथालोक्य तं मोचयितुमागतम्  
बाणैः शतैश्च साहस्रैर्जघान परकोपनः ५८  
बाणांस्तान्स बभञ्जाशु मुक्तांस्तेन महात्मना  
पुनरप्येनमेवाशु बाणान्मुञ्चन्महानभूत् ५९  
तान्सर्वांश्चूर्णयामास नाराचान्वैरिमोचितान्  
शालं करे समाधृत्य जघान नृपनन्दनम् ६०  
शालं तेन विनिर्मुक्तं तिलशः कृतवान्बली  
गजो हनूमता मुक्तो नृपनन्दन मस्तके ६१  
सोऽप्याहतश्चम्पकेन मृतो भूमौ पपातसः  
शिलाः सम्मोचयामास हनूमान्परमास्त्रवित् ६२  
चम्पकस्ताः शिलाः सर्वाः क्षणाच्चूर्णितवान्भृशम्  
बाणयन्त्रिकया ब्रह्मन्महच्चित्रमभूदिदम् ६३  
स्वमुक्तास्ताः शिलाः सर्वाश्चूर्णिता वीक्ष्य मारुतिः  
चुकोप हृदयेऽत्यतं बहुवीर्यमिति स्मरन् ६४  
आगत्य च करे धृत्वा नभस्युत्पतितः कपिः  
तावद्ययौ नेत्रपथादुपरि क्षिप्रवेगवान् ६५  
चम्पकस्तं हनूमन्तं युयुधे नभसि स्थितः  
बाहुयुद्धेन महता ताडितः कपिपुङ्गवः ६६  
चुकोप मानसे वीरो गर्वपर्वतदारुणः  
पदा धृत्वा चम्पकं तं ताडयामास भूतले ६७  
ताडितोऽसौ कपीन्द्रेण क्षणादुत्थाय वेगवान्  
हनूमन्तं तु लाङ्गूले धृत्वा बभ्राम सर्वतः ६८  
कपीन्द्रस्तद्बलं वीक्ष्य हसन्पादेऽग्रहीत्पुनः  
भ्रामयित्वा शतगुणं गजोपस्थे ह्यपातयत् ६९  
पपात भूमौ सुबलो राजसूनुः स चम्पकः  
मूर्च्छितो वीरभूषाढ्यमलङ्कुर्वन्रणाङ्गणम् ७०  
तदा हाहेति वै लोकाश्चुक्रुशुश्चम्पकानुगाः  
पुष्कलं मोचयामास बद्धं चम्पकपाशतः ७१