---
title: १०७

---
शुचिस्मितोवाच-  
कश्यपं जमदग्निं च देवानां च पुरा कथम्  
ररक्ष भस्म तद्ब्रह्मन्समाचक्ष्व मुने मम १  
दधीच उवाच-  
कश्यपादियुता देवाः पूर्वमभ्यागमन्गिरिम्  
शोकरं नाम विख्यातं गिरिमध्ये सुशोभनम् २  
नानाविहङ्गसङ्कीर्णं नानामुनिगणाश्रयम्  
वासुदेवाश्रयं रम्यमप्सरोगणसेवितम् ३  
विचित्रवृक्षसंवीतं सर्वर्तुकुसुमोज्ज्वलम्  
तथाविधं प्रविश्यैते गिरिं वयमथापरे ४  
स्तुवन्तः केशवं तत्र गताः स्म गिरिशेश्वरम्  
दृष्ट्वा तत्र महाज्वालां प्रविष्टाश्च वयं च ताम् ५  
मामेकं तु तिरस्कृत्य ह्यदहद्देवता मुनीन्  
मां ददाह ततः पश्चाद्भस्मीभूता वयं शुभे ६  
अस्मानेतादृशान्दृष्ट्वा वीरभद्रः प्रतापवान्  
केनापिकारणेनासौ गतवान्पर्वतं च तम् ७  
भस्मोद्धूलितसर्वाङ्गो मस्तकस्थशिवः शुचिः  
एकाकी निःस्पृहः शान्तो हाहाशब्दमथाशृणोत् ८  
अथ चिन्तापरश्चासीन्म्रियमाण शवध्वनिः  
शवानामिवगन्धश्च दृश्यते तन्निरीक्षणे ९  
इति निश्चित्य मनसा जगामाग्निमतिप्रभम्  
स वह्निर्वीरभद्रं च दग्धुमारब्धवानथ १०  
तृणाग्निरिव शान्तोऽभूदासाद्य सलिलं यथा  
ततोऽपरां महाज्वालां वीरभद्रस्तु दृष्टवान् ११  
खं गच्छन्तीं महाकालो ज्वालां निपतितामपि  
मनसा चिन्तयच्चापि वीरभद्रः प्रतापवान् १२  
सर्वेषां नाशिनी ज्वाला प्राणिनां शतकोटिशः  
तत्सर्वं रक्षणार्थं हि पिपासुश्चाप्यहं त्विमाम् १३  
प्राश्नामि महतीं ज्वालां सलिलं तृषितो यथा  
एतस्मिन्नन्तरे वीरं वागाह चाशरीरिणी १४  
भारत्युवाच-  
वीर मा साहसं कार्षीः क्व तृषा क्वाशुशुक्षणिः  
तृषितानां जलेनार्थो विपरीतो वनाग्निना १५  
निकामं योजनशिराः प्रणष्टो राक्षसेश्वरः  
शतयोजनवक्त्रश्च शतबाहुस्तथापरः १६  
अगस्त्यश्च महाभागो निःशेषं पीतसागरः  
एतानन्यानसङ्ख्याताञ्ज्वालेयं तानमारयत् १७  
वीरभद्र उवाच-  
भीषिकेयं महाज्वाला त्वदुक्ता न हि जायते  
सरस्वति भवत्यां च ममरोषश्च जायते १८  
सर्वदेवार्चितपदं वीरभद्रमवेहि माम्  
भारत्युवाच-  
मयोक्तं हितभावेन न द्वेषान्नान्यतो मुने १९  
कोपमुत्सृज वीर त्वमात्मनोहितमाचर  
इत्युक्त्वान्तर्दधे देवी भारती वीरभीतितः २०  
अथ वीरो महाज्वालामपासील्लीलयैव तु  
क्षणेन महती ज्वाला शतयोजनविस्तृता २१  
एकेन वीरभद्रेण पीता परमदुःसहा  
अथ चेन्द्रमुखानां च मुनीनां भस्मराशयः २२  
दृष्टा वै वीरभद्रेण आहूताश्च महात्मना  
न चाब्रुवन्प्रतिवचो मृता मुनिदिवौकसः २३  
वीरभद्रस्तु विज्ञाय नाशं मुनिदिवौकसाम्  
दध्यावमून्कथं सर्वाञ्जीवयाम्यद्य कोविदः २४  
ध्यानेन दृष्टवांश्चापि जीवितं भस्मदेहिनाम्  
अथाचम्य मृतानां तु भस्मान्यथ च भस्मना २५  
मृत्युञ्जयेन मन्त्रेण मन्त्रितेन ह्यमन्त्रयत्  
अथोत्थिता मुनिवराः स्वं स्वं रूपमुपाश्रिताः २६  
अथ ते गतवन्तश्च गिरिपार्श्वं महाप्रभम्  
तत्रापि भक्षिताः सर्वे सर्पेणातिशरीरिणा २७  
अथ वीरो महासर्पसमीपमगमत्प्रभुः  
वीरमागतमालोक्य भुजगो योद्धुमारभत् २८  
युयुधे वर्षमेकं तु नानारूपधरः फणी  
अथ वीरः प्रगृह्यौष्ठयुगं करयुगेन च २९  
द्विधा चक्रे समस्ताङ्गं देवांस्तत्र गतायुषः  
दृष्ट्वाथ भस्मनैवैताञ्जीवयामास शङ्करः ३०  
अथ देवाः समुनयो वीरभद्रं प्रणम्य तु  
गतवन्तो यथामार्गं ददृशू रक्ष आगतम् ३१  
पञ्चमेढ्रं महाकायं दोर्भिश्च दशभिर्युतम्  
पञ्चपादसमोपेतं शिरोभिर्युतमष्टभिः ३२  
काङ्क्षमाणं महाहारं युध्यमानो हि वालिना  
महावराहवपुषो वासुदेवस्य यद्बलम् ३३  
तादृशं द्विगुणीभूतं कपौ वालिनि निश्चितम्  
तादृशं वानरश्रेष्ठं ससुग्रीवं सराक्षसः ३४  
मुष्टियुद्धे पञ्चपादैः सहसा हत्य वालिनम्  
सुग्रीवं च कराभ्यां स हन्तुमेव प्रचक्रमे ३५  
आस्ये निक्षिप्य सुग्रीवमग्रसत्कवलं यथा  
वालिसुग्रीवग्रसनं दृष्ट्वा चिन्तामवाप ह ३६  
कथमेनं हनिष्यामि रक्षयिष्ये कथं कपिम्  
एवं हि चिन्तयानं तं वानरं राक्षसेश्वरः ३७  
अग्रसीदेकयत्नेन तथाभूतं च राक्षसम्  
दृष्ट्वा देवर्षयः सर्वे पलायनपरास्तथा ३८  
पलायमानांस्तान्दृष्ट्वा पञ्चमेढ्रः स राक्षसः  
हस्तैः समस्तैस्तान्सर्वानादायाभक्षयत्तदा ३९  
वीरभद्रस्ततो दृष्ट्वा वानरर्षिसुरादनम्  
पञ्चाशद्योजनशिलां करेणादाय तं रुषा ४०  
निजघान शिरोमध्ये मध्यमं पतितं शिरः  
तत आदाय शैलस्य शृङ्गं तच्छतयोजनम् ४१  
स्थापयित्वा दृढतरं राक्षसेन्द्रं तथाहरत्  
राक्षसोऽथ बभाषे तं वीरभद्रं त्रिलोचनम् ४२  
मम बाहुबलं पश्य वीक्षितं त्वद्बलं मया  
असिद्वयं तैलधौतं पञ्चाशद्योजनोन्नतम् ४३  
एकयोजनविस्तारं सुदृढं लक्षणान्वितम्  
एकं गृहाणाभिमतं विशिष्टं तन्ममप्रियम् ४४  
वीरभद्रस्तथेत्युक्त्वा गृहीत्वासिं महाबलः  
करेणाचालयत्तीक्ष्णं क्ष्वेलीं चक्रे ततः क्रुधा ४५  
गृहीतासिस्तथा क्ष्वेलद्यं चक्रे राक्षसपुङ्गवः  
वीरभद्रं समभ्येत्य कण्ठं प्रतिसमर्पयत् ४६  
तद्गात्रं भिन्नमभवच्छोणितं निर्गतं बहु  
राक्षसस्त्वेकहस्तेन पपौ तच्छोणितं ततः ४७  
वीरभद्रः कण्ठदेशे राक्षसं प्राहरद्रुषा  
शिरोद्वयं तथाच्छिन्नं पतमानं ततोऽग्रहीत् ४८  
न्यभक्षयदमेयात्मा सिंहनादं चकार ह  
तेन नादेन महता क्षुब्धमासीज्जगत्त्रयम् ४९  
अन्योन्यमसिघातेन भिन्नगात्रौ विकस्वरौ  
किंशुकाविव दृश्येते पुष्पितौ रुधिरोक्षितौ ५०  
वर्षमेकं तु संयुध्य सासीदेवासुरौ तदा  
अतःपरं वर्षमेकं गदायुद्धमभूत्तयोः ५१  
असिपुत्रिकया पश्चाद्वर्षमेकमभूद्रणः  
पुनर्गृहीत्वासियुगं युयुधाते परस्परम् ५२  
शं ब्रुवाणो महाखड्गं दंष्ट्राकारो गणेश्वरः  
सरोषरक्तनयनश्चालयित्वासिमग्रतः ५३  
तस्य कण्ठवनं सर्वं चिच्छेद कदलद्यं यथा  
शिरांसि सर्वाण्यादाय बभक्ष भगनेत्रहा ५४  
तस्य गात्रं कररुहैर्विदार्याहृत्य देवताः  
कपीन्द्रौ च तथा चान्या अद्राक्षीत्परमेश्वरीम् ५५  
एतद्युद्धं महाघोरं नारदो वीक्ष्य चाभ्यगात्  
ब्रह्मणे वासुदेवाय शङ्कराय व्यजिज्ञपत् ५६  
मुनयो रक्षिता देवा वालिसुग्रीव वानरौ  
एतौ सञ्जीवयामास ब्रह्मविष्णुशिवात्मकः ५७  
रक्षसे शम्भुना दत्तो वरः परमदारुणः  
हिरण्यकशिपोराज्ये बलवानेक राक्षसः ५८  
देवैः सार्द्धं तु युयुधे वर्षाणां शतमद्भुतम्  
पलायिताश्च बहुधा मृताश्च शतशोसुराः ५९  
शुक्रेण रक्षितः सोऽथ गुरुणाचिन्तयत्त्विदम्  
मृतोऽस्मि शतशः शुक्र जीवितोऽस्मि त्वयैव हि ६०  
अमृत्यवे त्वमेतस्मादुदरस्थमृताय च  
अन्यथा मरणं मह्यं भविष्यति न संशयः ६१  
गुरो यमेन साकं मे युद्धमासीत्सुदारुणम्  
मयासौ ग्रसितो युद्धे यमराजः प्रतापवान् ६२  
ममोदरं प्रविश्यासौ बिभेद च ननाद च  
अहं मृतस्तदा चासं त्वया सञ्जीवितः पुनः ६३  
तस्मादुदरसंस्थानां मरणाय तपे तपः  
शुक्र उवाच-  
एवमेतन्न सन्देहो यथावत्त्वं समाचर ६४  
स्यमन्तपञ्चकं तीर्थं तत्र त्वं तप्तुमर्हसि  
राक्षस उवाच-  
तपे महत्तपो घोरं यन्न चीर्णं सुरासुरैः ६५  
गुल्फप्रदेशे पादान्ते त्वयःपाशैः प्रबध्य च  
अयःस्तम्भयुगं कृत्वा अयःपट्टिकयान्वितम् ६६  
पट्टिकायां पादबन्धं कृत्वाधः शीर्षतां तथा  
विवृतास्यं तथा कल्पं कृत्वाधोमुखमुच्चकैः ६७  
स्तम्भोत्तरेण ज्वालायां चक्रिकायामितस्ततः  
अधःशिरास्तथा तिष्ठन्नुन्मील्यैव विलोचने ६८  
एवं तपश्चरिष्यामि वरदः कोपि मे भवेत्  
ब्रह्मा वा वरदः सोऽस्तु शङ्करो विष्णुरेव च ६९  
वरदे न तु मे भाव्यं यो वा कोवा वरप्रदः  
इत्थमाभाष्य मुनिना गुरुणा भार्गवेण सः ७०  
तथातपच्च षण्मासं पुनरन्यच्चकार ह  
नखाभ्यां स्वशिरश्छित्त्वा जुहावाग्नौ समन्त्रकम् ७१  
नमो भद्राय मन्त्रेण चत्वारि च शिरांसि सः  
पञ्चमं तु शिरो हातुं यतमाने च राक्षसे ७२  
वह्निमध्यात्समुत्तस्थौ भगवानम्बिकापतिः  
शुद्धस्फटिकसङ्काशो बालचन्द्र विभूषणः ७३  
अधःशिरस्कं तद्रक्ष इदमाह महेश्वरः  
मा साहसं कृथा रक्षो वरदोऽस्मि वरं वृणु ७४  
राक्षस उवाच-  
बहूनां च वराणां त्वं दाता नूनं महेश्वरः  
हतशीर्षसमुत्पत्तिं ग्रस्तजीवमृतिं तथा ७५  
वराहवपुषो विष्णोरस्तु शक्तिश्चतुर्गुणा  
मयि तेन हि रोषः स्यात्सन्निधिस्तु सदा मम ७६  
त्वज्जटोत्पाटनेनैकः पुरुषः सम्भविष्यति  
तेनैव मरणं नान्यैरिदमस्तु वृतं मम ७७  
भविष्यत्येवमेवैतदित्युक्त्वान्तर्हितोहरः  
एवंलब्धवरः पापी राक्षसो निहतस्त्वया ७८  
अथालिङ्ग्य हरिर्वीरं शङ्करश्च पितामहः  
यथागतमथोजग्मुरथ देवादियोषितः ७९  
निपत्य दण्डवद्भूमौ वीरभद्रमथाब्रुवन्  
नमस्ते देवदेवेश नमस्ते करुणाकर ८०  
नमस्ते शाश्वतानन्त नमस्ते वरदो भव  
वीरभद्र उवाच-  
भस्मना जीवयिष्यामि सुरान्समुनि वानरान् ८१  
भवतीभिः प्रतोष्टव्यं शोकः कार्यो न चाधुना  
इत्युक्त्वा वीरभद्रस्तु भस्मनाजीवयत्सतान् ८२  
उत्थिता मुनिदेवाश्च वानरौ चोत्थितौ ततः  
इदमूचुर्वचो हृष्टाः शिरःस्थाञ्जलयो नमन् ८३  
त्वयात्र जीवितास्तात पिता त्वं धर्मतो हि नः  
अस्माकं शरणं नित्यं भव शङ्करसम्भव ८४  
शिशूनां दुष्टचरितं दृष्ट्वा शिक्षेस्तथा च तान्  
रक्षेः परकृता बाधा व्याधिभ्यश्च यथौरसान् ८५  
दक्षाध्वरे कृतागस्काः शिक्षिता भवतानघ  
इदानीं रक्षितास्तात वयं शिशुवदेव ते ८६  
वीरभद्र उवाच-  
सत्यमेतन्न सन्देहो यत्र बाधा भवेत्तु वः  
तत्र मां स्मरत क्षिप्रं बाधानाशं गमिष्यति ८७  
वीरभद्रं पदं येपि पठन्त्यष्टशतं ततः  
प्रणवादि नमोंऽतं च चतुर्थीसहितं तथा ८८  
तेषां राक्षसपीडानां नाशनं च भविष्यति  
ब्रह्मराक्षसपीडासु पिशाचादिभयेषु च ८९  
नामानुस्मरणात्सर्वबाधानां च विनाशनम् ९०  
विद्युत्प्रभालोचनमुग्रमीशं बालेन्दुदंष्ट्रारुणशोभिताधरम्  
सुनीलगात्रं च जटाकृतस्रजं दधानमङ्गे भसितत्रिपुण्ड्रकम् ९१  
ब्रह्मराक्षसमुक्त्यर्थं स्मरणं त्विदमीरितम्  
मन्त्रे च वीरभद्रस्य सर्वमेतदुदीरितम् ९२  
दधीच उवाच-  
अथैवं विदधे वीरो मुनिदेवास्तथागताः  
एतत्त्रियायुषं प्रोक्तं भस्ममाहात्म्यमुत्तमम् ९३  
पठतः शृण्वतो वापि स्मरतोऽघविनाशनम्  
शिवभक्तिप्रदं पुण्यमायुरारोग्यवर्द्धनम् ९४  
शुचिस्मितोवाच-  
अहं कृतार्था धन्या च नारीणामुत्तमास्म्यहम्  
हतपापा तथा चास्मि नमस्ते मुनिपुङ्गव ९५  
इति श्रीपद्मपुराणे पातालखण्डे शिवराघवसंवादे सप्तोत्तरशततमोऽध्यायः १०७