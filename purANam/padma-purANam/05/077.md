---
title: ०७७

---
पार्वत्युवाच-  
विस्तरेण समाचक्ष्व नामार्थपदगौरवम्  
ईश्वरस्य स्वरूपं च तत्स्थानानां विभूतयः १  
तद्विष्णोः परमं धाम व्यूहभेदास्तथा हरेः  
निर्वाणाख्याहि तत्त्वेन मम सर्वं सुरेश्वर २  
ईश्वर उवाच-  
सारे वृन्दावने कृष्णं गोपीकोटिभिरावृतम्  
तत्र गङ्गा पराशक्तिस्तत्स्थमानन्दकाननम् ३  
नाना सुकुसुमामोदसमीरसुरभीकृतम्  
कलिन्दतनया दिव्यतरङ्गरागशीतलम् ४  
सनकाद्यैर्भागवतैः संसृष्टं मुनिपुङ्गवैः  
आह्लादिमधुरारावैर्गोवृन्दैरभिमण्डितम् ५  
रम्यस्रग्भूषणोपेतैर्नृत्यद्भिर्बालकैर्वृतम्  
तत्र श्रीमान्कल्पतरुर्जाम्बूनदपरिच्छदः ६  
नानारत्नप्रवालाढ्यो नानामणिफलोज्ज्वलः  
तस्य मूले रत्नवेदी रत्नदीधितिदीपिता ७  
तत्र त्रयीमयं रत्नसिंहासनमनुत्तमम्  
तत्रासीनं जगन्नाथं त्रिगुणातीतमव्ययम् ८  
कोटिचन्द्रप्रतीकाशं कोटिभास्करभास्वरम्  
कोटिकन्दर्पलावण्यं भासयन्तं दिशोदश ९  
त्रिनेत्रं द्विभुजं गौरं तप्तजाम्बूनदप्रभम्  
श्लिष्यमाणमङ्गनाभिः सदामानं च सर्वशः १०  
ब्रह्माद्यैः सनकाद्यैश्च ध्येयं भक्तवशीकृतम्  
सदाघूर्णितनेत्राभिर्नृत्यन्तीभिर्महोत्सवैः ११  
चुम्बन्तीभिर्हसन्तीभिः श्लिष्यन्तीभिर्मुहुर्मुहुः  
अवाप्तगोपीदेहाभिः श्रुतिभिः कोटिकोटिभिः १२  
तत्पादाम्बुजमाध्वीकचित्ताभिः परितो वृतम्  
तासां तु मध्ये या देवी तप्तचामीकरप्रभा १३  
द्योतमाना दिशः सर्वाः कुर्वती विद्युदुज्ज्वलाः  
प्रधानं या भगवती यया सर्वमिदं ततम् १४  
सृष्टिस्थित्यन्तरूपा या विद्या विद्यात्रयीपरा  
स्वरूपा शक्तिरुपा च मायारूपा च चिन्मयी १५  
ब्रह्मविष्णुशिवादीनां देहकारणकारणम्  
चराचरं जगत्सर्वं यन्मायापरिरम्भितम् १६  
वृन्दावनेश्वरी नाम्ना राधा धात्रानुकारणात्  
तामालिङ्ग्य वसन्तं तं मुदा वृन्दावनेश्वरम् १७  
अन्योन्यचुम्बनाश्लेष मदावेशविघूर्णितम्  
ध्यायेदेवं कृष्णदेवं स च सिद्धिमवाप्नुयात् १८  
मन्त्रराजमिमं गुह्यं तस्य मन्त्रं च मन्त्रवित्  
यो जपेच्छृणुयाद्वापि स महात्मा सुदुर्ल्लभः १९  
राधिङ्का चित्ररेखा च चन्द्रा मदनसुन्दरी  
श्रीप्रिया श्रीमधुमती शशिरेखा हरिप्रिया २०  
सुवर्णशोभा सम्मोहा प्रेमरोमाञ्चराजिता  
वैवर्ण्यस्वेदसंयुक्ता भावासक्ता प्रियंवदा २१  
सुवर्णमालिनी शान्ता सुरासरसिका तथा  
सर्वस्त्री जीवना दीनवत्सला विमलाशया २२  
निपीतनामपीयूषा सा राधा परिकीर्तिता  
सुदीर्घस्मितसंयुक्ता तप्तचामीकरप्रभा २३  
मूर्च्छत्प्रेमनदी राधा वरणा लोचनाञ्जना  
मायामात्सर्यसंयुक्ता दानसाम्राज्य जीवना २४  
सुरतोत्सव सङ्ग्रामा चित्ररेखा प्रकीर्तिता  
गौराङ्गी नातिदीर्घा च सदा वादनतत्परा २५  
दैन्यानुरागनटना मूर्च्छारोमाञ्चविह्वला  
हरिदक्षिणपार्श्वस्था सर्वमन्त्रप्रिया तथा २६  
अनङ्गलोभमाधुर्या चन्द्रा सा परिकीर्तिता  
सलीलमन्थरगतिर्मञ्जुमुद्रित लोचना २७  
प्रेमधारोज्ज्वलाकीर्णा दलिताञ्जन शोभना  
कृष्णानुरागरसिका रासध्वनिसमुत्सुका २८  
अहङ्कारसमायुक्ता मुखनिन्दितचन्द्रमाः  
मधुरालापचतुरा जितेन्द्रियशिरोमणिः २९  
सुन्दरस्मितसंयुक्ता सा वै मदनसुन्दरी  
विविक्तरासरसिका श्यामा श्याममनोहरा ३०  
प्रेम्णा प्रेमकटाक्षेण हरेश्चित्तविमोहनी  
जितेन्द्रिया जितक्रोधा सा प्रिया परिकीर्तिता ३१  
सुतप्तस्वर्णगौराङ्गी लीलागमनसुन्दरी  
स्मरोत्थ प्रेमरोमाञ्च वैचित्रमधुराकृतिः ३२  
सुन्दरस्मितसंयुक्त मुखनिन्दितचन्द्रमाः  
मधुरालापचतुरा जितेन्द्रियशिरोमणिः ३३  
कीर्तिता सा मधुमती प्रेमसाधनतत्परा  
सम्मोहज्वररोमाञ्च प्रेमधारा समन्विता ३४  
दानधूलिविनोदा च रासध्वनि महानटी  
शशिरेखा च विज्ञेया गोपालप्रेयसी सदा ३५  
कृष्णात्मा सोत्तमा श्यामा मधुपिङ्गललोचना  
तत्पादप्रेमसम्मोहात्क्वचित्पुलकचुम्बिता ३६  
शिवकुण्डे शिवानन्दा नन्दिनी देहिकातटे  
रुक्मिणी द्वारवत्यां तु राधा वृन्दावने वने ३७  
देवकी मथुरायां तु जाता मे परमेश्वरी  
चन्द्रकूटे तथा सीता विन्ध्ये विन्ध्यनिवासिनी ३८  
वाराणस्यां विशालाक्षी विमला पुरुषोत्तमे  
वृन्दावनाधिपत्यं च दत्तं तस्यै प्रसीदता ३९  
कृष्णेनान्यत्र देवी तु राधा वृन्दावने वने  
नित्यानन्दतनुः शौरिर्योऽशरीरीति भाष्यते ४०  
वाय्वग्निनाकभूमीनामङ्गाधिष्ठितदेवता  
निरूप्यते ब्रह्मणोऽपि तथा गोविन्दविग्रहः ४१  
सेन्द्रियोऽपि यथा सूर्यस्तेजसा नोपलक्ष्यते  
तथा कान्तियुतः कृष्णः कालं मोहयति ध्रुवम् ४२  
न तस्य प्राकृती मूर्तिर्मेदोमांसास्थिसम्भवा  
योगी चैवेश्वरश्चान्यः सर्वात्मा नित्यविग्रहः ४३  
काठिन्यं देवयोगेन करकाघृतयोरिव  
कृष्णस्यामिततत्त्वस्य पादपृष्ठं न देवता ४४  
वृन्दावनरजोवृन्दे तत्र स्युर्विष्णुकोटयः  
आनन्दकिरणे वृन्दव्याप्तविश्वकलानिधिः ४५  
गुणात्मतात्मनि यथा जीवास्तत्किरणाङ्गकाः  
भुजद्वयवृतः कृष्णो न कदाचिच्चतुर्भुजः ४६  
गोप्यैकया वृतस्तत्र परिक्रीडति सर्वदा  
गोविन्द एव पुरुषो ब्रह्माद्याः स्त्रिय एव च ४७  
तत एव स्वभावोयंऽप्रकृतेर्भाव ईश्वरः  
पुरुषः प्रकृतिश्चाद्यौ राधावृन्दावनेश्वरौ ४८  
प्रकृतेर्विकृतं सर्वं विना वृन्दावनेश्वरम् ४९  
समुद्भवेनैव समुद्भवेदिदं भेदं गतं तस्य विनाशतो हि  
स्वर्णस्य नाशो न हि विद्यते तथा मत्स्यादिनाशेऽपि न कृष्णविच्युतिः ५०  
त्रिगुणादिप्रपञ्चोऽयं वृन्दावनविहारिणः  
ऊर्म्मीवाब्धेस्तरङ्गस्य यथाब्धिर्नैव जायते ५१  
न राधिका समा नारी न कृष्णसदृशः पुमान्  
वयः परं न कैशोरात्स्वभावः प्रकृतेः परः ५२  
ध्येयं कैशोरकं ध्येयं वनं वृन्दावनं वनम्  
श्याममेव परं रूपमादिदेवं परो रसः ५३  
बाल्यं पञ्चमवर्षान्तं पौगण्डं दशमावधि  
अष्टपञ्चककैशोरं सीमा पञ्चदशावधि ५४  
यौवनोद्भिन्नकैशोरं नवयौवनमुच्यते  
तद्वयस्तस्य सर्वस्वं प्रपञ्चमितरद्वयः ५५  
बाल्यपौगण्डकैशोरं वयो वन्दे मनोहरम्  
बालगोपालगोपालं स्मरगोपालरूपिणम् ५६  
वन्दे मदनगोपालं कैशोराकारमद्भुतम्  
यमाहुर्यौवनोद्भिन्न श्रीमन्मदनमोहनम् ५७  
अखण्डातुलपीयूष रसानन्दमहार्णवम्  
जयति श्रीपतेर्गूढं वपुः कैशोररूपिणः ५८  
एकमप्यव्ययं पूर्वं बल्लवीवृन्दमध्यगम्  
ध्यानगम्यं प्रपश्यन्ति रुचिभेदात्पृथग्धियः ५९  
यन्नखेन्दुरुचिर्ब्रह्म ध्येयं ब्रह्मादिभिः सुरैः  
गुणत्रयमतीतं तं वन्दे वृन्दावनेश्वरम् ६०  
वृन्दावनपरित्यागो गोविन्दस्य न विद्यते  
अन्यत्र यद्वपुस्तत्तु कृत्रिमं तन्न संशयः ६१  
सुलभं व्रजनारीणां दुर्ल्लभं तन्मुमुक्षुणाम्  
तं भजे नन्दसूनुं यन्नखतेजः परं मनुः ६२  
पार्वत्युवाच  
भुक्तिमुक्तिस्पृहा यावत्पिशाची हृदि वर्त्तते  
तावत्प्रेमसुखस्यात्र कथमभ्युदयो भवेत् ६३  
ईश्वर उवाच-  
साधुपृष्टं त्वया भद्रे यन्मे मनसि वर्त्तते  
तत्सर्वं कथयिष्यामि सावधाना निशामय ६४  
स्मृत्वा गुणान्स्मरन्नाम गानं वा मनरञ्जनम्  
बोधयत्यात्मनात्मानं सततं प्रेम्णि लीयते ६५  
इति श्रीपद्मपुराणे पातालखण्डे वृन्दावनमाहात्म्ये पार्वतीशिवसंवादे श्रीकृष्णरूपवर्णनन्नाम सप्तसप्ततितमोऽध्यायः ७७