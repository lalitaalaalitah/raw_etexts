---
title: ००२

---
सूत उवाच-  
आदिसर्गमहं तावत्कथयामि द्विजोत्तमाः  
ज्ञायते येन भगवान्परमात्मा सनातनः १  
सृष्टेषु प्रलयादूर्ध्वं नासीत्किञ्चिद्द्विजोत्तमाः  
ब्रह्मसञ्ज्ञमभूदेकं ज्योतिर्वै सर्वकारकम् २  
नित्यं निरञ्जनं शान्तं निर्मलं नित्यनिर्मलम्  
आनन्दसागरंस्वच्छं यत्काङ्क्षन्ति मुमुक्षवः ३  
सर्वज्ञं ज्ञानरूपत्वादनन्तमजमव्ययम्  
अविनाशि सदास्वच्छमच्युतं व्यापकं महत् ४  
सर्गकाले तु सम्प्राप्ते ज्ञात्वा तं ज्ञानरूपकम्  
आत्मलीनं विकारं च तत्स्रष्टुमुपचक्रमे ५  
तस्मात्प्रधानमुद्भूतं ततश्चापि महानभूत्  
सात्विको राजसश्चैव तामसश्च त्रिधा महान् ६  
प्रधानेनावृतो ह्येव त्वचा बीजमिवावृतम्  
वैकारिकस्तैजसश्च भूतादिश्चैव तामसः ७  
त्रिविधोयमहङ्कारो महत्तत्वादजायत  
यथा प्रधानेन महान्महता स तथा वृतः ८  
भूतादिस्तु विकुर्वाणः शब्दतन्मात्रकं ततः  
ससर्ज शब्दतन्मात्रादाकाशं शब्दलक्षणम् ९  
शब्दमात्रं तथाकाशं भूतादिः सममावृणोत्  
शब्दमात्रं तथाकाशं स्पर्शमात्रं ससर्ज ह १०  
बलवानभवद्वायुस्तस्य स्पर्शो गुणो मतः  
आकाशं शब्दमात्रं तु स्पर्शमात्रं समावृणोत् ११  
ततो वायुविकुर्वाणो रूपमात्रं ससर्ज ह  
ज्योतिरुत्पद्यते वायोस्तद्रूपगुणमुच्यते १२  
स्पर्शमात्रस्तु वै वायू रूपमात्रं समावृणोत्  
ज्योतिश्चापि विकुर्वाणं रसमात्रं ससर्ज ह १३  
सम्भवन्ति ततोम्भांसि रसमात्राणि तानि तु  
रसमात्राणिचाम्भांसि रूपमात्रं समावृणोत् १४  
विकुर्वाणानिचाम्भांसिगन्धमात्रंससर्जिरे  
तस्माज्जाता मही चेयं सर्वभूतगुणाधिका १५  
ससङ्घातो यतस्तस्मात्तस्य गन्धो गुणो मतः  
तस्मिंस्तस्मिंस्तु तन्मात्रात्तेन तन्मात्रता स्मृता १६  
तन्मात्राण्यविशेषाणि विशेषाः क्रमशो पराः  
भूततन्मात्रसर्गोयमहङ्कारात्तु तामसात् १७  
कीर्तितस्तु समासेन मुनिवर्यास्तपोधनाः  
तैजसानीन्द्रियाण्याहुर्देवा वैकारिका दश १८  
एकादशं मनश्चात्र कीर्तितं तत्त्वचिन्तकैः  
ज्ञानेन्द्रियाणि पञ्चात्र पञ्चकर्मेन्द्रियाणि च १९  
तानि वक्ष्यामि तेषां च कर्माणि कुलपावनाः  
श्रवणं त्वक्चक्षुर्जिह्वा नासिका चैव पञ्चमी २०  
शब्दादिज्ञानसिद्ध्यर्थं बुद्धियुक्तानि पञ्च वै  
पायूपस्थं हस्तपादौ कीर्तिता वाक्चपञ्चमी २१  
विसर्गानन्दनादानगत्युक्तिकर्मतत्स्मृतम्  
आकाशवायुतेजांसि सलिलं पृथिवी तथा २२  
शब्दादिभिर्गुणैर्विप्राः संयुक्ता उत्तरोत्तरैः  
नानावीर्याः पृथग्भूतास्ततस्ते संहतिं विना २३  
नाशक्नुवन्प्रजाः स्रष्टुमसमागत्य कृत्स्नशः  
समेत्यान्योन्यसंयोगं परस्परमथाश्रयात् २४  
एकसङ्घास्सलक्ष्याश्च सम्प्राप्यैक्यमशेषतः  
पुरुषाधिष्ठितत्वाच्च प्रधानानुग्रहेण च २५  
महदादयो विशेषान्ता अण्डमुत्पादयन्ति ते  
तत्क्रमेण विवृद्धं तु जलबुद्बुदवत्सदा २६  
भूतेभ्योण्डं महाप्राज्ञा वृद्धं तदुदकेशयम्  
प्राकृतं ब्रह्मरूपस्य विष्णोः स्थानमनुत्तमम् २७  
तत्राव्यक्तस्वरूपोसौ विष्णुर्विश्वेश्वरः प्रभुः  
ब्रह्मरूपं समास्थाय स्वयमेव व्यवस्थितः २८  
स्वेदजाण्डमभूत्तस्य जरायुश्च महीधराः  
गर्भोदकं समुद्राश्च तस्याभून्महदात्मनः २९  
साद्रिद्वीपसमुद्राश्च सज्योतिर्लोकसङ्ग्रहः  
तस्मिन्नण्डेभवत्सर्वं सदेवासुरमानुषम् ३०  
अनादिनिधनस्यैव विष्णोर्नाभेः समुत्थितम्  
यत्पद्मं तद्धैममण्डमभूच्छ्रीकेशवेच्छया ३१  
रजोगुणधरो देवः स्वयमेव हरिः परः  
ब्रह्मरूपंसमास्थाय जगत्स्रष्टुं प्रवर्तते ३२  
सृष्टं च पात्यनुयुगं यावत्कल्पविकल्पना  
नारसिंहादिरूपेण रुद्ररुपेण संहरेत् ३३  
सब्रह्मरूपं विसृजन्महात्मा जगत्समस्तं परिपातुमिच्छन्  
रामादिरूपं स तु गृह्य याति बभूव रुद्रो जगदेतदत्तुम् ३४  
इति श्रीपाद्मेमहापुराणेस्वर्गखण्डेद्वितीयोऽध्यायः २