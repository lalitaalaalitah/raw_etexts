---
title: ०३४

---
नारद उवाच-  
तत्रेदं विमलं लिगमोङ्कारन्नाम शोभनम्  
यस्य स्मरणमात्रेण मुच्यते सर्वपातकैः १  
एतत्परतरं ज्ञानं पञ्चायतनमुत्तमम्  
सेवितं मुनिर्भिर्नित्यं वाराणस्यां विमोक्षणम् २  
तत्र साक्षान्महादेवः पञ्चायतनविग्रहः  
रमते भगवान्रुद्रो जन्तूनामपवर्गदः ३  
एतत्पाशुपतं ज्ञानं पञ्चायतनमुच्यते  
तदेतद्विमलं लिगमोङ्कारं समुपस्थितम् ४  
शान्त्यतीता तथा शान्तिर्विद्या चैवापरा वरा  
प्रतिष्ठा च निवृत्तिश्च पञ्चात्मं लिङ्गमैश्वरम् ५  
पञ्चानामपि लिङ्गानां ब्रह्मादीनां समाश्रयम्  
ॐकारबोधकं लिङ्गं पञ्चायतनमुच्यते ६  
संस्मरेदीश्वरं लिङ्गं पञ्चायतनमव्ययम्  
देहान्ते परमं ज्योतिरानन्दं विशते बुधः ७  
तत्र देवर्षयः पूर्वं सिद्धाब्रह्मर्षयस्तथा  
उपास्य देवमीशानमापुरन्तः परं पदम् ८  
मत्स्योदर्यास्तटे पुण्ये स्थानं गुह्यतमं शुभम्  
गोचर्ममात्रं राजेन्द्र ॐकारेश्वरमुत्तमम् ९  
कृत्तिवासेश्वरं लिङ्गं मध्यमेश्वरमुत्तमम्  
विश्वेश्वरं तथोङ्कारङ्कन्दर्पेश्वरमेव च १०  
एतानि गुह्यलिङ्गानि वाराणस्यां युधिष्ठिर  
न कश्चिदिह जानाति विना शम्भोरनुग्रहात् ११  
कृत्तिवासेश्वरस्यैव माहात्म्यं शृणु पार्थिव  
तस्मिन्स्थाने पुरा दैत्यो हस्ती भूत्वा शिवान्तिकम् १२  
ब्राह्मणान्हन्तुमायातो यत्र नित्यमुपासते  
तेषां लिङ्गान्महादेवः प्रादुरासीत्त्रिलोचनः १३  
रक्षणार्थं महादेवो भक्तानां भक्तवत्सलः  
हत्वा गजाकृतिं दैत्यं शूलेनावज्ञया हरः १४  
वासस्तस्याकरोत्कृत्तिं कृत्तिवासेश्वरस्ततः  
तत्र सिद्धिं परां प्राप्ता मुनयो हि युधिष्ठिर १५  
तेनैव च शरीरेण प्राप्तास्तत्परमं पदम्  
विद्याविद्येश्वरा रुद्राः शिवा ये च प्रकीर्त्तिताः १६  
कृत्तिवासेश्वरं लिङ्गं नित्यमाश्रित्य संस्थिताः  
ज्ञात्वा कलियुगं घोरमधर्मबहुलं जनाः १७  
कृत्तिवासं न मुञ्चन्ति कृतार्थास्ते न संशयः  
जन्मान्तरसहस्रेण मोक्षो यत्राप्यते न वा १८  
एकेन जन्मना मोक्षः कृत्तिवासेऽत्र लभ्यते  
आलयं सर्वसिद्धानामेतत्स्थानं वदन्ति हि १९  
गोपितं देवदेवेन महादेवेन शम्भुना  
युगेयुगे ह्यत्र दान्ता ब्राह्मणा वेदपारगाः २०  
उपासन्ते महात्मानं जपन्ति शतरुद्रियम्  
स्तुवन्ति सततं देवं त्र्यम्बकं कृत्तिवाससम्  
ध्यायन्ति हृदये देवं स्थाणुं सर्वान्तरं शिवम् २१  
गायन्ति सिद्धाः किल गीतकानि वाराणसीं ये निवसन्ति विप्राः  
तेषामथैकेन भवेद्विमुक्तिर्ये कृत्तिवासं शरणं प्रपन्नाः २२  
सम्प्राप्य लोके जगतामभीष्टं सुदुर्लभं विप्रकुलेषु जन्म  
ध्याने समाधाय जपन्ति रुद्रं ध्यायन्ति चित्ते यतयो महेशम् २३  
आराधयन्ति प्रभुमीशितारं वाराणसीमध्यगता मुनीन्द्राः  
यजन्ति यज्ञैरभिसन्धिहीनाः स्तुवन्ति रुद्रं प्रणमन्ति शम्भुम् २४  
नमो भवायामलयोगधाम्ने स्थाणुं प्रपद्ये गिरिशं पुराणम्  
स्मरामि रुद्रं हृदये निविष्टं जाने महादेवमनेकरूपम् २५  
इति श्रीपाद्मे महापुराणे स्वर्गखण्डे चतुस्त्रिंशोऽध्यायः ३४