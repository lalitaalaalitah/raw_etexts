---
title: ०५९

---
व्यास उवाच-  
एवं वनाश्रमे स्थित्वा तृतीयं भागमायुषः  
चतुर्थं चायुषो भागं सन्न्यासेन नयेत्क्रमात् १  
अग्नीनात्मनि संस्थाप्य द्विजः प्रव्रजितो भवेत्  
योगाभ्यासरतः शान्तो ब्रह्मविद्यापरायणः २  
यदा मनसि सम्पन्नं वैराग्यं सर्ववस्तुषु  
तदा सन्न्यासमिच्छेच्च पतितः स्याद्विपर्यये ३  
प्राजापत्यां निरूप्येष्टिमाग्नेयीमथवा पुनः  
दान्तः शुक्लकषायोसौ ब्रह्माश्रममुपाश्रयेत् ४  
ज्ञानसन्न्यासिनः केचिद्वेदसन्न्यासिनोऽपरे  
कर्मसन्न्यासिनस्त्वन्ये त्रिविधाः परिकीर्तिताः ५  
यः सर्वत्र विनिर्मुक्तो निर्द्वन्द्वश्चैव निर्भयः  
प्रोच्यते ज्ञानसन्न्यासी आत्मन्येव व्यवस्थितः ६  
वेदमेवाभ्यसेन्नित्यं निराशीर्निष्परिग्रहः  
प्रोच्यते वेदसन्न्यासी मुमुक्षुर्विजितेन्द्रियः ७  
यस्त्वग्निमात्मसाकृत्वा ब्रह्मार्पणपरो द्विजः  
ज्ञेयः स कर्मसन्न्यासी महायज्ञपरायणः ८  
त्रयाणामपि चैतेषां ज्ञानी त्वभ्यधिको मतः  
न तस्य विद्यते कार्यं न लिङ्गं वा विपश्चितः ९  
निर्ममो निर्भयः शान्तो निर्द्वन्द्वः पर्णभोजनः  
जीर्णकौपीनवासाः स्यान्नग्नो वा ध्यानतत्परः १०  
ब्रह्मचारी जिताहारो ग्रामादन्नं समाहरेत्  
अध्यात्मरतिरासीत निरपेक्षो निराशिषः ११  
आत्मनैव सहायेन सुखार्थं विचरेदिह  
नाभिनन्देत मरणं नाभिनन्देत जीवनम् १२  
कालमेव प्रतीक्षेत निर्देशं भृतको यथा  
नाध्येतव्यं न वर्तव्यं श्रोतव्यं न कदाचन १३  
एवं ज्ञानपरो योगी ब्रह्मभूयाय कल्पते  
एकवासाथ वा विद्वान्कौपीनाच्छादनोपि वा १४  
मुण्डी शिखी वाथ भवेत्त्रिदण्डी निष्परिग्रहः  
काषायवासाः सततं ध्यानयोगपरायणः १५  
ग्रामान्ते वृक्षमूले वा वसेद्देवालयेपि वा  
समः शत्रौ तथा मित्रे तथा मानापमानयोः १६  
भैक्ष्येण वर्तयेन्नित्यं नैकान्नादी भवेत्क्वच्चित्  
यस्तु मोहेन वान्यस्मादेकान्नादी भवेद्यतिः १७  
न तस्य निष्कृतिः काचिद्धर्मशास्त्रेषु दृश्यते  
रागद्वेषवियुक्तात्मा समलोष्टाश्मकाञ्चनः १८  
प्राणिहिंसानिवृत्तश्च मौनी स्यात्सर्वनिस्पृहः  
दृष्टिपूतं न्यसेत्पादं वस्त्रपूतं जलं पिबेत् १९  
सत्यपूतां वदेद्वाणीं मनःपूतं समाचरेत्  
नैकत्र निवसेद्देशे वर्षाभ्योन्यत्र भिक्षुकः २०  
स्नात्वा शौचयुतो नित्यं कमण्डलुकरः शुचिः  
ब्रह्मचर्यरतो नित्यं वनवासरतो भवेत् २१  
मोक्षशास्त्रेषु निरतो ब्रह्मसूत्री जितेन्द्रियः  
दम्भाहङ्कारनिर्मुक्तो निन्दापैशुन्यवर्जितः २२  
आत्मज्ञानगुणोपेतो यदि मोक्षमवाप्नुयात्  
अभ्यसेत्सततं देवं प्रणवाख्यं सनातनम् २३  
स्नात्वाचम्य विधानेन शुचिर्देवालयादिषु  
यज्ञोपवीती शान्तात्मा कुशपाणिः समाहितः २४  
धौतकाषायवसनो तस्मिञ्छन्नतनूरुहः  
अधियज्ञं ब्रह्मजपेदाधिदैविकमेव च २५  
आध्यात्मिकं च सततं वेदान्ताभिहितं च यत्  
पुत्रेषु चाथ निवसन्ब्रह्मचारी यतिर्मुनिः २६  
वेदमेवाभ्यसेन्नित्यं स याति परमां गतिम्  
अहिंसासत्यमस्तेयं ब्रह्मचर्यं तपः परम् २७  
क्षमादया च सन्तोषो व्रतान्यस्य विशेषतः  
वेदान्तज्ञाननिष्ठो वा पञ्चयज्ञान्समाहितः २८  
कुर्य्यादहरहः स्नात्वा भिक्षार्थे नैव तेन हि  
होममन्त्रान्जपेन्नित्यं कालेकाले समाहितः २९  
स्वाध्यायं चान्वहं कुर्य्यात्सावित्रीं सन्ध्ययोर्जपेत्  
ध्यायीत सततं देवमेकान्तं परमेश्वरम् ३०  
एकान्नं वर्जयेन्नित्यं कामं क्रोधं परिग्रहम्  
एकवासा द्विवासा वा शिखी यज्ञोपवीतवान्  
कमण्डलुकरो विद्वांस्त्रिदण्डो याति तत्परम् ३१  
इति श्रीपाद्मे महापुराणे स्वर्गखण्डे यतिधर्मनिरूपणं  
नामैकोनषष्टितमोऽध्यायः ५९