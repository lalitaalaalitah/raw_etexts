---
title: ०४८

---
युधिष्ठिर उवाच-  
कथा सर्वात्वियं प्रोक्ताप्रयागस्य महामुने  
एवं मे सर्वमाख्याहि यथा च मम तारयेत् १  
मार्कण्डेय उवाच-  
शृणु राजन्प्रवक्ष्यामि प्रोक्तं सर्वमिदं जगत्  
ब्रह्माविष्णुस्तथेशानो देवता प्रभुरव्ययः २  
ब्रह्मा सृजति भूतानि स्थावरं जङ्गमं च यत्  
तान्येतानि परो लोके विष्णुः पालयति प्रजाः ३  
कल्पान्ते तत्समग्रं हि रुद्रः संहरते जगत्  
न ददाति च नाध्येति न कदाचिद्विनश्यति ४  
ईश्वरः सर्वभूतानां यः पश्यति स पश्यति  
उत्तरेण प्रतिष्ठानादिदानीं ब्रह्म तिष्ठति ५  
महेश्वरो वटे भूत्वा तिष्ठते परमेश्वरः  
ततो देवाः सगन्धर्वाः सिद्धाश्च परमर्षयः ६  
रक्षन्ति परमं नित्यं पापकर्मपरायणान्  
ये तु चान्ये च तिष्ठन्ति न यान्ति परमां गतिम् ७  
युधिष्ठिर उवाच-  
अप्याह मे यथातत्त्वं यथैषां तिष्ठते श्रुतम्  
केन वा कारणेनैव तिष्ठन्ति लोकसम्मताः ८  
मार्कण्डेय उवाच-  
प्रयागे निवसन्त्येते ब्रह्मविष्णुमहेश्वराः  
कारणं तु प्रवक्ष्यामि शृणु तत्त्वं युधिष्ठिर ९  
पञ्चयोजनविस्तीर्णं प्रयागस्य तु मण्डलम्  
तिष्ठन्ति रक्षणार्थाय पापकर्मनिवारणाः १०  
तस्मिंस्तु स्वल्पकं पापं नरके पातयिष्यति  
एवं ब्रह्मा च विष्णुश्च प्रयागे समहेश्वरः ११  
सप्तद्वीपाः समुद्राश्च पर्वताश्च महीतले  
तिष्ठन्ति ध्रियमाणाश्च यावदाभूतसम्प्लवम् १२  
ये चान्ये बहवः सर्वे तिष्ठन्ति च युधिष्ठिर  
पृथिवीस्थानमारभ्य निर्मितं दैवतैस्त्रिभिः १३  
प्रजापतेरिदं क्षेत्रं प्रयागमिति विश्रुतम्  
एतत्पुण्यं पवित्रं च प्रयागं तु युधिष्ठिर १४  
स्वराज्यं कुरु राजेन्द्र भ्रातृभिः सहितो भव १५  
इति श्रीपाद्मे महापुराणे स्वर्गखण्डे प्रयागमाहात्म्ये  
अष्टचत्वारिंशोऽध्यायः ४८