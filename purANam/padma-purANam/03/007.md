---
title: ००७

---
ऋषय ऊचुः-  
भारतस्यास्य वर्षस्य तथा हैमवतस्य च  
प्रमाणमायुषः सूत बलं चापि शुभाशुभम् १  
अनागतमतिक्रान्तं वर्तमानं च सत्तम  
आचक्ष्व नो विस्तरेण हरिवर्षं तथैव च २  
सूत उवाच-  
चत्वारि भारते वर्षे युगानि मुनिपुङ्गवाः  
कृतं त्रेता द्वापरं च तिष्यं च द्विजसत्तमाः ३  
पूर्वे कृतयुगं नाम ततस्त्रेतायुगं द्विजाः  
तत्पश्चाद्द्वापरं चाथ ततस्तिष्यः प्रवर्तते ४  
चत्वारि तु सहस्राणि वर्षाणां मुनिपुङ्गवाः  
आयुः सङ्ख्या कृतयुगे सङ्ख्याता हि तपोधनाः ५  
तथा त्रीणि सहस्राणि त्रेतायामायुषो विदुः  
द्वे सहस्रे द्वापरे तु भुवि तिष्ठन्ति साम्प्रतम् ६  
तत्प्रमाणस्थितिर्ह्यस्ति तिष्ये तु मुनिपुङ्गवाः  
गर्भस्थाश्च म्रियन्तेऽत्र तथा जाता म्रियन्ति च ७  
महाबला महासत्त्वाः प्रज्ञागुणसमन्विताः  
प्रजायन्ते च जाताश्च शतशोऽथ सहस्रशः ८  
द्विजाः कृतयुगे विप्रा बलिनः प्रियदर्शनाः  
प्रजायन्ते च जाताश्च मुनयो वै तपोधनाः ९  
महोत्साहा महात्मानो धार्मिकाः सत्यवादिनः  
प्रियदर्शा वपुष्मन्तो महावीर्य्या धनुर्धराः १०  
वीरा हि युधि जायन्ते क्षत्रियाः शूरसम्मताः  
त्रेतायां क्षत्रियास्तावत्सर्वे वै चक्रवर्तिनः ११  
सर्ववर्णाश्च जायन्ते सदैव द्वापरे युगे  
महोत्साहा वीर्यवन्तः परस्परवधैषिणः १२  
तेजसान्धेनसंयुक्ताः क्रोधनाः पुरुषाः किल  
लुब्धाश्चानृतकाश्चैव तिष्ये जायन्ति भो द्विजाः १३  
ईर्ष्या मानस्तथा क्रोधो मायासूया तथैव च  
तिष्ये भवन्ति भूतानां रागो लोभश्च सत्तमाः १४  
सङ्क्षेपो वर्त्तते विप्रा द्वापरे युगमध्यगे  
गुणोत्तरं हैमवतं हरिवर्षं ततः परम् १५  
इति श्रीपाद्मे महापुराणे स्वर्गखण्डे सप्तमोऽध्यायः ७