---
title: ०३५

---
नारद उवाच-  
अथान्यत्तत्र वै लिङ्गं कपर्दीश्वरमुत्तमम्  
स्नात्वा तत्र विधानेन तर्पयित्वा पितॄन्नृप १  
मुच्यते सर्वपापेभ्यो मुक्तिं भुक्तिं च विन्दति  
पिशाचमोचनं नाम तीर्थमन्यत्ततः स्थितम् २  
तत्राश्चर्यमयो देवो मुक्तिदः सर्वदोषहः  
कश्चिद्दैत्यो जगामेदं शार्दूलो घोररूपधृक् ३  
मृगीमेकां भक्षयितुं कपर्दीश्वरमुत्तमम्  
तत्र सा भीतहृदया कृत्वा कृत्वा प्रदक्षिणम् ४  
धावमाना सुसम्भ्रान्ता व्याघ्रस्य वशमागता  
तां विदार्य नखैस्तीक्ष्णैः शार्दूलः स महाबलः ५  
जगाम चान्यं विजनं देशं दृष्ट्वा मुनीश्वरान्  
मृतमात्रा च सा बाला कपर्दीशाग्रतो मृगी ६  
अदृश्यत महाज्वाला व्योम्नि सूर्यसमप्रभा  
त्रिनेत्रा नीलकण्ठा च शशाङ्काङ्कित मूर्द्धजा ७  
वृषाधिरूढा पुरुषैस्तादृशैरेव संवृता  
पुष्पवृष्टिं विमुञ्चन्ति खेचरास्तत्समन्ततः ८  
गणेश्वरी स्वयं भूत्वा न दृष्टा तत्क्षणात्ततः  
दृष्ट्वा तदाश्चर्यवरं प्रशशंसुः सुरादयः ९  
तन्महेशस्य वै लिङ्गं कपर्दीश्वरमुत्तमम्  
स्मृत्वैवाशेषपापौघात्क्षिप्रमस्य विमुञ्चति १०  
कामक्रोधादयो दोषा वाराणसी निवासिनाम्  
विघ्नाः सर्वे विनश्यन्ति कपर्दीश्वरपूजनात् ११  
तस्मात्सदैव द्रष्टव्यं कपर्दीश्वरमुत्तमम्  
पूजितव्यं प्रयत्नेन स्तोतव्यं वैदिकैस्तवैः १२  
ध्यायतां चात्र नियतं योगिनां शान्तचेतसाम्  
जायते योगसिद्धिः स्यात्षण्मासेन न संशयः १३  
ब्रह्महत्यादयः पापा विनश्यन्त्यस्य पूजनात्  
पिशाचमोचने कुण्डे स्नातः स्यात्प्रशमो यतः १४  
तस्मिन्क्षेत्रे पुरा विप्रस्तपस्वी संशितव्रतः  
शङ्कुकर्ण इति ख्यातः पूजयामास शङ्करम् १५  
जजाप रुद्रमनिशं प्रणवं ब्रह्मरूपिणम्  
पुष्पधूपादिभिस्तोत्रैः नमस्कारैः प्रदक्षिणैः १६  
उपासीतात्र योगात्मा कृत्वा दीक्षां तु नैष्ठिकीम्  
कदाचिदागतं प्रेतं पश्यति स्म क्षुधान्वितम् १७  
अस्थिचर्म पिनद्धाङ्गं निश्वसन्तं मुहुर्मुहुः  
तं दृष्ट्वा स मुनिश्रेष्ठः कृपया परया युतः १८  
प्रोवाच को भवान्कस्माद्देशाद्देशमिमं श्रितः  
तस्मै पिशाचः क्षुधया पीड्यमानोऽब्रवीद्वचः १९  
पूर्वजन्मन्यहं विप्रो धनधान्यसमन्वितः  
पुत्रपौत्रादिभिर्युक्तः कुटुम्बभरणोत्सुकः २०  
न पूजिता महादेवा गावोऽप्यतिथयस्तथा  
न कदाचित्कृतं पुण्यमल्पं वानल्पमेव च २१  
एकदा भगवान्देवो वृषभेश्वरवाहनः  
विश्वेश्वरो वाराणस्यां दृष्टः स्पृष्टो नमस्कृतः २२  
तदाचिरेण कालेन पञ्चत्वमहमागतः  
न दृष्टं तन्महाघोरं यमस्य सदनं मुने २३  
पिपासयाधुनाक्रान्तो न जानामि हिताहितम्  
यदि कञ्चित्समुद्धर्तुमुपायं पश्यसि प्रभो २४  
कुरुष्व तं नमस्तुभ्यं त्वामहं शरणं गतः  
इत्युक्तः शङ्कुकर्णोऽथ पिशाचमिदमब्रवीत् २५  
तादृशो नहि लोकेस्मिन्विद्यते पुण्यकृत्तमः  
यत्त्वया भगवान्पूर्वं दृष्टो विश्वेश्वरः शिवः २६  
संस्पृष्टो वन्दितो भूयः कोऽन्यस्त्वत्सदृशो भुवि  
तेन कर्मविपाकेन देशमेतं समागतः २७  
स्नानं कुरुष्व शीघ्रं त्वमस्मिन्कुण्डे समाहितः  
येनेमां कुत्सितां योनिं क्षिप्रमेव प्रहास्यसि २८  
स एवमुक्तो मुनिना पिशाचो दयालुना देववरं त्रिनेत्रम्  
स्मृत्वा कपर्दीश्वरमीशितारं चक्रे समाधाय मनोवगाहम् २९  
तदावगाढो मुनिसन्निधाने ममार दिव्याभरणोपपन्नः  
अदृश्यतार्कप्रतिमो विमाने शशाङ्कचिह्नीकृतचारुमौलि ३०  
विभाति रुद्रैः सहितो दिविष्ठैः समाभृतो योगिरिभरप्रमेयैः  
स वालखिल्यादिभिरेष देवो यथोदये भानुरशेषदेवः ३१  
स्तुवन्ति सिद्धादि विदेवसङ्घा नृत्यन्ति दिव्याप्सरसोऽभिरामाः  
मुञ्चन्ति वृष्टिं कुसुमाम्बुमिश्रां गन्धर्वविद्याधरकिन्नराद्याः ३२  
संस्तूयमानोऽथ मुनीन्द्रसङ्घैरवाप्य बोधं भगवत्प्रसादात्  
समाविशन्मण्डलमेतदग्र्यं त्रयीमयं यत्र विभाति रुद्रः ३३  
दृष्ट्वा विमुक्तं स पिशाचभूतं मुनिः प्रहृष्टो मनसा महेशम्  
विचिन्त्य रुद्रं कविमेकमग्निं प्रणम्य तुष्टाव कपर्दिनं तम् ३४  
शङ्कुकर्ण उवाच-  
कपर्दिनं त्वां परतः परस्ताद्गोप्तारमेकं पुरुषं पुराणम्  
व्रजामि योगेश्वरमीप्सितारमादित्यमग्निं कपिलाधिरूढम् ३५  
त्वां ब्रह्मसारं हृदि सन्निविष्टं हिरण्मयं योगिनमादिमं तम्  
व्रजामि रुद्रं शरणं दिविष्ठं महामुनिं ब्रह्ममयं पवित्रम् ३६  
सहस्रपादाक्षिशिरोभियुक्तं सहस्ररूपं तमसः परस्तात्  
तं ब्रह्मपारं प्रणमामि शम्भुं हिरण्यगर्भाधिपतिं त्रिनेत्रम् ३७  
यत्र प्रसूतिर्जगतो विनाशो येनावृतं सर्वमिदं शिवेन  
तं ब्रह्मपारं भगवन्तमीशं प्रणम्य नित्यं शरणं प्रपद्ये ३८  
अलिङ्गमालोकविहीनरूपं स्वयम्प्रभुं चित्पतिमेकरूपम्  
तं ब्रह्मपारं परमेश्वरं त्वां नमस्करिष्ये न यतोऽन्यदस्ति ३९  
यं योगिनस्त्यक्तसबीजयोगा लब्ध्वा समाधिं परमात्मभूताः  
पश्यन्ति देवं प्रणतोऽस्मि नित्यं तं ब्रह्मपारं परमस्वरूपम् ४०  
न यत्र नामादिविशेष कॢप्तिर्न सन्दृशे तिष्ठति यत्स्वरूपम्  
तं ब्रह्मपारं प्रणतोऽस्मि नित्यं स्वयम्भुवं त्वां शरणं प्रपद्ये ४१  
यद्वेदवादाभिरता विदेहं सब्रह्मविज्ञानमभेदमेकम्  
पश्यन्त्यनेकं भवतः स्वरूपं तं ब्रह्मपारं प्रणतोऽस्मि नित्यम् ४२  
यतः प्रधानं पुरुषः पुराणो बिभर्ति तेजः प्रणमन्ति देवाः  
नमामि तं ज्योतिषि सन्निविष्टं कालं बृहन्तं भवतः स्वरूपम् ४३  
व्रजामि नित्यं शरणं गुहेशं स्थाणुं प्रपद्ये गिरिशं पुराणम्  
शिवं प्रपद्ये हरिमिन्दुमौलिं पिनाकिनं त्वां शरणं व्रजामि ४४  
स्तुत्वैवं शङ्कुकर्णोऽपि भगवन्तं कपर्दिनम्  
पपात दण्डवद्भूमौ प्रोच्चरन्प्रणवं परम् ४५  
तत्क्षणात्परमं लिङ्गं प्रादुर्भूतं शिवात्मकम्  
ज्ञानमानन्दमत्यन्तं कोटिज्वालाग्निसन्निभम् ४६  
शङ्कुकर्णोऽथ मुक्तात्मा तदात्मा सर्वगोऽमलः  
निलिल्ये विमले लिङ्गे तदद्भुतमिवाभवत् ४७  
एतद्रहस्यमाख्यातं माहात्म्यं ते कपर्द्दिनः  
न कश्चिद्वेत्ति तमसा विद्वानप्यत्र मुह्यति ४८  
य इमां शृणुयान्नित्यं कथां पापप्रणाशिनीम्  
त्यक्तपापविशुद्धात्मा रुद्रसामीप्यमाप्नुयात् ४९  
पठेच्च सततं शुद्धो ब्रह्मपारं महास्तवम्  
प्रातर्मध्याह्नसमये स योगं प्राप्नुयात्परम् ५०  
इति श्रीपाद्मे महापुराणे स्वर्गखण्डे वाराणसीमाहात्म्ये पञ्चत्रिंशोऽध्यायः ३५