---
title: ०६२

---
सूत उवाच-  
एवं यन्महिमा लोके लोकनिस्तारकारणम्  
तस्य विष्णोः परेशस्य नानाविग्रहधारिणः १  
एकं पुराणं रूपं वै तत्र पाद्मं परं महत्  
ब्राह्मं मूर्धा हरेरेव हृदयं पद्मसञ्ज्ञितम् २  
वैष्णवं दक्षिणो बाहुः शैवं वामो महेशितुः  
ऊरू भागवतं प्रोक्तं नाभिः स्यान्नारदीयकम् ३  
मार्कण्डेयं च दक्षाङ्घ्रिर्वामो ह्याग्नेयमुच्यते  
भविष्यं दक्षिणो जानुर्विष्णोरेव महात्मनः ४  
ब्रह्मवैवर्तसञ्ज्ञं तु वामजानुरुदाहृतः  
लैङ्गं ह गुल्फकं दक्षं वाराहं वामगुल्फकम् ५  
स्कान्दं पुराणं लोमानि त्वगस्य वामनं स्मृतम्  
कौर्मं पृष्ठं समाख्यातं मात्स्यं मेदः प्रकीर्तितम् ६  
मज्जा तु गारुडं प्रोक्तं ब्रह्माण्डमस्थि गीयते  
एवमेवाभवद्विष्णुः पुराणावयवो हरिः ७  
हृदयं तत्र वै पाद्मं यच्छ्रुत्वामृतमश्नुते  
पाद्ममेतत्पुराणं तु स्वयं देवोभवद्धरिः ८  
यस्यैकाध्यायमध्याप्य सर्वैः पापैः प्रमुच्यते  
तत्रादिमं स्वर्गमिदं सर्वपाद्मफलप्रदम् ९  
स्वर्गखण्डं समाकर्ण्य महापातकिनोपि ये  
मुच्यन्ते तेपि पापेभ्यस्त्वचो जीर्णाद्यथोरगाः १०  
अपि चेत्सुदुराचारः सर्वधर्म्मबहिष्कृतः  
आदिस्वर्गं समाकर्ण्य यत्फलं समवाप्नुयात् ११  
आदिस्वर्गमिदं श्रुत्वा तत्फलं लभते नरः  
माघेमासे प्रयागे तु स्नात्वा प्रतिदिनं नरः १२  
यथा पापात्प्रमुच्येत तथा हि श्रवणाद्भवेत्  
दत्ता तेन स्वर्णतुला दत्ता चैव धराखिला १३  
कृतं वितरणं तेन द्ररिद्रे यत्कृतमृणम्  
हरेर्नामसहस्राणि पठितानि ह्यभीक्ष्णशः १४  
सर्वेवे दास्तथाधीतास्तत्तत्कर्मकृतं तथा  
अध्यापकाश्च बहवः स्थापिता वृत्तिदानतः १५  
अभयं भयलोकेभ्यो दत्तं तेन तथा द्विजाः  
गुणवन्तो ज्ञानवन्तो धर्मवन्तोनुमानिताः १६  
मेषकर्कटयोर्मध्ये तोयं दत्तं सुशीतलम्  
ब्राह्मणार्थे गवार्थे च प्राणास्त्यक्ताश्च तेन हि १७  
अन्यानि च सुकर्माणि कृतानि तेन धीमता  
येनादिखण्डं सदसि श्रुतं संश्रावितं तथा १८  
स्वर्गखण्डं समाधीत्य नानाभोगान्समश्नुते  
अन्तःपुरगनारीणां सुखसुप्तः प्रबुध्यते १९  
किङ्किणीरवसन्नादैस्तथा मधुरभाषणैः  
इन्द्रस्यार्धासनं भुङ्क्ते इन्द्रलोके वसेच्चिरम् २०  
ततः सूर्यस्य भवनं चन्द्रलोकं ततो व्रजेत्  
सप्तर्षिभवने भोगान्भुक्त्वा याति ततो ध्रुवम् २१  
ततश्च ब्रह्मणो लोकं प्राप्य तेजोमयं वपुः  
तत्रैव ज्ञानमासाद्य निर्वाणं परमृच्छति २२  
सद्भिः सह वसेद्धीमान्सत्तीर्थे स्नानमाचरेत्  
कुर्यादेव सदालापं सच्छास्त्रं शृणुयान्नरः २३  
तत्र पाद्मं महाशास्त्रं सर्वाम्नायफलप्रदम्  
स्वर्गखण्डं च तन्मध्ये महापुण्यफलप्रदम् २४  
भजध्वं गोविन्दं नमत हरिमेकं सुरवरं गमिष्यध्वं लोकानतिविमलभोगानतितराम्  
शृणुध्वं हे लोका वदत हरिनामैकमतुलं यदीच्छावीचीनां सुखतरणमिष्टानि लभत २५  
इति श्रीपाद्मे महापुराणे स्वर्गखण्डे द्विषष्टितमोऽध्यायः ६२