---
title: ००४

---
ऋषय ऊचुः-  
मेरोरथोत्तरं पश्चात्पूर्वमाचक्ष्व सूततः  
निखिलेन महाबुद्ध माल्यवन्तं च पर्वतम् १  
सूत उवाच-  
दक्षिणेन तु नीलस्य मेरोः पार्श्वे तथोत्तरे  
उत्तराः कुरवो विप्राः पुण्याः सिद्धनिषेविताः २  
तत्र वृक्षा मधुफला नित्यपुष्पफलोपगाः  
पुष्पाणि च सुगन्धीनि रसवन्ति फलानि च ३  
सर्वकामफलास्तत्र केचिद्वृत्या द्विजोत्तमाः  
अपरे क्षीरिणो नाम वृक्षास्तत्र द्विजोत्तमाः ४  
प्रक्षरन्ति सदा क्षीरं तत्र सर्वेऽमृतोपमम्  
वस्त्राणि च प्रसूयन्ते फलेष्वाभरणानि च ५  
सर्वा मणिमयी भूमिः सूक्ष्मकाञ्चनवालुका  
सर्वर्तुसुखसंस्पर्शा निष्फलाश्च तपोधनाः ६  
देवलोकच्युताः सर्वे जायन्ते तत्र मानवाः  
शुक्लाभिजनसम्पन्नाः सर्वसुप्रियदर्शनाः ७  
मिथुनानि च जायन्ते स्त्रियश्चाप्सरसोपमाः  
तेषां ते क्षीरिणां क्षीरं पिबन्त्यमृतसन्निभम् ८  
मिथुनं जायते काले समन्ताच्च प्रवर्द्धते  
तुल्यरूपगुणोपेतं समवेशं तथैव च ९  
एकमेवानुरूपं च चक्रवाकसमं द्विजाः  
निरामयाश्च ते लोका नित्यं मुदितमानसाः १०  
दशवर्षसहस्राणि दशवर्षशतानि च  
जीवन्ति ते महाभागा न चान्योन्यं जहत्युत ११  
भारुण्डा नाम शकुनास्तीक्ष्णतुण्डा महाबलाः  
तान्निर्हरन्तीहमृतान्दरीषु प्रक्षिपन्ति च १२  
उत्तराःकुरवो विप्रा व्याख्यातास्ते समासतः  
मेरुपार्श्वमहं पूर्वं प्रवक्ष्यामि यथातथम् १३  
तस्य मूर्द्धाभिषेकस्तु भद्राश्वस्य तपोधनाः  
भद्रशालवनं यत्र कालाम्राश्च महाद्रुमाः १४  
कालाम्रास्तु महाभागा नित्यम्पुष्पफलाः शुभाः  
द्रुमाश्च योजनोत्सेधाः सिद्धचारणसेविताः १५  
तत्र ते पुरुषाः श्वेतास्तेजोयुक्तमहाबलाः  
स्त्रियः कुमुदवर्णाश्च सुन्दर्यः प्रियदर्शनाः १६  
चन्द्रवर्णाश्चतुर्वर्णाः पूर्णचन्द्रनिभाननाः  
चन्द्रशीतलगात्राश्च नृत्यगीतविशारदाः १७  
दशवर्षसहस्राणि तत्रायुर्द्विजसत्तमाः  
कालाम्ररसपीतास्ते नित्यं संस्थितयौवनाः १८  
दक्षिणेन तु नीलस्य निषधस्योत्तरेण तु  
सुदर्शनो नाम महान्जम्बूवृक्षः सनातनः १९  
सर्वकामफलः पुण्यः सिद्धचारणसेवितः  
तस्य नाम्ना समाख्यातो जम्बूद्वीपः सनातनः २०  
योजनानां सहस्रं च शतं च द्विजसत्तमाः  
तथा माल्यवतः शृङ्गे पूर्वे पूर्वानुगान्तकाः २१  
योजनानां सहस्राणि पञ्चाशन्माल्यवान्द्विजाः  
महारजतसङ्काशा जायन्ते तत्र मानवाः २२  
ब्रह्मलोकच्युताः सर्वे सर्वे च ब्रह्मवादिनः  
तपस्तप्यन्ति ते दिव्यं भवन्ति ह्यूर्ध्वरेतसः २३  
रक्षणार्थं तु भूतानां प्रविशन्ति दिवाकरम्  
षष्टिस्तानि सहस्राणि षष्टिरेव शतानि च २४  
अरुणस्याग्रतो यान्ति परिवार्य दिवाकरम्  
षष्टिवर्षसहस्राणि षष्टिरेव शतानि च २५  
आदित्यतापतप्तास्ते विशन्ति शशिमण्डलम् २६  
इति श्रीपाद्मे महापुराणे स्वर्गखण्डे चतुर्थोऽध्यायः ४