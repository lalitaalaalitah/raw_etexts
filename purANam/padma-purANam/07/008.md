---
title: ००८

---
व्यास उवाच-  
पुनर्वक्ष्यामि विप्रेन्द्र गङ्गामाहात्म्यमुत्तमम्  
गङ्गाकथासुधापानं कुरु मुक्तिं यदीच्छसि १  
दानं दत्तं तेन सर्वं तेन सर्वे मखाः कृताः  
तेन प्रपूजितो विष्णुर्यद्भक्तिर्भीष्म मातरि २  
गङ्गायां धर्मकर्माणि क्रियन्ते यानि कानि च  
अक्षयानि भवन्त्यस्य तानि सर्वाणि जैमिने ३  
वहन्तं जलमालोक्य गाङ्गेयानि जलानि यः  
भक्त्या गच्छेत्समुत्थाय सोऽश्वमेधसहस्रकृत् ४  
गङ्गाजलेष्वागतेषु यो नो तिष्ठति भक्तितः  
पशुता शाश्वती तस्य जन्मजन्मनि जैमिने ५  
गाङ्गेयं जलमासाद्य यो न गृह्णाति भक्तितः  
जन्मकोट्यर्जितं पुण्यं क्षणादेव तु नश्यति ६  
गङ्गातीरं जिगमिषुं यस्तु वारयते द्विज  
स कोटिकुलसंयुक्तो रौरवं नरकं व्रजेत् ७  
मूत्रं वाथ पुरीषं वा गङ्गातीरे करोति यः  
न दृष्टा निष्कृतिस्तस्य कल्पकोटिशतैरपि ८  
श्लेष्माणं वापि निष्ठीवं दूषिकां वाश्रु वा मलम्  
गङ्गातीरे त्यजेद्यस्तु स नूनं नारकी भवेत् ९  
उच्छिष्टं कफकं चैव गङ्गागर्भे च यस्त्यजेत्  
स याति नरकं घोरं ब्रह्महत्यां च विन्दति १०  
गङ्गारोधसि यः पापं कुरुते मूढधीर्नरः  
तदक्षय भवेन्नूनं नान्यतीर्थेषु शाम्यति ११  
अन्यतीर्थे कृतं पापं गङ्गायां च विनश्यति  
गङ्गायां यत्कृतं पापं तत्कुत्रापि न शाम्यते १२  
तस्मात्पापं न कर्तव्यं गङ्गायां शास्त्रकोविदैः  
कर्मणा मनसा वाचा कर्तव्यो धर्मसङ्ग्रहः १३  
न ते देशा न ते शैला न च तानि वनानि च  
पापविध्वंसिनी यत्र न तिष्ठेत्सुरनिम्नगा १४  
गङ्गातीरं परित्यज्य मुहूर्तमपि जैमिने  
न च स्थातव्यमन्यत्र यदि कार्यशतान्यपि १५  
भिक्षान्नमपि भुक्त्वा च स्थातव्यं जाह्नवीतटे  
न चान्यत्र क्षणमपि प्राप्य भूपालतामपि १६  
सन्त्यज्य देहं गङ्गायां ब्रह्महापि विमुच्यते  
अन्यत्र मुक्तये न स्यादश्वमेधसहस्रकृत् १७  
गङ्गातीरे वसन्यस्तु हरिपूजापरो भवेत्  
जन्मजन्मान्तरे येन कदाचिन्नार्चितो हरिः १८  
भक्तिर्भवति नैतस्य गङ्गायां लोकमातरि  
श्रूयतां मानवाः सर्वे भूयोभूयो ब्रवीम्यहम् १९  
स्नानं विधाय गङ्गायां गम्यतां परमं पदम्  
मृत्युकाले भजेद्यस्तु गङ्गागङ्गेति मानवः २०  
विमुक्तःपातकैः सर्वैर्दिवि देवयुगायुतम्  
यस्य गङ्गाकथारम्भो मृत्युकाले भवेद्द्विज २१  
स गच्छेद्विष्णुभवनं गलिताखिल कल्मषः  
यस्तु स्मरति वै प्राज्ञो मृत्युकाले द्विजोत्तम २२  
गङ्गेति मुक्तिदं नाम तस्य तुष्टो भवेद्धरिः  
मृत्युकाले भवेद्यस्तु गङ्गामृत्पुण्ड्रमुत्तमम् २३  
गङ्गास्नायिनमालोक्य त्यजेद्यस्तु कलेवरम्  
श्मशानेऽपि द्विजश्रेष्ठ स गङ्गामरणं लभेत् २४  
तिष्ठन्त्यस्थीनि गङ्गायां यावत्कालं शरीरिणः  
तावत्कल्पसहस्राणि विष्णुलोके महीयते २५  
यस्य मज्जन्ति गङ्गायां भस्मास्थीनि नखानि च  
शिरोरुहाण्यपि प्राज्ञः स विष्णोर्भुवनं वसेत् २६  
स्थितेष्वस्थिषु गङ्गायां यत्कर्म लभते नरः  
ब्रवीमि तत्फलं सर्वं शृणु नान्यमना द्विज २७  
एकदा भगवाञ्छक्रो नानालङ्कारभूषितः  
क्रीडागृहं ययौ कामी युवत्या पद्मगन्धया २८  
पद्मगन्धा रसज्ञा सा सम्प्राप्त नवयौवना  
नानारसप्रदानेन चकार सुरसं प्रति २९  
सपत्न्याः स्वर्णपर्यङ्के तस्याः शिशुमृगीदृशः  
प्रीतः पादतले जिष्णुरुवास स्मरमोहितः ३०  
अथ तस्यै स्वयं शक्रो निर्माय स्वर्णवीटिकाम्  
ददाति परमप्रीतस्तद्गुणाकृष्टमानसः ३१  
एतस्मिन्नेव काले तु पौलोमी वरसुन्दरी  
भूषणैर्भूषिता सर्वैः स्वयं तद्गृहमाययौ ३२  
दृष्ट्वा तथाविधं शक्रं सर्वदेवाधिपं प्रभुम्  
भृशं चुकोप पौलोमी प्राहेति च सुलक्षणा ३३  
शच्युवाच-  
देव किं कुरुषे कान्त त्वं समस्तसुराधिप  
मम दासीस्वरूपायै ददासि स्वर्णवीटिकाम् ३४  
स्पृशन्ति त्रिदशाः सर्वे शिरसा चरणौ तव  
त्वं कथं पद्मगन्धाया दास्याः पादतले प्रभोः ३५  
याचितश्च सुगन्धित्वाद्भृङ्गः स्यानचतद्यशः  
सुन्दरी कोटिभर्त्ता त्वं समस्तरसवित्प्रभो ३६  
कथमेवंविधं कर्म करोष्यत्यन्तकुत्सितम्  
निर्गुणे पद्मगन्धेहे दासिदूरं परिव्रज ३७  
त्वमीश्वरी च पर्यङ्के शक्रः पादतले तव  
व्यास उवाच-  
तया निर्भर्त्सिता साध्वी पौलोम्या बहुधा ततः ३८  
उवाच पद्मगन्धा सा क्रोधादिति वराङ्गना  
पद्मगन्धोवाच-  
गुणं च मम दोषं च स्वयं स्वाम्येव वेत्ति वै ३९  
केनाधिकारेणागत्य त्वं मां निन्दसि निर्गुणे  
अन्ये नेत्रद्वयेनापि पश्यन्ति गुणदोषकौ ४०  
सहस्रनेत्रैरप्येष न पश्येत्किं दुराशये  
यथा दोषो हि लोकानां प्रचरेन्न गुणं तथा ४१  
आदौ कलङ्कश्चन्द्रस्य दृश्यते गुणवज्जनैः  
अनर्थभाषिणी क्रूरा कुमूर्त्तिर्गुणवर्जिता ४२  
यदाहं नास्मि गुणिनी भजतु त्वां तदा पतिः  
व्यास उवाच-  
इत्युक्त्वा पद्मगन्धा सा क्रोधात्कोकनदेक्षणा ४३  
उत्तस्थौ स्वर्णपर्यङ्कात्कुर्वन्ती करुणं महत्  
इन्द्र उवाच-  
प्रिये प्राणेश्वरि श्रेष्ठे मां विहाय क्व गच्छसि ४४  
मया किमपराद्धं ते मम तद्वद सुन्दरि  
कान्ते दासोऽस्म्यहं नूनं दासकर्म करोमि ते ४५  
दासपत्नी भवेद्दासी वाक्यं त्वं न शृणोषि कम्  
समुत्थाय ततः शक्रस्तन्मोहाकुलमानसः ४६  
अङ्के निवेशयामास भूयस्तां वरसुन्दरीम्  
शच्युवाच-  
क्रौञ्चित्वज्जीवनं धन्यं व्यर्थं मज्जीवनं ध्रुवम् ४७  
त्वं स्वामिसुभगा नित्यं दुर्भगाहं वराङ्गना  
यावत्पुण्यक्षयं क्रौञ्चि तत्पुण्यं यास्यते क्षयम् ४८  
क्रौञ्चवंशसमुत्पन्ना दुःखम्भूयोऽपि भोक्ष्यसि  
देवेन्द्रेणसमं तावत्कुरु केलि यथासुखम् ४९  
कियद्भिर्दिवसैः क्रौञ्चि न भवेत्तव निर्गुणे  
अत्यद्भुतं वचस्तस्याः पद्मगन्धा निशम्य सा ५० 7.8.50  
द्वन्द्वभावं परित्यज्य प्रणम्योवाच तां सतीम्  
पद्मगन्धोवाच-  
पुलोमजे वरारोहे चित्रमेतत्त्वयोदितम् ५१  
क्रौञ्ची कथमहं ब्रूहि श्रोतुमिच्छामि यत्नतः  
काहं कुत्रस्थिता चापि कथमत्रागता सती ५२  
कालैः कियद्भिर्मत्पुण्यं क्षीणत्वं प्रतियास्यति  
शच्युवाच-  
पद्मगन्धे पुरा त्वं हि क्रौञ्ची पक्षिसमुद्भवा ५३  
अमेध्यमामिषं कीटान्भक्षयन्ती क्षितौ स्थिता  
न्यग्रोधतरुरेकोऽस्ति गङ्गातीरे मनोरमे ५४  
तत्र नीडं विनिर्माय भवत्या वसतिः कृता  
एकदा कृष्णसर्पेण तस्मिन्न्यग्रोधपादपे ५५  
नीडं प्रविश्य दष्टा त्वं सहसा पञ्चतां गता  
क्रव्याणि तव सर्वाणि स सर्पो भक्षयत्क्रुधा ५६  
स्थितानि तत्रैवास्थीनि निर्मांसानि वरानने  
कदाचित्पवनैर्भद्रे महद्भिः स च पातितः ५७  
भग्नः पपात गङ्गायां समूलोऽपि वराङ्गने  
गङ्गायां पतिते तस्मिन्न्यग्रोधे धरणीरुहे ५८  
गङ्गाजलैः प्लावितानि तान्यस्थीनि तवोत्तमे  
यावदस्थीनि गङ्गायां तावत्तिष्ठन्ति तानि च ५९  
तावत्त्वं स्वामिसुभगा भविष्यसि सदैव हि  
इति ते कथितं सर्वं पद्मगन्धे मयाधुना ६०  
येन पुण्यप्रभावेण शक्रोऽपि वशगस्तव  
धन्या तु जाह्नवी देवी क्रौञ्ची यस्याः प्रसादतः ६१  
त्वमस्पृश्यासि चाण्डालैरङ्केस्वपिषि वज्रिणः  
तेनापमानिता साध्वी शक्रेणापि पुलोमजा ६२  
परिम्लानमुखाम्भोजा सा जगाम यथागता  
शक्राङ्क एव सा तस्थौ पद्मगन्धा वराङ्गना ६३  
तद्वाक्यं हृदये तस्या जागरूकमिवस्थितम्  
अथैकदा सुराधीशः सुप्रीतस्तद्गुणैर्द्विज ६४  
वरं वरय सुश्रोणि स्वयं तामित्युवाच ह  
पद्मगन्धोवाच  
त्वं सर्वदेवताधीशो नारीकोटिपतिस्थता ६५  
तथाप्यसि ममाधीनः स्वामिन्किमपरैर्वरैः  
तथापि त्वं वरं दित्सुर्यदा नूनं सुरोत्तम ६६  
कर्मणा मनसा वाचा प्रतिज्ञां कुरु मत्पुरः  
इन्द्र उवाच-  
जीवितं च धनं चैव राज्यं चैव परिच्छदम् ६७  
आज्ञापय किमेतद्वै तुभ्यं दास्यामि सुन्दरि  
सत्यं सत्यं पुनः सत्यं सन्देहो नात्र विद्यते ६८  
यदीच्छसि मृगीनेत्रे तत्ते दास्याम्यहं ध्रुवम्  
पद्मगन्धोवाच-  
नूनमेव प्रसन्नोऽसि यदि त्वं त्रिदशेश्वर ६९  
जन्म मे हस्तियोनौ च भूयो देहीति मे वरम्  
इन्द्र उवाच-  
कृतप्रतिज्ञः सुश्रोणि वरं तेऽहं ददामि वै ७०  
किन्तु दुःखानि यातानि बहूनि हृदये मम  
त्वामदृष्ट्वा वरारोहे प्रीतिर्न प्राप्यते क्षणम् ७१  
कथं ते चिरविच्छेदं सोढुं शक्नोमि दुःसहम्  
यदा मय्यनुकम्पास्ति तव पीनपयोधरे ७२  
तदा कियद्दिनं तिष्ठ मया सह वराङ्गने  
ततो देवाधिराजस्य वदन्ती बहुसम्पदम् ७३  
वर्षाणामयुतं तस्थौ सा देवनिलये सती  
पद्मगन्धोवाच-  
आज्ञां देहि सुराधीश साधितुं सुमनोरथम् ७४  
व्रजाम्यहं कर्मभूमिं वन्दे पादद्वयं तव  
इन्द्र उवाच-  
त्वत्प्रेमसिन्धुमानेन मया चन्द्रनिभानने ७५  
स्थित्वा कतिदिनं पश्चाद्गमिष्यसि यथासुखम्  
ततस्तुकौतुकागारे तेन सार्द्धमहर्निशम् ७६  
क्रीडन्ती पद्मगन्धा सा तस्थौ वर्षायुतत्रयम्  
सुराधीशं ततः सेति तदा प्राह मुदान्विता ७७  
आदेशं कुरु गच्छामि पृथिवीं प्रति सम्प्रति  
इन्द्र उवाच-  
जाड्यं जहीहि सुश्रोणि तिष्ठात्रैव मया सह ७८  
त्वां त्यक्तुं न हि शक्नोमि प्राणेभ्योऽपि गरीयसीम्  
पद्मगन्धोवाच-  
पुण्यक्षये सुराधीश यदा यास्याम्यहं भुवि ७९  
तदा चिरं ते विच्छेदो भविष्यति मया सह  
यद्विच्छेदे मया नाथ पुनर्गन्तुं भुवं प्रति ८०  
इच्छाम्यहं पुनर्द्यौश्च पुण्योपार्जनहेतवे  
कर्मभूमिमहं गत्वा येनोपायेन वासव ८१  
तत्करिष्यामि विच्छेदः कदाचित्स्यात्त्वया न मे  
इन्द्र उवाच-  
भद्रे त्वया यदा नूनं कर्मेदं कर्तुमिच्छितम् ८२  
तदा गच्छ पुनः शीघ्रमागमिष्यसि सुन्दरि  
सह नेत्राद्धि विगलद्वाष्पसिक्ततनुस्ततः ८३  
दोर्भ्यामालिङ्ग्य तां शक्रो गच्छेत्याह प्रिये वदन्  
तदादेशात्ततः साध्वी कर्मभूमिं समागता ८४  
जाता च हस्तिनी योनौ भूत्वा जातिस्मरा द्विज  
स्मरन्ती निजवृत्तान्तं सा कियद्भिर्दिनैस्ततः ८५  
जगाम जाह्नवीतीरं हस्तियोनिसु सम्भवा  
गङ्गायां स्नानमासाद्य गङ्गाकर्दमभूषिता ८६  
गङ्गागङ्गेति जल्पन्ती ह्रदं निम्नं विवेश सा  
तस्मिन्गङ्गाह्रदे गत्वा हस्तिनी पर्वताकृतिः ८७  
निजां जातिं स्मरन्ती सा जगाम पञ्चतां पुनः  
तस्याः साहसमालोक्य हस्तिनीं सर्वदेवताः ८८  
ववर्षुः पारिजाताद्यैः कुसुमैरुत्तमैर्मुदा  
तामानेतुं ततः शक्रः सर्वदेवगणैर्वृतः ८९  
वेगात्तच्चिरविच्छेदात्कृष्णाङ्गीं सुमना ययौ  
पुष्पकेतां समालोक्य दिव्यदेहां सुराधिपः ९०  
कथयन्निजदुःखानि निजावासं जगाम ह  
पुलोमजा च रम्भा च प्रम्लोचा चोर्वशी तथा ९१  
सुन्दर्योऽन्याश्च युवतीस्तस्यास्त्यक्त्वा मुदा गताः  
शक्रस्य हृदयोत्साहं तन्वन्ती सा वराङ्गना ९२  
पुरन्दरपुरे तस्थौ सुभगा प्रीतिवल्लभा  
यस्यास्तिष्ठन्ति गङ्गायां यावदस्थीनि जैमिने ९३  
कुलकोटिशतं तावत्तस्थावास सुरालये  
राजानो दिविराज्येषु ये ये भूतास्तपोबलात् ९४  
तेषान्तेषां स्नेहभूमिर्भवत्यमरसुन्दरी  
गङ्गास्थिमज्जनादेव जैमिने फलमीदृशम् ९५  
गङ्गायां त्यजतो देहं फलं वक्तुं न शक्यते  
मृतं शरीरं गङ्गायां यावदस्थीनि जैमिने ९६  
कल्पकोटिशतं तावत्तस्या वासः सुरालये  
मृतं शरीरं गङ्गायां स्रोतोभिश्चलितं द्विज ९७  
दृश्यते देहिनस्तस्य तत्फलं शृणु जैमिने  
स्वर्गे देवाङ्गना त्रस्तचारुचामरवायुभिः ९८  
वीजितः स्वर्णपर्यङ्के सुप्तस्तिष्ठति कौतुकी  
जाह्नवीसैकते यस्य शरीरं दृश्यते मृतम् ९९  
दिवाकरकरैस्तप्तं कुलं तस्य वदाम्यहम्  
सुगन्धैश्चन्दनैर्दिव्यैर्लिप्तसर्वकलेवरः १०० 7.8.100  
दिव्याङ्गनाभिः सहितो दिवि क्रीडतिसर्वदा  
काकैर्गृध्रैश्च कङ्कैश्च शकुन्तैर्भीष्ममातरि १०१  
वपुर्विदलितं यस्य दृश्यते तत्फलं शृणु  
दिवि दिव्याङ्गनापीनप्रोत्तुङ्गरुचिरस्तनैः १०२  
श्लिष्टवक्षाश्च पर्यङ्के निद्राति नित्यमेव सः  
पिपीलिकाभिः कीटैश्च मक्षिकाभिश्च वेष्टितः १०३  
गङ्गायां यस्य दृश्यन्ते अस्थीनि पतितानि च  
तस्याक्षयं फलं विप्र वदतो मे निशामय १०४  
प्रणमत्त्रिदशव्यूह शिरोमुकुटभूषणैः  
हतपादरजाः स्वर्गे स च शक्रायते चिरम् १०५  
अनिच्छयापि गङ्गायां यद्देहपतनं भवेत्  
स विमुक्तोऽखिलैः पापैर्नरो नारायणो भवेत् १०६  
यस्याङ्गाराश्च दृश्यन्ते गङ्गायां चलिता जलैः  
अङ्गारसङ्ख्यया स्वर्गे तिष्ठेत्कल्पशताधिकम् १०७  
सर्वेषामेव पुण्यानां कदाचित्क्षयमीक्षते  
गङ्गायां पतिते देहे भवेत्पुण्यक्षयो न हि १०८  
बहुनात्र किमुक्तेन निश्चितं कथ्यतेऽधुना  
गङ्गायां त्यक्तदेहस्य महिमा ज्ञायते नहि १०९  
विषमदुरितराशीनाशि गाङ्गं नरो यः स्पृशति भुवि कदाचिद्भावुको भक्तिभावैः  
जगदुदधिजलं विलङ्घ्य घोरं व्रजति स पारमपारतुष्टि नावा ११०  
इति श्रीपद्मपुराणे क्रियायोगसारे गङ्गामाहात्म्येऽष्टमोऽध्यायः ८