---
title: १८७

---
देव्युवाच  
द्वादशाध्यायमाहात्म्यं भवता कथितं मम  
ब्रूहि त्रयोदशाध्यायमाहात्म्यमतिसुन्दरम् १  
ईश्वर उवाच-  
शृणु त्रयोदशाध्यायमहिमाम्भोनिधिं शिवे  
यदाकर्णनमात्रेण परां मुदमवाप्स्यसि २  
अस्ति दक्षिणदिङ्मार्गे तुङ्गभद्रा महानदी  
तत्तटे नगरं रम्यं नाम्ना हरिहरं पुरम् ३  
यत्राऽस्ते भगवान्देवि देवो हरिहरः स्वयम्  
यस्य दर्शनमात्रेण परं कल्याणमाप्यते ४  
तस्मिन्पुरे द्विजन्मासीद्धरिदीक्षितसञ्ज्ञिकः  
तपः स्वाध्यायनिरतो श्रोत्रियो वेदपारगः ५  
दुराचारेति तस्यासीद्भार्या नाम्ना च कर्मणा  
न सुष्वाप समं पत्या दुरालापा कदाचन ६  
क्षणमप्यात्मसदने न चास्ते स्वैरचारिणी  
कण्ठदघ्नं द्विजद्वारे धयन्ती वारुणीरसम् ७  
पतिसम्बधिनः सर्वान्तर्जयन्ती पुनः पुनः  
विटैः सह सदोन्मत्ता रममाणा निरन्तरम् ८  
कदचिद्व्याकुलं दृष्ट्वा पुरं पौरैरितस्ततः  
सङ्केतगेहमकरोत्कान्तारे निर्जने स्वयम् ९  
अथ तत्रैव सा धूर्ता रममाणा विटैः सह  
निनाय सा बहून्कालान्निजयौवनगर्विता १०  
अथ तस्मिन्पुरे रम्ये निवसन्त्या निरङ्कुशम्  
वसन्तकालं समभूत्परं चित्ते भुवः सखा ११  
आमूलपल्लवाकीर्णं सहकारविकारिणा  
पिकानां पञ्चमालापैः पुनः स जीवितः स्मरः १२  
स्फुरच्चम्पकसौरभ्यहारकैर्मलयानिलैः  
मन्दं मन्दं प्रसर्पद्भिरान्दोलितवनद्रुमः १३  
उत्फुल्लमल्लिकामोद मदिरापारणावताम्  
अलीनां कलटङ्कारैः समन्ताद्रावशोभितः १४  
प्रसन्नचारुभिः स्मेरः सरोवरसुगन्धिभिः  
मीलन्मरालनिवहैः सरोभिः प्रकटीकृतः १५  
घनच्छायासुखासीन हरिणार्भकधारिभिः  
नीरन्ध्रपल्लवैर्नानाशाखिभिः शोभितावनिः १६  
तस्मिन्वसन्तसमये मुदिता साभिसारिका  
अपश्यज्जगदानन्ददायिनीं चन्द्रिकां निशि १७  
चञ्चच्चकोरचञ्च्वग्रगलत्पीयूषसीकराम्  
द्रवदिन्दुशिलानिर्यत्सुधानिर्झरनिर्भराम् १८  
विकाशिकुसुमक्रोडसान्द्रीभूतकरोत्कराम्  
उल्लासितपयोराशिकल्लोलालिङ्गिताम्बराम् १९  
मनोभवमहासिंहकुलटाकण्ठकर्तरीम्  
घनान्धकारसन्दोहविदारणपटीयसीम् २०  
श्वेतीकृतसतीकारपरार्थहिमगर्भिणीम्  
म्लानपङ्कजसङ्कोचा द्यूनामानन्ददायिनीम् २१  
चक्रवाकवधूवक्त्र करुणाक्रोशसाक्षिणीम्  
मुक्ताश्रेणीविशुद्धांशु प्रभासितदिगन्तराम् २२  
अथ तस्यां प्रभूतायां पूरयन्त्या दिशो दश  
कामान्धा कामिनीजाता पथिसौधविहारिणी २३  
अपश्यन्ती विटान्रात्रौ निर्भिद्य भवनार्गलम्  
ययौ सङ्केतभवनं निर्गत्य नगराद्बहिः २४  
तत्र प्रियतमं कञ्चित्काममोहितमानसा  
अन्वेषयन्ती नाद्राक्षीत्कुञ्जे कुञ्जे तरौ तरौ २५  
आकर्णयन्ती कान्तस्य मन्दालापान्पदे पदे  
अभियाति ततः क्रीडन्यत्र संहारिनिस्वनः २६  
चक्रवाकरवान्श्रुत्वा कान्तालापभ्रमादसौ  
सरोवराणि सर्वाणि पर्यटन्ती मुहुर्मुहुः २७  
कान्तभ्रान्त्या तरुतले प्रसुप्तान्हरिणोत्करान्  
प्रबोधयन्ती सोच्छ्वासमागतास्मीति भाषिणी २८  
आलिङ्गन्ती वनस्थाणुं जीवनेश्वरशङ्कया  
तदाननभ्रमाद्भूयं चुम्बन्ती विकचाम्बुजम् २९  
तत्रतत्र कृतव्यर्थश्रमादृष्टप्रियास्वयम्  
विललाप वने तस्मिन्मूर्च्छती विविधोक्तिभिः  
हा कान्त हा गुणाक्रान्त मच्चैतन्यस्य नायक ३०  
हे मनोहरसौभाग्य भाग्यलावण्यशेवधे  
हा पूर्णचन्द्रवदन हा सरोजायतेक्षण ३१  
हा कान्ततत्वसौहित्य विश्रमाय सुरद्रुम  
यदि कोपेन कुत्रापि गुह्यवेषोऽत्र तिष्ठसि ३२  
प्रसादयामि त्वां कान्त दत्त्वा प्राणान्प्रियानपि  
इत्युच्चैः सर्वतो दिक्षु विलपन्त्या वियोगतः ३३  
तस्याः श्रुत्वा वचः कोऽपि सुप्तो व्याघ्रः प्रबुद्धवान्  
कुर्वन्घुरघुरध्वानं पश्यन्प्रतिदिशं रुषा ३४  
आस्फालयन्नखैर्भूमिं गर्जन्नाकाशगह्वरम्  
पृष्ठनिर्भग्नलाङ्गूल द्रुतमुत्थाय वेगवान् ३५  
गतो व्याघ्रः समुत्पत्य यत्रास्ते साभिसारिका  
अथ सापि तमायान्तमालोक्य पतिशङ्कया ३६  
निर्जगाम पुरः स्थातुं प्रेममनिर्भरमानसा  
ततस्तस्यनखक्रीडाक्रूरतान्धीकृता सती ३७  
जहौ प्रियवपुः शङ्कां श्रुत्वा गर्जितमूर्ज्जितम्  
तथाविधापि सा नारी भ्रान्तिमुत्सृज्यसत्वरम् ३८  
व्याघ्रत्वं तु कुतो हेतोर्मां निहन्तुमिहागतः  
इदं सर्वं समाख्याहि यतस्त्वं हन्तुमिच्छसि ३९  
इति तस्या वचः श्रुत्वा शार्दूलश्चण्डविक्रमः  
क्षणं विहाय तद्ग्रासमुवाच प्रहसन्निव ४०  
मलापहा नदी नाम्ना देशे तिष्ठति दक्षिणे  
नगरी मुनिपर्णेति तस्या रोधसि वर्तते ४१  
तत्रास्ते भगवान्साक्षात्पञ्चलिङ्गो महेश्वरः  
तस्यां पुर्यामहं विप्र पुत्रो भूत्वा स्थितस्ततः ४२  
अयाज्यान्याजयन्नश्नन्नेकोद्दिष्टे नदी तटे  
वेदपाठफलं शश्वद्विक्रीणन्धनकाङ्क्षया ४३  
भिक्षुकानपरान्लोभात्तिरस्कुर्वन्दुरुक्तिभिः  
अदेयद्रविणं गृह्णन्नदत्तमनिशं दिनम् ४४  
छलयन्सकलांल्लोकान्क्षणग्रहणकौतुकात्  
ततः कतिपये काले जरठत्वमुपागतः ४५  
वलीपलितवानन्धः प्रपतन्प्रस्खलद्गतिः  
पतद्दन्तोभवं भूयः प्रतिग्रहपरायणः ४६  
हस्ते गृहीत दर्भोऽहमगमं तीर्थसन्निधिम्  
धनग्रहणलोभेन भ्रमन्पर्वसु पर्वसु ४७  
ततोऽहं शिथिलाङ्गः सन्कञ्चिद्भूनिर्जरालयम्  
गतवान्याचितं भोक्तुं दष्टो मध्ये पदे शुना ४८  
अपतं मूर्छितो भूत्वा ततः क्षितितले क्षणात्  
ततोऽहं गलितप्राणो व्याघ्रयोनिमुपागतः ४९  
अत्र तिष्ठामि कान्तारे पूर्वपापमनुस्मरन्  
न भक्षयामि धर्मिष्ठान्मुनीन्साधुजनान्सतीः 6.187.५०  
किन्तु पापान्दुराचारनसतीर्भक्षयाम्यहम्  
अतोऽसतित्वं तत्वेन ममैव कवलायसे ५१  
इत्युक्त्वा स्वैर्नखैः कूरैस्तां विभज्याङ्गखण्डशः  
अथतां भक्षितां तेन पापदेहमुपाश्रिताम् ५२  
यमस्य किङ्करा निन्युः सद्यः संयमनीं पुरीम्  
यमादेशेन तत्रापि पातयामासुराशु ताम् ५३  
विण्मूत्ररक्तपूर्णेषु घोरकुण्डेष्वनेकधा  
कल्पकोटिषु पीतासु तस्मादानीय तां मुहुः ५४  
रौरवे स्थापयामासुर्मन्वन्तरशतावधि  
ततोप्याकृष्य तां दीनां रुदतीं सर्वतोमुखीम् ५५  
मुक्तकेशां भग्नगात्रां चिक्षिपुर्दहनानने  
एवं पापपरां घोरां भुक्त्वा नरकयातनाम् ५६  
इह जाता महापापात्पुनः श्वपचयोनिषु  
ततः श्वपचगेहेऽपि वर्द्धमाना दिनेदिने ५७  
पूर्वजन्मवशेनैव तथैवासीद्यथा पुरा  
ततः कतिपये काले पुनः स्वम्भवनंययौ ५८  
यत्रास्ते जृम्भकादेवी शिवस्यान्तः पुरेश्वरी  
तत्रापश्यद्द्विजन्मानं वासुदेवाभिधं शुचिम् ५९  
गीतात्रयोदशाध्यायमुद्गिरन्तमनारतम्  
ततस्तच्छ्रवणादेव मुक्ता श्वपचविग्रहात् ६०  
दिव्यं देहं समासाद्य जगाम त्रिदशालयम् ६१  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे गीता-  
माहात्म्ये सप्ताशीत्यधिकशततमोऽध्यायः १८७