---
title: १४६

---
महादेव उवाच  
ततो गच्छेत देवेशि तीर्थं रुद्र महालयम्  
केदारानुपमं साक्षाद्रुद्रेण परिनिर्मितम् १  
श्राद्धं तत्रैव कर्तव्यं पितॄणां तृप्तिकारणम्  
तत्र श्राद्धप्रदानेन पितरः सपितामहाः २  
तृप्ताः समभिगच्छन्ति रुद्रस्य परमं पदम्  
वृषमुत्सृजते यस्तु तत्र रुद्र महालये ३  
कार्तिक्यामथ वैशाख्यां रुद्रेण सह मोदते  
केदारे उदकं पीत्वा पुनर्जन्म न विद्यते ४  
अत्र तु स्नानमात्रेण मुक्तिभागी न संशयः  
एकस्मिन्समये देवि त्यक्त्वा कैलासमागतः ५  
साभ्रमतीं महागङ्गां ज्ञात्वा लोकहिताय वै  
तत्र स्नात्वा च पीत्वा च कृत्वा तीर्थमनुत्तमम् ६  
ततोहं च स्वकं स्थानं कैलासं प्रति भामिनि  
तदनन्तरं महापुण्यं तीर्थं जातं महालयम् ७  
रुद्र महालयमिति लोके ख्यातिं गमिष्यति  
कार्तिक्यामथ वैशाख्यां ये गच्छन्ति सुरोत्तमे  
न तेषां विद्यते दुःखं सर्वसंसारजं पुनः ८