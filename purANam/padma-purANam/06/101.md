---
title: १०१

---
नारद उवाच-  
ते गणाधिपतीन्दृष्ट्वा नन्दीभमुखषण्मुखान्  
अमर्षादभ्यधावन्त द्वन्द्वयुद्धाय दानवाः १  
नन्दिनं कालनेमिश्च शुम्भो लम्बोदरं तथा  
निशुम्भः षण्मुखं वेगादभ्यधावत दंशितः २  
निशुम्भः कार्तिकेयस्य मयूरं पञ्चभिः शरैः  
हृदि विव्याध वेगेन मूर्छितः स पपात च ३  
ततः शक्तिधरः शक्तिं यावज्जग्राह रोषितः  
तावन्निशुम्भो वेगेन स्वशक्त्या तमपातयत् ४  
ततो नन्दीश्वरो बाणैः कालनेमिमविध्यत  
सप्तभिश्च हयान्केतूंस्त्रिभिः सारथिमच्छिनत् ५  
कालनेमिस्तु सङ्क्रुद्धो धनुश्चिच्छेद नन्दिनः  
तदपास्य सशूलेन तं वक्षस्य हनद्दृढम् ६  
सशूलभिन्नहृदयो हताश्वो हतसारथिः  
अद्रेः शिखरमामुच्य शैलाद्रिं सोऽप्यपातयत् ७  
अथ शुम्भो गणेशश्च रथमूषकवाहनौ  
युध्यमानौ शरव्रातैः परस्परमविध्यताम् ८  
अथ शुम्भं गणाध्यक्षो हृदि विव्याध पत्रिणा  
सारथिं पञ्चभिर्बाणैः पातयामास भूतले ९  
ततः शुम्भोऽतिक्रुद्धोऽपि बाणषष्ट्या गणाधिपम्  
मूषकं च त्रिभिर्विद्ध्वा ननाद जलदस्वनः १०  
मूषकः शरभिन्नाङ्गश्चचाल कृतवेदनः  
लम्बोदरः समुत्तीर्य पदातिरभवन्नृप ११  
ततो लम्बोदरः शुम्भं हत्वा परशुना हृदि  
अपातयत्तदा भूमौ मूषकं चारुहत्पुनः १२  
कालनेमिर्निशुम्भश्च उभौ लम्बोदरं शरैः  
युगपज्जघ्नतुः कोपात्तोत्रेणेव महाद्विपम् १३  
तं पीड्यमानमालोक्य वीरभद्रो महाबलः  
अभ्यधावत वेगेन भूतकोटियुतस्तदा १४  
कूष्माण्डा भैरवाश्चापि वेताला योगिनीगणाः  
पिशाचा योगिनीसङ्घा गणाश्चापि तमन्वयुः १५  
ततः किलकिलाशब्दैः सिंहनादैः सघुर्घुरैः  
विनादिता डमरुकैः पृथिवी समकम्पत १६  
ततो भूतानि धावन्ति भक्षयन्ति स्म दानवान्  
उत्पतन्ति पतन्ति स्म ननृतुश्चरणाङ्गणे १७  
नन्दी च कार्तिकेयश्च समायातौ त्वरान्वितौ  
निजघ्नतू रणे दैत्यान्निरन्तर शरव्रजैः १८  
छिन्नभिन्नाह तैर्दैत्यैः पातितैर्भर्त्सितैस्तथा  
व्याकुला सा भवत्सेना विषण्णवदना तदा १९  
प्रविध्वस्तां ततः सेनां दृष्ट्वा सागरनन्दनः  
रथेनातिपताकेन गणानभिययौ बली २०  
हस्त्यश्वरथसंह्रादः शङ्खभेरीरवस्तदा  
अभवत्सिंहनादश्च सेनयोरुभयोस्तदा २१  
जालन्धरशरव्रातैर्नीहारपटलैरिव  
द्यावापृथिव्योराच्छन्नमन्तरं समपद्यत २२  
गणेशं पञ्चभिर्विध्वा शैलाद्रिमपि पञ्चभिः  
वीरभद्रं च विंशत्या ननाद जलदस्वनः २३  
कार्तिकेयस्ततो दैत्यं शक्त्या विव्याध सत्वरः  
व्याघूर्णः शक्तिनिर्भिन्नः किञ्चिद्व्याकुलमानसः २४  
ततः क्रोधपरीताक्षः कार्तिकेयं जलन्धरः  
गदया ताडयामास स च भूमितलेऽपतत् २५  
तथैव नन्दिनं वेगादपातयत भूतले  
ततो गणेश्वरः क्रुद्धो गदां परशुनाच्छिनत् २६  
वीरभद्रस्त्रिभिर्बाणैर्हृदि विव्याध दानवम्  
सप्तभिश्च हयान्केतून्धनुश्छन्नं च चिच्छिदे २७  
ततोऽतिक्रुद्धो दैत्येन्द्रः शक्तिमुद्यम्य दारुणाम्  
गणेशं पातयामास रथमन्यं समारुहत् २८  
अभ्ययादथ वेगेन वीरभद्रं रुषान्वितः  
ततस्तौ सूर्यसङ्काशौ युयुधाते परस्परम् २९  
वीरभद्रस्तस्य हयांस्तथा बाणैरपातयत्  
धनुश्चिच्छेद दैत्येन्द्रो युयुधे परिघायुधः ३०  
स वीरभद्रं त्वरयाभिगम्य जघान दैत्यः परिघेन मूर्ध्नि  
स चापि दैत्यः प्रविभिन्नमूर्द्धा पपात भूमौ रुधिरं समुद्गिरन् ३१  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे कार्त्तिकमाहात्म्ये श्रीकृष्णसत्यभामासंवादे दैत्यसेनापराभवोनाम एकाधिकशततमोऽध्यायः १०१