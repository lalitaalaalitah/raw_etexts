---
title: १८२

---
शिव उवाच  
अष्टमाध्यायमाहात्म्यं शृणु वक्ष्यामि पार्वति  
यस्य श्रवणमात्रेण परां मुदमवाप्स्यसि १  
आमर्दकं पुरं नाम्ना विश्रुतं दक्षिणापथि  
द्विजन्मा भावशर्मेति तत्रासीद्गणिकापतिः २  
खादन्मांसं पिबन्मद्यं चोरयन्साधुसम्पदः  
रममाणः परस्त्रीभिराखेटक कुतूहली ३  
अत्यवाहयदत्युग्रो गरीयांसं मनोरथम्  
सुहृदां विटगोष्ठ्यां च तालीफलसुधारसम् ४  
निपीय कण्ठपर्यन्तमजीर्णेनातिपीडितः  
मृतः कालेन पापात्मा जातस्तालीतरुर्महान् ५  
तस्यच्छायामुपाश्रित्य निबिडामतिशीतलाम्  
अभूतां दम्पती कौचिद्ब्रह्मराक्षसतां गतौ ६  
देव्युवाच  
किं जातीयौ किमात्मानौ किंवृत्तावित्युदीरय  
कर्मणा केन वा देव ब्रह्मराक्षसता तयोः ७  
शिव उवाच  
वेदवेदाङ्गतत्वज्ञः सर्वशास्त्रार्थकोविदः  
सदाचारोऽभवत्कश्चिद्दिवजो नाम कुशीवलः ८  
जाया च तस्य कुमति नामधेया दुराशया  
स सभार्यो महादानान्याददानोऽतिलोभवान् ९  
महिषीं कालपुरुषं हयादीननुवासरम्  
अप्रयच्छन्द्विजातिभ्यो दानलब्धां वराटिकाम् १०  
कालेन दम्पती प्रेतौ ब्रह्मराक्षसरूपिणौ  
पर्यटन्तौ महीमेतां क्षुत्तृषाकुलविग्रहौ ११  
विशश्रमतुरागत्य मूलं तालीतरोस्ततः  
कथमेतन्महादुःखमावयोरपगच्छति १२  
कथं वा जायते मुक्तिर्ब्रह्मराक्षसयोनितः  
इति पृष्टो गृहिण्याऽसौ ब्राह्मणः समभाषत १३  
ब्रह्मविद्योपदेशेन विनाध्यात्मविचारणात्  
विनाकर्मविधिज्ञानात्कथं मुच्येत सङ्कटात् १४  
भार्योवाच  
किं तद् ब्रह्म किमध्यात्मं किं कर्म पुरुषोत्तम  
एतावदुक्ते तत्पत्न्या यदाश्चर्यमभूच्छृणु १५  
अष्टमाध्यायश्लोकार्द्धश्रवणात्स तरुस्तदा  
विहाय तालीरूपं तद्बभूव द्विजसत्तमः १६  
सद्योज्ञानविधूतात्मा विमुक्तः पापकञ्चुकात्  
तन्माहात्म्याद्विनिर्मुक्तौ दम्पती तौ बभूवतुः १७  
एतावदेव मुक्तं च दैवान्निर्गत्य तन्मुखात्  
ततोन्तरिक्षादायान्तं क्वणत्किङ्किणिकं शुभम् १८  
दिवि दिव्याङ्गनावक्त्रचन्द्रमण्डलमण्डितम्  
अप्सरोवदनाम्भोज भ्राम्यद्भ्रमरसङ्कुलम् १९  
निर्मथ्यमानदुग्धाब्धि वेलाडिण्डिरपाण्डुरैः  
गङ्गातरङ्गसुभगैश्चामरैरुपशोभितम् २०  
गायद्गन्धर्वसुभगं नृत्यत्सुरवधूशतम्  
दिव्यं विमानमारूढौ दम्पती जग्मतुर्दिवम् २१  
अत्रत्यं वृत्तमखिलमेतद्विस्मयकारकम्  
ततो लिलेख मेधावी श्लोकार्द्धमिदमादरात् २२  
ययौ वाराणसीं नाम नगरीं मुक्तिदायिनीम्  
आराधयितुमन्विच्छन्देवदेवं जनार्दनम् २३  
स तत्र कर्तुमारेभे तपः परमुदारधीः  
अत्रान्तरे जगन्नाथो देवदेवो जनार्दनः २४  
पृष्टो दुग्धाब्धिसुतया संयोज्य करसम्पुटम्  
निद्रापथं विहायैव स्थीयते कथ्यतामिति २५  
श्रीभगवानुवाच  
काश्यां भागीरथी तीरे तपस्यतितरां द्विजः  
भावशर्माति मेधावी मद्भक्तिरसपूरितः २६  
जपन्गीताष्टमाध्यायश्लोकार्द्धं नियतेन्द्रियः  
सन्तुष्टवानहं देवि तदीयतपसा भृशम् २७  
चिरं विचारयन्नेव तत्तपः सदृशं फलम्  
दातुमुत्कण्ठितमना वर्तेयं साम्प्रतं प्रिये २८  
पार्वत्युवाच  
हरिः प्रसन्नभूतोऽपि चिन्तां प्राप यदि प्रभो  
भावशर्मा हरेर्भक्तः प्राप्तः किं तत्फलं पुनः २९  
श्रीमहादेव उवाच  
ततः प्रसादमासाद्य प्रसन्नस्य मुरद्विषः  
सुखमात्यन्तिकं प्राप भावशर्मा द्विजोत्तमः  
लेभिरे पदवीं सर्वे तदीया अपि वंशजाः ३०  
तत्कर्मवशतो ये वै सम्प्राप्ता यातनां पुरा  
एतदेवाष्टमाध्यायमाहात्म्यं किञ्चिदेव ते ३१  
कथितं मृगशावाक्षि द्रष्टव्यं तु सदैव च ३२