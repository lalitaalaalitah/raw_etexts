---
title: २११

---
नारद उवाच-  
शिवे तवपुरः सर्वं मुकन्दाख्यानमुत्तमम्  
कथितं चण्डकस्यापि नापितस्य शृणुष्व मे १  
यस्मिन्दिने मुकुन्दस्तु ब्राह्मणस्तेन घातितः  
चण्डकेन तदाराजंस्तद्वृत्तं नागरैः श्रुतम् २  
श्रुत्वा तैस्तन्नृपस्याग्रे निवेदितमिति स्फुटम्  
नागरा ऊचुः  
चण्डकेन हतो राजन्मुकुन्दो ब्राह्मणोत्तमः ३  
नीतं च तद्धनं भूरि यद्युक्तं तद्विधीयताम्  
त्वमस्माकं प्रजानां हि रक्षकः शासकोऽसताम् ४  
नारद उवाच-  
इत्याकर्ण्य स भूपालो मन्त्रिणं पार्श्ववर्तिनम्  
उवाच कोपरक्ताक्षः किमेभिः कथ्यते शृणु ५  
शीघ्रमानयतं पापं नोचेत्त्वां घातयाम्यहम्  
उत्तिष्ठोत्तिष्ठ पापिष्ठ साधूनां शं विधीयताम् ६  
पीड्यन्ते विषये यस्य प्रजा दस्युभिरुल्बणैः  
स नृपो नरकं याति तेभ्यस्ताश्चेन्न रक्षति ७  
नारद उवाच-  
निशम्येति वचो राज्ञः सचिवः स शिवे नृपः  
वेगेन हयमारुह्य पदातिशतसंयुतः ८  
ययौ गृहे मुकुन्दस्य तस्य बन्धूनपृच्छत  
मुकुन्दः केन निहतः सत्यं ब्रूत ममाग्रतः ९  
तं पापं निहनिष्यामि शासनाद्भूपतेरहम्  
नारद उवाच-  
श्रुत्वेति मन्त्रिणो वाक्यं प्रत्यूचुर्विप्रबान्धवाः १०  
विप्रबान्धवा ऊचुः -  
चण्डकेन हतो मन्त्रिन्मुकुन्दो नापितेन हि  
इदं पलायमानस्य तस्योष्णीषं पपात वै ११  
दृष्टः स्वचक्षुषा वध्वा मुकुन्दस्यैव सोघकृत्  
किं कुर्मस्तेन पापेन मज्जिताः शोकसागरे १२  
नारद उवाच -  
इत्याकर्ण्य वचस्तेषां बन्धूनां ब्राह्मणस्य हि  
स मन्त्री तस्य पापस्य नापितस्य गृहं ययौ १३  
अश्वादुत्तीर्य तरसा तद्गृहं स्वयमाविशत्  
कतिभिः पत्तिभिः सार्द्धं शयानं च ददर्श ह १४  
पत्तयस्तु तदाज्ञप्ताः केशेष्वाकृष्य तत्क्षणात्  
तल्पादुत्थापयामासुस्तं पापं नापिताधमम् १५  
किं किमित्येव सञ्जल्पन्नेत्रे उन्मीलयत्यसौ  
यावत्स नापितः पापस्तावत्तं ददृशे पुरः १६  
संस्मरन्तं निजं कर्म रात्रौ यत्कृतवानघम्  
अधोमुखः क्षणं तस्थौ पश्यन्मूर्ध्नि स्थितं यमम् १७  
ग्राहयित्वा च सचिवस्तं पापं च स्वपत्तिभिः  
निनाय नृपतेः पार्श्वमिति चोवाच भूपतिम् १८  
आनीतो ब्रह्महा राजन्नयं चण्डक नापितः  
यदाज्ञापयसि स्वामिंस्तरसा तत्करोम्यहम् १९  
राजोवाच-  
धर्मज्ञ सचिवश्रेष्ठ शृणु त्वं वचनं मम  
इयं सरिद्वरा युष्मंश्चन्द्रभागात्र निर्मलाः २०  
त्यजन्ति येऽत्र वै प्राणाल्लँभन्ते ते सुरास्पदम्  
अत एष न हन्तव्यः पापात्मा ह्यत्र नापितः २१  
पञ्चकोशान्तरे ह्यस्या मर्यादाया बहिर्यदि  
नरकान्दारुणान्ह्येष ब्रह्महा यातु मा चिरम् २२  
नारदोवाच-  
इत्युक्तस्तेन वै राज्ञा स राजन्मन्त्रिसत्तमः  
श्वपचान्प्रेरयामास हन्तुं तं भूपशासनात् २३  
श्वपचास्ते तमुन्नीय चन्द्रभागापरे तटे  
योजनद्वयभूभागं चिच्छिदुस्तस्य मस्तकम् २४  
स पापो मारवे देशे सर्पोऽभूत्कालविग्रहः  
धवकोटरमध्यस्थो विषज्वालाकराननः २५  
स शुष्को धववृक्षस्तु तस्य फूत्कारवह्निना  
तथा तपनतापेन सरसोऽपि यथा ह्रदः २६  
गमनात्तस्य पापस्य सर्वतो वृक्षमूषरम्  
उच्छिद्य तृणजातादि जातं पश्वहितं तदा २७  
तत्र जातु समायातः सार्थो दक्षिणदेशतः  
नारायणाश्रमं गच्छन्बदर्याख्यं शिवे नृप २८  
तत्रैको ब्राह्मणः कश्चित्सार्थेसम्मीलितः पथि  
निश्छिद्रां काष्ठमञ्जूषां पितृमात्रस्थिसंयुताम् २९  
स्कन्धेन धारयन्याति तानि पातयितुं नृप  
गङ्गाम्भसि महाभाग पापिनामपि कामदे ३०  
सोऽप्यागतस्तत्र वने यत्रास्ति स भुजङ्गमः  
विविक्ते क्षिप्य मञ्जूषां शलाकालोहनिर्मिताम् ३१  
अथागत्य भुजङ्गोऽसौ शलाकां फणयाघटत्  
किञ्चिदुद्धाटितायां स मञ्जूषायां समाविशत् ३२  
पुनः शलाका स्वंस्थानमागताथ स कुण्डली  
तत्रैव तस्थौ निश्चेष्टो मञ्जूषायां विषोल्बणः ३३  
अथ प्रभाते सर्वे ते चेलुः स्थानात्ततो नृप  
ब्राह्मणः सोऽपि मञ्जूषां कम्बलेन समावृताम् ३४  
कृत्वा शिरसि राजेन्द्र चचाल प्रति जाह्नवीम्  
कतिभिर्वासरैः सार्थः सम्प्राप्तस्तीर्थगामिनाम् ३५  
इहैव कोशलायां वै पुनीतायां महीपते  
अथ शीतातुरो विप्रः कम्बलं चोदघाटयत् ३६  
मञ्जूषावरणं राजन्तत्रायोध्यातटे शुभे  
सोऽपि सर्पो निराहारो लब्ध्वा मारुतभोजनम् ३७  
निश्चक्राम बहिस्तस्मादुत्क्षेप्य सुशलाकिकाम्  
तं निःसृतं समालोक्य सर्प्प सर्प इति क्रुधा३८  
व्याहरन्तो जनाः सर्वे लोष्टहस्ताः समभ्ययुः  
यावत्पलायते सर्पस्तावदेकेन घातितः ३९  
तत्याज स तदा प्राणान्पश्यतां तीर्थगामिनाम्  
त्यक्त्वा भुजङ्गदेहं स देवत्वं प्राप दुर्लभम् ४०  
दिव्यं विमानमारुह्य प्रोवाचेदं जनानि ह  
सर्प उवाच-  
भो दाक्षिणात्याः शृणुत ब्राह्मणा वचनं मम ४१  
पुरा चण्डकनामाहं नापितो ब्रह्महाधमः  
ब्रह्महत्याप्रदोषेण सर्पआसं मरुस्थले ४२  
भुक्त्वा नरकदुःखानि वर्षाणां लक्षपञ्चकम्  
अतीतं सर्पयोनौ मे वर्षाणामयुतद्वयम् ४३  
तीर्थस्यास्य प्रसादेन प्राप्तं देवत्वमुत्तमम्  
तस्मादिदं न वै त्याज्यं तीर्थं वै कोशलाभिधम्  
सर्वार्थदं यतो नाकः प्राप्तः पापीयसा मया ४४  
नारद उवाच-  
एवं स नापितः पापो योनिं प्राप्य विनिन्दिताम्  
जगाम द्यां विमानस्थस्तीर्थस्यास्य प्रसादतः ४५  
ते दाक्षिणात्या यतयो भूत्वा तत्रैव तीर्थके  
ऊषुर्गोविन्दपादाब्ज मानसा दृष्टवैभवे ४६  
माहात्म्यमस्य तीर्थस्य दृष्ट्वा स ब्राह्मणोत्तमः  
तीर्थेऽत्रजातविश्रद्धः पित्रोरस्थीनि सोऽक्षिपत् ४७  
पतितेष्वस्थिखण्डेषु पितरौ तस्य तत्क्षणात्  
विमानवरमारूढौ दिव्यौ तत्र समागतौ ४८  
ऊचतुश्च स्वतनयं शृण्वानेषु जनेषु वै  
वत्स जीव चिरं लोके धनधान्यसुखी भव ४९  
आवयोर्मुक्तिदानाच्च मुक्तिं यास्यसि नो मृषा  
गङ्गायां पिण्डदानेन यत्फलं स्यात्सुतस्य वै  
पितॄणां या गतिश्चात्र द्वयं स्यादस्थिपाततः ५०  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे  
कालिन्दीमाहात्म्ये मुकुन्दोपाख्यानं नामैकादशाधिकद्विशतमोध्यायः २११