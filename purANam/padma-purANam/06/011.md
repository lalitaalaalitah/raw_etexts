---
title: ०११

---
नारद उवाच-  
अथ जालन्धरो दूतवचः श्रुत्वा प्रतापवान्  
सर्वसैन्यं समाहूय प्रयाणमकरोत्तदा  
ततस्ततः समेतानां सैन्यानां श्रूयते ध्वनिः १  
सस्त्रीन्मन्दरकन्दरेषु शयितानुत्थापयन्किन्नरान्  
मेरोर्मन्दरकन्दरे प्रतिरवानुत्थापयन्वारणान्  
सिहानां च ततीर्व्यमुञ्चत पुरःपन्थानमेवंविधस्त्रै  
लोक्यं बधिरीचकार महतः सैन्यस्य कोलाहलः २  
ततो दुन्दुभिनादोऽभूत्पीठे जालन्धरे नृप  
तन्निनादेन शूराणां प्रियेण महता तदा ३  
कम्पन्ति गिरयस्तुङ्गाः प्रासादा विचलन्ति च  
सप्तसागरगर्भेभ्यो निःसृता दैत्यदानवाः ४  
सन्नद्धाश्चातिगर्जन्ति नानावाहनसंयुताः  
हेषा ययौ महानादा वाजिनां बाह्यतः पुरः ५  
रथाङ्गेनाथ संहृष्टा धरां सञ्चलतेऽथवा  
चालितैर्गजयूथैश्च पृथ्वी रुद्धा सकानना ६  
जालन्धरेरितैर्भीमैरयुतैः स्यन्दनस्थितैः  
अश्वार्बुदसहस्रे द्वे अर्बुदं दन्तिनामपि ७  
रराज सैन्यलक्षैकं रथिनां सपताकिनाम्  
परार्द्धनवतिः कोट्यः दृश्यन्ते मुख्यनायकाः  
निर्जगाम महासैन्यं छत्रैः सञ्छाद्य भास्करम् ८  
आसीत्पिञ्जरपाण्डुपङ्कजवनं श्वेतातपत्रैः क्वचित्  
मायूरातपवारणैः क्वचिदभूतदुन्नीलनीलोत्पलम्  
उन्मेघं क्वचिदूर्ध्वधूलिपटलैर्यस्य प्रयाणेऽभवत्  
सद्वीचि क्वचिदम्बरं सर इवोत्सर्पत्पताकापटैः ९  
गजवाजीमयी भूमिर्ध्वजच्छत्रमयं नभः  
दिक्चक्रं चामरमयं दैत्यसैन्ये प्रसर्पति १०  
ततो जालन्धरो दैत्यः प्रयाणाय समुत्सुकः  
स्कन्धे चारोपयन्शक्तिं नानारत्नविभूषिताम् ११  
आजगाम महाविष्णुं प्रष्टुं सागरवासिनम्  
अभिवाद्य जगादाथ हरिं जालन्धरस्त्विदम् १२  
भोगार्थां किं प्रयच्छामि तुभ्यं भावुक कथ्यताम्  
श्रुत्वा नारायणो वाक्यमब्धिजस्य मुदान्वितः १३  
उवाच किं करोमीति प्रियं सिन्धुसुतेप्सितम्  
इत्युक्तः स प्रहृष्टोऽथ हरिं प्रोवाच सत्वरः १४  
यामि योद्धुं रणेऽहं त्वं सुखी तिष्ठेह सागरे  
लक्ष्म्या दत्ताक्षतस्तत्र केशवेनाथ पूजितः १५  
स निर्गत्य हरेः स्थानात्समुद्रं प्रष्टुमागतः  
सोऽर्णवं प्रणिपत्याह तात यास्यामि दूरतः १६  
नीलकण्ठं रणे जेतुमनुज्ञां दातुमर्हसि  
पुत्रस्य वचनं श्रुत्वा यियासोः शङ्करं प्रति १७  
सिन्धुराजेन सोऽप्युक्तः पुत्र तं तापसं त्यज  
भुङ्क्ष्व राज्यं मया दत्तं तापसं त्यज दूरतः १८  
अत्यद्भुतः प्रतापस्ते त्वत्तुल्यो नास्ति भूमिपः  
स्वर्गादाधिक्यतां नीतं त्वया वत्स धरातलम् १९  
तव राज्येव सुमती वैकुण्ठ इव राजते  
यो देवो दुर्जयो दैत्यैरानीतः सह सश्रिया २०  
ममान्तिकं वत्स वस शङ्करं भिक्षुकं त्यज  
एवमुक्तो ह्यर्णवेन गिरिजां प्रति रागवान् २१  
पितृवाक्यमविज्ञाय आगत्य स्वभटान्स्वकान्  
सज्जीभूतं तु युद्धाय वृन्दा जालन्धरं जगौ २२  
वृन्दोवाच  
नाथ युद्धं न कर्तव्यं राजेन्द्र कुत्सयोगिना  
मनो निवर्त्यतां पश्य प्रवृत्तं पार्वतीं प्रति २३  
गौरीं त्वं वाञ्छसि कस्मात्पार्वती किं ममाधिका  
तपस्विनी निरालम्बा संसक्ता स्थाणवे सदा २४  
सुतानुरागिणी वन्ध्या ततः कृत्रिमपुत्रिका  
वृथास्तुता नारदेन तां त्यजस्व भजस्व माम् २५  
इति वृन्दावचः श्रुत्वा प्रत्युवाचार्णवात्मजः  
अदृष्ट्वा पार्वतीरूपं मच्चेतो न निवर्तते २६  
वृन्दे त्वया जनपदो राजधानी प्रपाल्यताम्  
स्मर्तव्योऽहं सदा चण्डि यदि मां हन्ति शङ्करः २७  
इति भर्तृवचः श्रुत्वा वृन्दा हाससमन्विता  
जगाम शिबिकारूढा पीठं जालन्धरं तदा २८  
नारद उवाच-  
अथ प्रतस्थे कैलासं सिन्धुसूनुर्महाबलः  
महापद्मसहस्राणां षष्ट्या सैन्येन संवृतः २९  
अत्रान्तरे परित्यज्य कैलांसं शङ्करो गतः  
गणपुत्रप्रियायुक्तः कैलासं मानसोत्तरम् ३०  
जालन्धरस्ततः प्राप्तः कैलासं प्रथमेऽहनि  
सेनाः संस्थाप्य कैलास आलोकनकुतूहली ३१  
दिव्यकेसरमन्दाररजःपुञ्ज परिश्रिताः  
शीताम्बुशीकरासारैः प्रभुग्ना वान्ति वायवः ३२  
यत्र सिद्धाङ्गना पीनस्तनोत्तुङ्गतरङ्गिणः  
मन्दारमकरन्दाढ्याः सुन्दरा वान्ति वायवः ३३  
यत्राशोकरुचिस्निग्धपादन्यासं च योषिताम्  
विलोक्य दानवेन्द्रोभून्मनोरथसमाकुलः ३४  
प्राप्नुवन्ति सुराः प्रीतिं स्वबिम्बालोकहर्षिताः  
यत्र किन्नरकान्तानां सुरतव्यञ्जितप्रभाः ३५  
विभान्ति सर्वतस्तत्र मन्दाराः शीर्णपल्लवाः  
यत्र शम्भुगणाक्रान्ता नानावेलाकुलद्रुमाः ३६  
भान्ति मन्मथभूपाल यशसा सुधृता इव  
यत्र चन्दनकस्तूरी गन्धोन्मत्तालिसञ्चयाः  
विभान्ति दग्धकन्दर्प्प निर्वाणाङ्गारसन्निभाः ३७  
यत्राङ्गनानां सकलं विलोक्य सौरभ्यमत्युत्तमकान्तिमित्रम्  
मन्ये परिष्वक्तमनोविनोदा कस्तूरिका गाहति कालिमानम् ३८  
क्वचित्प्रवरगैरिकासमसमुल्लसत् पङ्कजं लवङ्गदलसन्निभासनचलच्चकोरं क्वचित्  
क्वचिद्गिरिसरित्तटीतरणिवत्स्फुरत्कुण्डलं चलन्निचुलमञ्जरीविनयनम्रभृङ्गं क्वचित् ३९  
क्वचिद्दलितकोकिलाकुलितनूत्नचूताङ्कुरं कुरङ्गकुलसेवितं प्रबलशालिमूलं क्वचित्  
क्वचित्प्रवरसुन्दरैः सुरवधूपदैः पावनं वनं नयति विक्रियामिह मनो मुनीनामपि ४०  
एवङ्गुणसमायुक्तं विलोक्य हरमन्दिरम्  
विचित्रं चापि कैलासं सर्वरत्नसमाश्रयम् ४१  
अत्यन्तविस्मितो दैत्यः प्रोवाच भृगुनन्दनम्  
कस्मात्तं तापसं तात प्रवदन्ति भवादृशाः ४२  
तादृशी यस्य सा भार्या गृहमीदृङ्मनोहरम्  
तत्रादृष्ट्वावदच्छम्भुं हरः कुत्र गतः कवे ४३  
कथं मम भयाच्चेति पृष्टः प्रोवाच भार्गवः  
देवशम्भुर्महाशैलमगम्यं मानसोत्तरम् ४४  
ययौ तत्र महादेवो गन्तुं चान्यैर्न शक्यते  
इति काव्यवचः श्रुत्वा प्राह दैत्यो महाबलः ४५  
जालन्धर उवाच-  
अहं यास्यामि देवेशं त्वं पुरा गच्छ भार्गव  
इत्युक्त्वा प्रययौ तत्र यत्रास्ते शङ्करः स्वयम् ४६  
अपश्यत्तं गिरिवरं सिन्धुजो मानसोत्तरम्  
तस्य षष्टिसहस्राणि योजनानां समुच्छ्रयः ४७  
स शैलो मानसो राजन्दैत्यसैन्यैः समावृतः  
बहवो दैत्यराजानः शैलमारुरुहुर्द्रुतम् ४८  
छत्रान्धकारं पर्यासीत्वाद्यनादेन वेपथुः  
सैन्यकोलाहलस्तेषां पूरयामास रोदसी ४९  
नारद उवाच-  
अथैवमागतं दृष्ट्वा दैत्यसैन्यं महत्तदा  
अत्युच्चे स गिरेः शृङ्गे स्थाप्य गौरीं सखीवृताम् 6.11.५०  
भगवांश्च गणैः सर्वैः सन्नद्धैर्युद्धदुर्मदैः  
त्रिंशन्महाब्जसाहस्रैः प्रमथानां वृतः शिवः ५१  
उवाच नन्दिनं शम्भुर्गणानामधिपं त्वया  
प्रहर्तव्यो महादैत्यो वीरो जालन्धरो रणे ५२  
महाकालादिभिः शूरैर्याहि त्वं परिवारितः  
तावदाजौ त्वया तस्माद्योद्धव्यमतिपौरुषात् ५३  
यावद्युद्धे नारिजयो मम वीर भविष्यति  
इति शम्भोर्वचः श्रुत्वा स च सारथिमब्रवीत् ५४  
काकतुण्डरथं मेऽद्य समानय महामते  
नन्दिनो वचनं श्रुत्वा सोपि स्यन्दनमाहरत् ५५  
द्वात्रिंशदश्वसंयुक्तं चक्रषोडशसंयुतम्  
षष्टिध्वजसमोपेतं द्वात्रिंशद्योजनायुतम् ५६  
सर्वशस्त्रैश्च सम्पूर्णं प्राप्तं साङ्ग्रामिकं रथम्  
नन्दिनश्चक्ररक्षार्थं पुत्रौ स्कन्दविनायकौ ५७  
समादिष्टौ शङ्करेण सन्नद्धौ तौ स्ववाहनौ  
गणैः परिवृतो नन्दी वाग्भिः सम्पूज्य चेश्वरम् ५८  
नन्दी रथं समारुह्य निर्ययौ दानवान्प्रति  
विराजते तस्य मूर्ध्नि छत्रं द्वादशयोजनम् ५९  
यावत्स निर्ययौ नन्दी तावत्ते दानवाः पुरः  
शैलोपरि समारूढा दानवा घोरदर्शनाः ६०  
गणानामायुधैस्तीक्ष्णैः निहताः पतिता भुवि  
हन्यमाना गणैर्दैत्यास्तत्यजुर्दूरतो गिरिम् ६१  
ततो धूमसमं तस्मादवरुह्य शिलोच्चयात्  
जघ्नुर्दैत्यान्शितैः शस्त्रैर्गणा राजन्महाबलान् ६२  
अमरैराचितं दृष्ट्वा रुरुधुर्दैत्यसैनिकाः  
ततः समभवद्युद्धं गणानां दानवैः सह ६३  
शरवर्षमथात्युग्रं दानवानां दिवौकसाम्  
ततः समस्तान्मातङ्गाञ्जघ्नुः शिखिमुखा रणे ६४  
रथान्हयान्पदातींश्च काकतुण्डा महाबलाः  
हतानां दैत्यसङ्घान्नां सङ्गरे भृशमायिनाम् ६५  
शिरोभिर्गगनं व्याप्तं प्रहसद्भिर्भयावहैः  
मुक्तकेशारुणमुखैर्भीमदंष्ट्राविलोचनैः ६६  
सिंहैः कबन्धजङ्घोरुकटिपृष्ठनिकृन्तनैः  
चिता सर्वत्र वसुधा कबन्धैरुधिरारुणैः ६७  
ततो विरावः सुमहान्बभूव दैत्येश्वराणां ध्वजिनीषु धावताम्  
शम्भोर्गणैः पातितसैनिकानां यथार्णवानां नदतां युगक्षये ६८  
इति श्रीपाद्मे महापुराणे पञ्चाशत्सहस्रसंहितायामुत्तरखण्डे नारदयुधिष्ठिर-  
संवादे जालन्धरोपाख्याने दैत्यसैन्यपराजयोनाम एकादशोऽध्यायः ११