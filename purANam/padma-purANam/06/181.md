---
title: १८१

---
श्रीभगवानुवाच  
अथ ते वर्णयिष्यामि सप्तमाध्यायगौरवम्  
यदाकर्ण्य सुधापूर पूर्तिर्भवति कर्णयोः १  
अस्ति पाटलिपुत्राख्यं दुर्गमुत्तुङ्गगोपुरम्  
तत्राभूद्ब्राह्मणो नाम शङ्कुकर्णो दयार्णवः २  
वैश्यवृत्तिं समासाद्य धनमर्जितवान्बहु  
पितॄन्नतर्पयामास पूजयामास नो सुरान् ३  
पार्थिवान्भोजयांश्चक्रे धनार्जनपरायणः  
तुरीयपाणिग्रहणं मङ्गलार्थं गृहान्तरे ४  
तनुजैर्बन्धुभिः सार्धं सम्प्रतस्थे कदाचन  
रजन्यां धर्मकल्पायां निद्रालोस्तस्य दोस्तले ५  
दशति स्म समागत्य दन्दशूकः कुतश्चन  
स दष्टमात्रोऽसाध्यात्मा मणिमन्त्रौषधादिभिः ६  
क्षणैः कतिपयैरेव गतासुरभवत्ततः  
पिचुमन्ददलैर्नालैरवगुण्ठितविग्रहम् ७  
तमारोप्य तरुस्कन्धे सूनवो गृहमाययुः  
ततः कालेन बहुना ततो जातः सरीसृपः ८  
तद्वासनानिबद्धात्मा जन्मपूर्वमनुस्मरन्  
वञ्चयित्वा सुतानेतान्पूरयामि गृहाद्बहिः ९  
आत्मनः कोटिसङ्ख्याकं यत्रास्ते स्थापितं वसु  
ततो नारायणबलिश्रद्धया परयान्विताः १०  
कृतवन्तः परे तस्य सूनवो हि द्विजन्मनः  
एकदा स्वप्नमागत्य पीडितः सर्पजन्मना ११  
अभाषयन्मनोवृत्तं पुत्राणामग्रतः पिता  
ततस्ते प्रातरुत्थाय परं विस्मयमोहिताः १२  
इतरेतरमाख्याय पर्यन्तस्ते निरङ्कुशाः  
एकस्तत्रपितृस्नेहादुद्धर्तुमपि वाञ्छति १३  
अन्यो द्रविणलोभेन निहन्तुं सर्पमीहते  
इतरस्तु पितृस्नेहरसमोहितमानसः १४  
किंवा अहिमयो न स्याच्छोचन्रोदिति केवलम्  
मध्यमस्तु ततः पुत्रो वञ्चयित्वा सहोदरौ १५  
केनापि छद्मनोत्थाय जगाम निजमालयम्  
ततः शनैः समाहूय गृहिणीं गुणशालिनीम् १६  
कुद्दालहस्तो निरगाद्यत्रास्ते पन्नगः पिता  
तेनाविदितवित्तेन चिह्नैर्निश्चित्य तत्वतः १७  
स्थानमागत्य तं हन्तुं वल्मीकं लोभबुद्धितः  
भार्ययोत्सार्य ते मृत्स्ना स्वयं तेन च खन्यते १८  
निखन्यमानादत्युग्रो वल्मीकादहिरुत्थितः  
ततो गरलगण्डूषैर्निर्गतैरतिदुःसहैः १९  
गिरः स कथयाञ्चक्रे फणी फूत्कारमारुतैः २०  
अहिरुवाच  
कस्त्वं किमर्थमायातः कथं वा खन्यते बिलम्  
केन वा प्रहितो मूढ तदाख्याहि ममाग्रतः २१  
पुत्र उवाच  
पुत्रस्तेऽहं शिवो नाम हेमग्रहणकौतुकी  
आगतो रात्रलब्धस्य स्वप्नस्य तु सुविस्मितः २२  
शिव उवाच  
इत्थमाकर्ण्य पुत्रस्य गिरं लोकविगर्हिताम्  
वक्तुमारभत स्पष्टं हसन्नुच्चैः फणी तदा २३  
सर्प उवाच  
यदिपुत्रोऽसि मे तूर्णं मामुन्मोचय बन्धनात्  
निक्षेपार्थाय सञ्जातं पन्नगं पूर्वजन्मनः २४  
पुत्र उवाच  
पितः कथं ते मुक्तिः स्यादित्याचक्ष्व ममाग्रतः  
परित्यक्त्वाखिलं लोकमागतोस्मि यथा निशि २५  
पितोवाच  
न तीर्थानि न दानानि न तपांसि न चाध्वराः  
मामुन्मोचयितुं पुत्र प्रभवन्ति च सर्वथा २६  
गीतानां सप्तमाध्यायमन्तरेण सुधामयम्  
जन्तोर्जरामृत्युदुःखनिराकरणकारणम् २७  
सप्तमाध्यायिनं विप्रं मदीये श्राद्धवासरे  
भोजय श्रद्धया पुत्र तेन मुक्तिर्न संशयः २८  
अन्यानपि द्विजान्वत्स वेदविद्याविशारदान्  
सम्भोजय यथाशक्ति परमश्रद्धयान्वितः २९  
इत्याकर्ण्य पितुर्वाक्यमुरगत्वमुपेयुषः  
ते सर्वे सूनवो कुर्वन्यथादिष्टं ततोऽधिकम् ३०  
शङ्कुकर्णस्ततः श्रीमानुत्सृज्य तनुमौरगीम्  
कृत्वा विभागं पुत्राणां दिव्यन्देहमुपाददे ३१  
विभज्य दत्तं पित्राय द्रव्यं तत्कोटिसङ्ख्यया  
तेन ते सूनवः सर्वे मुमुदुः साधुवृतयः ३२  
वापीकूपसरोयज्ञदेवप्रासादहेतवे  
अन्नशालां ततः कुर्वन्पुत्रास्ते धर्मबुद्धयः ३३  
सप्तमाध्याय जपतो मुक्तिभाजोभवंस्ततः  
षष्ठमिष्टतमं ज्ञात्वा निर्वाणार्पितदृष्टयः ३४  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे गीतामाहात्म्ये एकाशीत्यधिकशततमोऽध्यायः १८१