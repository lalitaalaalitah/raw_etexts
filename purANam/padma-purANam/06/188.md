---
title: १८८

---
ईश्वर उवाच-  
अतः परं प्रवक्ष्यामि भवानि भवमुक्तये  
गीताचतुर्दशाध्यायमवधारय सुस्मिते १  
मेदिन्यां यत्किलस्थूलमस्ति काश्मीरमण्डलम्  
राजधानी सरस्वत्या आस्ते चैव मनोहरा २  
यामधिष्ठाय वाग्देवी ब्रह्मलोकं प्रयच्छति  
हंसमारुह्यमानापि सावित्रीप्रहतैरपि ३  
सरस्वतीपदाम्भोज सेवामाश्रित्य कुङ्कुमैः  
यत्र गौरवयन्त्याशा हंसपक्षपुटोद्भवैः ४  
निरन्तरं तया चैव नृणां संस्कृतभाषिणाम्  
सुपर्वाणमयी भाषा निमेषेणोपलभ्यते ५  
प्रातर्गृहाङ्गणोद्भूतै र्यत्रकुङ्कुमपांसुलैः  
सर्वतोरुणितच्छाय शशाङ्करविमण्डलम् ६  
तत्रासीत्तेजसां राशिः शौर्यवर्मा नरेश्वरः  
उद्यदुज्ज्वलबाणौघ खण्डितारातिमण्डलः ७  
अभूच्च सिंहलद्वीपे राजा सिंहपराक्रमः  
नाम्ना विक्रमवेतालः कलानामपि शेवधिः ८  
उभौ परस्परं मैत्रीं वर्द्धयाञ्चक्रतुः क्रमात्  
तत्तद्देशसमुत्पन्नैरपूर्वैः प्रचुरोत्करैः ९  
एकदा प्रहितं प्रेम्णा प्रभूतं शौर्यवर्मणा  
राजा विक्रमवेतालो विलोक्य शुनकीद्वयम् १०  
मत्तमातङ्गतुरग मणिभूषणचामरम्  
प्रेषयामास मित्राय प्रभूतं शौर्यवर्मणे ११  
एकदा शिबिकारूढश्चारु चामरवीजितः  
सुवर्णशृङ्खलारूढं वाद्यडिण्डिमडम्बरम् १२  
शुनीयुगलमादाय मृगया कौतुकोत्सुकः  
राजा जगाम बाह्यालीं समं राजकुमारकैः १३  
पणबन्धविधानेन समुपेतं शशामिषम्  
तत्र राजकुमाराणां महान्कोलाहलोऽभवत् १४  
ततः समानवयसा केनचिद्राजसूनुना  
बहुमूल्यं पणं कृत्वा राजाचिक्रीडकौतुकी १५  
ततोवतार्य दोलाया विरुदावलिगर्विताम्  
धावतः शशकस्योच्चैः पृष्ठे मुञ्चन्नृपं शुनीम् १६  
मुमोच राजपुत्रोऽपि प्रेमपात्रं महाभुजः  
विरराम शुनीमुच्चैः सङ्कीर्त्य विरुदावलीम् १७  
अलक्ष्यमाणवेगेऽस्मिन्शुनीयुगलकेभृशम्  
धावत्युत्थितमेवासीत्पश्यतां सर्वभूभृताम् १८  
पपात गर्ते महति शशकोऽतिश्रमादसौ  
पतितोऽपि शुनी वश्यो नाभवच्छशशावकः १९  
ततः शनैः समुत्थाय धावन्नाक्रम्यरोषतः  
जगृहे राजशुन्याऽसौ शशकः फेनमुद्वमन् २०  
ततः कथञ्चिदुप्लुत्य गच्छन्विस्खलयञ्छशः  
राजपुत्रशुनक्यासौ गृहीतः कन्धरातटे २१  
जितमस्माभिरत्यर्थमिति सञ्जल्पतां नृणाम्  
कोलाहले शङ्किताया शुन्या निर्गतवान्मुखात् २२  
ततो दंष्ट्राव्रणश्रेणी क्षरद्रुधिरधारकः  
क्वापि र्ममरभूभागे निलीयस्थितवाञ्छशः २३  
जिघ्रन्त्या राजशुन्याऽसौ भूभागं धनरोषया  
दृष्टमात्रः परित्रस्तो हस्तमात्रं ततोऽगमत् २४  
यत्र कर्पूरकदली क्रोडव्याघ्रदरीतलः  
चोली कपोलफलकान्चुबन्वाति समीरणः२५  
उद्भिन्न केतकीकोशरजोमुकुलितेक्षणः  
विस्रब्धाहरणा यत्रच्छायां तां परितन्वतः २६  
नारिकेलफलैर्यत्र स्वयं निपतितैरधः  
अपि चूतफलैस्तृप्ताः पक्वैः शाखामृगा अपि २७  
अपि केसरिणो यत्र खेलन्ति कलभैः समम्  
फणिनः केकिबर्हेषु निर्विशङ्कं विशन्ति च २८  
यत्राश्रमान्तरे विप्रो वत्सनामा जितेन्द्रियः  
शान्तश्चतुर्दशाध्यायं जपन्नास्ते निरन्तरम् २९  
तत्र तच्छिष्यपादाब्ज प्रक्षालनजलैः कृते  
कर्दमे न्यपतद्गत्वा जीवशेषो मुहुः श्वसन् ३०  
ततः कर्दमसंस्पर्शमात्रनिस्तीर्ण संसृतिः  
दिव्यं विमानमारुह्य निर्ययौ शशको दिवम् ३१  
ततः शुन्यपि लिप्ताङ्गीस्तोकैः कर्दमबिन्दुभिः  
क्षुत्पिपासार्तिरहिता शुनीरूपं विहाय सा ३२  
ततो दिव्याङ्गनारम्यं गन्धर्वैरुपशोभितम्  
दिव्यं विमानमारुह्य शुन्यपि त्रिदिवं ययौ ३३  
ततो जहास मेधावी शिष्यो नाम्ना स्वकन्धरः  
विचार्य विस्मितः पूर्वजन्मवैरस्य कारणम् ३४  
राजापि पर्यपृच्छत्तं विस्मयस्मेरलोचनः  
प्रणम्य परया भक्त्या विनयैकपयोनिधिः ३५  
कथां कथय मे विप्र हीनयोनि निषेवितौ  
अज्ञौयौ जग्मतुः स्वर्गे शुनी शशकशावकौ ३६  
शिष्य उवाच-  
वत्सनामा द्विजन्मास्ते वनेऽमुष्मिन्जितेन्द्रियः  
चतुर्दशं तु ह्यध्यायं गीतानां सर्वदा जपन् ३७  
शिष्योऽहं तस्य भूपाल ब्रह्मविद्याविशारदः  
चतुर्दश तु अध्यायं जपामि प्रत्यहं नृप ३८  
मदीयचरणाम्भोजप्रक्षालनजले लुठन्  
शशस्त्रिदिवमापन्नः शुनक्या सह भूपते ३९  
राजोवाच  
हेतुना केन कथय हसितं च द्विजोत्तम  
अतः किमपि साकूतं मन्यमानेन सादरम् ४०  
शिष्य उवाच  
महाराष्ट्रेति नगरं नाम्ना प्रत्युदकं महत्  
तत्रासीद्ब्राह्मणो नाम्ना केशवः कितवाग्रणीः ४१  
विलोभनाभवत्तस्य जाया स्वैरविहारिणी  
तेन सा हन्यते क्रोधाद्वैरं सञ्चिन्त्य जन्मनः ४२  
ततः स्त्रीवधपापेन शशको जायते द्विजः  
किल्बिषाच्छुनकी सापि जाता वञ्चनजन्मनः ४३  
पूर्वेण जन्मनाभ्यस्तं वैरं विस्मरतो नहि  
आसेदिवद्भ्यां बहुधा योन्यन्तरमपि क्वचित् ४४  
इत्याकलय्य सकलं भूपालः श्रद्धयान्वितः  
गीतामभ्यस्य सकलामवाप परमां गतिम् ४५  
इति श्रीपाद्मेमहापुराणे पञ्चपञ्चाशत्सहस्रसंहितायामुत्तरखण्डे गीता-  
माहात्म्ये अष्टाशीत्यधिकशततमोऽध्यायः १८८