---
title: ०३२

---
महादेव उवाच-  
दृष्ट्वा शतक्रतुं सिद्धं समाप्तवरदक्षिणम्  
मघवा जातसङ्कल्पः पर्यपृच्छद्बृहस्पतिम् १  
भगवन्केन दानेन सर्वतः सुखमेधते  
यदक्षयं महार्घं च तन्मे ब्रूहि महातपः २  
एवमिन्द्रेण चोक्तोऽसौ देवदेवः पुरोहितः  
प्रहस्य तं महाप्राज्ञो बृहस्पतिरुवाचह ३  
हिरण्यदानं गोदानं भूमिदानं च वासव  
एतत्प्रयच्छमानस्तु सर्वपापैः प्रमुच्यते ४  
सुवर्णं रजतं वस्त्रं मणिरत्नं च वासव  
सर्वमेव भवेद्दत्तं वसुधां यः प्रयच्छति ५  
फालकृष्टां महीं दत्वा सबीजां सस्यमालिनीम्  
यावत्सूर्यकृतालोकस्तावत्स्वर्गेमहीयते ६  
यत्किञ्चित्कुरुते पापं पुरुषो वृत्तिकर्षितः  
अपि गोचर्ममात्रेण भूमिदानेन शुध्यति ७  
दशहस्तेन दण्डोऽत्र त्रिंशद्दण्डानि वर्तनम्  
दशतान्येव गोचर्म्म ब्रह्मगोचर्मलक्षणम् ८  
सवृषं गोसहस्रं तु यत्र तिष्ठत्ययन्त्रितम्  
बालवत्सप्रसूतानां तद्गोचर्म इति स्मृतम् ९  
विप्राय दद्याच्च गुणान्विताय तपोयुताय प्रजितेन्द्रियाय  
यावन्मही तिष्ठति सागरान्ता तावत्फलं तस्य भवेदनन्तम् १०  
यथाप्सु पतितः शक्र तैलबिन्दुः प्रसर्पति  
एवम्भूमिकृतं दानं सस्ये सस्ये प्रसर्पति ११  
यथाबीजानि रोहन्ति प्रचीर्णानि महीतले  
एवं कामान्प्ररोहन्ति भूमिदानसमन्विताः १२  
अन्नदाः सुखिनो नित्यं वस्त्रदो रूपवान्भवेत्  
स नरः सर्वदो भूयो यो ददाति वसुन्धराम् १३  
यथा गौर्भरते वत्सं क्षीरमुत्सृज्य क्षीरिणी  
एवं दत्ता सहस्राक्ष भूमिर्भरति भूमिदम् १४  
शङ्खो भद्रासनं छत्रं वराश्ववरवारणाः  
भूमिदानस्य पुण्यस्य फलं स्वर्गः पुरन्दर १५  
आदित्यो वरुणो वह्निर्ब्रह्मा सोमो हुताशनः  
शूलपाणिश्च भगवानभिनन्दन्ति भूमिदम् १६  
आस्फोटयन्ति पितरो वर्णयन्ति पितामहाः  
भूमिदाता कुले जातः स नस्त्राता भविष्यति १७  
त्रीण्याहुरतिदानानि गावः पृथ्वी सरस्वती  
नरकादुद्धरन्त्येते जपवापनदोहनात् १८  
दुर्गतिं तारयन्त्येते विद्वद्भिर्विप्रधारणैः  
प्रावृता वस्त्रदा यान्ति नग्ना यान्तित्ववस्त्रदाः १९  
तृप्ता यान्त्यन्नदातारः क्षुधिता यान्त्यनन्नदाः  
काङ्क्षन्ति पितरः सर्वे नरकाद्भयभीरवः २०  
गयां यास्यति यः पुत्रः स नस्त्राता भविष्यति  
एष्टव्या बहवः पुत्रा यद्येकोऽपि गयां व्रजेत् २१  
यजेत वाश्वमेधेन नीलं वा वृषमुत्सृजेत्  
लोहितो यस्तु वर्णेन पुच्छाग्रे यस्तु पाण्डुरः २२  
श्वेतः खुरविषाणाभ्यां स नीलो वृष उच्यते  
नीलः पाण्डुरलाङ्गूलस्तोयमुद्धरते तु यः २३  
षष्टिं वर्षसहस्राणि पितरस्तेन तर्पिताः  
यच्च शृङ्गगतं पङ्कं कुलं तिष्ठति चोद्धृतम् २४  
पितरस्तस्य चाश्नन्ति सोमलोकं महाद्युतिम्  
आसीद्राज्ञो दिलीपस्य नृगस्य नहुषस्य च २५  
अन्येषां तु नरेन्द्राणां पुनरन्यो न गच्छति  
बहुभिर्वसुधा दत्ता राजभिः सगरादिभिः २६  
यस्य यस्य यदा भूमिस्तस्यतस्य तदा फलम्  
ब्रह्मघ्नो वाथ स्त्रीहन्ता बालघ्नः पतितोऽथवा २७  
गवां शतसहस्राणि हन्ता तत्तस्यदुःष्कृतम्  
स्वदत्तां परदत्तां वा यो हरेत्तु वसुन्धराम् २८  
स च विष्ठाकृमिर्भूत्वा पितृभिः सह पच्यते  
षष्टिवर्षसहस्राणि स्वर्गे तिष्ठति भूमिदः २९  
प्रहर्ता चानुमन्ता च तावद्वै नरकं व्रजेत्  
भूमिदाद्भूमिहर्तुश्च नापरः पुण्यपापवान् ३०  
उर्द्ध्वाधस्तौ च तिष्ठेते यावदाभूतसम्प्लवम् ३१  
अग्नेरपत्यं प्रथमं सुवर्णं भूर्वैष्णवी सूर्यसुतास्तु गावः  
तेषाम्मनन्तं फलमश्नुवीत यः काञ्चनं गां च महीं च दद्यात् ३२  
भूमिं यः प्रतिगृह्णाति यश्च भूमिं प्रयच्छति  
उभौ तौ पुण्यकर्माणौ नियतौ स्वर्गगामिनौ ३३  
अन्यायेन हृता भूमिर्यैर्नरैरपहारिता  
हरन्तो हारयन्तश्च हन्युस्ते सप्तमं कुलम् ३४  
हरेद्धारयते यस्तु मन्दबुद्धिस्तमोवृतः  
स बद्धो वारुणैः पाशैस्तिर्यग्योनिषु जायते ३५  
अश्रुभिः पतितैस्तेषां दानानामवकीर्त्तनम्  
ब्राह्मणस्य हृते क्षेत्रे हतं त्रिपुरुषं कुलम् ३६  
वापीकूपसहस्रेण अश्वमेधशतेन च  
गवाङ्कोटिप्रदानेन भूमिहर्ता न शुद्ध्यति ३७  
कृतं दत्तं तपोऽधीतं यत्किञ्चिद्धर्मसंस्थितम्  
अर्द्धाङ्गुलस्य सीमाया हरणेन प्रणश्यति ३८  
गोतीर्थं ग्रामरथ्यां च श्मशानग्राममेव च  
सम्पीड्य नरकं याति यावदाभूतसम्प्लवम् ३९  
पञ्चकन्यानृते हन्ति दश हन्ति गवानृते  
शतमश्वानृते हन्ति सहस्रं पुरुषानृते ४०  
हन्ति जातानजातांश्च हिरण्यार्थेऽनृतं वदन्  
सर्वं भूम्यनृते हन्ति मास्म भूम्यनृतं वद ४१  
ब्रह्मस्वे नो रतिं कुर्यात्प्राणैः कण्ठगतैरपि  
अग्निदग्धाः प्ररोहन्ति ब्रह्मदग्धो न रोहति ४२  
अग्निदग्धाः प्ररोहन्ति सूर्यदग्धास्तथैव च  
राजदण्डहताश्चैव ब्रह्मशापहता हताः ४३  
ब्रह्मस्वेन च पुष्टानि अङ्गानि च मुहुर्महुः  
कार्यकालेविशीर्यन्ते सिकताभि तपो यथा ४४  
ब्रह्मस्वहरणं कुर्वन्नरो यातीह रौरवम्  
न विषं विषमित्याहुर्ब्रह्मस्वं विषमुच्यते ४५  
विषमेकाकिनं हन्ति ब्रह्मस्वं पुत्रपौत्रिकम्  
लोहचूर्णं चाश्मचूर्णं विषं सञ्जरयेन्नरः ४६  
ब्रह्मस्वं त्रिषु लोकेषु कः पुमान्जरयिष्यति  
ब्रह्मस्वेन तु यत्सौख्यं देवस्वेन तु या रतिः ४७  
तद्धनं कुलनाशाय भवत्यात्मविनाशनम्  
ब्रह्मस्वं ब्रह्महत्या च दरिद्रस्य तु यद्धनम् ४८  
गुरुमित्रहिरण्यं च स्वर्गस्थमपि पीडयेत्  
श्रोत्रियाय कुलीनाय दरिद्राय च वासव ४९  
सन्तुष्टाय विनीताय सर्वस्वसहिताय च  
वेदाभ्यास तपो ज्ञानेन्द्रियसंयमशालिने 6.32.५०  
ईदृशाय सुरश्रेष्ठ यद्दत्तं हि तदक्षयम्  
आमपात्रे यथा न्यस्तं क्षीरं दधि घृतं मधु ५१  
भिनत्ति पात्रं दौर्बल्यान्न च पात्रं विनश्यति  
एवं गां च हिरण्यं च वस्त्रमन्नं मही तिलान् ५२  
अविद्वान्प्रतिगृह्णाति भस्मीभवति काष्ठवत्  
यस्तडागं नवं कुर्यात्पुराणं वापि खानयेत् ५३  
सर्वं कुलं समुद्धृत्य स्वर्गलोके महीयते  
वापीकूपतडागानि उद्यानप्रभवानि च ५४  
पुनर्नीतानि संस्कारं ददते मौक्तिकं फलम्  
निदाघकाले पानीय यस्य तिष्ठति वासव ५५  
स दुर्गं विषमं कृच्छ्रं न कदाचिदवाप्नुयात्  
एकाहं तु स्थितं तोयं पृथिव्यां देवसत्तम ५६  
कुलानि तारयेत्तस्य सप्तसप्त परानपि  
दीपालोकप्रदानेन वपुष्मान्स भवेन्नरः ५७  
दक्षिणायाः प्रदानेन स्मृतिं मेधां च विन्दति  
कृत्वापि पातकं कर्म यो दद्यादनुसन्धिने ५८  
ब्राह्मणाय विशेषेण न स पापैर्हि लिप्यते  
भूमेर्गावस्तथादासः प्रसह्य प्रहृता यदा ५९  
न निवेदयते यस्तु तमाहुर्ब्रह्मघातकम्  
उपस्थिते विवाहे च यज्ञे दाने च वासव ६०  
मोहाच्चरति विघ्नं यः स मृतो जायते कृमिः  
धनं फलति दानेन जीवितं जीवरक्षणात् ६१  
रूपमैश्वर्यमारोग्यमहिंसाफलमश्नुते  
फलमूलाशनात्पूजां स्वर्गः सत्येन लभ्यते ६२  
प्रायोपवेशनाद्राज्यं सर्वत्र सुखमश्नुते  
सुखाट्यः शक्रदीक्षायां सुगामी च तृणाशनः ६३  
रूपी त्रिषवणस्नायी वायुं पीत्वा क्रतुं लभेत्  
नित्यस्नायी भवेद्दक्षः सन्ध्यावेदजपान्वितः ६४  
अहिंस्रो याति वैराज्यं नाकपृष्ठमनाशकम्  
अग्निप्रवेशी नियतं ब्रह्मलोके महीयते ६५  
रसानां प्रतिसंहारे पशून्पुत्रांश्च विन्दति  
नाके चिरं स वसति उपवासी च यो भवेत् ६६  
सततं भूमिशायी यः स लभेदीप्सितां गतिम्  
वीरासनं वीरशयं वीरस्थानमुपासतः ६७  
अक्षयास्तस्यलोकाः स्युः सर्वकामगमास्तथा  
उपवासं च दीक्षां च अभिषेकं च वासव ६८  
कृत्वा द्वादशवर्षाणि वीरस्थानाद्विशिष्यते  
पावनं चरते धर्मं स्वर्गलोके महीयते ६९  
बृहस्पतिमतं पुण्यं ये पठन्ति द्विजोत्तमाः  
तेषां चत्वारि वर्द्धन्ते आयुर्विद्यायशोबलम् ७०  
नारद उवाच-  
इतीन्द्राय बृहस्पतिप्रणीतं धर्मशास्त्रकम्  
मह्यं भक्ताय सम्प्रोक्तं महेशेनाखिलं नृप ७१  
इति श्रीपाद्मेमहापुराणे पञ्चपञ्चाशत्सहस्रसंहितायां उत्तरखण्डे उमापतिनारदसंवादे धर्मकथने द्वात्रिंशोऽध्यायः