---
title: १७८

---
श्रीभगवानुवाच  
चतुर्थस्यापि माहात्म्यमाख्यास्याम्यधुना शृणु  
बदरीत्वं समुत्सृज्य येन कन्ये दिवं गते १  
श्रीरुवाच  
कथं कन्ये दिवं याते बदरीत्वं विसृज्य वै  
ते कचास्तां पुरा देव कथं प्राप्ते तु मुख्यताम् २  
एतद्वेदितुमिच्छामि नाथ वक्तुं त्वमर्हसि  
न तु तृप्यामि शृण्वन्ती परमां च कथामिमाम् ३  
श्रीभगवानुवाच  
अस्ति भागीरथी तीरे नाम्ना वाराणसी पुरी  
भरतो नाम युक्तात्मा तत्र विश्वेश्वरालये ४  
नित्यमात्मरतस्तुर्यं जपत्यध्यायमादरात्  
तदभ्यासाददुष्टात्मा न द्वन्द्वैरभिभूयते ५  
काले कदाचन क्रीडन्ययौ स नगराद्बहिः  
उपान्त्यवर्तिनो देवान्दिदृक्षुः स तपोधनः ६  
विशश्राम तयोर्मूले बदर्योर्न्यपतत्फले  
उपधाय तयोरेकामन्यामालम्ब्य चाङ्घ्रिणा ७  
तपस्विनि ततो याते बदर्योश्च तथार्द्वयम्  
शुष्कं निष्पत्रशाखं च दिवसैः पञ्चषैरभूत् ८  
गृहे क्वचन विप्राणां जज्ञाते कन्यके ततः  
वर्द्धमानं तयोर्युग्मं सप्तभिः परिवत्सरैः ९  
विहृत्य दूरदेशेभ्यो यतिमायान्त मैक्ष्यत  
गृहीत्वा चरणौ तस्य वचः सूनृतमब्रवीत् १०  
त्वत्प्रसादादेव मुने मोचितं द्वन्द्वमावयोः  
उत्सृज्य बदरीभावं मानुष्यं प्रतिपद्यते ११  
एवमुक्तो मुनिस्ताभ्यां विस्मृतः प्रत्युवाच सः  
कदा वत्से युवां केन हेतुना मोचिते मया १२  
युवयोर्बदरीत्वे च हेतुं ब्रूतां न वेद्म्यहम्  
ऊचतुः कन्यके तस्मै बादर्ये हेतुमात्मनः १३  
आदौ विमोचने तस्माद्दुस्त्यजादपि कारणम्  
अस्ति गोदावरी तीरे तीर्थं पुण्यप्रदं नृणाम् १४  
च्छिन्नपापमिति ख्यातं परां कोटिमवापयत्  
तत्र सत्यतपा नाम तपस्तेपे सुदारुणम् १५  
ग्रीष्मे महति दीप्तानां मध्यगो जातवेदसाम्  
वर्षासु जलधाराभिर्नित्यमासिक्तमूर्द्धजः १६  
शिशिरे च वसन्नप्सु बिभ्रत्कण्टकितां तनुम्  
विशुद्धः सततं काले तपस्तप्त्वा स संयमी १७  
आत्मन्येव मतिं चक्रे परां प्राप्य सुनिर्वृतिम्  
सदा फलानि बिभ्रत्सु सान्द्रच्छायेषु शाखिषु १८  
निर्मत्सरेषु सत्वेषु बध्वा प्रीतिपरामपि  
तपःफलानुसन्धाने वैदुष्येनोपपादितम् १९  
ब्रह्माप्येनं स्वयं पृच्छन्नुपतस्थे तमन्वहम्  
तेन सङ्कोचहीनत्वाद्ब्रह्यण्यनुगतेन्वहम् २०  
तद्ध्यानानुगतव्यक्ति ववृधे तस्य तत्तपः  
विमुक्तकल्पं मन्वानः समृद्धादात्मनः पदात् २१  
अन्तरायशतं चक्रे ततो भीतः पुरन्दरः  
आहूयाप्सरसां मध्यादावां तुल्यं समादिशत् २२  
कुरुतं तत्तपोविघ्नमनेनाचरितं युवाम्  
यो मां पदादवष्टभ्य स्वराज्यं भोक्तुमिच्छति २३  
इति सन्देशमापन्ने पुरस्ताच्च बिडौजसः  
गोदावरीमगच्छावः स मुनिर्यत्र वर्तते २४  
मृदङ्गैर्मन्दगम्भीरैर्वेणुभिः कलवादिभिः  
कलं गीतं समारब्धं तन्वङ्गीभिः समन्वितम् २५  
उद्वहन्त्यौ पृथुश्रोणीं घनपीनपयोधरे  
स्मयस्मेरमुखाम्भोजे किञ्चिदाकुञ्चितालके २६  
मणिकुण्डलदृष्टांसे पुण्डरीकोज्ज्वलेक्षणे  
तनुमध्ये सुवृत्तोरु वहन्त्यौ च समे पदे २७  
आनर्तां यो वनस्यार्थे स्वरताललयानुगाम्  
दर्शयन्त्यौ स्वतः कृत्स्नां गतिं भावानुगामिनीम् २८  
मृदूपक्रममुत्पन्नं मन्दं मन्दं विवर्द्धनम्  
गर्जयामास दिक्चक्रं तत्तयोर्नृत्यमानयोः २९  
ततोङ्गहारवेगेन वायुर्वासः सुशीतलः  
ईषदुच्छ्वसिते चैले दर्शयन्त्यौ पयोधरौ ३०  
उद्वर्धयन्ती कन्दर्प्पमुल्बणा गतिरावयोः  
कोपमुत्पादयामासु मुने रविकृतात्मनः ३१  
ततः शापं ददौ कोपाज्जलमुत्सृज्य पाणिना  
बदरीत्वं प्रपद्येथां जाह्नवी रोधसीति नौ ३२  
आवाभ्यां पारतन्त्र्येण यद्दुश्चरितमास्थितम्  
तत्क्षमस्व विनम्राभ्यां मुनिः पश्चात्प्रसादितः ३३  
ततः शापविमोक्षं नौ कल्पयामास पुण्यधीः  
भरतागमनान्तोयमिति सत्यतया मुनिः ३४  
मर्त्येषु जन्मलाभश्च स्मृतिश्चातीतजन्मनाम्  
आवयोरन्तिकं गत्वा बदरीभूतयोस्ततः ३५  
स्मरता तुर्यमध्यायं भवता निष्कृतिः कृता  
तत्तावत्प्रणमावस्त्वां शापादेव न केवलात ३६  
घोरादेव तु संसारात्त्वयैतेन विमोचिते  
श्रीभगवानुवाच  
एवमुक्तो मुनिस्ताभ्यामतिप्रीतमनास्ततः ३७  
पूजितस्ते समामन्त्र्य यथागतमसौ ययौ  
कन्ये चतुर्थमध्यायं जपेतां नित्यमादरात् ३८  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे गीतामाहात्म्ये अष्टसप्तत्यधिकशततमोऽध्यायः १७८