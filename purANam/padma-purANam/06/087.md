---
title: ०८७

---
महेश्वर उवाच-  
चैत्रे तु चम्पकेनैव जातीपुष्पेण वा पुनः  
पूजनीयः प्रयत्नेन केशवः क्लेशनाशनः १  
दमनकैर्मरुकैश्चैव बिल्वपुष्पैरथापि वा  
पूजयेज्जगतामीशं विष्णुं सर्वेश्वरेश्वरम् २  
शतपत्रैस्तथादिव्यै रक्तैर्वा सुसमाहितः  
पूजयन्ति नरा विष्णुं चैत्रमासे सुरेश्वरि ३  
वैशाखे तु सदा देवि ह्यर्चनीयो महत्प्रभुः  
केतकीपत्रमादाय वृषस्थे च दिवाकरे ४  
येनार्चितो हरिर्भक्त्या प्रीतो मन्वन्तरं शतम्  
ज्येष्ठे मासे तु सम्प्राप्ते नानापुष्पैः प्रपूजयेत् ५  
पूजिते देवदेवेशे सर्वे देवाः सुपूजिताः  
कृत्वा पापसहस्राणि महापापशतानि च ६  
तेपि यास्यन्ति भो देवि यत्र विष्णुः श्रिया सह  
आषाढे मासि सम्प्राप्ते पूजां कुर्याद्विशेषतः ७  
करवीरैरक्तपुष्पैस्तथाब्जैर्वा सदा नराः  
पूजां कुर्वन्ति ये विष्णोस्ते ज्ञेयाः पुण्यभागिनः ८  
जातरूपनिभैर्विष्णुं कदम्बकुसुमैस्तथा  
येऽर्चयिष्यन्ति गोविन्दं न तेषां सौरिजं भयम् ९  
घनागमे घनश्यामः कदम्बकुसुमार्चितः  
ददाति वाञ्छितान्कामान्यावदिन्द्राश्चतुर्दश १०  
यथा पद्मालयां प्राप्य प्रीतो भवति माधवः  
कदम्बकुसुमं लब्ध्वा प्रीतो भवति लोककृत् ११  
तुलसी कृष्णतुलसी वञ्जुलैर्वा सुरेश्वरि  
सर्वदा पूजितो विष्णुः कष्टं हरति नित्यशः १२  
श्रावणे मासि सम्प्राप्ते येऽर्चयन्ति जनार्दनम्  
अतसीपुष्पमादाय तथा दूर्वादलेन तु १३  
नानापुष्पैर्विशेषेण पूजनीयः प्रयत्नतः  
ददाति विपुलान्कामान्यावदाभूतसम्प्लवम् १४  
भाद्र मासे तु सम्प्राप्ते शृणु त्वं नगनन्दिनि  
चम्पकैर्वा श्वेतपुष्पैरक्तसिन्दूरकैस्तथा १५  
कह्लारैर्वा महादेवि सर्वकामफलं लभेत्  
आश्विने वै शुभेमासे कर्त्तव्यं विष्णुपूजनम् १६  
यूथिकानवजातीभिस्तथा नानाविधैः शुभैः  
पूजनीयः प्रयत्नेन भक्तिपूर्वं सदा जनैः १७  
पद्मान्येव समानीय येऽर्चयन्ति जनार्दनम्  
धर्मार्थकाममोक्षांस्ते लभन्ते मानवा भुवि १८  
कार्तिकेमासि सम्प्राप्ते पूजनीयो महेश्वरः  
यावन्ति ऋतुपुष्पाणि देयानि माधवस्य च १९  
तिलानि तिलपुष्पाणि तैर्वा ह्यर्चनकं चरेत्  
पूजिते सति देवेशि अनन्तफलमश्नुते २०  
बकुलपुष्पैः पुन्नागैश्चम्पकैर्वा जनार्दनम्  
कार्तिके पूजयिष्यन्ति ते देवा न हि मानवाः २१  
मार्गशीर्षे प्रयत्नेन पूजनीयः सदा प्रभुः  
नानापुष्पैः सनैवेद्यैर्धूपैर्नीराजनैस्तथा २२  
मार्गशीर्षे विशेषेण दिव्यैः पुष्पैः प्रपूजयेत्  
पौषमासे महादेवि स्वर्चनं शुभदं स्मृतम् २३  
नानातुलसिपत्रैश्च मृगनाभिजलैस्तथा  
माघमासे तु सम्प्राप्ते नानापुष्पैः प्रपूजयेत् २४  
पूजिते देवदेवेशे वाञ्छितं लभते ध्रुवम्  
कर्पूरजा तथा पूजा नानानैवेद्यमोदकैः २५  
फाल्गुने चैव सम्प्राप्ते ह्यर्चनं माधवस्य च  
कृत्वा वासन्तिकीं पूजां पुष्पाण्यादाय सर्वशः २६  
नवीनैर्वाथ देवेशि सर्वैर्वा पूजयेत्ततः  
पूजिते तु जगन्नाथे वैकुण्ठपदमव्ययम्  
प्राप्नोति पुरुषो नित्यं श्रीविष्णोश्च प्रसादतः २७  
इति श्रीपाद्मे महापुराणेपञ्चपञ्चाशत्सहस्रसंहितायामुत्तरखण्डे उमामहेश्वरसंवादे मासिकपुष्पोनाम सप्ताशीतितमोऽध्यायः ८७