---
title: १४४

---
महादेव उवाच  
ब्रह्मवल्ली महत्तीर्थं ततो गच्छेत्सुरेश्वरि  
तस्य तीर्थस्य स्वरूपं साक्षाच्छृणु सुरोत्तम १  
यत्र साभ्रमती तोयं ब्रह्मवल्ल्यम्भसा सह  
युज्यते ब्रह्मतीर्थं तत्प्रयागेन समं स्मृतम् २  
तत्र पिण्डप्रदानेन तृप्तिर्द्वादशवार्षिकी  
पितॄणां जायते नूनं ब्रह्मणो वचनं यथा ३  
गयाश्राद्धसमम्पुण्यम्ब्रह्मवल्ल्यांविशेषतः  
यत्रज्ञात्वाप्रकुर्वन्तिपितरस्तृप्तिमाप्नुयुः ४  
गोदानम्भूमिदानञ्चअन्नदानन्तथैवच  
एतद्दानसमं पुण्यं ब्रह्मवल्ल्यां विशेषतः ५  
अत्रैव सनकाद्यास्तु स्नात्वा च विधिपूर्वकम्  
परम्ब्रह्मपदध्यानाद्विष्णुलोकमवाप्नुयुः ६  
पुष्करे चैव गङ्गायां क्षेत्रे चामरकण्टके  
तत्र गत्वा तु देवेशि यत्फलं लभते नरः ७  
तत्फलं समवाप्नोति ब्रह्मवल्ल्यां विशेषतः  
चन्द्र सूर्योपरागे च दानं ये ददते नराः ८  
तत्फलं समवाप्नोति ब्रह्मावल्ल्यां सुरेश्वरि  
दिव्यरूपधरास्ते च शङ्खचक्रगदाधराः ९  
तेऽपि स्वर्गे हि गच्छन्ति स्नानं कृत्वा सुरेश्वरि  
धृत्वा तुलसिजां मालां नारायणमनुस्मरन्  
वैकुण्ठं दिव्यमानन्दं याति वै पदमव्ययम् १०  
इति ब्रह्मवल्लीतीर्थमाहात्म्यम्  
वृषतीर्थं ततो गच्छेत्खण्डतीर्थेऽतिविश्रुतम्  
तत्र स्नात्वा दिवं गावो गोलोकं च पुराश्रिताः ११  
खण्डरूपेण धर्मेण या गावो लोकमातरः  
शापाद्भ्रष्टावितास्तेन खण्डतीर्थमथोच्यते १२  
पार्वत्युवाच  
शापो हि लोकमातॄणां गवां कस्य पुराऽभवत्  
कथं लोकात्परिभ्रष्टाः कथं धर्मेण रक्षिताः १३  
महादेव उवाच  
पुरा वृषेण गोलोके क्रीडता सह मातृभिः  
मुक्तं तथा शकृन्मूत्रं पतितं हरमूर्द्धनि १४  
ततस्तासां ददौ शापं तेन दोषेण वै हरः  
नष्टसञ्ज्ञा स्वलोकाच्च गावो यास्यथ मेदिनीम् १५  
गावः शप्ता भगवता सम्प्रसाद्य पुनर्हरम्  
प्राप्स्यामहे पुनर्लोकं इति देवं ययाचिरे १६  
यदा साभ्रमती तीर्थे ब्रह्मवल्ली समीपतः  
खण्डसञ्ज्ञह्रदे स्नात्वा स्वर्गं वै प्राप्स्यथ ध्रुवम् १७  
ततस्तस्मिन्ह्रदे स्नात्वा गावो गोपतिना सह  
स्वर्गं गता शुद्धतमा महादेवसमीपतः १८  
गोह्रदे तु नरः स्नात्वा कृत्वा वै पितृतर्पणम्  
गवां लोकमवाप्नोति दाहप्रलयवर्जितम् १९  
तत्र स्थित्वा निराहारो गोपिण्डं च ददाति वै  
स नरः सुखमेधेत यावदिन्द्राश्चतुर्दश २०  
गवाङ्कोटिप्रदानेन यत्फलं प्राप्यते ध्रुवम्  
तत्फलं समवाप्नोति खण्डतीर्थे न संशयः २१  
गृहीत्वा वृषमूत्रं च तीर्थं यः पिबते नरः  
तत्क्षणादेव शुद्धिः स्यात्खण्डतीर्थे न संशयः २२  
खण्डतीर्थात्परं तीर्थं न भूतं न भविष्यति  
ये गच्छन्ति सुरश्रेष्ठ ते नराः पुण्यभागिनः २३  
तत्र गत्वा सुरश्रेष्ठे गवां पूजनमाचरेत्  
वृषभं च ततः पूज्य स्नानं कृत्वा समाहितः २४  
पूजनाद्वै न सन्देहो गोलोके तु वसेच्चिरम्  
तत्र गत्वा विशेषेण सौवर्णी गां ददन्ति ये २५  
ते नरा भुञ्जते सौख्यं यावदिन्द्राश्चतुर्दश  
दशधेनुं ततः कृत्वा यो ददाति द्विजातये २६  
खण्डतीर्थे सुरश्रेष्ठे तदनन्तफलं स्मृतम्  
तत्र गत्वा तु कर्त्तव्यं पिप्पलारोपणं बुधैः २७  
तत्कृते सति देवेशि पितृलोकं स गच्छति  
पञ्च वामलकीर्दिव्या ये कुर्वन्ति प्ररोपणम् २८  
इहलोके सुखं भुक्त्वा हरिलोकं व्रजन्ति ते २९  
इति श्रीपाद्मेमहापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वर  
संवादे खण्डतीर्थन्नाम चतुश्चत्वारिंशदधिकशततमोऽध्यायः १४४