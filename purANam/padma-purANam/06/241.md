---
title: २४१

---
ईश्वर उवाच-  
भृगुपुत्रो महानासीज्जमदग्निर्द्विजोत्तमः  
समस्तवेदवेदाङ्गपारगश्च महातपाः १  
तपस्तेपे सुधर्मात्मा महेन्द्रं प्रति भामिनि  
सहस्रवर्षपर्य्यन्तं गङ्गायाः पुलिने शुभे २  
ततः प्रसन्नः प्राहेदं भगवान्पाकशासनः  
इन्द्र उवाच-  
वरं वृणीष्व विप्रेन्द्र यत्ते मनसि वर्त्तते ३  
ईश्वर उवाच-  
ततः प्रोवाच विप्रर्षिः परितुष्टं शतक्रतुम्  
जमदग्निरुवाच-  
सुरभिं देहि मे देव सर्वकामदुघां सदा ४  
ईश्वर उवाच-  
ततः प्रसन्नो देवेशस्तस्मै विप्राय गोत्रभित्  
प्रददौ सुरभिं देवीं सर्वकामदुघां तदा ५  
स लब्ध्वा सुरभीं देवीं जमदग्निर्महातपाः  
उवास महदैश्वर्यः शतक्रतुरिवापरः ६  
रेणुकस्य सुतां रम्यां रेणुकां नामनामतः  
उपयेमे विधानेन जमदग्निर्महातपाः ७  
तया सह स धर्मात्मा रेमे वर्षाण्यनेकशः  
पौलोम्या शुभया देव्या यथा सङ्क्रन्दनो विभुः ८  
ततः स पुत्रकामत्वादिष्टिं चक्रे सुधार्म्मिकः  
इष्ट्या सन्तोषयामास पाकशासनमीश्वरम् ९  
परितुष्टः शचीभर्त्ता तस्मै पुत्रं महाबलम्  
महौजसं महाबाहुं सर्वशत्रुप्रतापनम् १०  
अथ कालेन विप्रेन्द्रो रेणुकायां शुचिस्मिते  
पुत्रमुत्पादयामास महावीर्य्यं बलान्वितम् ११  
विष्णोरंशांशभागेन सर्वलक्षणलक्षिणम्  
तस्मिन्सुते महावीर्य्ये भृगुस्तस्य पितामहः १२  
नाम चास्मै ददौ हर्षाद्विष्णोरंशोपलक्षितम्  
चक्रेऽथ नामधेयं तु राम इत्यस्य शोभनम् १३  
जमदग्नेः समुत्पन्नो जामदग्न्य इतीरितः  
तद्भार्गवान्वयः सोऽपि ववृधे द्विजपुङ्गवः १४  
उपनीतं स्तुतो येन सर्वविद्याविशारदः  
तपस्तप्तुं जगामाथ शालग्रामाचलं प्रति १५  
ददर्श कश्यपं तत्र ब्रह्मर्षिममितौजसम्  
हर्षेण पूरितस्तस्मिन्मरीचितनयो द्विजः १६  
विधिना प्रददौ तस्मै मन्त्रं वैष्णवमव्ययम्  
लब्धमन्त्रस्तदा रामं कश्यपात्तु महात्मनः १७  
पूजयामास विधिना स तदा कमलापतिम्  
षडक्षरं महामन्त्रं जपन्नेव दिवानिशम् १८  
ध्यायन्कमलपत्राक्षं विष्णुं सर्वगतं हरिम्  
तपस्तेपे स धर्मात्मा बहुवर्षाणि भार्गवः १९  
जितेन्द्रियस्तु यतवाक्तदा तस्थौ महातपाः  
जमदग्निस्तु विप्रर्षिः स्थितो गङ्गातटे शुभे २०  
चकार विधिवद्धर्म्यं यज्ञदानादिकं महत्  
धेन्वाः प्रसादादिन्द्रस्य सम्पूर्णास्तस्य सम्पदः २१  
कस्यचित्त्वथकालस्य हैहयाधिपतिः प्रभुः  
विजित्वा सर्वराष्ट्राणि सर्वसैन्यसमावृतः २२  
भार्गवस्याश्रमं प्राप्य जमदग्नेर्महीपतिः  
समीक्ष्य तं महाभागं ववन्दे मुनिसत्तमम् २३  
पृष्ट्वा तु कुशलं तस्य महर्षेर्भावितात्मनः  
प्रददौ नृपतिस्तस्मै वस्त्राण्याभरणानि च २४  
स च सम्पूजयामास राजानं गृहमागतम्  
मधुपर्केण विधिना पूजयित्वा नृपोत्तमम् २५  
ससैन्याय नृपेन्द्राय भोजनं प्रददौ मुनिः  
प्रार्थिता सुरभिस्तेन भार्गवेण सुधीमता २६  
सम्पूर्णमन्नपानादि ससर्ज शबला तदा  
अक्षय्यमन्नपानादि तया सृष्टं महातपाः २७  
ससैन्याय नृपेन्द्राय प्रददौ मुनिसत्तमः  
तां दृष्ट्वा शबलां राजा कुतूहलसमन्वितः २८  
स्पृहां चकारयामास तस्यां गवि सुदुर्म्मतिः  
अयाचत्सुरभिं तत्र जमदग्निं नृपोत्तमः २९  
कार्त्तवीर्य उवाच-  
शबलां देहि मे विप्र कपिलां सर्वकामदाम्  
अन्यधेनुसहस्राणि दास्यामि तव सुव्रत ३०  
ईश्वर उवाच-  
इत्युक्तस्तेन राज्ञाथ जमदग्निर्महातपाः  
जमदग्निरुवाच-  
न देया शबला राजन्मया तव महीपते ३१  
इयं च देवदेवेन शक्रेण परिपालिता  
देवतानां धनं राजन्दातव्यं स्यात्कथं मया ३२  
ईश्वर उवाच-  
इत्युक्तः स तदा राजा क्रोधेन कलुषीकृतः  
बलाज्जग्राह शबलां सर्वसैन्यसमावृतः ३३  
ततः क्रुद्धा महाभागा शबला वरवर्णिनि  
जघान तस्य सैन्यानि शृङ्गैः खुरतलैरपि ३४  
घातयित्वा मुहूर्त्तेन तत्सैन्यं शबला बलात्  
अन्तर्द्धानं गता देवी ययौ शक्रान्तिकं क्षणात् ३५  
स्वसैन्यं निहतं दृष्ट्वा सोऽर्जुनः क्रोधमूर्च्छितः  
मुष्टिना ताडयामास भार्गवं द्विजसत्तमम् ३६  
ताडितस्तेन बहुशो विकलाङ्गः प्रकल्पितः  
पपात सहसा भूमौ ममार द्विजसत्तमः ३७  
हत्वा मुनिवरं तत्र पापत्मा हैहयाधिपः  
महासैन्यपरीवारो विवेश नगरं स्वकम् ३८  
रामस्तु देवदेवेशं पूजयामास भार्गवः  
तेन सम्पूजितो देवः प्रसन्नः प्राह केशवः ३९  
श्रीभगवानुवाच-  
प्रीतोस्मि तपसा वत्स भवतो नियतात्मनः  
सम्प्रदास्यामि ते विप्र मच्छक्तिं परमां शुभाम् ४०  
आवेशितोऽथ मच्छक्त्या जहि दुष्टान्नृपोत्तमान्  
भूभारकविनाशाय देवतानां हिताय वै ४१  
ईश्वर उवाच-  
इत्युक्त्वा प्रददौ देवः परशुं शत्रुधर्षणम्  
वैष्णवं च महच्चापं दिव्यान्यस्त्राण्यनेकशः  
दत्वा प्रोवाच भगवाञ्जामदग्निं जनार्द्दनः ४२  
श्रीभगवानुवाच-  
मदोत्कटान्नृपान्हत्वा बहुशः परवीरहा  
गृहाण पृथिवीं सर्वां सागरान्तां द्विजोत्तम ४३  
पालयस्व च धर्मेण वीर्य्येण महता वृतः  
कालेन मत्पदं चापि मत्प्रसादाद्गमिष्यसि ४४  
ईश्वर उवाच-  
इत्युक्त्वान्तर्हितो देवो वरं दत्वा द्विजन्मने  
रामोऽपि चाथ सहसा प्रययौ पितुराश्रमम् ४५  
पितरं निहतं दृष्ट्वा भार्गवः क्रोधमूर्च्छितः  
निष्क्षत्रां कर्तुमन्विच्छन्महीं नृपसमाकुलाम् ४६  
जगाम हैहयपतेर्नगरं नृपसंवृतम्  
क्रोधावेशज्वलद्गात्रो द्वार्य्यतिष्ठदुदायुधः ४७  
तं दृष्ट्वा तत्पुरजना जामदग्न्यं महौजसम्  
जाज्वल्यमानं वपुषा कालाग्निमिव मेनिरे ४८  
भयार्ता विद्रुताः सर्वे राजानं हैहयाधिपम्  
शशंसुस्तं महासत्वं सर्वायुधसमन्वितम् ४९  
श्रुत्वा स राजा तद्वाक्यं प्राह विस्मितचेतसा  
हैहयाधिप उवाच-  
कोऽसौ मम पुरद्वारि सायुधः संस्थितो बलात् ५०  
महेन्द्रो वा यमो वापि रुद्रो वा धनदोऽपि वा  
सायुधो मत्पुरद्वारि स्थातुं शक्तो न कर्हिचित् ५१  
महादेव उवाच-  
इत्युक्त्वा पार्थिवेन्द्रो ऽसौ किङ्करान्सुमहाबलान्  
प्रेरयामास तं द्रष्टुं गृह्णीतेत्याह दुर्मतिः ५२  
ते गत्वा ददृशुर्वीरं पुरद्वारि महाबलम्  
ज्वलन्तमिव कालाग्निं दुर्निरीक्ष्यं स्वतेजसा ५३  
तस्य सन्दर्शनेऽप्यत्र न शक्तास्ते महाबलाः  
ग्रहीतुकामस्तं वीरं समन्तात्प्रययुर्भृशम् ५४  
तान्दृष्ट्वा सायुधान्सर्वान्पार्थिवेन्द्रस्य किङ्करान्  
प्रहसन्प्राह विप्रेन्द्रो जामदग्निर्महाबलः ५५  
परशुराम उवाच-  
भार्गवस्य सुतो रामः सम्प्राप्तोऽहं नराधमाः  
स्वपितुर्निधनात्सर्वान्हनिष्यामि नृपोत्तमान् ५६  
कार्तवीर्यस्य रुधिरं मत्पित्रे तिलसंयुतम्  
दास्यामि पिण्डदानं च तच्छिरः कमलेन वै ५७  
महादेव उवाच-  
इत्युक्तास्ते महावीर्य्याः किङ्करास्तस्य भूपतेः  
शरैः स्म ताडयामासुः पलालैरिव पावकम् ५८  
ततः क्रुद्धो महावीर्यो रामस्सत्यपराक्रमः  
वैष्णवं चापमाकृष्य ज्यानिनादमथाकरोत् ५९  
तेन नादेन महता पूरितं भुवनत्रयम्  
देवानामपि सन्त्रासो बभूव महदद्भुतम् ६०  
ततः पावकसङ्काशैराशुगैः सुमहाबलः  
ताडयामास तान्वीरान्किङ्करान्वै महाबलान् ६१  
हत्वा तु किङ्करास्तस्य पार्थिवस्य महात्मनः  
कालाग्निरिव सन्तस्थौ सर्वभूतभयङ्करः ६२  
श्रुत्वा तु किङ्करान्स्वस्य हतान्रामेण धीमता  
हैहयाधिपतिर्वीरः क्रोधसंरक्तलोचनः ६३  
निर्य्ययौ सहसैन्येन यत्रास्ते भागवोऽव्ययः  
तं दृष्ट्वा घोरसङ्काशं ज्वलन्तं स्वेन तेजसा ६४  
त्रस्ताः सर्वे जनास्तत्र शङ्कमाना जनक्षयम्  
ततो युद्धं महाघोरं रामस्य नृपतेस्तदा ६५  
शस्त्रास्त्रपातनैर्भीमैर्मेघयोरिव वर्षतोः  
ततो रामो महातेजास्तत्सैन्यं नृपतेस्तदा ६६  
निर्ददाह क्षणात्सर्वं वैष्णवास्त्रेण लीलया  
ततः परशुना रामस्तीक्ष्णेनामितविक्रमः ६७  
चिच्छेद बाहुसाहस्रं कार्त्तवीर्यस्य दुर्मतेः  
न शशाक महावीर्यो योद्धुं रामेण भूपतिः ६८  
नष्टवीर्य्यो बभूवात्र पापेन स्वेन दुर्म्मतिः  
चिच्छेद तच्छिरः क्रुद्धो रेणुकातनयो बली ६९  
महाद्रिशृड्गंवज्रेण यथा देवपतिर्बली  
हत्वा सहस्रबाहुं तं जामदग्न्यः प्रतापवान् ७०  
जघान पार्थिवान्सर्वान्क्रुद्धः परशुना मृधे  
रामं दृष्ट्वा महारौद्रं पार्थिवाः पृथिवीतले ७१  
भयार्त्ता विद्रुताः सर्वे मातङ्गा इव केसरिम्  
विद्रुतानपि भूपालान्पितुर्निधनमन्युना ७२  
जघान भार्गवः क्रुद्धो नागानिव खगेश्वरः  
निःक्षत्रं कृतवान्सर्वं जामदग्निः प्रतापवान् ७३  
ररक्ष भगवानेकमिक्ष्वाकोः सुमहत्कुलम्  
मातामहस्यान्वयत्वाद्रेणुकावचनादथ ७४  
तान्भ्रष्टराज्यान्कृत्वा वै मातामहकुलोद्भवान्  
न हत्वा मनुवंशांस्तान्रामो नृपकुलान्तकः ७५  
सर्वं तु भूभृतां वंशं नाशयामास वीर्य्यवान्  
कृत्वा चोर्वीं तु निःक्षत्रां जमदग्निसुतो बली ७६  
अश्वमेधं महायज्ञं चकार विधिवद्द्विजः  
प्रददौ विप्रमुख्येभ्यः सप्तद्वीपवतीं महीम् ७७  
दत्वा महीं स विप्रेभ्यो जामदग्न्यः प्रतापवान्  
तपस्तप्तुं ययौ सोऽथ नरनारायणाश्रमम् ७८  
एतत्ते कथितं देवि जामदग्नेर्महात्मनः  
शक्त्यावेशावतारस्य चरितं शार्ङ्गिणः प्रभोः ७९  
नोपास्यं हि भवेत्तस्य शक्त्यावेशान्महात्मनः  
उपास्यौ भगवद्भक्तैर्विप्रमुख्यैर्महात्मभिः ८०  
रामकृष्णावतारौ तु परिपूर्णौ हि सद्गुणैः  
उपास्यमानावृषिभिरपवर्गप्रदौ नृणाम् ८१  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवादे परशुरामचरितन्नामैकचत्वारिंशदधिकद्विशततमोऽध्यायः २४१