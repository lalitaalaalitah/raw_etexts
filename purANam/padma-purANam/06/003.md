---
title: ००३

---
सूत उवाच-  
एकदा नारदो द्रष्टुं पाण्डवान्दुःखकर्शितान्  
ययौ काम्यवनं विप्रः सत्कृतस्तैर्यथाविधि १  
अथ नत्वा मुनिश्रेष्ठं युधिष्ठिर उवाच ह  
भगवन्कर्मणा केन दुःखाब्धौ पतिता वयम् २  
तमुवाच ऋषिर्दुःखं त्यज त्वं पाण्डुनन्दन  
सुखदुःखसमाहारे संसारे कः सुखी नरः ३  
ईश्वरोपि हि न स्थायी पीड्यते देहसञ्चयैः  
न दुःखरहितः कश्चिद्देही दुःखसहो यतः ४  
शरीरं सवितुर्यस्माद्राहुस्तद्ग्रसते बली  
राहोरपि शिरश्छिन्नं शौरिणामृतभोजने ५  
सोऽपि शार्ङ्गधरो देवः क्षिप्तः सागरगह्वरे  
जालन्धरेण वीरेण निहतः सोऽपि शम्भुना ६  
युधिष्ठिर उवाच-  
कोऽसौ जालन्धरो वीरः कस्य पुत्रः कुतो बली  
कथं जालन्धरं सङ्ख्ये हतवान्वृषभध्वजः ७  
एतत्सर्वं समाचक्ष्व विस्तरेण तपोधन  
राज्ञा स एव मुक्तस्तु कथयामास नारदः ८  
नारद उवाच-  
शृणु भूप कथां दिव्यामशेषाघौघनाशिनीम्  
ईशानसिन्धुसून्वोश्च सङ्ग्रामं परमाद्भुतम् ९  
एकदा गिरिशं स्तोतुं प्रययौ पाकशासनः  
अप्सरोगणसङ्कीर्णो देवैर्बहुभिरावृतः १०  
गन्धर्वैरावृतो देवस्तन्त्रीशिक्षासु कोविदैः  
रम्भा तिलोत्तमा रामा कर्पूराकदली तथा ११  
मदना भारती कामा सर्वाभरणभूषिताः  
नर्तक्यश्च तथा चान्याः समाजग्मुः सुरान्तिकम् १२  
गन्धर्वयक्षसिद्धास्तु नारदस्तुम्बुरुस्तथा  
किन्नरा मुहुराजग्मुस्तथा किन्नरयोषितः १३  
वायुश्च वरुणश्चैव कुबेरो धनदस्तथा  
यमश्चाग्निर्निर्ऋतिश्च ये चान्ये देवतागणाः १४  
विमानसंस्थो मघवा विमानस्थाः सुराङ्गनाः  
स्ववाहनगतादेवाः कैलासं प्रययुर्जवात् १५  
ददृशुस्ते ततो देवाः कैलासं पर्वतोत्तमम्  
महीधराणां सर्वेषां पृथिव्या इव मण्डनम् १६  
सर्वतः सुखदं शुद्धं सिद्धिराशिमिवस्थितम्  
यत्र वृक्षाः कल्पवृक्षाः पाषाणाश्चिन्तितप्रदाः १७  
पुन्नागैर्नागचम्पैश्च तिलकैर्देवदारुभिः  
अशोकैः पाटलैश्चूतैर्मन्दारैः शोभितो गिरिः १८  
पर्यन्तकवनामोदवाहका यत्र वायवः  
पङ्गुत्वं बहुचारेण यान्ति ते मलयानिलाः १९  
वाप्यः स्फटिकसोपाना ह्यगाध विमलोदकाः  
वैडूर्यनालसंसक्तसौवर्णनिभ पङ्कजाः २०  
कुमुदानां द्युतिर्यत्र राजते सर्वतोदिशम्  
कह्लारैः शौभितावाप्यः पिनद्धाः पद्मरागवत् २१  
हरिन्मणिनिबद्धाश्च गोमेदैः सर्वतो वृताः  
पद्मरागशिलाबद्धा नानाधातुविचित्रिताः २२  
ददृशुः सुन्दरतरं नाकाधिकविनिर्मितम्  
कैलासं पर्वतश्रेष्ठं दृष्ट्वा ते विस्मयङ्गताः २३  
विमानादवतीर्णाश्च मघवा देवताश्च ताः  
द्वारपालमथागम्य नन्दिनं वाक्यमब्रुवन् २४  
भो भो गणवरश्रेष्ठ शृणु मे वाक्यमुत्तमम्  
समाज्ञापय शीघ्रं त्वं नृत्यार्थमिहमागतम् २५  
ईश्वरं प्रतिदेवेशं सर्वदेवैः समावृतम्  
इन्द्रस्य वचनं श्रुत्वा गिरिशं नन्दिरब्रवीत् २६  
प्रभोऽयमागतः सर्वैर्देवराजः पुरन्दरः  
नृत्यार्थमथ तं प्राहानय शीघ्रं शचीपतिम् २७  
प्रवेशयामास तदा नन्दी तैः सह वासवम्  
स दृष्ट्वा गिरिशं देवं तुष्टाव वृषभध्वजम् २८  
रम्भाद्यास्तास्तदा सर्वा नर्त्तक्यो हरसन्निधौ  
मृदङ्गवीणावादित्रैः मुदा नाट्यं प्रचक्रिरे २९  
कांस्यवाद्यान्प्रगृह्यान्या वंशतालान्सकाहलान्  
चक्रुस्ता नृत्यसंरम्भं स्वयन्देवः पुरन्दरः ३०  
अतीवनर्तनं चक्रे सुन्दरं देवदुर्ल्लभम्  
ईश्वरस्तोषमापन्नो वासवं वाक्यमब्रवीत् ३१  
प्रसन्नोऽहं सुरश्रेष्ठ जातस्ते व्रियतां वरः  
इत्युक्तवति देवेशे स्वबाहुबलगर्वितः ३२  
प्रत्युवाच हरं वाक्यं सङ्ग्रामः सवृतो मया  
यत्र त्वत्सदृशो योद्धा तद्युद्धं देहि मे प्रभो ३३  
इत्युक्त्वा निर्गतो जिष्णुर्लब्ध्वा शम्भोर्वरं प्रभोः  
तस्मिन्गते तदा शक्रे गिरिशो वाक्यमब्रवीत् ३४  
गणा मे श्रूयतां वाक्यं देवराजोऽतिगर्वितः  
इत्युक्त्वा क्रोधसंयुक्तो बभूव च ततो हरः ३५  
आविरासीत्ततः क्रोधो मूर्त्तिमान्पुरतः स्थितः  
घनान्धकारसदृशो मृडं क्रोधस्ततोऽब्रवीत् ३६  
देहि मे त्वं हि सन्देशं किं करोमि तव प्रभो  
उमापतिस्तदोवाच गच्छ त्वं वासवं जय ३७  
स्वर्गसिन्धुं समासाद्य सागरस्य च वीर्यवान्  
इत्युक्तोन्तर्दधे क्रोधो गणास्ते विस्मयं ययुः ३८  
ईशानकल्पे जाते तु कामेनार्णवसङ्गमे  
नाकसिन्धुस्तदा मत्ता स्वयौवनभरोष्मणा ३९  
तां दृष्ट्वा सिन्धुराजश्च जलकल्लोलवानभूत्  
तदा बभूव राजेन्द्र गङ्गासागरसङ्गमः ४०  
महानदी तदा प्राप्य रेमे चात्मबलेन च  
अत्रान्तरे समुद्रस्य बभूव सुभटस्ततः ४१  
सूनुस्तस्यां महानद्यां समुद्रादभवद्बली  
महार्णवतनूजेन जातमात्रेण पार्थिव ४२  
रुदतोत्कम्पिता पृथ्वी त्रिलोकी नादिताभवत्  
समाधिबद्धमुद्रां च सन्तत्याज चतुर्मुखः ४३  
अत्रान्तरे परित्रस्तां तां संवीक्ष्य जगत्त्रयीम्  
धाता सुरेन्द्रवाक्येन प्रजगाम महार्णवम् ४४  
आश्चर्यमिति सञ्चिन्त्य हंसारूढो जवाद्ययौ  
ब्रह्माणमागतं वीक्ष्य सपर्यां विदधेऽर्णवः  
तमुवाच ततो ब्रह्मा किं गर्जसि वृथाम्बुधे ४५  
समुद्र उवाच-  
नाहं गर्जामि देवेश मत्सुतो बलवान्प्रभो  
शिशोर्वै कुरु रक्षां च दुर्ल्लभं तव दर्शनम् ४६  
सन्दृश्यतां च तनयो भार्यां प्राहातिशोभनाम्  
ययौ सा भर्तुरादेशात्सपुत्रा ब्रह्मणोन्तिके ४७  
उत्सङ्गदेशे चतुराननस्य विधाय पुत्रं चरणौ ननाम  
तदा समुद्रात्मजमद्भुतं तं दृष्ट्वा विधातुः किल विस्मयोऽभूत् ४८  
गृहीतकूर्चस्य शिशोः करं च यदा विरिञ्चिर्न शशाक मोचितुम्  
तदा समुद्रः प्रहसन्प्रयातः कूर्चं प्रगृह्यार्भकरं विमोचयन् ४९  
तादृशं तस्य बालस्य दृष्ट्वा विक्रममात्मभूः  
प्रीत्या जालन्धरेत्याह नाम्ना जालन्धरोऽभवत् 6.3.५०  
वरं ददावथो तस्य प्रणयेन प्रजापतिः  
अयं जालन्धरो देवैरजेयश्च भविष्यति ५१  
पातालसहितं नाकं मत्प्रसादेन भोक्ष्यति  
इत्युक्त्वान्तर्दधे ब्रह्मा हंसमारुह्य सत्वरः ५२  
इति श्रीपाद्मे महापुराणे पञ्चपञ्चाशत्सहस्रसंहितायां युधिष्ठिरनारदसंवादे उत्तर  
खण्डे जालन्धरोत्पत्ति ब्रह्मागमोनाम तृतीयोऽध्यायः ३