---
title: ०५९

---
युधिष्ठिर उवाच-  
कथयस्व प्रसादेन ममाग्रे मधुसूदन  
इषस्य शुक्लपक्षे तु किं नामैकादशीभवेत् १  
श्रीकृष्णउवाच-  
शृणुराजेन्द्र वक्ष्यामि माहात्म्यं पाप नाशनम्  
शुक्लपक्षे चाश्विनस्य भवेदेकादशी तु या २  
पापाङ्कुशेति विख्याता सर्वपापहरा परा  
पद्मनाभाभिधानं मां पूजयेत्तत्र मानवः ३  
सर्वाभीष्ट फलं प्राप्तौ स्वर्गमोक्षप्रदं नृणाम्  
तपस्तप्त्वा पुनस्तीव्रं चिरं सुनियतेन्द्रियः ४  
यत्फलं समवाप्नोति तन्न त्वा गरुडध्वजम्  
कृत्वापि बहुशःपापं नरो मोह समन्वितः ५  
न याति नरकं नत्वा सर्वपापहरं हरिम्  
पृथिव्यां यानि तीर्थानि पुण्यान्यायतनानि च ६  
तानि सर्वाण्यवाप्नोति विष्णोर्नामानुकीर्त्तनात्  
देवं शार्ङ्गधरं विष्णुं ये प्रपन्ना जनार्दनम् ७  
न तेषां यमलोकस्य यातना जायते क्वचित्  
उपोष्यैकादशीमेकां प्रसङ्गेनापि मानवः  
न याति यातनां यामीं पापं कृत्वापि दारुणम् ८  
वैष्णवः पुरुषो भूत्वा शिवनिन्दां करोति यः  
न विन्देद्वैष्णवं लोकं स याति नरकं ध्रुवम् ९  
शैवः पाशुपतो भूत्वा विष्णुनिन्दां करोति चेत्  
रौरवे पच्यते घोरे यावदिन्द्राश्चतुर्दश १०  
नेदृशं पावनं किञ्चित्त्रिषु लोकेषु विद्यते  
यादृशं पद्मनाभस्य व्रतं पातकनाशनम् ११  
तावत्पापानि देहेऽस्मिन्तिष्ठन्ति मनुजाधिपम्  
यावन्नोपवसेज्जन्तुः पद्मनाभदिनं शुभम् १२  
अश्वमेधसहस्राणि राजसूयशतानि च  
एकादश्युपवासस्य कलां नार्हन्ति षोडशीम् १३  
एकादशीसमं किञ्चिद्व्रतं लोके न विद्यते  
व्याजेनापि कृता यैश्च न ते यान्ति हि भास्करिम् १४  
स्वर्गमोक्षप्रदा ह्येषा शरीरारोग्यदायिनी  
कलत्रसुतदा ह्येषा धनमित्रप्रदायिनी १५  
न गङ्गा न गया राजन्न च काशी च पुष्करम्  
न चापि कौरवं क्षेत्रं पुण्यं भूप हरेर्दिनात् १६  
रात्रौ जागरणं कृत्वा समुपोष्य हरेर्दिनम्  
अनायासेन भूपाल प्राप्यते वैष्णवं पदम् १७  
दशैव मातृके पक्षे राजेन्द्र दश पैतृके  
प्रियाया दशपक्षे तु पुरुषानुद्धरेन्नरः १८  
चतुर्भुजा दिव्यरूपा नागारिकृतकेतनाः  
स्रग्विणः पीतवस्त्राश्च प्रयान्ति हरिमन्दिरम् १९  
बालत्वे यौवनत्वे च वृद्धत्वे च नृपोत्तम  
उपोष्यैकादशीं नूनं नैव प्राप्नोति दुर्गतिम् २०  
पापाङ्कुशामुपोष्यैव आश्विनस्य सिते नरः  
सर्वपापविनिर्मुक्तो हरिलोकं स गच्छति २१  
दत्त्वा हेमतिलान्भूमिं गामन्नमुदकं तथा  
उपानच्छत्रवस्त्रादीन्न पश्यति यमं नरः २२  
यस्य पुण्यविहीनानि दिनान्यायान्ति यान्ति च  
स लोहकारभस्त्रेव श्वसन्नपि न जीवति २३  
अवन्ध्यं दिवसं कुर्याद्दरिद्रोऽपि नृपोत्तम  
सदाचरन्यथाशक्ति स्नानदानादिकाः क्रियाः २४  
होमस्नानजपध्यानसत्रादिपुण्यकर्मणाम्  
कर्त्तारो नैव पश्यन्ति घोरां तां यमयातनाम् २५  
दीर्घायुषो धनाढ्याश्च कुलीना रोगवर्जिताः  
दृश्यन्ते मानवा लोके पुण्यकर्त्तार ईदृशाः २६  
किमत्र बहुनोक्तेन यान्त्यधर्मेण दुर्गतिम्  
आरोहन्ति दिवं धर्मैर्नात्रकार्या विचारणा २७  
इति ते कथितं राजन्यत्पृष्टोऽहं त्वयानघ  
पापाङ्कुशाया माहात्म्यं किमन्यच्छ्रोतुमिच्छसि २८  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमापतिनारदसंवादे आश्विनशुक्लपापाङ्कुशैकादशीमाहात्म्यनामैकोनषष्टितमोऽध्यायः५९