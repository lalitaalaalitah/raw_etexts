---
title: ०१७

---
नारद उवाच-  
अथ जालन्धरोऽपश्यत्कबन्धचयभीषणम्  
रणं रुधिरमांसौघ मज्जा मेदोऽस्थिदुर्गमम् १  
तत्र जालन्धरो दैत्यः प्रियाहरणदुःखितः  
रणे विलोकयामास वृषस्थं पार्वतीपतिम् २  
घोराहिभोगेनविभूषिताङ्गं जटाकलापे शशिभूषणाङ्कितम्  
नेत्राग्निकीलोपरिशोभिताङ्गं विना रणं सम्प्रददर्श सिन्धुजः ३  
शीघ्रं स्वरथमारुह्य समुद्रतनयस्तदा  
संरुष्टः प्राह तं शुम्भं तापसो न हतस्त्वया ४  
प्राह जालन्धरं शुम्भस्तपस्तेन महत्कृतम्  
हन्तुं न शक्यतेऽस्माभिर्हरः सङ्ग्रामदुर्जयः ५  
इतिशुम्भोक्तमाकर्ण्यसिन्धुजःक्रोधमूर्च्छितः  
हरं पद्मसहस्रेण दैत्यसैन्येन संवृतम् ६  
गृहीत्वा कालकेदारं धनुर्जालन्धरो ययौ  
बाणांस्तीक्ष्णानतिस्थूलान्लोहस्तम्भान्तथा बहून् ७  
मुमोच युधि दुर्धर्षो वर्षन्मेघ इवागमे  
आयान्तं रुरुधुः सिन्धुसूनुं शम्भुगणा युधि ८  
ततो रुद्रेण रौद्रैश्च शरौघैस्ताडितो रुषा  
रुद्रबाणैस्तदा तस्य कवचं भुवि पातितम् ९  
विवर्मापि बभौ सोऽथ मेघमुक्तो यथाचलः  
पुनर्जालन्धरस्याङ्गं शम्भुना कीलितं शरैः १०  
रुधिरं बहु सुस्राव जालन्धरशरीरतः  
तेनाशु रुधिरौघेण प्लाविता सकला मही ११  
ततो देवा भयं जग्मुर्दानवाश्च चकम्पिरे  
त्यक्त्वा ते प्रमथा वीरा रणभूमिं प्रदुद्रुवुः १२  
नद्या इव परा मूर्त्तिः प्रसृता सर्वतोऽपि च  
अथाहार्णवजो रुद्रं धनुर्धर वरो ह्यसि १३  
इदानीं तत्करिष्यामि येन गच्छसि सङ्क्षयम्  
इत्युक्त्वा कालकेदारं सशरं प्रतिगृह्य तत् १४  
शीघ्रं सम्पूरयामास शरैर्नानाविधैः शिवम्  
शिवः सहस्रकोटीभिः पूरिताङ्गो रणे बभौ १५  
विहङ्गमैर्यथाकाशं वृक्षैरिव महागिरिः  
दैत्यमुक्तैस्तुतैर्बाणैर्दृष्ट्वा व्याप्तं महेश्वरम् १६  
वीरभद्रस्तथा कोपाज्जालन्धरमधावत  
अपीडयदमेयात्मा समुद्रतनयं बली १७  
जालन्धरोऽथ सङ्क्रुद्धो विध्यन्बाणैः सहस्रशः  
धनुः शरान्रथं छत्रं सारथिं तिलशः शरैः १८  
चकार वीरभद्रस्य सिन्धुसूनुः प्रतापवान्  
वीरभद्रोऽथ विरथो हतवान्गदयाब्धिजम् १९  
तथैव गदया सोऽपि तं हत्वापातयद्भुवि  
गदाप्रहारपतितमालोक्यातिविमूर्च्छितम् २०  
मणिभद्रोऽथ समरे जालन्धरमधावत  
अतिक्रुद्धं तमायान्तं दृष्ट्वा दैत्यो महारणे २१  
शरैर्व्यस्तोपकरणं स चकार नदीसुतः  
अथ मूर्च्छां परित्यज्य उत्तस्थौ सिंहवन्नदन् २२  
वीरभद्रस्ततः कोपान्मणिभद्रः प्रतापवान्  
जघ्नतुः पर्वताभ्यां तौ व्योमस्थं तटिनीसुतम् २३  
तदङ्गे पतितौ दृष्ट्वा पर्वतौ विनिनद्य च  
जघान मुष्टिपातेन वीरभद्रो नदीसुतम् २४  
मणिभद्रश्चरणयोर्धृत्वा सागरनन्दनम्  
स्यन्दनाद्भ्रामयामास तदद्भुतमिवाभवत् २५  
मणिभद्र गृहीतोऽपि दैत्यराट्स महाबलः  
हत्वा चरणघातेन मणिभद्रमपातयत् २६  
जालन्धरो महाबाहुर्वीरभद्रं च मुष्टिना  
अथागतः परिवृतो गणैर्वै नन्दिकेश्वरः २७  
शुम्भस्तमागतं दृष्ट्वा रुरोध सह सैनिकैः  
द्वन्द्वयुद्धैरथाजग्मुर्गणा दैत्यैः परस्परम् २८  
शुम्भः शिलादजं राहुर्महाकालं रणे ययौ  
कोलाहलं निशुम्भोऽथ केतुः कालमधावत २९  
शैलोदरो गुहं जम्भो माल्यवन्तं महाबलः  
महापार्श्वो ययौ चण्डं चण्डीशो रोमकण्टकम् ३०  
विकटास्योऽथ वै भृङ्गिमुरुनेत्रो विनायकम्  
एवं दैत्येश्वरैः सार्द्धं गणानामधिपा ययुः ३१  
अथ शुम्भायुधैर्बाणैः प्रहतश्च शिलादजः  
चूर्णीचकाराद्रिशृङ्गैः कपितुण्डो महत्तरैः ३२  
शुम्भस्तेनार्दितः शक्त्या शिलादं च जघान तम्  
महाकालो जघानाथ तं राहुं रणमूर्द्धनि ३३  
शक्त्याथ तस्य हतवान्स्यन्दनं स महाद्रिणा  
कोलाहलो हतः शक्त्या निशुम्भेन प्रतापवान् ३४  
शक्तिं गृहीत्वा ह्यहनद्रथं सारथिना सह  
विरथेनाथ दैत्येन भृशं क्रुद्धेन संयुगे ३५  
कोलाहलो सुरेन्द्रेण सहस्रफणिना हतः  
तं हत्वा चातिवेगेन रथं चान्यमुपागतः ३६  
फणिचक्रहतः सङ्ख्ये क्षणान्मूर्च्छां विहाय च  
स्वरथात्शीघ्रमुत्तीर्य गृहीत्वा खड्गचर्मणी ३७  
सर्वं चक्रे निशुम्भस्य स रथाद्यसिना पृथक्  
पुनः स्वरथमारुह्य दैत्यं बाणैरताडयत् ३८  
निशुम्भोऽप्यतिरोषाच्च तत्पराक्रमविस्मितः  
शक्त्या महाबलस्तस्य रथं साश्वं न्यषूदयत् ३९  
कोलाहलो रणे धावन्निशुम्भं विरथो बली  
गतः स सरथं चक्रे विरथं भुजबन्धनात् ४०  
केतुपुच्छं गृहीत्वा च भ्रामयामास चाम्बरे  
कालश्चिक्षेप सोऽप्यद्रिं स चिच्छेद गिरिं जवात् ४१  
तं नगं चूर्णितं दृष्ट्वा ताडयामास मुष्टिना  
कालश्चूर्णितसर्वाङ्गः केतुना प्राद्रवद्भयात् ४२  
शैलोदरस्तथा स्कन्दं जघान गदयोरसि  
षडाननोऽपि तं शक्त्या हत्वा भूमावपातयत् ४३  
शक्तिप्रहारेण मृतं दानवं वीक्ष्य षण्मुखः  
जगर्ज तत्र वैचित्र्यं यथा क्रौञ्चे विदारिते ४४  
माल्यवानथ बाणौघैर्जम्भमभ्यर्दयद्रणे  
जम्भोऽपि सायकैस्तीक्ष्णैर्भित्त्वा तं मूर्च्छितं जहौ ४५  
महापार्श्वो रथं धृत्वा बाणौघैर्वाजिवर्जितम्  
लीलयैव च खे नीत्वा व्यश्वं चण्डमपातयत् ४६  
व्यश्वं रथं विलोक्याथ ततश्चण्डोऽग्रहीद्गजम्  
आपतन्तं महापार्श्वं चण्डस्तं गदयाहनत् ४७  
अचिन्त्यैव गदापातं सोऽसुरो भृशदारुणः  
प्रहत्य मुष्टिना चण्डं पातयामास भूतले ४८  
चण्डीशशस्त्राभिहतो रोमकण्ठो महासुरः  
चण्डीशं पादयोर्धृत्वा रथमूर्ध्नि न्यपातयत् ४९  
पपात सहसा भूमौ ययौ तं भीषणेक्षणः  
उरुनेत्रेण समरे हतो लम्बोदरः शरैः 6.17.५०  
दन्तेनोरसि तं हत्वा पातयामास भूतले  
ऊरुनेत्रः क्षणाच्छान्तिमागत्याशु रथं क्षणात् ५१  
जघान मुद्गरेणासौ मूर्ध्नि सिन्दूरमण्डिते  
गणेश्वरः पट्टिशेन जघानोरसि दानवम् ५२  
तन्मुखादथ निष्क्रान्तो नवशीर्षोऽसुरो महान्  
अष्टादशभुजो राजन्सोऽप्यधावत शाङ्करिम् ५३  
नवशीर्षोरुनेत्राभ्यां रणे रुद्धो विनायकः  
जर्जरीकृतदेहोऽपि जग्राह परशुं रुषा ५४  
तेन चिच्छेद शस्त्राणि तयोराजौ गणेश्वरः  
रुद्धं गणेश्वरं दृष्ट्वा ताभ्यां सङ्ख्येऽथ षण्मुखः ५५  
शीघ्रमागत्य सेनानीर्जघान नवशीर्षकम्  
नवशीर्षं रणे हत्वा उरुनेत्रमधावत ५६  
स्कन्दः स्वशक्तिघातेन पातयामास तं नृप  
पश्यञ्जालन्धरः स्कन्दं ययौ सैन्येन संवृतः ५७  
पुत्रप्रीत्यासुरान्हन्तुं सगणः शङ्करोऽपि च  
ततो घोरतरं युद्धमभूदद्भुतसैन्ययोः ५८  
हरसिन्धुजयोर्युद्धे गतप्राणेव रोदसी  
अथ जालन्धरः क्रुद्धो बाणं सन्धाय दारुणम् ५९  
सहस्रशतसङ्ख्याकैः पत्रैः सर्वत्र भूषितम्  
दैत्येन्द्रस्तेन बाणेन ललाटेताडयच्छिवम् ६०  
ममज्जापुङ्खमर्यादं ललाटे शङ्करस्य च  
भाले शशाङ्कवच्छम्भोः स रराज महाप्रभः ६१  
यथादित्यो हि घर्मान्ते सन्ध्याकालेम्बुदागमे  
अथ रुद्रो महाबाणं जग्राह ज्वलनोपमम् ६२  
यस्य वेगे तु पवनः फले यस्याग्निभास्करौ  
कालो ग्रन्थिषु सर्वेषु शरे देवी धरा स्थिता ६३  
हरस्तेन शरेणाशु विव्याध हृदि सिन्धुजम्  
तेन बाणप्रहारेण रुधिरौघपरिप्लुतः ६४  
पपात शरभिन्नाङ्गो वज्राहत इवाचलः  
तदा दैत्याः समाक्रन्दन्जगर्जुः प्रमथास्तथा ६५  
सिन्धुजं मूर्छितं दृष्ट्वा रुरुधुर्दानवाः शिवम्  
रक्षार्थमुद्यताः केचित्केचित्तं परितः स्थिताः ६६  
यावज्जालन्धरो मूर्छां प्राप्तो वारिधिनन्दनः  
तावद्रुद्रेण नाराचैर्हता जालन्धरी चमूः ६७  
चिराज्जालन्धरस्त्यक्त्वा मूर्छां सैन्यं हतं नृप  
दृष्ट्वा भयान्वितः सेनां विकीर्णां च तथा रणे ६८  
ततः काव्यं स सस्मार मनसा परमं गुरुम्  
स्मृतस्तेन त्वरन्प्राप्तः कविर्जालन्धरं प्रति ६९  
स्वस्ति कृत्वा जगादाथ भार्गवः सिन्धुनन्दनम्  
किं करोमि महाराज तव कार्यं महाबल ७०  
नारद उवाच-  
इति काव्यवचः श्रुत्वा भार्गवं बहु मानयन्  
नत्वा गुरुमुवाचाथ राजा जालन्धरस्तथा ७१  
राजोवाच-  
जीवयैतान्मृताञ्छुक्र दैत्यान्सर्वान्समन्ततः  
इत्युक्तः सिन्धुजेनाजौ सैन्यं तत्र व्यलोकयत् ७२  
पञ्चविंशत्सहस्राणि योजनानां प्रमाणतः  
दैत्याङ्गरथसङ्कीर्णमुपर्युपरि पार्थिव ७३  
उच्छ्रये पञ्चनवतियोजनानां महीं चिताम्  
योधवाहनदेहाद्यैरिव पूर्णां धरां ततः ७४  
मन्त्रोदकेन चाभ्युक्ष्य दैत्यानुत्थापयत्कविः  
यावद्रुद्रो जटाजूटं बबन्ध भुजगैर्दृढम् ७५  
तावत्काव्येन तत्सैन्यं मन्त्रेणोत्थापितं नृप  
व्याघ्रान्यथा केसरिणो गजेन्द्राः शूकरान्यथा ७६  
आगतान्दानवान्दृष्ट्वा चिन्तयामास शङ्करः  
किमेतदिह सञ्जातं मृतान्सृजति कुत्रचित् ७७  
ददर्श चिन्तयन्काव्य इति तस्मिन्रणे भवः  
जीवयन्तं रणे दैत्यान्धावन्तं वेगवत्तरम् ७८  
ततः क्रुद्धो महादेवः शुक्रं हन्तुं मनो दधे  
त्रिशूलिनमनुज्ञाय रहश्चोवाच तं कविः ७९  
ब्राह्मणोऽहं कथं हंसि सर्वविद्याविशारदम्  
ब्रह्महत्या मयि हते तव रुद्र भविष्यति ८०  
इति श्रुत्वा कवेर्वाक्यं शूलं तत्याज शङ्करः  
स्मृत्वा तत्पूर्ववृत्तान्तं यल्लग्नं ब्रह्मणः शिरः ८१  
ब्राह्मणो न हि हन्तव्यो हरन्प्राणानपि प्रियान्  
अयं तु जीवयन्दैत्यान्निग्राह्यः सर्वथा मया ८२  
तस्मादेनं क्षिपाम्याशु स्त्रीयोनौ दैत्यजीवनम्  
एवमुक्तवतः शम्भोस्तृतीयनयनाद्द्रुतम् ८३  
कृत्या विवासा चात्युग्रा मुक्तकेशी महोदरा  
स्थूललम्बस्तनी योनी दंष्ट्रालोचनभीषणा ८४  
आज्ञापयेति स तया प्रोक्तस्तामब्रवीच्छिवः  
कृत्ये त्वं दानवाचार्यं स्वयोनौ क्षिप दुर्मतिम् ८५  
यावज्जालन्धरं हन्मि तावदेनं भगे वह  
हते जालन्धरे दैत्ये पश्चान्निस्तीर्य मोचय ८६  
हरेणोक्तेति सा कृत्या भार्गवं समधावत  
पपात भूमौ तां दृष्ट्वा कविर्दैत्याः प्रदुद्रुवुः ८७  
केशेष्वाकृष्य धुन्वाना नग्नमालिङ्ग्य भार्गवम्  
योनौ दधार सा कृत्या हसन्ती जयनन्दन ८८  
भगे क्षिप्तं गुरुं दृष्ट्वा यावज्जालन्धरोऽसुरः  
सन्दधे मार्गणांस्तावत्सा कृत्यादृश्यतां गता ८९  
इति श्रीपाद्मे महापुराणे पञ्चपञ्चाशतसहस्रसंहितायां युधिष्ठिरनारदसम्वादे जालन्धरोपाख्याने शुक्रयोनिप्रवेशोनाम सप्तदशोऽध्यायः १७