---
title: ०९६

---
पृथुरुवाच-  
यत्त्वया कथितं ब्रह्मन्व्रतमूर्जस्य विस्तरात्  
तत्र या तुलसीमूले विष्णोः पूजा त्वयोदिता १  
तेनाहं प्रष्टुमिच्छामि माहात्म्यं तुलसीभवम्  
कथं सातिप्रिया विष्णोर्देवदेवस्य शार्ङ्गिणः २  
कथमेषा समुत्पन्ना कस्मिंस्थाने च नारद  
एतद्ब्रूहि समासेन सर्वज्ञोऽसि मतो हि मे ३  
नारदउवाच-  
पुरा रुद्रेण दैत्येन्द्रे सिन्धुसूनौ निपातिते  
प्रणम्य शिरसा रुद्रं देवा ब्रह्मादयोऽब्रुवन्  
शृणु राजन्प्रवक्ष्यामि माहात्म्यं तुलसीभवम् ४  
सेतिहासं पुरावृत्तं तत्सर्वं कथयामि ते  
पुरा शक्रः शिवं द्रष्टुमगात्कैलासपर्वतम्  
सर्वदेवैः परिवृतस्त्वप्सरोगणसेवितः ५  
यावद्गतः शिवगृहं तावत्तत्राशु दृष्टवान्  
पुरुषं भीमकर्माणं दंष्ट्रानयनभीषणम् ६  
स पृष्टस्तेन कस्त्वं भो क्व गतो जगदीश्वरः  
एवं पुनः पुनः पृष्टः स यदा नोचिवान्नृप ७  
ततः क्रुद्धो वज्रपाणिस्तन्निर्भर्त्स्य वचोऽब्रवीत्  
रे मया पृच्छमानोऽपि नोत्तरं दत्तवानसि ८  
अतस्त्वां हन्मि वज्रेण कस्ते त्रातास्ति दुर्मते  
इत्युदीर्य ततो वज्री वज्रेण चाहनद्दृढम् ९  
तेनास्य कण्ठे नीलत्वमगाद्वज्रं च भस्मतां  
ततो रुद्र प्रजज्वाल तेजसा प्रदहन्निव १०  
दृष्ट्वा बृहस्पतिस्तूर्णं कृताञ्जलिपुटोऽभवत्  
इन्द्रश्चदण्डवद्भूमौ कृत्वा स्तोतुं प्रचक्रमे ११  
बृहस्पतिरुवाच-  
नमो देवाधिदेवाय त्र्यम्बकाय कपर्दिने  
त्रिपुरघ्नाय शर्वाय नमोन्धकनिषूदिने १२  
विरूपायातिरूपाय बहुरूपाय शम्भवे  
यज्ञविध्वंसकर्त्रे च यज्ञानां फलदायिने १३  
कालान्तकाय कालाय कालभोगधराय च  
नमो ब्रह्मशिरोहन्त्रे ब्राह्मणाय नमो नमः १४  
नारद उवाच-  
एवं स्तुतस्तदा शम्भुः द्विजर्षभं जगाद ह  
संहरन्नयनज्वालं त्रिलोकीदहनक्षमाम् १५  
वरं वरय भो ब्रह्मन्प्रीतः स्तुत्यानया तव  
इन्द्रस्यजीवदानेन जीवति त्वं प्रथां व्रज १६  
बृहस्पतिरुवाच-  
यदि तुष्टोऽसि देव त्वं याहीन्द्रं शरणागतम्  
अग्निरेष शमं यातु भालनेत्रसमुद्भवः १७  
ईश्वर उवाच-  
पुनः प्रवेशमायाति भालनेत्रे कथं त्वयम्  
एनं त्यक्ष्याम्यहं दूरे यथेन्द्रं नैव पीडयेत् १८  
नारद उवाच-  
इत्युक्त्वा तं करे धृत्वा प्राक्षिपल्लवणाम्भसि  
सोऽपतत्सिन्धुगङ्गायाः सागरस्य च सङ्गमे १९  
तदा स बालरूपत्वमगात्तत्र रुरोद च  
रुदतस्तस्य शब्देन प्राकम्पद्धरणी मुहुः २०  
स्वर्गश्च सत्यलोकश्च तत्स्वनाद्बधिरीकृतौ  
श्रुत्वा ब्रह्मा ययौ तत्र किमेतदिति विस्मितः २१  
तावत्समुद्रस्योत्सङ्गे तं बालं स ददर्श ह  
दृष्ट्वा ब्राह्मणमायान्तं समुद्रोऽपि कृताञ्जलि २२  
प्रणम्य शिरसा बालं तस्योत्सङ्गे न्यवेशयेत्  
ततो ब्रह्माब्रवीद्वाक्यं कस्यायं शिशुरद्भुतः २३  
निशम्येति वचो धातुर्वाक्यं तु सागरोऽब्रवीत्  
ब्रह्मा उवाच-  
सरित्पते कुतो लब्धो बालो ह्येष महाबलः २४  
यस्य नादेन सन्त्रस्ता देवासुरमहोरगाः  
समुद्र उवाच-  
भो ब्रह्मन्सिधुगङ्गायां जातोऽयं मम पुत्रकः २५  
जातकर्मादि संस्कारान्कुरुष्वास्य जगद्गुरो  
नारद उवाच-  
इत्थं वदति पाथोधौ स बालः सागरात्मजः २६  
ब्रह्माणमग्रहीत्कूर्चे विधुन्वन्तं मुहुर्मुहुः  
धुन्वतस्तस्य कूर्चं तु नेत्राभ्यामागमज्जलम्  
कथञ्चिन्मुक्तकूर्चोऽथ ब्रह्मा प्रोवाच सागरम् २७  
ब्रह्मोवाच-  
नेत्राभ्यां विधृतं यस्मादनेनैतज्जलं मम  
तस्माज्जलन्धर इति ख्यातो नाम्ना भवत्यसौ २८  
अधुनैवैष तरुणः सर्वशस्त्रास्त्रपारगः  
अवध्यः सर्वभूतानां विना रुद्रं भविष्यति २९  
याति यत्र समुद्भूतस्तत्रेदानीं गमिष्यति ३०  
नारद उवाच-  
इत्युक्त्वा शुक्रमाहूय राज्ये तं चाभ्यषेचयत्  
आमन्त्र्य सरितां नाथं ब्रह्मान्तर्द्धानमन्वगात् ३१  
अथ तद्दर्शनोत्फुल्लनयनः सागरस्तदा  
कालनेमिसुतां वृन्दां तद्भार्यार्थमयाचत ३२  
ते कालनेमिप्रमुखास्ततोऽसुरास्तस्मै सुतां तां प्रददुः प्रहर्षिताः  
स चापि तान्प्राप्यसुहृद्वरान्वशी शशास गां शुक्रसहायवान्बली ३३  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे कार्तिकमाहात्म्ये श्रीकृष्णसत्यभामासंवादे जालन्धरोत्पत्तिवर्णनन्नाम षण्णवतितमोऽध्यायः ९६