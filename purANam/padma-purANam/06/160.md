---
title: १६०

---
महादेव उवाच  
अस्मात्तीर्थात्परं तीर्थं तीर्थराजेति विश्रुतम्  
सप्तनद्यो वहन्त्यत्र चन्दनोदकमिश्रितम् १  
अन्यतीर्थाच्छतगुणं स्नानं चात्र विशिष्यते  
देवानां प्रवरो देवो यत्रास्ते वामनः स्वयम् २  
द्वादश्यां माघमासस्य दद्याद्यस्तिलधेनुकम्  
विमुक्तः सर्वपापेभ्यः कुलानां तारयेच्छतम् ३  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  
श्राद्धं कृतं तेन समाः सहस्रं रहस्यमेतत्पितरो वदन्ति ४  
तीर्थेऽस्मिन्भोजयेद्यो वै ब्राह्मणान्गुडपायसैः  
एकस्मिन्भोजिते विप्रे सहस्रं भोजितं भवेत् ५