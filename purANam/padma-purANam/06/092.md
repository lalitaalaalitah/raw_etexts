---
title: ०९२

---
पृथुरुवाच-  
महाफलं त्वया प्रोक्तं मुने कार्त्तिकमाघयोः  
तयोः स्नानविधिं सम्यङ्नियमानपि नारद  
उद्यापनविधिं चैवं यथावद्वक्तुमर्हसि १  
नारद उवाच-  
त्वं विष्णोरंशसञ्जातो नाज्ञातं विद्यते तव  
तथापि वदतः सम्यङ्माहात्म्यं शृणु वेनज २  
आश्विनस्य तु मासस्य या शुक्लैकादशी भवेत्  
कार्तिकव्रतनियमं तस्यां कुर्यादतन्द्रितः ३  
रात्र्यां तुर्यांशशेषायां मुदो तिष्ठत्सदा व्रती  
नैरृत्यां संव्रजेद्वासाद्बहिः सोदकभाजनः ४  
दिवासन्ध्या सुकर्णस्थ ब्रह्मसूत्र उदङ्मुखः  
अन्तर्धाय तृणं भूमौ शिरः प्रावृत्य वाससा ५  
वक्त्रं नियम्य यत्नेन ष्ठीवनश्वासवर्जितः  
कुर्यान्मूत्रपुरीषे च रात्रौ चेद्दक्षिणामुखः ६  
गृहीतशिश्नश्चोत्थाय गृहीत्वा शुचिमृत्तिकाम्  
गन्धलेपक्षयकरं शौचं कुर्यादतन्द्रितः ७  
एका लिङ्गे गुदे पञ्च तथा वामकरे दश  
उभयोः सप्त दातव्यास्तथा तिस्रस्तु पादयोः ८  
एतद्द्वि त्रिगुणं प्रोक्तं ब्रह्मचारि वनस्थयोः  
यतेश्चतुर्गुणं रात्रौ तदर्द्धं शौचमाचरेत् ९  
तदर्द्धमपि मार्गस्थः स्त्रीशूद्राणां तदर्द्धकम्  
शौचकर्मविहीनस्य सकला निष्फलाः क्रियाः १०  
मुखशुद्धिविहीनस्य नो मन्त्राः फलदाः स्मृताः  
दन्त जिह्वा विशुद्धिं च ततः कुर्यात्प्रयत्नतः ११  
आयुर्बलं यशो वर्चः प्रजाः पशुवसूनि च  
ब्रह्म प्रज्ञां च मेधां च त्वन्नो देहि वनस्पते १२  
इति मन्त्रं समुच्चार्य द्वादशाङ्गुलकं सदा  
समिधा क्षीरवृक्षास्य क्षयाहोपोषणं विना १३  
प्रतिपद्दर्श नवमी षष्ठीश्चार्कदिनं विना  
चन्द्रसूर्योपरागे च न कुर्याद्दन्तधावनम् १४  
कण्टकीवृक्षकार्पास निर्गुण्डी ब्रह्मवृक्षजम्  
बिल्वैरण्डविगन्धाढ्यं वर्जयेद्दन्तधावनम् १५  
ततो विष्णोः शिवस्यापि गृहं गच्छेत्प्रसन्नधीः  
गन्धपुष्पसुताम्बूलान्गृहीत्वा भक्तितत्परः १६  
तत्र देवस्य पाद्यार्घाद्युपचारान्पृथक्पृथक्  
कृत्वा स्तुत्वा पुनर्नत्वा कुर्याद्गीतादिमङ्गलम् १७  
तालवेणुमृदङ्गादि ध्वनियुक्तान्सनृत्तकान्  
पुष्पैर्गन्धैः सताम्बूलैर्गायनानपि चार्चयेत् १८  
देवालये गानपरा यतस्ते विष्णुमूर्त्तयः  
तपांसि यज्ञदानानि कृतानि च जगद्गुरोः १९  
तुष्टिदानि कलौ नित्यं भक्त्या देवस्य सत्पतेः  
क्व त्वं वससि देवेश मया पृष्टस्तु पार्थिव २०  
विष्णुरेवं तदा प्राह मद्भक्तिपरितोषितः  
नाहं वसामि वैकुण्ठे योगिनां हृदये न च २१  
मद्भक्ता यत्र गायन्ति तत्र तिष्ठामि नारद  
सत्पुराणकथां श्रुत्वा मद्भक्तानां च गायनम् २२  
नेच्छन्ति ये नरा मूढा मद्द्वेष्यास्ते भवन्ति हि  
तेषां पूजादिकं गन्धपुष्पादि क्रयते नरैः२३  
तेन प्रीतिं तथा यामि न तथा मत्प्रपूजनात्  
शिरीषोन्मत्तगिरिजा मल्लिका शाल्मलीभवैः २४  
अर्कजैः कर्णिकारैश्च विष्णुर्नार्च्यस्तथाक्षतैः  
जपा कुन्द शिरीषैश्च यूथिका मालती भवैः २५  
केतकीभव पुष्पैश्च नैवार्च्यः शङ्करस्तथा  
गणेशं तुलसीपत्रैर्दुर्गां नैव च दूर्वया २६  
मुनिपुष्पैस्तथा सूर्यं लक्ष्मीकामो न चार्चयेत्  
सुगन्धीनि प्रशस्तानि पूजायां सर्वदैव तु २७  
एवं पूजाविधिं कृत्वा देवदेवं क्षमापयेत्  
मन्त्रहीनं क्रियाहीनं भक्तिहीनं सुरेश्वर २८  
यत्पूजितं मया देव परिपूर्णं तदस्तु मे  
ततःप्रदक्षिणङ्कृत्वादण्डवत्प्रणिपत्यच २९  
पुनःक्षमापयेद्देवङ्गायनाद्यङ्क्षमापयेत्  
विष्णोः शिवस्यापि च पूजनादिकं कुर्वन्ति सम्यङ्निशि कार्तिके ये  
निर्धूतपापाः सह पूर्वजैस्ते प्रयान्ति विष्णोर्भवनं मनुष्याः ३०  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे कार्तिकमाहात्म्ये श्रीकृष्णसत्यभामासंवादे नियमवर्णनं नाम द्विनवतितमोऽध्यायः ९२