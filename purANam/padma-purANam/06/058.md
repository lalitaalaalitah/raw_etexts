---
title: ०५८

---
युधिष्ठिर उवाच-  
कथयस्व प्रसादेन ममाग्रे मधुसूदन  
इषस्य कृष्णपक्षे तु किन्नामैकादशीभवेत् १  
श्रीकृष्ण उवाच-  
आश्विने कृष्णपक्षे तु इन्दिरा नाम नामतः  
तस्या व्रतप्रभावेन महापापं प्रणश्यति २  
अधोयोनि गतानां च पितॄणां गतिदायिनी  
शृणुष्वावहितो राजन्कथां पापहरां पराम् ३  
यस्याः श्रवणमात्रेण वाजपेयफलं लभेत्  
पुरा कृतयुगे राजन्बभूव नृपनन्दनः ४  
इन्द्रसेन इति ख्यातः पुरा माहिष्मतीपतिः  
स राजा पालयामास धर्मेण यशसान्वितः ५  
पुत्रपौत्रसमायुक्तो धनधान्यसमन्वितः  
माहिष्मत्यधिपो राजा विष्णुभक्तिपरायणः ६  
जपन्गोविन्दनामानि मुक्तिदानि नराधिपः  
कालं नयति विधिवदध्यात्मध्यानचिन्तकः ७  
एकस्मिन्दिवसे राज्ञि सुखासीने सदो गते  
अवतीर्यागमत्तत्र ह्यम्बरान्नारदो मुनिः ८  
तमागतमभिप्रेक्ष्य प्रत्युत्थाय कृताञ्जलि  
पूजयित्वाथ विधिना चासने सन्न्यवेशयत् ९  
सुखोपविष्टं स मुनिं प्रत्युवाच नृपोत्तमः  
राजोवाच-  
त्वत्प्रसादान्मुनिश्रेष्ठ सर्वं च कुशलं मम १०  
अद्य क्रतुक्रियाः सर्वाः सफलास्तव दर्शनात्  
प्रसादं कुरु देवर्षे ब्रूह्यागमनकारणम् ११  
नारद उवाच-  
श्रूयतां नृपशार्दूल मद्वचो विस्मयप्रदम्  
ब्रह्मलोकादहं प्राप्तो यमलोकं नृपोत्तम १२  
शमनेनार्चितो भक्त्या उपविष्टो वरासने  
धर्मशीलः सत्यवांस्तु भास्करिं समुपासते १३  
बहुपुण्यप्रकर्त्ता च व्रतवैकल्यदोषतः  
सभायां श्राद्धदेवस्य मया दृष्टः पिता तव १४  
कथितस्तेन सन्देशस्तं निबोध जनेश्वर  
इन्द्रसेन इति ख्यातो राजा माहिष्मतीपतिः १५  
तस्याग्रे कथयब्रह्मन्स्थितं मां यमसन्निधौ  
केनापि चान्तरायेण पूर्वजन्मोद्भवेन च १६  
स्वर्गं प्रेषय मां पुत्र इन्दिरा पुण्य दानतः  
इत्युक्तोऽहं समायातः समीपं तव पार्थिव १७  
पितुः स्वर्गकृते राजन्निन्दिरा व्रतमाचर  
तेन व्रतप्रभावेन स्वर्गं यास्यति ते पिता १८  
राजोवाच-  
कथयस्व प्रसादेन भगवन्निन्दिरा व्रतम्  
विधिना केन कर्त्तव्यं कस्मिन्पक्षे तिथौ तथा १९  
नारदउवाच-  
शृणु राजेन्द्र ते वच्मि व्रतस्यास्य विधिं शुभम्  
आश्विनस्यासिते पक्षे दशमी दिवसे शुभे २०  
प्रातःस्नानं प्रकुर्वीत श्रद्धायुक्तेन चेतसा  
ततो मध्याह्नसमये स्नानं कृत्वा समाहितः २१  
पितॄणां प्रीतये श्राद्धं कुर्याच्छ्रद्धा समन्वितः  
एकभक्तं ततः कृत्वा रात्रौ भूमौ शयीत च  
प्रभाते विमले जाते प्राप्ते चैकादशी दिने २२  
मुख प्रक्षालनं कुर्याद्दन्तधावन वर्जितम्  
उपवासस्य नियमं गृह्णीयाद्भक्तिभावतः २३  
अद्यस्थित्वा निराहारः सर्वभोग विवर्जितः  
श्वो भोक्ष्ये पुण्डरीकाक्ष शरणं मे भवाच्युत २४  
इत्येवं नियमं कृत्वा मध्याह्न समये तथा  
शालग्राम शिलाग्रे तु स्नानं कुर्याद्यथाविधि २५  
पूजयित्वा हृषीकेशं धूप गन्धादिभिस्तथा  
रात्रौ जागरणं कुर्यात्केशवस्य समीपतः २६  
ततः प्रभातसमये प्राप्ते वै द्वादशी दिने  
अर्चयित्वा हरिं भक्त्या श्राद्धं कुर्याद्यथाविधि २७  
पितॄणां प्रीतये श्राद्धं कुर्याच्छ्रद्धा समन्वितः  
गोधूम चूर्णैर्यछ्राद्धं कृतं मेध्यकृतं भवेत् २८  
यवैर्व्रीहितिलैर्माषैर्गोधूमैश्चणकैस्तथा  
ब्राह्मणान्भोजयेद्राजन् दक्षिणाभिः प्रपूजितान् २९  
बन्धु दौहित्र पुत्राद्यैः स्वयं भुञ्जीत वाग्यतः  
अनेन विधिना राजन्कुरुव्रतमतन्द्रितः ३०  
विष्णुलोकं प्रयास्यन्ति पितरस्तव भूपते  
इत्युक्त्वा नृपतिं राजन्मुनिरन्तरधीयत ३१  
यथोक्त विधिना राजा चकार व्रतमुत्तमम्  
अन्तःपुरेण सहितः पुत्रभृत्य समन्वितः ३२  
कृते व्रते तु कौन्तेय पुष्पवृष्टिरभूद्दिवः  
तत्पिता गरुडारूढो जगाम हरिमन्दिरम् ३३  
इन्द्रसेनोऽपिराजर्षिः कृत्वा राज्यमकण्टकम्  
राज्ये निवेश्य तनयं जगाम त्रिदिवं स्वयम् ३४  
इन्दिरा व्रत माहात्म्यं तवाग्रे कथितं मया  
पठनाच्छ्रवणाद्राजन् सर्वपापैः प्रमुच्यते ३५  
भुक्त्वेह निखिलान्भोगान् विष्णुलोके वसेच्चिरम् ३६  
इति श्रीपाद्मेमहापुराणे पञ्चपञ्चाशत्साहस्र्यांसंहितायाम् उत्तरखण्डे  
उमापतिनारदसंवादे आश्विनकृष्णेन्दिरैकादशीनामाष्टपञ्चाशत्तमोऽध्यायः ५८