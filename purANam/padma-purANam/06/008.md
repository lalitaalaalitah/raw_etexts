---
title: ००८

---
युधिष्ठिर उवाच-  
देवान्विक्लाव्य समरे विष्णुं स्थाप्यात्ममन्दिरे  
जालन्धरेणाब्धिजेन यत्कृतं ब्रूहि नारद १  
नारद उवाच-  
शुम्भादीनां तु वीराणां दत्त्वा दानं प्रसादजम्  
जालन्धरो जगामाथ स्वर्गं प्राप्यावलोकयत् २  
हिरण्यवर्षेण जनान्भूषयन्तं दिनेदिने  
फलन्ति तरवोऽजस्रं वाजिमेधक्रतोः फलम् ३  
गजवस्त्रसुवर्णानि धेनु कन्या तिलानि च  
पुष्पकर्पूरताम्बूल कस्तूरी कुङ्कुमानि च ४  
ये यच्छन्ति महात्मानस्ते पश्यन्त्यमरावतीम्  
वर्षासु गृहदानेन शिशिरेऽग्निप्रदानतः ५  
वादित्राणि च सर्वाणि वादयन्ति शिवालये  
प्रपां कुर्वन्ति ये चैत्रे दध्योदनसमन्विताम् ६  
यत्र हिन्दोलपर्यङ्कं स्वयमान्दोलयन्ति च  
सारिकाशुकहंसाश्च भ्रमद्भ्रमरकोकिलाः ७  
कुर्वन्तो दूतकार्याणि यच्छन्ते प्रियसङ्गमम्  
रम्भा यत्र पुरे राम मेनका च तिलोत्तमा ८  
सुषमा सुन्दरी यत्र घृताची पुञ्जिकस्थली  
सुकेशी सुमुखी रामा मञ्जुघोषा च मालिनी ९  
मृगोद्भवा च सुखदा धनदंष्ट्रा तिलप्रभा  
वाजिमेधफलग्राहा राजसूयफलन्ति याः १०  
कोटिशो यत्र निःष्पापाः क्रीडन्त्यप्सरसो नृप  
एवं भूरिसुखे स्वर्गे स्थापयामास सिन्धुजः ११  
शुम्भं प्राणसमं दैत्यं निशुम्भं युवराजके  
स्वयं जालन्धरे पीठे स्वर्गादागत्य सिन्धुराट्  
वर्षार्बुदद्वयं राज्यं चकारात्मबलेन च १२  
युधिष्ठिर उवाच-  
युयुधेऽसुर सङ्ग्रामे ससुरैरपराजितः १३  
ततः किमकरोद्राजा सिन्धुसूनुः प्रतापवान्  
तन्ममाचक्ष्व देवर्षे श्रोतुकामस्य विस्तरात् १४  
नारद उवाच-  
शृणु राजन्यथातथ्यं कृतसागरसूनुना  
स देवान्समरे जित्वा राज्यं चक्रे ह्यकण्टकम् १५  
गन्धर्वाश्चित्रसेनाद्याः सेवन्ते चासुरेश्वरम्  
यज्ञभागांश्च यो भुङ्क्ते सर्वेषामसुरेश्वरः १६  
क्षीरसागरतो देवैर्हृतं रत्नादिकं च यत्  
तत्सर्वं च तथान्यच्च निर्जित्य हृतवान्बली १७  
समुद्रतनये राज्यं भुवो राजन्प्रशासति  
न कश्चिन्म्रियते मर्त्यो नरकं कोऽपि न व्रजेत् १८  
न कलिप्रणयादन्यो न भोगादपरः क्षयः  
न वन्ध्या दुर्भगा नारी नालङ्कारैर्विवर्जिता १९  
कुरूपा दुर्गता दुष्टाऽयशस्या न च दृश्यते  
न तत्र विधवा नारी न कश्चिन्निर्द्धनो जनः २०  
दातारः सन्ति सर्वत्र न प्रतिग्राहिणः क्वचित्  
पुण्या जनाः प्रयच्छन्ति द्विजेभ्यो ह्यात्मनो धनम् २१  
रूपयौवनशालिन्यः सीमन्तिन्यो गृहे गृहे  
गोक्षीरं दधिसर्पिश्च यत्र निर्जरसो जनाः २२  
मङ्गलं तत्र सर्वेषां न क्वचिद्वधबन्धनम्  
शरेण न च हिंसास्ति न कश्चित्केन बाध्यते २३  
ऋणं न दृश्यते राजन्धनिनः सन्ति सर्वतः  
सन्तुष्टाः सर्वसस्याढ्याः प्रजाः सर्वत्रपार्थिव २४  
केलीक्षुदण्डप्रभवश्च दुग्धरसोऽति सुस्वादुतरो गृहे नृणाम्  
शुश्राव नारीनरयोर्हितं वचो न चापहर्ताध्वनि गच्छतां सदा २५  
पतन्त्यखण्डा नभसो यतस्ततो धाराश्च कर्मारविमिश्रसर्पिषः  
सम्मिश्रिताः शर्करया परिश्रुताः समुद्रसूनोः स्मरणान्मुखे नृणाम् २६  
इति श्रीपाद्मे महापुराणे उत्तरखण्डे पञ्चपञ्चाशत्सहस्र-  
संहितायां युधिष्ठिरनारदसम्वादे जालन्धरसौराज्यवर्णनन्नामाष्टमोऽध्यायः ८