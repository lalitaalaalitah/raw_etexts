---
title: १८९

---
ईश्वर उवाच  
प्रवक्ष्यामि विशालाक्षि तुहिनाचलकन्यके  
गीता पञ्चदशाध्यायमाहात्म्यमवधारय १  
कृपालुर्नरसिंहोऽभून्नाम्ना गौडेषु भूपतिः  
यस्यासिधारया सङ्ख्ये देवासङ्घा वधीकृताः २  
यदीय मत्तमातङ्ग दानधाराजलैरिला  
निदाघेपि च सेहेतां रविसन्तापवेदनाम् ३  
सङ्क्रन्दनपरित्रस्ता यदीय शरणं गताः  
रेजिरे करिणो मत्ताश्चलन्तः पर्वता इव ४  
मत्तमातङ्गचीत्कारप्रतिस्वनमिवादरात्  
यस्य गोपायतः शैला व्याहरन्ति कृपावतः ५  
यदीय धावत्तुरगक्षुरसङ्घातजर्जरम्  
नाभूच्चित्रं कथङ्कारं गतखण्डं धरातलम् ६  
यस्मिन्वृत्रहणो मित्रे समुद्धरति मेदिनीम् 3  
पुनरुज्वलयाञ्चक्रे महाभाष्यं फणीश्वरः ७  
तस्यासीत्सैनिको धीमाञ्छस्त्रशास्त्रकलानिधिः  
नाम्ना सरभभेरुण्डः प्रचण्डभुजमण्डलः ८  
भाण्डारेण तुरङ्गैश्च भटैर्वीररसोद्भवैः  
समान एव भूपालदुर्गैरत्यन्तदुर्गमैः ९  
स कदाचित्स्वयं राज्यं कर्तुं पापो दधे मनः  
निहत्य वसुधापालं बलात्साकं कुमारकै १०  
कर्तुं व्यवस्य दिवसैः स्वल्पैरित्थं चिकीर्षया  
विषूचिकामयादाशु परासुः समजायत ११  
कालेनाल्पीयसा प्रेत्य पापात्मा तेन कर्मणा  
तेजस्वी तुरगो जातः सिन्धुदेशे कृशोदरिः १२  
मूलेन बहुना क्रीत्वा हयतत्वविदा ततः  
बहुयत्नवता नीतः केनचिद्वैश्यसूनुना १३  
राजापि पौत्रनप्त्त्राद्यैस्तस्यैव मरणात्परम्  
कालेन वृद्धतां प्राप्तः स्वराज्यं चापि पालयन् १४  
स वैश्यसूनुस्तं चाश्वं राज्ञे दातुं समागतः  
राज्ञोद्वारिस्थतस्तत्र प्रतीक्षंस्तत्समागमम् १५  
ज्ञातपूर्वोऽपि वैश्योऽसौ प्रतीहारेण दर्शितः  
किमर्थं ब्रूहि राज्ञेति पृष्टः स्पष्टमभाषत १६  
देव त्रिजगतीरत्नमिति मत्वा तुरङ्गमः  
मया नियुतमूल्येन बहुना साधुलक्षणः १७  
ततोऽवलोक्य वक्त्राणि भूपालः पार्श्ववर्तिनाम्  
समादिदेश वणिजमश्वोऽत्र नीयतामिति १८  
शिरांसि धूनयन्नृणामश्वलक्षणवेदिनाम्  
शूराणामपि चेतांसि मुहुरुत्साहयन्महान् १९  
अखण्डमेदिनीवेगबहुसङ्क्रमणार्जितम्  
लालाफेनछलेनासौ वमन्शुभ्रतरं यशः २०  
उच्चैःश्रवस्तुलां भेजे गुणसाम्येन तत्त्वतः  
विवृण्वन्नति तेजस्वी ह्रियेवनतकन्धरः २१  
चामरैरिन्दुधवलैर्वीज्यमानो निरन्तरम्  
दुग्धाम्भोनिधिलोलैस्तैः श्वासैरुच्चैःश्रवा इव २२  
नीलातपत्रयुगलं घनच्छायतुलश्रिया  
बिभ्राणो वारिदालीढ हिमाद्रि शिखरश्रियम् २३  
मेदिनीमण्डलस्पर्श सङ्क्रान्तमिव पावकम्  
मुहुरुद्धरयन्धुन्वन्बन्धुरं कन्धरातटम् २४  
दारयन्वैरिणः सर्वान्व्याहरंश्च जयश्रियम्  
हेषारवेण गुरुणा दिक्षुप्रख्यापयन्यशः २५  
सत्त्वस्य राशिरत्युच्चैर्गतीनामिव शेवधिः  
रूपस्य निलयं साक्षाल्लक्षणानां पयोनिधिः २६  
आनीतो वणिजा वाजी राज्ञा च समदृश्यत  
बहुधा वर्णितोऽमात्यैरश्वलक्षणवेदिभिः २७  
यथेच्छं वणिजोदीर्णं स्वर्णं दत्त्वा महीपतिः  
जग्राह तुरगं वेगादसीमानन्दनिर्भरः २८  
ततोऽश्वपालमाहूय यत्नतस्तं निरूप्य च  
विसर्जितसभालोको गृहान्तरमगान्नृपः २९  
अनेकधा समापृष्टो महीपालं रण्णाङ्गणे  
शस्त्रव्रणकिणश्रेणीभूषणं सत्वसन्निभम् ३०  
एकदा मृगयां खेलन्कुतूहलरसात्मना  
तमारुह्य महीपालो वनं प्रति विवेश ह ३१  
विसृज्य सैनिकान्पृष्टे धावतः परितोऽखिलान्  
आकृष्यमाणो हरिणैः पिपासाकुलितोऽभवत् ३२  
तत उत्तीर्य तुरगाज्जलमन्वेषयन् नृपः  
बध्वाश्वं तरुशाखायामारुरोह शिलां नृपः ३३  
गीतापञ्चदशाध्यायश्लोकार्द्धलिखितं ततः  
पातितं मरुता तत्र यत्र खण्डे विलोकयत् ३४  
पत्रं वाचयतो राज्ञः श्रुत्वा गीताक्षरावलीम्  
ततो मुक्तिपदं लेभे तुरगस्त्वरयाऽपतत् ३५  
ततो ग्रन्थिं समाच्छिद्य पल्याणवतार्य च  
उत्थापमानस्तुरगो राज्ञा नोत्थितवान्मृतः ३६  
ततः सरभभेरुण्डो नृपमाभाष्य सुस्वरम्  
दिव्यं विमानमारुह्य जगाम त्रिदशालयम् ३७  
ततो गिरिं समारुह्य ददर्शाश्रममुत्तमम्  
पुन्नागकदलीचूतनारिकेलसमन्वितम् ३८  
द्राक्षेक्षुवाटिकापूगनागकेसरचम्पकम्  
खेलत्करभसारङ्गं नृत्यत्केकिकुलं नृपः ३९  
प्रणिपत्य द्विजन्मानमुटजाभ्यन्तरस्थितम्  
पप्रच्छ परया भक्त्या मुक्तसंसारवासनात् ४०  
तुरगो निरगात्स्वर्गं हेतुना केन मे वद  
इत्याकर्ण्य वचो राज्ञो द्विजन्मा वाचमूचिवान् ४१  
कालेन बहुना प्रेत्य तत्पापात्तुरगोऽभवत्  
अथ पञ्चदशाध्यायश्लोकार्द्धं लिखितं क्वचित् ४२  
ततो वाचयतः श्रुत्वा निरगात्तुरगो दिवम्  
ततः समागतैस्तत्र परिवारजनैर्वृतः ४३  
प्रणिपत्य द्विजन्मानं हृष्टरोमा विनिर्गतः  
पत्रं तदेव लिखितं गीतापञ्चदशाक्षरम् ४४  
वाचयन्स महीपालो हर्षसम्फुल्ललोचनः  
अभिषिच्य निजं पुत्रं मन्त्रविन्मन्त्रिभिः समम् ४५  
सिंहासने सिंहबलं मुक्तिमाप विशुद्धधीः ४६  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे गीता-  
माहात्म्ये एकोननवत्यधिकशततमोऽध्यायः १८९