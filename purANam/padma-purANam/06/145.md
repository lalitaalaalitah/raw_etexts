---
title: १४५

---
श्रीमहादेव उवाच  
ततो गच्छेः महत्तीर्थे सङ्गमेश्वरमुत्तमम्  
यत्र हस्तिमती पुण्या साभ्रमत्या हि सङ्गता १  
शापं कौडिन्यमुनितः प्राप्य शुष्काभवन्नदी  
बहिश्चर्येति नाम्ना वै लोके ख्यातिमुपागता २  
तत्तीर्थं सम्प्रवक्ष्यामि पुण्यं त्रैलोक्यविश्रुतम्  
सर्वपापहरं पुण्यं त्रैलोक्ये चापि विश्रुतम् ३  
यत्र तीर्थे नरः स्नात्वा दृष्ट्वा देवं महेश्वरम्  
मुच्यते सर्वपापेभ्यो रुद्रलोकं प्रगच्छति ४  
शृणु देवि प्रवक्ष्यामि एतच्छापस्य कारणम्  
यथैह शुष्करूपा हि जाता शापस्य कारणात् ५  
यत्र साभ्रमती पुण्या गङ्गा नाम महानदी  
तत्र हस्तिमती नाम गङ्गया सह सङ्गता ६  
तत्रारब्धं च मुनिना तपो वै परमं महत्  
एवं बहुगते काले ऋषिणा परमात्मना ७  
आराधितो हृषीकेशो नारायणनिरञ्जनः  
तस्यास्तटे तु देवेशि वर्षाणि च बहून्यपि ८  
गतानि च विशेषेण मुनेस्तस्य तु पार्वति  
कदाचिद्दैवयोगाच्च वर्षाकालः समागतः ९  
नदी तत्र तु सम्पूर्णा कालयोगेन सुव्रते  
तत्कौण्डिन्येन ऋषिणा स्थानं त्यक्तं तदा निशि १०  
रात्रौ दुःखं महज्जातं हाहेति करुणो रुदन्  
किं कर्तव्यमिति ध्यायन्नतिचिन्तापरोऽभवत् ११  
आश्रमो हि महादिव्यो ऋषिणैव समायुतः  
स गतो वारियोगेन हस्तिमत्यां सुरोत्तमे १२  
फलानि चैव मूलानि पुस्तकानि बहून्यपि  
तानि तस्यां गतान्येव वारियोगेन सुन्दरि १३  
स कौण्डिन्यो ऋषिश्रेष्ठः शशाप तां नदीं किल  
उदकेन विना त्वं च भविष्यसि कलौ युगे १४  
एवं स दत्त्वा वै शापं हस्तिमत्या महेश्वरि  
गतोऽसौ विप्रप्रवरो विष्णुलोकं सनातनम् १५  
अद्यापि वर्तते तीर्थं सङ्गमेश्वरसञ्ज्ञकम्  
यं दृष्ट्वा मुच्यते पापी ब्रह्महत्यादि पातकात् १६