---
title: ०६६

---
नारदउवाच-  
यमस्याराधनं ब्रूहि मद्धितार्थं सुरोत्तम  
कथं न गम्यते देव नरेण नरकान्तरे १  
श्रूयते यमलोके तु सदा वैतरणी नदी  
अनाधृष्यात्वपारा च दुस्तरा बहुशोणिता २  
दुस्तरा सर्वभूतानां सा कथं सुतरा भवेत्  
भयमेतन्महादेव यमलोकं प्रति प्रभो ३  
तस्य निर्मोचनार्थाय ब्रूहि कृत्यमशेषतः  
भगवन्देवदेवेश कृपां कृत्वा ममोपरि ४  
महादेव उवाच-  
द्वारवत्यां पुरा विप्र स्नातोऽहं लवणाम्भसि  
ददृशे मुनिमायान्तं मुद्गलं नाम वाडव ५  
ज्वलन्तमिवचादित्यं तपसा द्योतताङ्गकम्  
मां प्रणम्य मुनिः प्राह मुद्गलो विस्मयान्वितः ६  
मुद्गल उवाच-  
अकस्मान्मूर्च्छितो देव पतितोऽस्मि धरातले  
प्रज्वलन्ति ममाङ्गानि गृहीतो यमकिङ्करैः ७  
बलादाकृष्यमाणोऽहं पुरुषॐगुष्ठमात्रकः  
बद्धो यमभटैर्गाढं नीतोऽस्मि शमनान्तिकम् ८  
क्षणात्सभायां पश्यामि यमं पिङ्गललोचनम्  
कृष्णमुखं महारौद्रं मृत्युव्याधिशतान्वितम् ९  
वातपित्त श्लेष्मदोषैर्मूर्तिमद्भिस्तु सेवितम्  
कायशोषज्वरातङ्क स्फोटिका लूतकादिभिः १०  
ज्वालाङ्गमर्दशीर्षार्ति भगन्दर बलक्षयैः  
कण्ठमालाक्षिरोगैश्च मूत्रकृच्छ्रज्वरव्रणैः ११  
विमूर्च्छिका गलग्राह हृद्रोगैर्भूततस्करैः  
इत्थं बहुविधै रौद्रैर्नानारूपैर्भयङ्करैः १२  
कपालशिरोहस्तैश्च सङ्ग्रामे नरके तथा  
राक्षसैर्दानवैर्घोरैरुपविष्टैः पुरः स्थितैः १३  
धर्माधिकारिभिश्चात्र चित्रगुप्तादि लेखकैः  
व्याघ्र सिंह वराहैश्च शिखासर्पैः सुदुर्द्धरैः १४  
वृश्चिकैर्दंष्ट्रिभिर्भूतैः कीटकैर्मत्कुणादिभिः  
वृक चित्रादि शुनकैः कङ्कैर्गृध्रैश्च जम्बुकैः १५  
तस्करैर्भूतदारिद्रैर्मारिभिर्डाकिनीग्रहैः  
मुक्तकेशैः श्वासकासैर्भ्रुकुटी कुटिलाननैः १६  
बृहत्प्रतापैर्नोभीतैः शासकैः पापकर्मणाम्  
यमः सभायां शुशुभे सेव्यमानः परिग्रहैः १७  
भीमाटविकजीवैश्च यथा व्यालाञ्जनो गिरिः  
ततो विश्वेश्वरः प्राह समयः किङ्करान्प्रति १८  
नामभ्रान्तैर्भवद्भिश्च समानीतः कथं मुनिः  
भीमकस्यात्मजो ग्रामे कौण्डिन्ये मुद्गलाभिधः १९  
क्षीणायुः क्षत्रियः सोऽस्ति आनेयो मुच्यतामसौ  
श्रुत्वैतत्ते गतास्तस्मादायाताः पुनरेव ते २०  
धर्मराजं पुनः प्राहुः सर्वे ते यमकिङ्कराः  
तत्रास्माभिर्गतैर्देही क्षीणायुर्नोपलक्षितः २१  
यम उवाच-  
किं कारणमदृश्यास्ते प्रायेण भवतां नराः  
सुकृता द्वादशीयैस्तु ख्याता वैतरणी नदी २२  
उज्जयिन्यां प्रयागे वा यमुनायां च ये मृताः  
तिलहस्तिहिरण्यादि दत्तं यैस्तु गवाह्निकम् २३  
दूता ऊचुः -  
तद्व्रतं कीदृशं ब्रह्मन्ब्रूहि सर्वमशेषतः  
किं तत्र देव कर्त्तव्यं पुरुषैस्तवतोषदम् २४  
येन कृता नरश्रेष्ठ द्वादशी कृष्णपक्षजा  
उपवासे च तेनैव कथं पापात्प्रमुच्यते २५  
तद्व्रतं केन विधिना कर्त्तव्यं च यथा वद  
सुप्रसन्नेन वक्तव्यं दयां कृत्वा दयानिधे २६  
श्रीमुद्गल उवाच-  
दूतानां वचनं श्रुत्वा उवाच मधुरं तदा  
सर्वं वदामि भो दूता यथादृष्टं यथाश्रुतम् २७  
यम उवाच-  
मार्गशीर्षादि मासे तु या इमाः कृष्णपक्षजाः  
तासु पूर्वासु विधिवद्दूता वैतरणीव्रतम् २८  
प्रतिमासं च कर्त्तव्यं यावद्वर्षं भवेद्ध्रुवम्  
यां तु कृत्वा तु भो दूता मुच्यते नात्र संशयः २९  
उपवासस्य नियमः कर्त्तव्यो विष्णु तुष्टिदः  
अद्य मे देवदेवेश उपवासो भविष्यति ३०  
द्वादश्यां पूज्य गोविन्दं भक्तिभावसमन्वितम्  
स्वप्नेन्द्रियस्य वैकल्याद्भोजनं यच्च मैथुनम् ३१  
तत्सर्वं क्षम मे देव कृपां कृत्वा ममोपरि  
एवं वै नियमं कृत्वा मध्याह्ने तीर्थमाव्रजेत् ३२  
मृद्गोमय तिलान्नीत्वा गन्तव्यं विधिपूर्वकम्  
स्नानं तत्र प्रकर्तव्यं व्रतसम्पूर्णहेतवे ३३  
अश्वक्रान्तेति मन्त्रेण स्नानं कुर्याद्विशेषतः  
अश्वक्रान्ते रथक्रान्ते विष्णुक्रान्ते वसुन्धरे ३४  
मृत्तिके हर मे पापं यन्मया पूर्वसञ्चितम्  
तया हतेन पापेन सर्वपापैः प्रमुच्यते ३५  
काश्यां चैव तु सम्भूतास्तिला वै विष्णुरूपिणः  
तिलस्नानेन गोविन्दः सर्वं पापं व्यपोहति ३६  
विष्णुदेहोद्भवा देवि महापापापहारिणी  
सर्वं पापं हर त्वं वै सर्वेषां हि नमोऽस्तु ते ३७  
तुलसीपत्रकं धृत्वा नामोच्चारणपूर्वकम्  
स्नानं सुकृतिभिः प्रोक्तं कर्तव्यं विधिपूर्वकम् ३८  
एवं स्नात्वा समुत्तीर्य परिधाय सुवाससी  
तर्पयित्वा पितॄन्देवांस्ततो विष्णोस्तु पूजनम् ३९  
संस्थाप्य चाव्रणं कुम्भं पञ्चपल्लवसंयुतम्  
पञ्चरत्नसमोपेतं दिव्यस्रग्गन्धवासितम् ४०  
जलपूर्णं सद्रव्यञ्च ताम्रपात्रसमन्वितम्  
तत्रस्थं श्रीधरं देवं देवदेवं तपोनिधिम् ४१  
पूर्णेन विधिना राजन्कुर्यात्पूजां गरीयसीम्  
मृद्गोमयादिरचितं मण्डलं कारयेच्छुभम् ४२  
तण्डुलैः शुक्लधौतैश्च अश्मपिष्टैश्च कारयेत्  
धर्मराजः प्रकर्त्तव्यो हस्ताद्यव यवान्वितः ४३  
नदीं वैतरणीं ताम्रां स्थापयित्वा तदग्रतः  
पूजयेच्च पृथक्सम्यक्समावाहनपूर्वकम् ४४  
आवाहयामि देवेशं यमं वै विश्वरूपिणम्  
इहाभ्येहि महाभाग सान्निध्यं कुरु केशव ४५  
इदं पाद्यं श्रियः कान्त सोपविष्टं हरे प्रभो  
विश्वोद्यानरतो नित्यं कृपां कुरु ममोपरि ४६  
भूतिदाय नमः पादावशोकाय च जानुनी  
उरू नमः शिवायेति विश्वमूर्ते नमः कटिम् ४७  
कन्दर्पाय नमो मेढ्रमादित्याय फलं तथा  
दामोदराय जठरं वासुदेवाय वै स्तनौ ४८  
श्रीधराय मुखं केशान्केशवायेति वै नमः  
पृष्ठं शार्ङ्गधरायेति चरणौ वरदाय च ४९  
स्वनाम्ना शङ्खचक्रासिगदापरशुपाणये  
सर्वात्मने नमस्तुभ्यं शिर इत्यभिधीयते 6.66.५०  
मत्स्यं कूर्मं च वाराहं नारसिंहं च वामनम्  
रामं रामं च कृष्णं च बुधं कल्किं नमोऽस्तु ते५१  
सर्वपापौघनाशार्थं पूजयामि नमो नमः  
एभिश्च सर्वशो मन्त्रैर्विष्णुं ध्यात्वा प्रपूजयेत् ५२  
धर्मराज नमस्तेऽस्तु धर्मराज नमोऽस्तु ते  
दक्षिणाशापते तुभ्यं नमो महिषवाहन ५३  
चित्रगुप्त नमस्तुभ्यं विचित्राय नमोनमः  
नरकार्तिप्रशान्त्यर्थं कामान्यच्छ ममेप्सितान् ५४  
यमाय धर्मराजाय मृत्यवे चान्तकाय च  
वैवस्वताय कालाय सर्वभूतक्षयाय च ५५  
वृकोदराय चित्राय चित्रगुप्ताय वै नमः  
नीलाय चैव दध्नाय नित्यं कुर्यान्नमो नमः ५६  
एवं द्वादशभिः पूज्यो नामभिर्धर्मराट्प्रभुः  
वैतरणी सुदुःपारे पापघ्नि सर्वकामदे ५७  
इहाभ्येहि महाभागे गृहाणार्घं मया कृतम्  
यमद्वारपथे घोरे ख्याता वैतरणी नदी ५८  
तस्यामुद्धरणार्थाय जन्ममृत्युजरातिगा  
या दुस्तरा दुष्कृतिभिः सर्वप्राणिभयापहा ५९  
यस्यां भयात्प्रमज्जन्ति प्राणिनो यातनापराः  
तर्तुकामस्तु तां घोरं जया देवि नमोनमः ६०  
तस्यां देवाधितिष्ठन्ति या सा वैतरणी नदी  
सा चापि पूजिता भक्त्या प्रीत्यर्थं केशवस्य च ६१  
यस्यास्तटे प्रविशन्ति ऋषयः पितरस्तथा  
सा चापि सिन्धुरूपेण पूजिता पापहारिका ६२  
तरीतुं तां प्रदास्यामि सर्वपापविमुक्तये  
पुण्यार्थं सम्प्रवक्ष्यामि तुभ्यं वैतरणी नदीम् ६३  
मयासि पूजिता भक्त्या प्रीत्यर्थं केशवस्य च  
कृष्णकृष्णजगन्नाथ संसारादुद्धरस्व माम् ६४  
नामग्रहणमात्रेण सर्वं पापं हरस्व मे  
यज्ञोपवीतं परमं कारितं नवतन्तुभिः ६५  
प्रतिगृह्णीष्व देवेश प्रीतो यच्छ ममेप्सितम्  
इदं तव च ताम्बूलं यथाशक्त्या सुशोभनम् ६६  
प्रतिगृह्णीष्व देवेश मामुद्धर भवार्णवात्  
पञ्चवर्ती प्रदीपोऽयं देवेशारार्तिकं तव ६७  
मोहान्धकारद्युमणे भक्तियुक्तो भवार्तिहृत्  
परमान्नं सुपक्वान्नं समस्तरससंयुतम् ६८  
निवेदितं मया भक्त्या भगवन्प्रतिगृह्यताम्  
द्वादशाक्षरमन्त्रेण यथासङ्ख्य जपेन च ६९  
प्रीयतां मे श्रियःकान्तः प्रीतो यच्छतु वाञ्छितम्  
पञ्च गावः समुत्पन्ना मथ्यमाने महोदधौ ७०  
तासां मध्ये तु या नन्दा तस्यै धेन्वै नमोनमः  
गां सम्पूज्य विधानेन अर्घ्यं दद्यात्समाहितः ७१  
सर्वकामदुघे देवि सर्वान्तकनिवारिणी  
आरोग्यं सन्ततिं दीर्घां देहि नन्दिनि मे सदा ७२  
पूजिता च वसिष्ठेन विश्वामित्रेण धीमता  
कपिले हर मे पापं यन्मया पूर्वसञ्चितम् ७३  
गावो ममाग्रतः सन्तु गावो मे सन्तु पृष्ठतः  
नाके मामुपतिष्ठन्तु हेमशृङ्गी पयोमुचः ७४  
सुरभ्यः सौरभेयाश्च सरितः सागरा यथा  
सर्वदेवमये देवि सुभद्रे भक्तवत्सले ७५  
एवं सम्पूज्य विधिवद्दद्याद्गोषु गवाह्निकम्  
सौरभेयः सर्वहिताः पवित्राः पापनाशनाः ७६  
प्रतिगृह्णन्तु मे ग्रासं गावस्त्रैलोक्यमातरः  
गङ्गदायै नमो भूत्यै सर्वपापप्रहाणये ७७  
अनेनैव तु मन्त्रेण गदां वैधारयेद्बुधः  
पं नमः पद्मनाभाय पद्मं वै धारयेत्सुधीः ७८  
चं चक्ररूपिणे विष्णो धारणं चक्रजं स्मृतम्  
शं शङ्खरूपिणे तुभ्यं नमोऽस्तु सुखकारिणे ७९  
मन्त्रेणानेन वै दूता धारणं शङ्खजं स्मृतम्  
चतुर्णामायुधानां तु धारणं मुनिभिः स्मृतम् ८०  
अग्निहोत्रं यथा नित्यं वेदस्याध्ययनं तथा  
ब्राह्मणस्य तथैवेदं तप्तमुद्रादि धारणम् ८१  
चन्दनेन सुगन्धेन गोपिकाचन्दनेन तु  
धारणं च विशेषेण ब्राह्मणैर्वेदपारगैः ८२  
चाण्डालोऽपि भवेच्छुद्धो धारणाच्च न संशयः  
ऊर्ध्वं पुण्ड्रमृजुं सौम्यं सचिह्नं धारयेद्यदि ८३  
स चाण्डालोऽपि शुद्धात्मा पूज्य एव सदा द्विजैः  
चाण्डालानां गृहे दूतास्तुलसी यत्र दृश्यते ८४  
तत्रत्या तुलसी ग्राह्या भक्तिभावेन चेतसा ८५  
इति श्रीपाद्मे महापुराणे उत्तरखण्डे पञ्चपञ्चाशत्साहस्र्यांसंहितायामुमापतिनारदसंवादे यमाराधनं नाम षट्षष्टितमोऽध्यायः ६६