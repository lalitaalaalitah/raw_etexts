---
title: ०४४

---
युधिष्ठिर उवाच-  
फाल्गुनस्यासिते पक्षे किन्नामैकादशीभवेत्  
कथयस्व प्रसादेन वासुदेव ममाग्रतः १  
श्रीकृष्ण उवाच-  
नारदः परिपप्रच्छ ब्रह्माणं कमलासनम्  
फाल्गुनस्यासिते पक्षे विजयानाम नामतः  
तस्याः पुण्यं द्विजश्रेष्ठ कथयस्व प्रसादतः २  
ब्रह्मोवाच-  
शृणु नारद वक्ष्यामि कथां पापहराम्पराम्  
यन्न कस्यचिदाख्यातं मयैतद्विजयाव्रतम् ३  
पुरातनं व्रतं ह्येतत्पवित्रं पापनाशनम्  
जयं ददाति विजया नृपाणां वै न संशयः ४  
पुरा रामो वनं यातो वर्षाण्येव चतुर्दश  
न्यवसत्पञ्चवट्यां तु सहसीतः सलक्ष्मणः ५  
तत्रैव वसतस्तस्य रामस्य विजयात्मनः  
रावणेन हृता लौल्याद्भार्या सीता यशस्विनी ६  
तेन दुःखेन रामोऽपि मोहमभ्यागतस्तदा  
भ्रमन्जटायुषमथो ददर्श विगतायुषम् ७  
कबन्धो निहतः पश्चाद्भ्रमतारण्यमध्यतः  
सुग्रीवेण समं तस्य सखित्वं समपद्यत ८  
वानराणामनीकानि रामार्थंसङ्गतानि च  
ततो हनुमता दृष्टा लङ्कोद्याने तु जानकी ९  
रामसञ्ज्ञापनं तस्यै दत्तं कर्म महत्कृतम्  
पुनः समेत्य रामेण सर्वं तत्र निवेदितम् १०  
अथ श्रुत्वा रामचन्द्रो वाक्यं चैव हनूमतः  
सुग्रीवानुमतेनैव प्रस्थानं समरोचयत् ११  
सौमित्रेकेन पुण्येन तीर्यते वरुणालयः  
अगाधो नितरामेष यादोभिश्च समाकुलः  
उपायं नैव पश्यामि येनासौ सुतरो भवेत् १२  
लक्ष्मण उवाच-  
आदिदेवस्त्वमेवासि पुराणपुरुषोत्तमः  
बकदाल्भ्यो मुनिश्चात्र वर्तते द्वीपमध्यतः १३  
अस्मात्स्थानाद्योजनार्द्धमाश्रमस्तस्य राघव  
अन्ये च ब्राह्मणास्तत्र बहवो रघुनन्दन १४  
तं पृच्छ गत्वा राजेन्द्र पुराणमृषिपुङ्गवम्  
इति वाक्यं ततः श्रुत्वा लक्ष्मणस्यातिशोभनम् १५  
जगाम राघवो द्रष्टुं बकदाल्भ्यं महामुनिम्  
प्रणनाम मुनिं मूर्ध्ना रामो विष्णुमिवामरः १६  
ज्ञात्वा मुनिस्ततो रामं पुराणं पुरुषोत्तमम्  
केनापि कारणेनैव प्रविष्टो मानुषीं तनुम् १७  
उवाच स ऋषिस्तुष्टः कुतो राम तवागमः १८  
राम उवाच-  
त्वत्प्रसादादहं विप्र तीरं नदनदीपतेः  
आगतोऽस्मि ससैन्योऽत्र लङ्कां जेतुं सराक्षसाम् १९  
भवतश्चानुकूलत्वात्तीर्यतेऽब्धिर्यथा मया  
तमुपायं वद मुने प्रसादं कुरु साम्प्रतम् २०  
एतस्मात्कारणादेव द्रष्टुं त्वाहमिहागतः  
रामस्य वचनं श्रुत्वा बकदाल्भ्यो महामुनिः २१  
उवाच सुप्रसन्नात्मा रामं राजीवलोचनम्  
कर्तव्यमद्य ते राम व्रतानां व्रतमुत्तमम् २२  
कृतेन येन सहसा विजयस्ते भविष्यति  
लङ्कां जित्वा राक्षसांश्च स्वच्छां कीर्तिमवाप्स्यसि २३  
एकाग्रमानसो भूत्वा व्रतमेतत्समाचर  
फाल्गुनस्यासिते पक्षे विजयैकादशी भवेत् २४  
तस्या व्रतेन हे राम विजयस्ते भविष्यति  
निःसंशयं समुद्रं त्वं तरिष्यसि सवानरः २५  
विधिस्तु श्रूयतां राजन्व्रतस्यास्य फलप्रदः  
दशम्यां दिवसे प्राप्ते कुम्भमेकं तु कारयेत् २६  
हैमं वा राजतं वापि ताम्रं वाप्यथ मृन्मयम्  
स्थापयेच्छोभितं चैव जलपूर्णं सपल्लवम् २७  
सप्तधान्यान्यधस्तस्य यवानुपरि विन्यसेत्  
तस्योपरि न्यसेद्देवं हैमं नारायणं प्रभुम् २८  
एकादशीदिने प्राप्ते प्रातः स्नानं समाचरेत्  
निश्चलं स्थापयेत्कुम्भं कण्ठमाल्यानुलेपनैः २९  
पूगीफलैर्नालिकेरैः पूजयेच्च विशेषतः  
गन्धैर्धूपैश्चदीपैश्च नैवेद्यैर्विविधैरपि ३०  
कुम्भाग्रे तद्दिनं राम नीयते सत्कथादिभिः  
रात्रौ जागरणं चैव तस्याग्रे कारयेद्बुधः ३१  
प्रकाशयेद्घृतदीपमखण्डव्रतहेतवे  
द्वादशीदिवसे प्राप्ते मार्तण्डस्योदये सति ३२  
नीत्वा कुम्भं जलोद्देशे नद्याः प्रस्रवणे तथा  
तडागे स्थापयित्वा तं पूजयित्वा यथाविधि ३३  
दद्यात्सदेवं तं कुम्भं ब्राह्मणे वेदपारगे  
कुम्भेन सह राजेन्द्र महादानानि दापयेत् ३४  
अनेनविधिना राम यूथपैः सह सङ्गतः  
कुरु व्रतं प्रयत्नेन विजयस्ते भविष्यति ३५  
इति श्रुत्वा ततो रामो यथोक्तमकरोत्तदा  
कृते व्रते स विजयी बभूव रघुनन्दनः ३६  
प्राप्ता सीता जिता लङ्का पौलस्त्यो निहतो रणे  
अनेनविधिना पुत्र ये कुर्वन्ति नरा व्रतम् ३७  
इहलोकजयप्राप्तिः परलोकस्तथाक्षयः  
एतस्मात्कारणात्पुत्र कर्तव्यं विजयाव्रतम् ३८  
विजयायाश्च माहात्म्यं सर्वकिल्बिषनाशनम्  
पठनाच्छ्रवणाच्चैव वाजपेयफलं लभेत् ३९  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे फाल्गुनकृष्णाविजयामाहात्म्यन्नाम चतुश्चत्वारिंशोऽध्यायः ४४