---
title: १४८

---
महादेव उवाच  
साभ्रमत्यास्तटे तीर्थं गयातीर्थमनुत्तमम्  
चित्राङ्गवदनं नाम मालार्काधिष्ठितं शुभम् १  
कल्पपादपसन्तानैर्मन्दारैश्चोपशोभितम्  
चूतनिम्बकदम्बैश्च काश्मर्यश्वत्थतिन्दुकैः २  
तस्मादपहरेत्कुष्ठं योजनस्मृतिविभ्रमात्  
यस्य सञ्जायते कुष्ठं तस्य मालार्कको हरेत् ३  
या तु वेदोक्तविधिना नारी तत्राभिषिञ्चति  
मृतवत्साऽथवा वन्ध्या पुत्रं प्राप्नोति साचिरात् ४  
सन्ध्यास्नानं जपो होमः स्वाध्यायो देवतार्चनम्  
कृतं भास्करभक्तेन मालार्के ह्यक्षयं भवेत् ५  
अत्र गत्वा तु देवेशि श्रीरवेर्व्रतमाचरेत्  
इहलोके सुखं भुक्त्वा रवेर्लोकं हि याति वै ६  
मृतवत्सो हि राजर्षिस्तत्र गत्वाऽकरोत्तपः  
स राजा प्राप्तवान्पुत्रं श्रीमालार्कप्रसादतः ७  
अत्र गत्वा विशेषण उपवासी जितेन्द्रियः  
मालार्कं पूजयेद्यो वै मुक्तिभागी भवेद्ध्रुवम् ८  
वसिष्ठप्रमुखाविप्रा देवा इन्द्रादयः सदा  
निवसन्ति सुरश्रेष्ठे मालार्के रविसन्निधौ ९