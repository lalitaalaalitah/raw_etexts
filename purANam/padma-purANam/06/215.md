---
title: २१५

---
सौभरिरुवाच-  
युधिष्ठिरेदमाकर्ण्य नारदस्य वचः शुभम्  
शिबिरौशीनरो राजा विनीतस्तमुवाच ह १  
शिबिरुवाच-  
मुने मया तु माहात्म्यं श्रुतं मधुवनस्य वै  
त्वन्मुखात्किन्तु सन्देहो ह्येकोस्ति मम मानसे २  
येन धर्मात्मना सर्वे तारिता निजबान्धवाः  
जन्मद्वयकृता ह्यासीत्स कथं स्वैरिणीसुतः ३  
एतदाचक्ष्व भगवन्सर्वस्वं वेत्सि तत्त्वतः  
अतीतं वर्त्तमानं च भविष्यमपि नारद ४  
नारद उवाच-  
एकदा मुनयः सर्वे हरिद्वारे समागताः  
दशम्यां ज्येष्ठशुक्लस्य युक्तायां सर्वपर्वभिः ५  
तत्र ते विधिवत्स्नात्वा कृत्वा च स्वक्रियां शुभाम्  
हिमाचलस्य पृष्ठे तु स्वस्थचित्ता उपाविशन् ६  
तारात्मजो बुधस्तत्र मुनिसङ्गे समागतः  
र्सौदर्यभरसंयुक्तः स्मरो मूर्त्त इवापरः ७  
तं समागतमालोक्य समुत्तस्थुर्मुनीश्वराः  
तेनाभिवन्दिता मूर्ध्ना पुनस्ते समुपाविशन् ८  
बुधस्यादरमालोक्य विहितं मुनिपुङ्गवैः  
मुनिपुत्रः स पप्रच्छ पितरं स्वमिति प्रभो ९  
मुनिपुत्र उवाच-  
कोऽयं तात समायातः सौन्दर्येणापरः स्मरः  
व्यासादिभिर्मुनिवरैर्भृशं तस्यादरः कृतः १०  
नारद उवाच-  
इत्याकर्ण्य स धर्मात्मा स्वस्य पुत्रस्य भाषितम्  
बभाषे मुनिशार्दूलः पुत्रं निर्बन्धसंयुतम् ११  
पितोवाच-  
बृहस्पतेः सुरगुरोः सुतस्तारोदरोदोद्भवः  
बुद्धिमान्बुधनामायं शशिवंशकरः परः १२  
पुत्र उवाच-  
किं त्वया कथितं तात निःसम्बन्धपरं वचः  
बृहस्पतेः सुतो यस्तु स कथं शशिवंशकृत् १३  
जज्ञे न सूयया तात विधुरत्रेर्मुनीश्वरात्  
तस्यवंशस्य कर्त्तायं कथं सुरगुरोः सुतः १४  
एष मे मानसे तात संशयो वर्तते महान्  
तमपाकुरु विप्रेन्द्र सन्दिहानस्य मे शिशोः १५  
पितोवाच-  
पुरा बृहस्पतेर्भार्या तारानाम यशस्विनी  
चन्द्रेणापहृता तात बलाद्बलवता तदा १६  
अपहृत्य तदा नीता स्वगृहं विधिना गुरोः  
भार्या सा तु तया सार्द्धं रमितं तेन वै चिरम् १७  
तस्मागर्भोऽभवत्तात कालेन कियता तदा  
ततो बृहस्पतिर्भार्या निजां तां समयाचत १८  
चन्द्रमापि मदाविष्टो न ददौ बलदर्पितः  
ततो बृहस्पतिस्तात देवैः शक्रादिभिः सह १९  
सन्नद्धो योद्धुमारेभे समं बलवदिन्दुना  
सहायार्थं विधोः शुक्रः समं दितिजदानवैः २०  
समागतस्तदा तात तस्मिन्रणसमुद्यमे  
ततस्तारानिमित्तं वै युद्धं प्रावर्त्ततोल्बणम् २१  
करिष्यते सर्वजनैः प्रधानं तारकामयम्  
तस्मिन्युद्धे महाभीमे हता देवाश्च दानवाः २२  
न कस्यचिज्जयस्तात बभूव न पराजयः  
ततः समागतो ब्रह्मा सन्निवार्योल्बणं रणम् २३  
ददौ बृहस्पतेस्तारां बोधयित्वा निशापतिम्  
बृहस्पतिस्तु तां वीक्ष्य तारां गर्भवतीं तदा  
क्रुद्धो विरिञ्चेः प्रत्यक्षं समाजे देवदैत्ययोः २४  
बृहस्पतिरुवाच-  
शृणुष्व मामकं वाक्यं तारे तरललोचने  
कस्यायं ध्रियते गर्भो भवतेन्दोर्ममाथवा २५  
पितोवाच-  
एवं मुहुर्मुहुः पृष्टा सा च लज्जावती शुभा  
यदा न कथयामास किञ्चित्तात तदग्रतः २६  
तदायं पश्यतां तेषां देवानां च सुरद्विषाम्  
उत्पन्नस्तामुवाचेदं जननीं च रुषान्वितः २७  
बुध उवाच-  
कस्मान्न कथ्यते दुष्टे मदीयो जनकस्त्वया  
लज्जां विहाय सम्पश्य शापस्य मम वैभवम् २८  
पितोवाच-  
इत्युक्त्वा जलमादाय यदा शप्तुं समुद्यतः  
तदा सा मन्दमाहेदं पिता तव सुधाकरः २९  
इत्युक्ते च तया साध्व्या चन्द्र स्वःतनयं बुधम्  
अमुं गृहीत्वा सानन्दं जगाम निजमन्दिरम् ३०  
बृहस्पतिस्तु तां तारां गृहीत्वा स्वगृहं ययौ  
ब्रह्मा देवाश्च दैत्याश्च तेपि स्वं स्वं गृहं ययुः ३१  
एतत्ते सर्वमाख्यातं यस्त्वं मां परिपृष्टवान्  
बृहस्पतिस्त्रियां जातो यथायं चन्द्रवंशकृत् ३२  
नारद उवाच-  
इत्याकर्ण्य पितुर्वाक्यं जहासोच्चैर्मुनेः सुतः  
उवाच च स्वपितरं कुण्डोऽयं स्वैरिणीसुतः ३३  
उवाच च पिता पुत्रं हा पुत्रेदं न भण्यताम्  
सर्वसत्वान्तरज्ञोऽयं शप्स्यते त्वां त्वदुक्तवित् ३४  
नारद उवाच-  
इत्युक्ते तेन मुनिना चान्द्रिर्ज्ञात्वा तदीरितम्  
सर्वेषां शृण्वतां प्राह मुनीनामिति भूपते ३५  
बुध उवाच-  
शृण्वन्तु मुनिशार्दूला भवन्तो मम भाषितम्  
यदि साध्वथवा साधु विचारयत मा चिरम् ३६  
भवतां तत्वबुद्धीनां दर्शनार्थमिहागतः  
कृतवान्कस्यचिन्नाहमपराधं मनागपि ३७  
असूयया किमर्थं मामवजानन्ति दुर्मदाः  
स्वजन्मसफलत्वाय भवद्दर्शनलालसः ३८  
स्वभाव एव दुष्टानां साधूनपि निरेनसः  
उद्वेजयन्ति यत्क्वापि मिष्टवाचः पिका इव ३९  
दुःस्वभावं न मुञ्चन्ति दुष्टाः सत्सङ्गमादपि  
गङ्गाबुसङ्गमेनापि क्षारतामिव नीरधिः ४०  
अहो व्याधस्य दुष्टत्वं मुनिवृत्तीन्यतो मृगान्  
वने मृगचरान्हन्ति निजगानविदोऽपि सः ४१  
मत्स्यैः किमपराद्धं हि धीवराणां दुरात्मनाम्  
यज्जले चरतस्तीर्थे घ्नन्ति तत्प्रकृतिर्हि सा ४२  
साधवोऽपि न मुञ्चन्ति स्वभावं दुष्टसङ्गताः  
वृता विषाग्नियुक्सर्पैः श्रीखण्डा इव शीतताम् ४३  
परोदयेपि नृत्यन्ति किं स्वपक्षस्य साधवः  
यथोन्मना मुनिवरा वारिवाहस्य बर्हिणः ४४  
धारयन्ति परार्थे हि निजाङ्गमपि साधवः  
पितृदेवमनुष्याणामर्थे मत्पितृवत्कलाः ४५  
निजोदयस्तु साधूनां स्वच्छस्यानन्दहेतवः  
यथा कुमुदपुष्पाणां मत्पितुः शीतलत्विषः ४६  
नारद उवाच-  
इत्युदीर्य वचः क्रोधाद्बुधस्तं मुनिबालकम्  
शशापेति त्वमप्याशु कुण्डो भव महीतले ४७  
एवमाकर्ण्य तं शापं पिता बुधविसर्जितम्  
स्वपुत्रं पातयामास तदङ्घ्र्योः क्षम्यतामिति ४८  
उवाच च न जानाति बालोऽयं तव वैभवम्  
नोचितं क्रोधकरणमस्मिन्बाले भवादृशैः ४९  
कुतश्चित्कारणात्साधोः क्रुद्धस्य प्रकृतिक्षमा  
हुताशनप्रतप्तस्य शीतत्वमिव चाम्बुनः ५०  
अतः क्षमां विधायाशु विधेह्यस्मिन्ननुग्रहम्  
बाले विवेकरहिते क्षमासारा हि साधवः ५१  
नारद उवाच-  
इत्युक्तस्तेन मुनिना शीतांशुतनयस्तदा  
क्रोधं तत्याज शान्तात्मा चक्रे तस्मिन्ननुग्रहम् ५२  
बुध उवाच-  
अयं तव मुने बालः कुण्डत्वं प्राप्य भूतले  
दत्तयज्ञोपवीतः सँल्लप्स्यसे हि निजास्पदम् ५३  
एवं स मुनिपुत्रो वै बुधशापान्नृपोत्तम  
कुण्डत्वं प्राप्तवान्भूमौ पितरो येन तारिताः ५४  
इदं पवित्रं माहात्म्यं श्रुत्वा मधुवनस्य वै  
समस्तमश्वमेधस्य फलं प्राप्नोति मानवः ५५  
ये नरा धारयन्त्यस्य माहात्म्यस्यार्थमुत्तमम्  
हृदये यत्र तत्तेषां विषयैर्नाभिभूयते ५६  
ये पठिष्यन्ति माहात्म्यं श्रोष्यन्ति च महाधियः  
देहान्ते विष्णुसालोक्यं गमिष्यन्ति न संशयः ५७  
इदमनिशपवित्रं तुभ्यमावर्णितं मे मधुवनसुचरित्रं श्रीपतेः प्रीतिकारि  
कलिकलुषकलापच्छेदने दक्षमक्षोत्पथगमननिरासे कारणं पुण्यमूर्तौ ५८  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे कालिन्दीमाहात्म्ये मधुवनवर्णनोनाम पञ्चदशाधिकद्विशततमोऽध्यायः २१५