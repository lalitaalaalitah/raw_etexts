---
title: २३९

---
रुद्र उवाच-  
प्रह्लादस्य सुतो जज्ञे विरोचन इतीरितः  
तस्य पुत्रो महाबार्हुबलिर्वैश्वानरः प्रभुः १  
स तु धर्मविदां श्रेष्ठः सत्यसन्धो जितेन्द्रियः  
हरेः प्रियतमो भक्तो नित्यं धर्मरतः शुचिः २  
स जित्वा सकालान्देवान्सेन्द्रांश्च समरुद्गणान्  
त्रींल्लोकान्स्ववशे स्थाप्य राज्यं चक्रे महाबलः ३  
अकृष्टपच्या पृथिवी बहुसस्यफलप्रदा  
गावः पूर्णदुघाः सर्वाः पादपाः फलपुष्पिताः ४  
स्वधर्म्मनिरताः सर्वे नराः पापविवर्जिताः  
अर्चयन्ति हृषीकेशं सततं विगतज्वराः ५  
एवं चकार धर्मेण राज्यं दैत्यपतिर्बली  
इन्द्रादित्रिदशास्तस्य किङ्कराः समुपस्थिताः ६  
ऐश्वर्यं त्रिषु लोकेषु बुभुजे बलदर्प्पहृत्  
भ्रष्टराज्यं सुतं दृष्ट्वा तस्यापि हितकाम्यया ७  
कश्यपो भार्यया सार्द्धं तपस्तेपे हरिं प्रति  
अदित्या सह धर्मात्मा पयोव्रतसमन्वितः ८  
अर्चयामास देवेशं पद्मनाभं जनार्दनम्  
ततो वर्षसहस्राणि तेन सम्पूजितो हरिः ९  
तत्रैवाविरभूत्तस्य देव्या सह सनातनः  
तं दृष्ट्वा पुण्डरीकाक्षं शङ्खचक्रगदाधरम् १०  
इन्द्रनीलमणिश्यामं सर्वाभरणभूषितम्  
स्फुरत्किरीटकेयूरहारकुण्डलशोभितम् ११  
कौस्तुभोद्भासितोरस्कं पीतवस्त्रेण वेष्टितम्  
श्रिया सह समासीनं मण्डलेन्द्रे महात्मनि १२  
तं दृष्ट्वा जगतामीशं हर्षनिर्भरचेतसा  
पत्न्या सह नमस्कृत्वा तुष्टाव द्विजसत्तमः १३  
कश्यप उवाच-  
नमो नमस्ते लक्ष्मीश सर्वज्ञ जगदीश्वर  
सर्वात्मन्सर्वदेवेश सृष्टिसंहारकारकः १४  
अनादिनिधनानन्तवपुषे विश्वधारिणे  
नमस्ते वेदवेदाङ्ग वपुषे सर्वचक्षुषे १५  
सर्वात्मने नमस्तुभ्यं नमः सूक्ष्मतराय च  
कल्याणगुणपूर्णाय योगिध्येयात्मने नमः १६  
नमो युवकुमाराय श्रीभूलीलाधिपाय च  
नित्यमुक्तैकभोगाय परधाम्नि स्थिताय च १७  
चतुरात्मन्नमस्तुभ्यं चतुर्व्यूह नमोस्तु ते  
पञ्चावस्थाय ते तुभ्यं नमस्ते पञ्चमात्मकम् १८  
पञ्चमात्मकनिष्ठैस्तु योगिभिः पूज्यसे सदा  
पञ्चार्थतत्वविदुषां पञ्चसंस्कारसंस्थितः १९  
पञ्चापरं स्वरूपं ते विज्ञेयं सततं हरे  
चतुर्धा परिपूर्णात्मन्नियतं कवयो विदुः २०  
त्वत्प्रसूतिं जगत्सर्वं पुनन्ति तव किङ्कराः  
त्रयीमयाः कर्म्मनिष्ठा ये द्विजा भक्तवत्सलाः २१  
तेषां दये क्षणादेव भवबन्धविमुक्तये  
नमोस्तु त्रिजगद्धात्रे स्वयं धात्रेऽखिलात्मने २२  
धात्रे विधात्रे विश्वाय विश्वरूपाय ते नमः  
नारायणाय कृष्णाय वासुदेवाय शार्ङ्गिणे  
विष्णवे जिष्णवे तुभ्यं शुद्धसत्वाय ते नमः २३  
महादेव उवाच-  
इत्यादिस्तुतिभिः सम्यक्स्तूयमानो महर्षिणा  
प्राह गम्भीरया वाचा परितुष्टो जनार्दनः २४  
श्रीभगवानुवाच-  
सन्तुष्टोऽहं द्विजश्रेष्ठ त्वया भक्त्या समर्च्चितः  
वरं वृणीष्व भद्रं ते करोमि तव वाञ्छितम् २५  
महादेव उवाच-  
ततः प्राह हृषीकेशं भार्य्यया सह कश्यपः २६  
कश्यप उवाच-  
पुत्रत्वं मम देवेश सम्प्राप्य त्रिदशां हितम्  
कुरुष्व बलिना देव त्रैलोक्यं निर्जितं बलात् २७  
इन्द्रस्यावरजो भूत्वा उपेन्द्र इति विश्रुतः  
येनकेन च मार्गेण बलिं निर्जित्य मायया  
त्रैलोक्यं मम पुत्राय देहि शक्राय शाश्वतम् २८  
महादेव उवाच-  
इत्युक्तस्तेन विप्रेण तथेत्याह जनार्द्दनः  
संस्तूयमानस्त्रिदशैस्तत्रैवान्तरधीयत २९  
एतस्मिन्नेव काले तु कश्यपस्य महात्मनः  
अदित्यागर्भमागच्छद्भगवान्भूतभावनः ३०  
तस्मिन्काले बलिर्यागं दीर्घसत्रं महातपाः  
अष्टमहर्षिभिं सार्द्धमारेभे तद्विधानतः ३१  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवादे वामनप्रादुर्भावोनामैकोनचत्वारिंशदधिकद्विशततमोऽध्यायः २३९