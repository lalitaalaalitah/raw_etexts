---
title: ००४

---
नारद उवाच-  
क्रमेण वर्द्धमानोऽसौ बाल्यभावे स बालकः  
निपत्य मारुतोत्सङ्गे सागरं प्रति धावति १  
आनीय चक्रे स च पञ्जरस्थान्क्रीडापरः केसरिणां किशोरान्  
सिंहादिनेभादिनि युद्धमेवं युधोपयोगीव तदीय वीर्यम् २  
तस्मादाकाशमुत्पत्य खेचरान्पातयेद्भुवि  
गर्जितैर्भीषयामास स्वर्गं हि सह सागरम् ३  
समुद्रान्तर्गतं सर्वं सत्वजातं तु पार्थिव  
ग्रस्तं सिन्धुसुतेनेति तद्भयाच्छन्नतां गतम् ४  
दृष्ट्वा निःसत्वकं तोयं तद्भयाद्वडवानलः  
निजदेशं परित्यज्य प्रविवेश हिमालयम् ५  
स बालत्वं परित्यज्य क्रमेणार्णवनन्दनः  
ततो नवं वयः प्राप्य विक्रमेणाक्रमद्दिवम् ६  
एकदा पितरं प्राह समुद्रं सिन्धुनन्दनः  
मन्निवासोचितं स्थानं देहि तातातिविस्तृतम् ७  
सम्बुद्ध्य वचनं सूनोः स जगाद महार्णवः  
पुत्र दास्याम्यहं राज्यं तव वा भुवि दुर्ल्लभम् ८  
अनन्तरं दैत्यगुरुः समुद्रं भार्गवो गतः  
तमागतं विलोक्याब्धिर्विधिना समपूजयत् ९  
अथ नदिपतिदत्ते प्राप्तसौन्दर्यनिर्यन्मणिमहसि स तस्मिन्नासने सन्निविष्टः  
रुचिररुचि सुमेरोः सुन्दरे शृङ्गभागे कमलजइव कान्तिं किञ्चिदुच्चैर्जहार १०  
कृताञ्जलिपुटो भूत्वा व्याजहारार्णवः कविम्  
दिष्ट्या तवात्रागमनं वद किं करवाण्यहम् ११  
तदा दैत्यकुलाचार्यः प्राह तं सागरं कविः  
किं तेन जातु जातेन मातुर्यौवनहारिणा १२  
प्ररोहति नयः स्वस्य वंशस्याग्रे ध्वजो यथा  
तवात्मजो विक्रमेण त्रैलोक्यं भोक्ष्यति ध्रुवम् १३  
जम्बूद्वीपे महापीठं योगिनीगणसेवितम्  
आप्लावितं त्वयेदानीं मुञ्च जालन्धरालयम् १४  
तत्र राज्यं प्रयच्छास्मै तनयाय महार्णव  
अजेयश्चाप्यवध्यश्च तत्रस्थोऽयं भविष्यति १५  
एवमुक्तोऽर्णवः प्रीत्या भार्गवेणाथ लीलया  
अपासर्पत्सुतप्रीत्यै जले स्थलमदर्शयत् १६  
शतयोजनविस्तीर्णमायतं च शतत्रयम्  
देशं जालन्धरं पुण्यं तस्य नाम्नैव विश्रुतम् १७  
दैत्यवर्यं समाहूय मयं प्रोवाच सागरः  
पुरं जालन्धरे पीठे कुरु जालन्धराय वै १८  
अम्भोधिनैवमुक्तस्तु चक्रे रत्नमयं पुरम्  
प्राकारगोपुरद्वारं सोपानगृहभूमिकम् १९  
यत्रेन्द्रनीलसम्बद्धप्रासादतल संस्थिताः  
मेनिरे जलदोद्योगं ताण्डवस्थाः शिखण्डिनः २०  
यत्र प्रवालमाणिक्य भवनोत्था मरीचयः  
सेव्यन्ते शकुनैश्चूतरुचिराङ्कुरशङ्कया २१  
यत्र काञ्चनहर्म्येषु त्विषो वह्निषु कातराः  
विलोक्य प्रपलायन्ते दावशङ्काः शिखण्डिनः २२  
यत्र स्फटिकशालोत्थ प्रभासं मिश्रिता दिशः  
विभान्ति मन्दरोद्भ्रान्ताः सफेनार्णवसन्निभाः २३  
यत्र मोहं स्वहर्म्येषु विभातालोकसंस्थिताः  
चक्रिरे ललनाः पूर्णसान्ध्यचन्द्रोपमाननाः २४  
यत्रेन्द्र नीप कादम्ब पवनोद्यानमोदिताः  
चित्तं विशन्त्यो नारीणां चक्रिरे मोहनज्वरम् २५  
यत्र लेख्यगतं नॄणां विलोक्य सुरतं जनः  
संयाति द्विगुणं नूनं निजकान्तारतोद्यमः २६  
यत्र वातायनोद्धूत धूपधूमस्य लेखयः  
नभो बभूव तद्गङ्गाकालिन्दीसङ्गमोपमम् २७  
यत्रानेकगृहोद्भूत प्रभया सकलं नभः  
विभातीन्द्रायुधाकीर्णं शरन्मेघ इवोन्नतः २८  
यत्रानिशं भ्रमभ्रान्ताः सूर्यवाहाः प्रपीडिताः  
विश्रामं यान्ति मध्याह्ने प्रासादशिरसि स्थिताः २९  
यत्रकुत्रच हर्म्येषु बिभ्रत्यो मालतीस्रजः  
रात्रौ सम्भूतनक्षत्रा इव रेजुर्वराङ्गनाः ३०  
यत्र हाटकहिन्दोल शृङ्खलाघर्षणोद्भवः  
चकार सुन्दरीं शब्दः स्फुटं मेरुभुवोभुवम् ३१  
साकं सरिद्भिः पुत्रस्योशनसा सह सागरः  
तत्राभिषेकमकरोद्वादित्रैर्निज गर्जितैः ३२  
याः स्कन्दस्य जगाद तारकजये देवः स्वयम्भूः स्वयं स्वः साम्राज्यमहोत्सवेऽपि च शचीकान्तस्य वाचस्पतिः  
ताभिश्चित्रविंरिञ्चि वक्त्रसरसी हंसीभिराशास्महे वाणीभिर्वसुधाविवाहसमये मन्त्रोत्सवैर्मङ्गलम् ३३  
महापद्मसहस्रं तु सैन्यमात्मोदरोद्भवम्  
जालन्धराय पुत्राय ददौ भीमं महोदधिः ३४  
जालन्धराय शुक्रोऽपि प्रीत्या विद्यां निजां ददौ  
मृतसञ्जीवनीं नाम्ना मायां रुद्रविमोहिनीम् ३५  
शस्त्रास्त्रविद्या अन्याश्च विधिना अब्धिसूनवे  
यदन्यत्सकलं तस्मै व्याख्यातं कविना तदा ३६  
ततो जालन्धरं पुत्रमभिषिच्यार्णवो ययौ  
स्वस्थानं दिव्यदेहेन नदीभिः परिवारितः ३७  
दृष्ट्वा जालन्धरो दिव्यपुरं गोपुरमण्डितम्  
व्यचरत्सह शुक्रेण द्विजसङ्घैः सुपूजितः ३८  
एतस्मिन्नन्तरे दैत्याः पातालस्था महाबलाः  
प्राप्ता जालन्धरं सर्वे कालनेमिपुरोगमाः ३९  
ततो महाबला वीरा बलं क्षीरोदसन्निभम्  
तस्य शुम्भासुरं दैत्यं सेनापतिमकल्पयन् ४०  
बलं स्ववशगं कृत्वा कृत्वा भुवि स्थिरं जलम्  
जालन्धरस्तदा राज्यं पितृदत्तं चकार सः ४१  
अत्रान्तरेऽप्सराः काचित्स्वर्णेत्यासीत्पुरा दिवि  
तस्याः क्रौञ्चप्रसादेन वृन्दानाम सुताभवत् ४२  
धात्रा विभवसंयुक्तं सौन्दर्यं यत्कृतं पृथक्  
तत्तदेकगतं द्रष्टुं वृन्दागात्रं विनिर्मितम् ४३  
तां वृन्दामतिचार्वङ्गीं प्रमदां जनमोहिनीम्  
स्वर्णा जालन्धरस्यार्थे ददौ शुक्राय याचते ४४  
शुक्र उवाच-  
कन्दर्पस्य जगन्नेत्र शस्त्रेणाश्चर्यकारिणा  
रूपेणानेन रम्भोरु दीर्घायुः सुखिनी भव ४५  
निर्माय स्वयमेव विस्मितमनाः सौन्दर्यसारेण यं  
स्वव्यापारपरिश्रमस्य कलशं वेधाः समारोपयत्  
कन्दर्पं पुरुषं स्त्रियो विदधते यस्मिन्न दृष्टे सति द्रष्टव्यावधि  
रूपमाप्नुहि पतिं तं दीर्घनेत्रं भटम् ४६  
उपयेमे विवाहेन गान्धर्वेणार्णवात्मजः  
वृन्दां तौ दम्पती जातौ जनानन्दकरौ नृप ४७  
चञ्चलत्वं परित्यक्तं तया जालन्धरोऽपि हि  
वृत्तेन वृद्धकार्येण चकमे न परस्त्रियम् ४८  
कदाचित्स सभासीनो दृष्ट्वा राहुं शिरोहृतम्  
कस्मात्कायार्द्धशेषोऽयं इति पप्रच्छ भार्गवम् ४९  
स तस्य कथयामास पूर्ववृत्तान्तमादितः  
यथा निर्मथितो देवैः क्षीरोदोऽमृतकारणात् 6.4.५०  
तच्छ्रुत्वा विस्मितो वाक्यं प्राह जालन्धरोऽसुरः  
प्रसादसुमुखो राहुं कामरूपो भवाधुना ५१  
इति शुक्रस्य मन्त्रेण सिन्धुसूनुः प्रतापवान्  
पितृव्यं संस्मरन्वीर विग्रहं त्वकरोत्सुरैः ५२  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे नारद युधिष्ठिरसंवादे जालन्धरोपाख्याने वृन्दाविवाहो जालन्धराभिषेकोनाम चतुर्थोऽध्यायः ४