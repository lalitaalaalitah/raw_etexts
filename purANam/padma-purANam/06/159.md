---
title: १५९

---
महादेव उवाच  
तस्माद्दूरतरे देवि सिद्धक्षेत्रमनुत्तमम्  
अनिरुद्धो वृतः पूर्वं उषार्थे चित्रलेखया १  
नीतो बाणासुरपुरं तिष्ठति स्म गृहे पुरा  
पाशैर्बाणैश्च संरुद्धः कोटराक्षीमथास्मरत् २  
साक्षाद्या वैष्णवी शक्तिः सदा रक्षण तत्परा  
सेयं देवी नदीतीरे कृष्णेनात्र प्रतिष्ठिता ३  
जित्वा बाणासुरं सङ्ख्ये द्वारकां प्रतिगच्छता  
अनिरुद्धस्य स्तोत्रेण साक्षात्सान्निध्यमागता ४  
तत्र तीर्थे नरः स्नात्वा वर्षमेकं प्रयत्नतः  
कोटराक्षीमुखं दृष्ट्वा लक्ष्मीमाप्नोति पुष्कलाम् ५  
सिद्धतीर्थे नरः स्नात्वा दृष्ट्वा कोटरवासिनीम्  
सिंहयुक्तेन यानेन रुद्रलोके महीयते ६  
यस्यां वै स्मरणादेव मुक्तः सोऽपि वरानने  
अतोयेऽत्र प्रगच्छन्ति ते नरा मुक्तिभागिनः ७  
तत्र गत्वा विशेषेण स्नानं कृत्वा तु पार्वति  
कोटराक्ष्यास्ततः स्तोत्रं पठेद्वै बुद्धिपूर्वकम् ८  
कोटराक्षी विश्वरूपा महामाया बलाधिका  
त्रिपुरा त्रिपुरघ्नी च शिवा वै शिवरूपिणी ९  
कन्या सारस्वती प्रोक्ता दुर्गा दुर्गतिहारिणी  
भैरवी भैरवाक्षी च लक्ष्मी देवी जनप्रिया १०  
एतानि बहुधोक्तानि नामानि च सुरेश्वरि  
ये पठन्ति नरश्रेष्ठास्ते यान्ति शिवसन्निधौ ११  
अनिरुद्धकृतं स्तोत्रं ये जपन्ति मनीषिणः  
मुच्यन्ते कष्टबन्धात्ते सत्यंसत्यं वरानने १२  
तीर्थानां परमं तीर्थं कोटरानिर्मितं भुवि  
दर्शनादेव नश्यन्ति पापानां राशयस्तथा १३