---
title: १६७

---
अत्र तीर्थात्परं तीर्थं चण्डेश इति विश्रुतम्  
यत्र चण्डेश्वरो देवो नित्यं तिष्ठति भूतिदः १  
यं दृष्ट्वा मुच्यते पापादज्ञानादथवा कृतात्  
सर्वाभिर्देवताभिश्च मिलित्वा नगरं कृतम्  
चण्डेश इति विख्यातं नाम्ना चैव महेश्वरि २  
इति चण्डेशतीर्थम्  
अत्र तीर्थात्परं तीर्थं गाणपत्यं ततो भुवि  
साभ्रमत्यां समीपे तु विख्यातं देवि निर्मितम् ३  
तत्र स्नात्वा नरो देवि मुच्यते नात्र संशयः  
मन्ये साभ्रमती तीरे जनानां हितकाम्यया ४  
पृथिव्यां यानि तीर्थानि सागरान्तानि यानि च  
तानि सर्वाणि सन्त्यज्य तीर्थे वै परमाद्भुते ५  
श्राद्धं करोति यस्तत्र रुद्रभक्त्या जितेन्द्रियः  
फलं प्राप्नोति शुद्धात्मा सर्वयज्ञसमुद्भवम् ६  
पितॄनुदिश्य यत्किञ्चिद्गणतीर्थे प्रदीयते  
तत्सर्वं जायते क्षिप्रं गणनाथप्रसादतः ७  
तस्मिंस्तीर्थे नरः स्नात्वा वृषं विप्राय दापयेत्  
सर्वलोकानतिक्रम्य स गच्छेत्परमां गतिम् ८  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे गणतीर्थन्नाम सप्तषष्ट्यधिकशततमोऽध्यायः १६७