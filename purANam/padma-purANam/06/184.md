---
title: १८४

---
देव्युवाच  
सर्वज्ञ सर्वचैतन्य सर्वेश्वर गिरां गुरो  
धन्यास्मि शिवमान्येन दृश्यमानेन यत्त्वया १  
निरूपितमिदं पुण्यं नवमाध्यायवैभवम्  
अनेकविस्मयस्वादु कथानकमयं मधु २  
शृण्वन्त्या मम देवेश न तृप्तिर्जातु जायते  
अकुण्ठाश्रवणोत्कण्ठा वर्द्धते वृषभध्वज ३  
आसीन्ममहिमाम्भोधे गीतानां श्रुतिजीवितम्  
तत्रापि दशमाध्यायं प्रधानं मुनयो जगुः ४  
तमुद्दिश्य महाध्यायमभिधेहि कथानकम्  
शिव उवाच  
शृणु सुश्रोणि निश्रेणीं स्वर्गदुर्गस्य दुर्ल्लभाम् ५  
सीमामिव प्रभावानां पावनीं परमां कथाम्  
आसीत्काशीपुरे विप्रः पुण्यकीर्त्तिपरायणः ६  
प्रशान्तचेता निर्मुक्त हिंसाकार्कश्यसाहसः  
निवृत्तिनिरतो नित्यं जितेन्द्रियतया तथा ७  
धीरधीरिति विख्यातो नन्दीव मयि भक्तिमान्  
निस्तीर्णनिगमाम्भोधिः सर्वशास्त्रार्थकोविदः ८  
तस्य ध्यानपराधीन चेतसः प्रतिगच्छतः  
अन्तरात्मनि निर्मग्न मनसस्तत्त्वचक्षुषः ९  
करावलम्बनं तस्य धावन्प्रीत्या ददाम्यहम्  
कदाचन चमत्कारकारकं विमना मुनिः १०  
आचान्तः किञ्च नासाग्रपरमानन्दमेदुराम्  
दृशमासाद्य निद्राणकरणोयमिवास्थितः ११  
उपाधास्य विशालाक्षि विशालां द्वारदेहलीम्  
अशेत निशि निःशङ्कं तावल्लम्बेक्षणः क्षणम् १२  
मामपृच्छद्भृङ्गिरिटिः प्रणम्यपादपङ्कजम्  
अनेन विधिना केन विहितं तव दर्शनम् १३  
तपस्तप्तं हुतं जप्तं किमनेन महात्मना  
दत्ते प्रतिपदं देवो यस्य हस्तावलम्बनम् १४  
अयं न लभते गन्तुं कस्मादस्मात्पुराद्बहिः  
यदृच्छया यदा काशी सीमामुल्लङ्घ्य गच्छति १५  
न पश्यति तदा सर्वान्पार्श्वस्थानपि देहिनः  
अत्र हेतुमहं ज्ञातुमिच्छामि स्वामिभाषिताम् १६  
अनुग्राह्योस्मि चेद्वक्तुं युक्तं चेत्तदुदीरय  
भृङ्गिरिटेरिमं प्रश्नं समाकर्ण्याहमूचिवान् १७  
कदाचिदासं कैलासं पार्श्वे पुन्नागकानने  
रणत्खेचरसुश्रोणि पूर्णस्तबककानने १८  
कलकण्ठकुलालाप कल्लोलितदिगन्तरे  
गरुत्मदादिदात्यूह समूहस्वरसङ्कुले १९  
भ्रमद्दारुघटीयन्त्र प्रोल्लसद्बिन्दुदन्तुरे  
प्रबुद्धसारणिप्रान्त कदलीकन्दलालसे २०  
कस्तूरीहरिणोपेते किन्नरस्वरमोहिते  
रोमन्थमन्थरापाङ्गैर्मृगैः क्वापि निषेविते २१  
हंसैः कीरेषु पाण्डित्यं कुर्वाणैः सङ्कुले शुकैः  
निर्हृदिक्वणिनीरन्ध्र समीरणविलोडिते २२  
माधवीपुष्पनिर्यासशीधुक्षीबमधुव्रते  
उन्मीलित्त्रिवलीपुष्पगुच्छसौरभनिर्भरे २३  
प्रोत्फुल्लबकुलामोदमदमन्थरषट्पदे  
सोमादुद्भूतपीयूषक्षालितक्षितिमण्डले २४  
अध्यास्य वेदिकामेकामहं क्षणमवस्थितः  
उद्दण्डशाखिसङ्घट्टस्फुटन्मन्थामुखोत्करैः २५  
प्रकम्पिता चलच्छायो ववौ चण्डसमीरणः  
पश्चादभून्महाघोषो निर्घोषित दरीतटः २६  
अवातरत्ततः कश्चित्पक्षी गगनगह्वरात्  
शारदानरिदच्छायः कज्जलानामिवोच्चयः २७  
तमसामिव सङ्घातः पक्षच्छेदीव पर्वतः  
अवष्टभ्य क्षितिं पद्मां पक्षी मां प्रणनाम सः२८  
आनीय पद्ममम्लानमसौ मत्पादयोर्व्यधात्  
अथासौ स्पष्टया वाचा पक्षी स्तोत्रमुदीरयत् २९  
जयदेव चिदानन्द सुधासिन्धो जगत्पते  
सदा सद्भावना सङ्ग कल्लोलानन्तविग्रह ३०  
अद्वैतवासना मत्या मलत्रयविवर्जित  
जितेन्द्रिय पराधीन समाधिप्राप्यविग्रह ३१  
निरुपाधिविनिर्मुक्त निराकार निरामय  
निःसीम निरहङ्कार निरावरणनिर्गुण ३२  
शरणागतसन्त्राण प्रवीण चरणाम्बुज  
भीममाल महाव्याल ज्वालादग्धमनोभव ३३  
कुठारभिन्नदैत्येन्द्र गण्डूषित महाविभो  
त्रिपुरप्रमदाभाल सिन्दूरोद्धूलिमार्जन ३४  
कात्यायनीकुचाम्भोज वरकुङ्कुमचर्चित  
नमः प्रमाणदूराय नमः प्रमतिरूपिणे ३५  
नमश्चैतन्यनाथाय नमस्त्रैलोक्यरूपिणे  
वन्दे तव पदाम्भोजं योगिप्रवरचुम्बितम् ३६  
अपारभवपाथोऽधि पारावतरणाद्भुतम्  
वाचस्पतिरपि स्तोत्रे भवतो न प्रगल्भते ३७  
सहस्रवदनस्यापि फणीन्द्रस्य न चातुरी  
त्वद्वर्णने महादेव कोऽहम्मल्पमतिः खगः ३८  
स्तोत्रमेतत्समाकर्ण्य कृतं तेन पतत्रिणा  
तमवोचमहं कोऽसि कुतस्त्योसि विहङ्गम ३९  
हंसेन सदृशः कायो वर्णः काकेन सन्निभः  
प्रयोजनं कमुद्दिश्य प्राप्तोसीह तदुच्यताम् ४०  
इति पक्षी मया पृष्टः प्रश्रयानतकन्धरः  
जगाद श्लक्ष्णया वाचा पक्षीवाक्यविदांवरः ४१  
देवेश धूर्जटे विद्धि मां मरालं स्वयम्भुवः  
कर्मणा येन मे कार्ष्ण्यं जातमाधुनिकं विभो ४२  
तदाकर्णय सर्वज्ञ पृष्टं यदि तदुच्यते  
मानसात्सरसः पृथ्वीं यातः प्राप्तोस्मि सङ्कटम् ४३  
सौराष्ट्रनगरादारात्सरसि स्फुटदम्बुजे  
बालेन्दुखण्डधवलान्मृणालकवलानहम् ४४  
आदाय बलमाश्रित्य निरगां गगनं द्रुतम्  
विहायसस्ततस्तस्मादकस्मादपतं भुवि ४५  
अथ मोहपरीतात्मा सर्वथा विकलेन्द्रियः  
वेपमानवपुर्मोहात्स्पृष्टः शीतैः समीरणैः ४६  
प्रबुद्धः पतने हेतुमपश्यन्नात्मनस्तदा  
अहो किमेतदापन्नमद्य पातः कथं मम ४७  
कालिमा येन कायेस्मिन्पक्वकर्पूरपाण्डुरे  
इत्यहं विस्मयाविष्टो यावत्कुर्वे विचारणम् ४८  
तावदम्बुरुहाद्वाणीमश्रौषमहमीदृशीम्  
उत्तिष्ठ हंस वक्ष्यामि कारणं पातकार्ष्ण्ययोः ४९  
अथोत्थाय समागत्य मया मध्ये सरोवरे  
दृष्टराजीविनीरम्या राजीवैः पञ्चभिर्युता 6.184.५०  
कारणं प्रष्टुमारेभे कार्ष्ण्यस्य पतनस्य च  
अथ तत्र घनश्यामान्स्वर्णवर्णाम्बरावृतान् ५१  
चतुर्भुजान्गदाशङ्खचक्रपङ्केरुहायुधान्  
किरीटहारकेयूरकुण्डलद्युतिचित्रितान् ५२  
अद्राक्षमन्तरिक्षस्थान्पुरुषानयुतानि षट्  
नत्वा प्रदक्षिणीकृत्य पञ्चपद्मां सरोजिनीम् ५३  
आत्मीयं पातमारभ्य पृष्टं तदखिलं मया  
पद्मिन्युवाच  
कलहंस गतोऽसि त्वं मां विलङ्घ्य विहायसा ५४  
तेन पातकयोगेन पतितोऽसि महीतले  
तेनैव कालिमा काये पक्षिसत्तम लक्ष्यते ५५  
भवन्तं पतितं वीक्ष्य कृपापूर्णेन चेतसा  
मध्यमेनामुनाब्जेन वदता जातसौरभम् ५६  
आघ्राय षट्पदाः षष्टिसहस्राणि दिवं ययुः  
एते ये भवतां दृष्टाः नीलोत्पलसमत्विषः ५७  
सर्वे ते सप्तमेऽतीते जन्मन्यासन्मुनेः सुताः  
अस्यैव सरसस्तीरे तेपुस्ते परमं तपः ५८  
कदाचित्कामिनी काचिच्चम्पकस्तबकस्तनी  
चलापाङ्गकालाकान्ततरङ्गित रसालिनी ५९  
नासा मुक्ताफलज्योत्स्ना चुम्बितस्मित दीधितिः  
वीणां विन्यस्य कुचयोर्वनेऽस्मिन्मधुरं जगौ ६०  
गायन्त्या स्वरमाकर्ण्य ब्राह्मणा हरिणा इव  
तां समागत्य ते सर्वे सममेव व्यलोकयन् ६१  
मया दृष्टा ममैवेयमित्यूचुस्ते परस्परम्  
मुष्टामुष्टि ततस्तेषां भ्रातॄणामभवद्रणः ६२  
अन्योन्यमुष्टिनिष्पिष्ट वक्षसस्त्यक्तजीविताः  
ते भुक्त्वा निरयान्घोरान्बभूवुः सारसा भुवि ६३  
तदा ते श्वापदान्जघ्नुर्दग्धावन्येन वह्निना  
ततो मातङ्गतामेत्य पथिपान्थानघातयन् ६४  
वने विषोदकं पीत्वा ते ययुर्यममन्दिरम्  
खरोष्ट्रकपिमार्जार जन्मान्यासाद्य च क्रमात् ६५  
ततो मधुव्रता जाता वर्तन्तेऽत्र सरोवरे  
अद्य मे गन्धमाघ्राय प्रापुस्ते वैष्णवं पदम् ६६  
शृणु पक्षीन्द्र वक्ष्यामि येन मय्यस्ति वैभवम्  
एतस्माज्जन्मनः पूर्वे तृतीये जन्मनि क्षितौ ६७  
सरोजवदनानाम द्विजातेः कन्यकाऽभवम्  
पातिव्रत्यैकनिरता गुरुशुश्रूषणे रता ६८  
कदाचित्सारिकामेकां पाठयन्त्याविलम्बितम्  
सारिका भव पापे त्वं पत्या शप्तास्मि कुप्यता ६९  
प्रेत्य सारित्वमासाद्य पातिव्रत्यप्रसादतः  
मुनीनामेव सदने कन्या काचित्पुपोष माम् ७०  
गीतानां दशमाध्यायं विभूतिरिति विश्रुतम्  
प्रातः पठति विप्रोसावश्रौषं तमघापहम् ७१  
कालेन सारिकादेहमहं हित्वा विहङ्गम  
दशमाध्यायमाहात्म्यादप्सराश्चाभवं दिवि ७२  
पद्मावतीति विख्याता पद्माया दयिता सुखी  
कदाचन मया यान्त्या विमानेन विहायसा ७३  
एतत्सरोवरं रम्यं विलोक्य विमलाम्बुजम्  
अवतीर्य जलक्रीडायावदारभ्यते मया ७४  
दुर्वासास्तावदायातो विवस्त्रा तेन वीक्षिता  
तद्भयात्पद्मिनीरूपं धृतमेतन्मया स्वयम् ७५  
पद्भ्यां पद्मद्वयं चैव द्वयं हस्तद्वयेन च  
मुखेन पञ्चमाम्भोजमिति पञ्चाम्बुजास्म्यहम् ७६  
दृष्टा तेन मुनीन्द्रेण कोपज्वलित चक्षुषा  
अनेनैव स्वरूपेण तिष्ठ पापे शतं समाः ७७  
इति शापं समुत्सृज्य स चैवान्तर्दधे क्षणात्  
विभूत्यध्यायमाहात्म्याद्वाणी मे न विलीयते ७८  
मद्विलङ्घनमात्रेण पतितोसि महीतले  
अद्य शापनिवृत्तिर्मे तिष्ठतस्ते खगोत्तम ७९  
निशामय मया गीयमानमध्यायमुत्तमम्  
यस्याकर्णनमात्रेण त्वमद्यैव विमोक्ष्यसे ८०  
इत्यसौ दशमाध्यायं पपाठ श्लक्ष्णया गिरा  
तमाकर्ण्य तया दत्तमादाय च सरोरुहम् ८१  
मया समर्पितं तुभ्यं पद्मिन्या पद्ममुत्तमम्  
इत्युक्त्वा स जहौ देहं तदद्भुतमिवाभवत् ८२  
भृङ्गिरिटिरुवाच  
पुरातने भवे कोऽयं ब्रह्म हंसोऽभवत्कथं  
तवाग्रतः कुतो हेतोरुत्ससर्ज कलेवरम् ८३  
इति भृङ्गिरिटिर्वाक्यमाकर्ण्याहं तदाब्रुवम्  
द्विजवेश्मनि पूर्वस्मिन्जन्मन्ययमजायत ८४  
सुतपा इति विख्यातो ब्रह्मचारी जितेन्द्रियः  
वसन्गुरुकुले कुर्वन्वेदाध्ययनमन्वहम् ८५  
गुरुशुश्रूषणं सम्यग्विदधाति च भक्तितः  
शयानस्य गुरोः शय्यां निद्रितः सपदा स्पृशत् ८६  
तेन पापेन तिर्यक्त्वमयं स्वर्गेऽपि लब्धवान्  
पद्मयोनिमरालानां मध्ये जातस्ततो द्विजः ८७  
अस्मिञ्जन्मन्यमुष्येह पुरास्मल्लोकनावधि  
गीतानां दशमाध्यायं नलिन्या कथितं ततः ८८  
आकर्ण्य विहगो लेभे ब्रह्मज्ञानमनुत्तमम्  
सोऽयं विप्रकुले जातो दशमाध्यायवैभवात् ८९  
जन्माभ्यासवशादस्य शिशोरपि मुखाम्बुजात्  
गीतानां दशमाध्यायः समुल्लसति सर्वदा ९०  
तदर्थपरिणामेन सर्वभूतेष्ववस्थितम्  
शङ्खचक्रधरं देवमयं पश्यति सर्वदा ९१  
यस्मिन्यस्मिन्यदैवास्य दृष्टिः स्निग्धा शरीरिणः  
स स मुक्तो भवेत्सर्वः सुरापो ब्रह्महाऽपि वा ९२  
तद्विज्ञाय मया विप्रः परमात्मस्वरूपिणा  
इदं नगरमानीतो मुक्तिक्षेत्रं स्वभावतः ९३  
अत्रत्यानां मनुष्याणां मुक्तिः करतले स्थिता  
तेनास्य दृष्टिपातेन विशेषोऽन्यो न जायते ९४  
न ददामि बहिर्गन्तुमहमस्य पुरा कृतम्  
दशमाध्यायमहात्म्यात्तत्वज्ञानं सुदुर्लभम् ९५  
लब्धमेतेन मुनिना जीवन्मुक्तिरियं तथा  
तेनास्य चलतो हस्तं ददामि पथि गच्छतः ९६  
दशमाध्यायमहिमा भृङ्गिरिटे महानयम्  
इति भृङ्गिरिटेरग्रे कथितं यत्कथानकम् ९७  
तवेदमत्र कथितं सर्वपापप्रणाशनम्  
नरो वाप्यथवा नारी यापि कोऽपि च वा पुनः ९८  
अस्य श्रवणमात्रेण सर्वाश्रमफलं लभेत् ९९  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे गीतामाहात्म्ये चतुरशीत्यधिकशततमोध्यायः १८४