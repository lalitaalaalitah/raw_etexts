---
title: ०७३

---
महादेव उवाच-  
ॐरामरक्षास्तोत्रस्य श्रीमहर्षिर्विश्वामित्रऋषिः  
श्रीरामो देवता अनुष्टुप्छन्दः  
विष्णुप्रीत्यर्थे जपे विनियोगः १  
अतसीपुष्पसङ्काशं पीतवाससमच्युतम्  
ध्यात्वा वै पुण्डरीकाक्षं श्रीरामं विष्णुमव्ययम् २  
पातु वो हृदयं रामः श्रीकण्ठः कण्ठमेव च  
नाभिं पातु मखत्राता कटिं मे विश्वरक्षकः ३  
करौ पातु दाशरथिः पादौ मे विश्वरूपधृक्  
चक्षुषी पातु वै देव सीतापतिरनुत्तमः ४  
शिखां मे पातु विश्वात्मा कर्णौ मे पातु कामदः  
पार्श्वयोस्तु सुरत्राता कालकोटिदुरासदः ५  
अनन्तः सर्वदा पातु शरीरं विश्वनायकः  
जिह्वां मे पातु पापघ्नो लोकशिक्षाप्रवर्त्तकः ६  
राघवः पातु मे दन्तान्केशान्रक्षतु केशवः  
सक्थिनी पातु मे दत्त विजयो नाम विश्वसृक् ७  
एतां रामबलोपेतां रक्षां यो वै पुमान्पठेत्  
स चिरायुः सुखी विद्वान्लभते दिव्यसम्पदम् ८  
रक्षां करोति भूतेभ्यः सदा रक्षा तु वैष्णवी  
रामेति रामभद्रेति रामचन्द्रेति यः स्मरेत् ९  
विमुक्तः स नरः पापान्मुक्तिं प्राप्नोति शाश्वतीम्  
वसिष्ठेन इदं प्रोक्तं गुरवे विष्णुरूपिणे १०  
ततो मे ब्रह्मणः प्राप्तं मयोक्तं नारदं प्रति  
नारदेन तु भूर्लोके प्रापितं सुजनेष्विह ११  
सुप्त्वावाथ गृहे वापि मार्गे गच्छन्त एव वा  
ये पठन्ति नरश्रेष्ठास्ते नराः पुण्यभागिनः १२  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमापतिनारदसंवादे रामक्षास्तोत्रन्नाम त्रिसप्ततितमोऽध्यायः ७३  
चतुःसप्ततितमोऽध्यायः