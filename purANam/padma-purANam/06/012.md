---
title: ०१२

---
नारद उवाच-  
दैत्यसैन्यं हतं दृष्ट्वा गणैर्नन्दिपुरोगमैः  
क्रुद्धाः शुम्भादयो दैत्याः समाजग्मुर्गणान्प्रति १  
ततः शुम्भो महादैत्यो नन्दिनं प्रत्ययुध्यत  
महाकालं निशुम्भोऽथ कालो लोकेश्वरं रणे २  
पुष्पदन्तं शैलरोमा माल्यवन्तं महाबलः  
कोलाहलो रणे राजन्प्राप्तो मायाबलेन च ३  
चण्डं भयानको नाम राहुः स्कन्दमधावत  
कूष्माण्डं सर्परोमा च घर्घरो मदनं तथा ४  
शुभं केतुमुखो हन्तुं ययौ जम्भो विनायकम्  
हासं पातालकेतुश्च भृङ्गीशं रोमकण्टकः ५  
युयुधुः कोटिशो रुद्रगणा दैत्याः परस्परम्  
पश्यतोरुभयोस्तत्र स्वामिनोरिति ते युधि ६  
दृढप्रहारिणो जघ्नुर्गणा दैत्याः शरैरथ  
नन्दी मुमोच तान्बाणान्महासारो यथा नगे ७  
ततः सम्पूरयामास मुखं शुम्भस्य पत्रिभिः  
यथा पर्णचयैर्वातो मन्दरस्येव कन्दरम् ८  
शुम्भोऽथ कार्मुकं त्यक्त्वा रथात्तं प्रत्यधावत  
उत्पाट्य च गिरिं तेन जघान हृदि नन्दिनः ९  
नन्दिनो हृदयं भित्त्वा चूर्णयित्वा रथं रणे  
पपात भूमौ स गिरिर्वज्रं प्राप्य गिरिं यथा १०  
मूर्च्छां प्राप्य क्षणात्सञ्ज्ञां वेगवान्स पलायितः  
महाकालो निशुम्भेन मुद्गरेण हतो हृदि ११  
आगत्य दैत्यं गदया जघान मुकुटोपरि  
तत्प्रहारमचिन्त्याथ निशुम्भोऽपि महाबलः १२  
तं गृहीत्वा चरणयोर्महाकालं महाबलः  
भ्रामयित्वा करतलाच्चिक्षेप च ननाद च १३  
स तद्वक्त्रानिलं पीत्वा ननाद रुधिरारुणः  
पुष्पदन्तः शैलरोम्णा चाहतो मुष्टिना मुखे १४  
गदया शैलरोमाणं हत्वा भूमौ न्यपातयत्  
तं दृष्ट्वा पतितं भूमौ गिरिकेतुर्महाबलः १५  
पुष्पदन्तं महाभीमं मुद्गरेण व्यपोथयत्  
पुष्पन्दन्तोऽथ खड्गेन गिरिकेतोः शिरोऽछिनत् १६  
गृहीत्वा चर्म खड्गं च गिरिकेतोरधावत  
शिरस्तं प्राह किं यासि मां त्यक्त्वा समरार्थिनम् १७  
शिरोहीने च कायेऽस्मिन्किं तु धावन्न लज्जसे  
इत्युक्ते शिरसा तेन कबन्धेन तु पादयोः १८  
विधृतः पुष्पदन्तश्च कुक्षौ तीक्ष्णासिनाच्छिनत्  
निश्चक्रामासुरः कुक्षेः शतशीर्षो महाबलः १९  
द्विशताक्षिसमायुक्तः शतद्वयभुजाकुलः  
भ्रमत्तस्य शिरो राजन्कबन्धोपान्तमागमत् २०  
तच्छिरः प्राप्तमालोक्य पुष्पदन्तोऽसिनाच्छिनत्  
ततो भूकम्पनो नाम ज्वरो दैत्यो भयावहः २१  
पुष्पन्दन्तस्तदा तत्र द्वाभ्यां राजन्विमर्दितः  
ज्वरेण तेन च क्लिष्टो दुःसहेनातिवेगिना २२  
त्यक्त्वा शिवगणः सङ्ख्यं कम्पमानो गिरिं ययौ  
कोलाहलो महाधन्वी माल्यवन्तं शरैस्त्रिभिः २३  
विव्याध स्कन्धयोर्भाले माल्यवांश्च ततोऽसुरम्  
बाणाहतो माल्यवता शस्त्रैर्नानाविधैः शितैः २४  
कोलाहलः प्रहृतवान्दर्शयन्नात्मलाघवम्  
सोऽपि हेति व्यथां त्यक्त्वा माल्यवांश्च गणाग्रणीः २५  
गिरिं गृहीत्वा तेनाजौ कोलाहलमथाहनत्  
निश्चक्राम ज्वरस्तस्माज्ज्वलनो नाम भीषणः २६  
त्रिशीर्षो नवहस्तश्च नवपादोऽतिपिङ्गलः  
स ज्वरो मोहयामास माल्यवन्तं स्वतेजसा २७  
माल्यवान्समरं त्यक्त्वा पराक्रान्तो गिरिं ययौ  
चण्डिर्भयानकेनाजौ पाशेन हृदये हतः २८  
हयो विनिर्गतस्तस्मात्क्षिप्तः सोऽपि च सागरे  
कार्त्तिकेयो रणे राहुं शितैर्बाणैः समाहनत् २९  
आच्छाद्य शरजालैश्च शीघ्रं शक्तिं मुमोच ह  
आपतन्तीं महाशक्तिं ज्वलन्तीमिव तेजसा ३०  
दृष्ट्वा राहुः खमुत्पत्य कराभ्यां जगृहे द्रुतम्  
स तां शक्तिं गृहीत्वा तु विनद्योच्चैः पुनः पुनः ३१  
स्वर्भानुः शिरसोनोपि तस्य शक्त्या जघान तम्  
वक्षस्यभिहते शक्त्या तद्देहान्निर्गता सरित् ३२  
तया सम्प्लावितः पुत्रो महादेवस्य संयुगे  
कथञ्चित्सा नदी रुद्धा समं पूरो गिरिं ययौ ३३  
श्रुत्वार्णवजो ज्वरतः कटककदम्बस्य कर्कशं विरुतम्  
सुस्वरवचनविदग्धं तमपि च कोकिलापतिं न सस्मार ३४  
शरैः किरन्तं दहनमसिना बर्बरोऽवधीत्  
कूष्माण्डो निहतो मूर्ध्नि सर्परोम्णाथ मुष्टिना ३५  
पातालकेतुना हासो मुद्गरेण समाहतः  
तस्य देहाद्विनिष्क्रम्य हस्ती मुद्गरमाभुनक् ३६  
शुण्डायां मुष्टिघातेन हतः पातालकेतुना  
आयुधैर्जर्जरं चक्रे भृङ्गीशं रोमकण्टकः ३७  
भृङ्गीशोऽपि रणाद्भीतस्त्वरन्नेव गिरिं ययौ  
सहसा धूम्रवर्णश्च शुभ्रः केतुमुखेऽपतत् ३८  
गणं गिलितवान्दैत्यो महाकायो महाननः  
हाहाकारो महानासीद्गिलिते केतुना रणे ३९  
जृम्भस्य निशितैर्बाणैश्छिन्नाङ्गोऽथ विनायकः  
शुण्डादण्डं परशुना तस्य चिच्छेद दन्तिनः ४०  
जृम्भासुरो जघानाथ शक्त्या लम्बोदरोदरम्  
मूषकोऽपि शरैर्भिन्नः प्रविवेश गुहामुखम् ४१  
विनायकः प्रहारार्त्तो विललापाकुलो रणे  
हा मातस्तात हा भ्रातर्हा मूषक मम प्रिय ४२  
गणेशक्रन्दितं श्रुत्वा भगवत्या तया तदा  
समेत्य कूटादन्यस्मात्पार्वत्योक्तः शिवस्तदा ४३  
हेरम्बो वध्यते दैत्यैः स्कन्दोऽपि विनिपातितः  
शिव किं क्रीडसे शैले रक्ष पुत्रौ गणानपि ४४  
सदा शूलादिशस्त्राणां धृतानामद्य वै क्षणः  
अथ गौर्या वचः श्रुत्वा वीरभद्रं शिवोऽब्रवीत् ४५  
वृषः सज्जीयतां शीघ्रमित्युक्ते स तदाकरोत्  
बबन्ध मुकुटं तस्य शृङ्गयोर्भास्करप्रभम् ४६  
कण्ठे घण्टाशतं बद्ध्वा कर्णयोर्दर्पणौ धृतौ  
स्कन्धे च किङ्किणीजालं चरणे नूपुरं महत् ४७  
पुच्छे चामरसाहस्रं तस्य पाशाष्टकं मुखे  
कल्याणी च तदा देवी शर्वपार्श्वे व्यस्थिता ४८  
पाशाष्टकेन संयुक्ता तत्र खड्गधराम्बिका  
न्यस्तानि सर्वशस्त्राणि स वृषः सज्जितो बभौ ४९  
पार्वत्या भूषितः सोऽथ निजया घण्टमालया  
कृतं च तिलकं देव्या प्रोक्तः सत्कृतिपूर्वकम् 6.12.५०  
हरस्त्वया न मोक्तव्यो वृषेन्द्र रणसङ्कटे  
आगन्तव्यमरीन्जित्वा शम्भुना सह सङ्गरे ५१  
इति श्रुत्वा वचो देव्या हरो वृषमथारुहत्  
धृत्वायुधसहस्रं तु निजालङ्कारभूषितः  
रणं गच्छामि तां प्राह पार्वतीं प्रति सादरम् ५२  
ईश्वर उवाच-  
त्वं तिष्ठसि स्वरूपाणि एकाकिन्यपि सस्पृहा  
भामिनी दुरभिप्राया दानवा हि समागताः ५३  
तस्मात्त्वयात्मनैवात्मा रक्षणीयो वरानने  
इत्युक्त्वा वृषभारूढो ययौ रुद्रो रणाङ्गणम् ५४  
त्रिंशन्महाब्जसाहस्रैः प्रमथानां वृतः शिवः  
वीरभद्रो रथेनाशु सिंहयुक्तेन सत्वरः ५५  
वामपार्श्वं महेशस्य शूरो रक्षति पार्थिव  
मणिभद्रो ऽश्वयुक्तेन रथेन परवीरहा ५६  
दक्षिणं धूर्जटेः पार्श्वं संरक्षति धनुर्द्धरः  
तुङ्गादुत्तीर्य शैलेन्द्राद्रणं प्राप्तो गणैः सह ५७  
दृष्ट्वा जगर्जुस्ते दैत्या महेशानं वृषस्थितम्  
ततो महान्निनादोऽभूद्दैत्यप्रमथसेनयोः ५८  
तयोरभून्मिथो राजन्सम्प्रमर्दोऽथ दारुणः  
ततो नन्दी महाकालः कालस्कन्दौ महाबलः ५९  
माल्यवान्पुष्पदन्तश्च वृषली स्वर्णदन्तिकः  
चण्डीशो मदनश्चण्डः कूष्माण्डो गुप्तलोमकः ६०  
ये ये पूर्वं रणे भग्नाः प्राप्तास्ते रणसङ्कटम्  
शिवस्य पुरतो दैत्या युयुधुस्ते महाबलाः ६१  
गणदानवयोधानां सङ्ग्रामोऽभूद्भयावहः  
ततो गणानां विद्राव्य सैन्यं ते च महाबलाः ६२  
रणे संवेष्टयामासुः शरौघैः सर्वतः शिवम्  
शूलैः कुन्तैर्गदाभिश्च मुद्गरैः परिघैरपि ६३  
इन्द्रियाणि यथात्मानं विषयैः पञ्चपञ्चभिः  
जघानाथ रणे दैत्याञ्छम्भुर्बाणैः सुदारुणैः  
यथाशु माघः पापानि हन्ति स्नानेन तत्क्षणात् ६४  
इति श्रीपाद्मे महापुराणे पञ्चपञ्चात्सहस्रसंहितायामुत्तरखण्डे नारदयुधिष्ठिरसम्वादे जालन्धरोपाख्याने श्रीमहादेवरणमागमनन्नाम द्वादशोऽध्यायः १२