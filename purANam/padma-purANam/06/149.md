---
title: १४९

---
महादेव उवाच  
तीर्थादस्मात्परं तीर्थं मालार्कान्तरतः स्थितम्  
चन्दनेश्वरमागच्छेदामोदस्थानमुत्तमम् १  
दुःशासनस्य रुधिरं पीत्वा भीमो महाबलः  
प्रतिज्ञामात्मनः सर्वां पूरयित्वा सुदारुणाम् २  
कराभ्यां रुधिराक्ताभ्यां द्रौपद्याः केशबन्धनम्  
कृत्वा दत्त्वा द्विजातिभ्यो तीर्थयात्रां ततोऽगमत् ३  
साभ्रमत्यास्तटे रम्ये गतो वै भ्रातृभिः सह  
आनीतः साभ्रमत्यां यः स्वर्गाच्चन्दनपादपः ४  
स तु लिङ्गतया जातः पुण्यतीर्थप्रभावतः  
तत्र स्नात्वा च पीत्वा च कृत्वा वै पितृतर्पणम् ५  
न नरो निरयं गच्छेद्रुद्रलोकमवाप्नुयात्  
चन्दनेशं ततो दृष्ट्वा विश्वेशं लोकशङ्करम् ६  
पूजयेच्च यथाशक्त्या यत्र गत्वा न शोचति  
यत्र कैवर्तको राजा पूजां कृत्वा ह्यनेकशः ७  
स गतः शिवलोकं तं यत्र गत्वा न शोचति  
मज्जन्ति ऋषयो यत्र यत्र देवः सनातनः ८  
साक्षाद्विष्णुः परमात्मा नित्यं तिष्ठति भूतिदः  
इयं साभ्रमती धन्या धन्यो विश्वेश्वरः प्रभुः ९  
यत्र तीर्थान्यनेकानि जातानि भुवि पार्वति  
अत्र चामर्दकीपुण्यैः फलैर्नानाविधैः शुभैः १०  
कर्त्तव्यमर्घदानं च विधिना तत्र सुन्दरि ११