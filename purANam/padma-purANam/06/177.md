---
title: १७७

---
श्रीभगवानुवाच  
जनस्थाने जडो नाम द्विजन्मा कौशिकान्वयी  
हित्वा जात्युचितं धर्मं वणिग्वृत्त्यां मनो दधे १  
व्यसनी परदारेषु दीव्यन्नक्षैः पिबन्मधु  
मृगया निरतो नित्यं कालमेवं निनाय सः २  
क्षीणे वित्ते ततो रात्रौ चौर्यामारब्धवांस्ततः  
प्रतिपेदे धनं तेन यज्वनां यष्टुमर्थिनाम् ३  
स दूरमगमत्तेन वाणिज्यायोत्तरां दिशम्  
कस्तूरिमगुरुं कृष्णं चामरांश्चन्द्रिकोज्ज्वलान् ४  
गृहीत्वा वृत्य चानिन्ये पञ्चषादध्वयोजनात्  
अथापरस्मिन्नहनि प्रियादर्शनदोहनि ५  
दूरमध्वानमुल्लङ्घ्य रवावस्तमिते सति  
ध्वान्ते प्रसर्पति स्वैरं दिशो दश तरोस्तले ६  
गतो वशं सदस्यूनां निजघ्ने तैश्च सत्वरम्  
धर्मलोपादसौ जज्ञे घोरश्चोग्रतरो ग्रहः ७  
पिपासितो बुभुक्षार्तो लेलिहानश्च सृक्किणी  
उर्ध्वकेशोऽतिजङ्घालुः पृष्टलग्नोदरो महत् ८  
अस्थिमात्रशरीरोऽभूद्दुर्वृत्तनयनो भृशम्  
अत्रान्तरे सुतस्तस्य धर्मात्मा वेदकोविदः ९  
पर्यपालयदत्यर्थं दिदृक्षुस्तं तदागमत्  
नित्यमन्वेषयन्वार्त्तां पान्थेभ्यो नोपलब्धवान् १०  
ततः कदाचिदायाते सहायिनि च मानवे  
तस्माद्विदितवृत्तान्तः शुशोच पितरं बहु ११  
ततो विमृश्य मेधावी चिकीर्षुः पारलौकिकम्  
वाराणसीं ससम्भारः स गन्तुमुपचक्रमे १२  
मार्गे निवासान्सप्ताष्टौ नीत्वा तस्य तरोस्तले  
सन्ध्यां प्रचक्रमे कर्तुं यत्रास्य निहतः पिता १३  
तत्राध्यायं स गीतानां तृतीयं सञ्जजाप ह  
ततो घोरस्वरस्तत्र व्योममध्ये परामृशत् १४  
ददर्श घोरमाकाशात्पतन्तं पितरं ततः  
विस्मयेन भयेनापि विकलीकृतचेतनः १५  
तेजसा भूयसा व्याप्तमालुलोके पुरोऽम्बरे  
किङ्किणीकोटिसङ्कीर्णं तेजसा व्याप्तदिङ्मुखम् १६  
विमानमग्रतोऽपश्यद्दिव्यमध्यग्रचेतनः  
तत्रापश्यत्समारूढं दिव्याभिः स्त्रीभिरावृतम् १७  
संस्तूयमानं मुनिभिः पितरं पीतवाससम्  
प्रणतस्तं समालोक्य युयुजे तेन चाशिषा १८  
ततोऽपृच्छदिदं वृत्तं स च तस्मै न्यवेदयत्  
दुस्त्यजात्कर्मणो वत्स वपुषो पुण्यकारणात् १९  
मोचितोऽस्मि त्वया दैवादध्यायं जपतान्तिके  
तन्निवर्त्तस्व जपतः साम्प्रतं त्वामुपस्थितम् २०  
वाराणसीं यदर्थं यत्तदनुष्ठितमात्मनः  
श्रीभगवानुवाच  
एवमुक्तः स च प्राह पितरं दीप्ततेजसम् २१  
सुत उवाच  
हितं ममानुशाधि त्वं कार्यमन्यन्मयानु किम्  
श्रीभगवानुवाच  
ततः प्राह पिता पुत्रं कार्यमेतत्त्वयानघ २२  
यन्मयाचरितं कर्म भ्रात्रा मम तु तत्कृतम्  
स यातो नरकं घोरं तं मोचयितुमर्हसि २३  
अन्ये मदन्वये ये वै निरयं प्रतिपेदिरे  
ते च मोचयितव्यास्ते इति मेऽस्ति मनोरथः २४  
इत्येवमुक्तः पुत्रस्तं पुनः प्राह कृताञ्जलि  
कर्मणा केन तान्सर्वान्मोचयामि तदादिश २५  
एवं निवेदितो वाक्यं पिता सुतमुवाच ह  
पितोवाच  
येनाहं मोचितो वत्स तदनुष्ठातुमर्हसि २६  
अनुष्ठाय तदुत्पन्नं तेभ्यः पुण्यं समुत्सृज  
ततोऽहमिव ते सर्वे पूर्वे सन्त्यज्य यातनाम् २७  
गमिष्यन्त्यचिरेणैव तद्विष्णोः परमं पदम्  
स सन्दिष्टोवदत्पुत्रो यद्येवं तात नारकान् २८  
सर्वानपि विमोक्ष्यामि यदि ते रोचते वचः  
एवमस्तु शिवं भूयादुपपन्नं महत्प्रियम् २९  
इत्यादिश्य पिता पुत्रं ययौ विष्णोः परं पदम्  
सोऽपि तस्मात्परावृत्त्य जनस्थानं प्रपद्य च ३०  
सुन्दरस्य पुरः शौरेश्चालये कालमभ्यगात्  
स कुर्वाणोःसमादीनि पित्रा च यदुदीरितम् ३१  
उत्ससर्ज कृतं पुण्यं मोचयिष्यन्स नारकान्  
अत्रान्तरे पदे विष्णोर्यातनापदमीयुषः ३२  
नारकान्मोचयिष्यन्तः किङ्करा यममभ्ययुः  
तेन ते पूजिताः सर्वे सत्क्रियाभिरनेकधा ३३  
कुशलं परिपृष्टास्ते सर्वतः सुखमूचिरे  
एमं सत्कृत्य मेधावी पितृलोक महेश्वरः ३४  
हेतुमागमने पृच्छत्ते च तस्मै न्यवेदयन्  
विद्धि कीनाशनाथ त्वं शेषपर्यङ्कशायिना ३५  
शौरिणा प्रहितानस्मान्समादेष्टुं त्वदन्तिके  
अस्मन्मुखेन देवस्त्वां कुशलं परिपृच्छति ३६  
नारकान्प्राणिनः सर्वान्विमोक्तुं च नियच्छति  
इत्याकर्ण्य समादिष्टं विष्णोरमिततेजसः ३७  
न तेन मूर्ध्ना सम्भाव्य दध्यौ किञ्चन चेतसा  
विमुक्तान्निरयात्सर्वांस्तान्विलोक्य मदोत्कटान् ३८  
स तैरनुगतः सर्वैर्विष्णोरायतनं ततः  
ययौ स वरयानेन यत्रास्ते दुग्धवारिधिः ३९  
तदन्त उदितानेकसूर्यकोटिसमप्रभम्  
इन्दीवरदलश्याममालुलोक जगद्गुरुम् ४०  
शय्याफणिफणारत्नमरीच्यामिश्रतेजसम्  
विलोक्यमानमानन्दनिर्भरं प्रीतमानसम् ४१  
भावानुगैर्दृगालीकैः श्रिया प्रेम्णेक्षितं मुहुः  
योगिभिः परितो जुष्टं ध्याननिष्पन्दतारकैः ४२  
स्तूयमानं महेन्द्रेण पराजेतुं विरोधिनः  
आम्नायवचसामन्ते ब्रह्मणो निःसृतैर्मुखात् ४३  
मूर्तिमद्भिर्वचोभिश्च गीयमानं गुणोत्करम्  
सम्प्रीतं चाप्युदासीनमपि सर्वासु योनिषु ४४  
योगसञ्चितपुण्यानां यौगपद्येन जन्तुषु  
विलोकमानमात्मानमखिलं सचराचरम् ४५  
आमोद्यन्नमालोकैरात्मानं दीप्तिपूरितैः  
आबिभ्राणं वपुर्व्यापि द्योतितं भोगिनस्विषा ४६  
इन्दीवरदलश्यामं ज्योत्स्नयेव नभस्तलम्  
विलोक्य तं स तुष्टाव धिया बहुलयानतः ४७  
यम उवाच  
नमः समस्तनिर्माणनिर्मलीभूतचेतसे  
वद नोद्गीर्णवेदाय विश्वरूपाय वेधसे ४८  
बलवेगसुदुर्द्धर्ष दानवेन्द्र मदद्रुहे  
नमः स्थितौ च सत्वाय विश्वाधाराय विष्णवे ४९  
नमः पातकसङ्घात जिष्णवेऽखिलदेहिनाम्  
ईषदुन्मीलल्लालाटनेत्राग्निप्रभवार्चिषे 6.177.५०  
त्वं हि सर्वस्य लोकस्य गुरुरात्मा महेश्वरः  
विसृज्य वैष्णवान्सर्वानतस्त्वमनुकम्पसे ५१  
व्यापयन्नखिलं लोकं मायया परिबृंहितम्  
न तया परिभूतोऽसि न च तत्प्रभवैर्गुणैः ५२  
अन्तरावर्तमानोऽपि न ताभ्यामभिभूयसे  
दृशा विषयवर्तिन्या निग्रहीतमना अपि ५३  
तया फलाभिगामिन्या आत्मन्येवाभिलीयसे  
न तवास्ति महिम्नोन्तो यथा निरवधिः स्वयम् ५४  
मौनमेवात्रयुक्तं मे विषयोऽसि कथं गिराम्  
इति स्तुत्वा ततो वाक्यमिदमाह कृताञ्जलि ५५  
विनियोगादमी युक्ता देहिनो निर्गुणा मया  
समादिश यदन्यन्मे कार्यमस्ति जगद्गुरो ५६  
इति विज्ञापितस्तेन तमाह मधुसूदनः  
मेघगम्भीरया वाचा सिञ्चन्निव सुधारसैः ५७  
पापादुद्धार्य ते लोको मया समयवर्तिना  
त्वयि विन्यस्तभारोऽहं नानुशोचामि देहिनः ५८  
तदाचर निजं कर्म प्रयाहि स्वं निकेतनम्  
श्रीभगवानुवाच  
इत्युक्त्वान्तर्दधे देवः सोऽपि स्वपुरमाययौ ५९  
सोऽपि स्वजातिजान्सर्वान्निरयस्थाननेकशः  
उद्धृत्य वरयानेन विष्णुलोकं ययौ स्वयम् ६०  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे गीतामाहात्म्ये सप्तसप्तत्यधिकशततमोऽध्यायः १७७