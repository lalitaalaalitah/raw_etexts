---
title: १४७

---
महादेव उवाच  
देवि वै श्रूयतां तीर्थं देवानामपि दुर्ल्लभम्  
खड्गतीर्थमिति ख्यातं सर्वपापप्रणाशनम् १  
खड्गतीर्थे नरः स्नात्वा दृष्ट्वा खङ्गेश्वरं शिवम्  
न नरो दुर्गतिं गच्छेत्स्वर्गलोकं प्रगच्छति २  
खड्गधारेश्वरं देवं यः पश्यति सुरोत्तमे  
कार्तिक्यां तु विशेषेण पूजनं तत्र कारयेत् ३  
अयं विश्वेश्वरो देवः सर्वदा भुवि वल्लभे  
सर्वं ददाति सर्वेशो वाञ्च्छितार्थप्रदायकः ४  
वैशाखे राज्यकामार्थी यः पश्यति तमीश्वरम्  
तमर्थं लभते क्षिप्रं विश्वनाथप्रसादतः ५  
पुष्पैर्धूपैश्च नैवेद्यैर्दीपैर्वा नगनन्दिनि  
फलप्रदानैर्बिल्वैश्च विश्वेशं पूजयेत्ततः ६  
धनधान्यप्रदं चाशु पुत्रपौत्रादिसम्पदः  
प्राप्यन्ते नात्र सन्देहः श्रीविश्वेश्वरपूजनात् ७