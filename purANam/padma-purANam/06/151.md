---
title: १५१

---
महादेव उवाच  
अस्मात्तीर्थात्परं तीर्थं इन्द्रग्राममिति स्मृतम्  
यत्र स्नात्वा पुरा शक्रो विमुक्तो घोरकिल्बिषात् १  
पार्वत्युवाच  
केनेह कर्मणा शक्रः प्राप्तवान्घोरकिल्बिषम्  
विपाप्मा च कथं सोऽभूदिति विस्तरतो वद २  
महादेव उवाच  
इन्द्रः सुरेश्वरः पूर्वं नमुचिश्चासुरेश्वरः  
अशस्त्रवधमन्योऽन्य समयं तौ प्रचक्रतुः ३  
अथेन्द्रस्तु नभोवाणीनिर्देशान्नमुचिं तदा  
जघान फेनमादाय ब्रह्महत्या तदाऽभवत् ४  
पप्रच्छ च गुरुं शक्रः पापनिर्नाशकारणम्  
बृहस्पतेरथादेशात्साभ्रामत्युत्तरे तटे ५  
अस्मिन्स्थाने समागत्य स्थानं चक्रे सुरेश्वरः  
तस्येह स्नानमात्रेण गतपापस्य तत्क्षणात् ६  
पूर्णेन्दुधवलाकान्तिः शरीरे समजायत  
धवलेश्वरमीशानं स्थापयामास वृत्रहा ७  
इन्द्र नाम्ना च तल्लिङ्गं विश्रुतं पृथिवीतले  
पूर्णिमास्यां तथा दर्शे सङ्क्रान्तौ ग्रहणे तथा ८  
श्राद्धे कृते पितॄणां तु तृप्तिर्द्वादशवार्षिकी  
धवलेश्वरमासाद्य यः कुर्याद्विप्रभोजनम् ९  
एकस्मिन्भोजिते विप्रे सहस्रं भोजितं भवेत्  
हिरण्यभूमिवासांसि दातव्यानि स्वशक्तितः १०  
शुक्ला गौ ब्राह्मणे देया सवत्सा च पयस्विनी  
अत्रागत्य तु यो विप्रो रुद्रजाप्यादिकं चरेत् ११  
तत्कृतं कोटिगुणितं श्रीमहेशप्रसादतः  
अत्र तीर्थे नरो यस्तु उपवासादिकं चरेत् १२  
स एव सर्वकामाढ्यो भवत्येव न संशयः  
बिल्वपत्रं समानीय यः पूजयति तं प्रभुम् १३  
धर्ममर्थं च कामं च लभते मानवो भुवि  
सोमवारे विशेषेण ये गच्छन्ति नरोत्तमाः १४  
तेषां रोगं तथा दोषं शमयेद्धवलेश्वरः  
रवौ वाऽथ विशेषेण अर्चनं कुरुते यदा १५  
तेषां महिमा तु भो देवि न ज्ञातः कर्हिचिन्मया  
दूर्वया चार्कपुष्पैर्वा कल्हारैः कमलैर्दलैः १६  
पूजनं कुर्वते येऽत्र ते नराः पुण्यभागिनः  
श्वेतार्कपुष्पमानीय धवलेशं प्रपूज्य तु १७  
वाञ्च्छितं लभते नित्यं धवलेशप्रसादतः  
कृते वै नीलकण्ठस्तु सर्वेषां शङ्करः सदा १८  
त्रेतायुगे स विख्यातो हरो वै भगवान्प्रभुः  
द्वापरे शर्वसञ्ज्ञस्तु कलौ वै धवलेश्वरः १९  
अत्रार्थे यत्पुरावृत्तं तच्छृणुष्व सुरेश्वरि  
नन्दिर्नाम पुरा वैश्य इन्द्रग्रामे समावसत् २०  
शिवध्यानपरो भूत्वा शिवपूजां चकार सः  
नित्यं तपोवनस्थं हि लिङ्गं धवलसञ्ज्ञकम् २१  
उषस्युषसि चोत्थाय प्रत्यहं शिववल्लभः  
नन्दी लिङ्गार्चनरतो बभूवातिशयेन हि २२  
यथाशास्त्रेण विधिना पुष्पार्चनपरोऽभवत्  
एकदा मृगयालुब्धः किरातो भूतहिंसकः २३  
पापी पापसमाचारश्चरन्साभ्रमती तटे  
अनेक श्वापदाकीर्णे हन्यमानो मृगान्शरैः २४  
एवं विचरमाणोऽसौ किरातो भूतहिंसकः  
यदृच्छयागतस्तत्र यत्र लिङ्गं सुपूजितम् २५  
धवलेश्वरविख्यातं अनेकाश्चर्यमण्डितम्  
दृष्टं सुपूजितं लिङ्गं नानापुष्पैः फलैस्तथा २६  
एवं लिङ्गं समालिङ्ग्य गतः साभ्रमतीतटे  
तत्र पीत्वा पयः सोऽथ मुखं गण्डूषपूरितम् २७  
कृत्वा चैकेनहस्तेन मृगमांसं समुद्वहन्  
करेणैकेन पूजार्थं बिल्वपत्राणि वै दधत् २८  
शीघ्रमागत्य लिङ्गान्ते पदा पूजां समाहनत्  
पुष्पाणि तानि सर्वाणि विधूतानि इतस्ततः २९  
स्नापनं तस्य लिङ्गस्य कृतं गण्डूषवारिणा  
करेणैकेन पूजार्थं बिल्वपत्राणि सोऽर्पयत् ३०  
द्वितीयेन करेणैव मृगमांसं समर्पयत्  
दण्डप्रणामसंयुक्तः सङ्कल्पं मनसाऽकरोत् ३१  
अद्यप्रभृति पूजां वै करिष्यामि प्रयत्नतः  
त्वं मे स्वामी च भक्तोऽहं अद्यप्रभृति शङ्कर ३२  
एवं नियमवान्भूत्वा किरातो गृहमागमत्  
तथा प्रभातसमये देवायतनमागतः ३३  
नन्दी ददर्श तं सर्वं किरातेन च यत्कृतम्  
अव्यवस्थं च तं दृंष्ट्वा अमेध्यं शिवसन्निधौ ३४  
विधूतानि च सर्वाणि हिंसकेन दुरात्मना  
चिन्तायुक्तोभवन्नन्दी जातं किं चित्रमद्य मे ३५  
कथितानि च विघ्नानि शिवपूजारतस्य हि  
उपस्थितानि तान्येव मम भाग्यविपर्ययात् ३६  
एवं विमृश्य सुचिरं प्रक्षाल्य शिवमन्दिरम्  
यथागतेन मार्गेण नन्दी स्वगृहमागमत् ३७  
ततो नन्दिनमालक्ष्य पुरोधा गतमानसम्  
अब्रवीद्वचनं तं तु कस्मात्त्वं गतमानसः ३८  
पुरोहितं प्रति तदा नन्दी वचनमब्रवीत्  
अद्य दृष्टं मया विप्र अमेध्यं शिवसन्निधौ ३९  
केनेदं कारितं तत्र न जानामीह किञ्चन  
ततः पुरोधा वचनं नन्दिनं चाब्रवीत्तथा ४०  
येन विस्खलितं तत्र पुष्पादीनां प्रपूजनम्  
सोऽपि मूढो न सन्देहः कार्याकार्येषु मन्दधीः ४१  
तस्माच्चिन्ता न कर्तव्या त्वया पुनरपि प्रभो  
प्रभाते च मया सार्द्धं गम्यतां तच्छिवालयम् ४२  
निरीक्षणार्थं दुष्टस्य तस्य दण्डङ्करोम्यहम्  
एतच्छ्रुत्वा तु वचनं नन्दी तस्य पुरोधसः ४३  
आस्थितः स्वगृहे नक्तं दूयमानेन चेतसा  
तस्यां रात्र्यां व्यतीतायां आहूय च पुरोधसम् ४४  
गतः शिवालयं नन्दी समन्तेन महात्मना  
प्रक्षाल्य पूजनं कृत्वा नानारत्नपरिच्छदम् ४५  
पञ्चोपचारसंयुक्तं कृत्वा वै ब्राह्मणैः सह  
एवं यामद्वयं जातं स्तूयमानस्य नन्दिनः ४६  
आयातोऽसौ महाकालस्तथारूपो महाबलः  
कालरूपो महारौद्रो धनुष्पाणिः प्रतापवान् ४७  
तं दृष्ट्वा भयसन्त्रस्तो नन्दी तत्र न्यलीयत  
पुरोधाश्चैव सहसा भयभीतस्तदाभवत् ४८  
किरातेन कृतं तत्र यथापूर्वमविस्खलन्  
तां पूजां स पदाहृत्य बिल्वपत्रं समर्पयत् ४९  
नैवेद्येन पलेनैव किरातः शिवमार्चयत्  
दण्डवत्पतितो भूमौ उत्थाय स्वगृहं गतः 6.151.५०  
तं दृष्ट्वा महदाश्चर्यं चिन्तयामास वै चिरम्  
पुरोधसा तदा नन्दी सह व्याकुलचेतसा ५१  
तेन पृष्टास्तदा विप्राः कथ्यतां च यथातथम्  
सम्प्रधार्य ततः सर्वे मिलित्वा धर्मशास्त्रतः ५२  
ऊचुः सर्वे तदा विप्रा नन्दिनं जातशङ्कितम्  
ईशविघ्नं समुत्पन्नं दुर्निवार्यं सुरैरपि ५३  
तस्मादानय लिङ्गं त्वं स्वगृहे वैश्यसत्तम  
तथेति मत्वाऽसौ नन्दी शिवस्योत्पाटनं महत् ५४  
कृत्वा स्वगृहमानीय प्रतिष्ठाप्य यथाविधि  
सुवर्णपीठिकां कृत्वा नवरम्भासुशोभिताम् ५५  
उपाहारैरनेकैश्च पूजयामास वै तदा  
अथापरेद्युरायातः किरातः शिवमन्दिरम् ५६  
यावद्विलोकयामास लिङ्गमैशं न दृष्टवान्  
मौनं विहाय सहसा साक्रोशमिदमब्रवीत् ५७  
हे शम्भो क्व गतोऽसि त्वं दर्शयात्मानमद्य वै  
यदि नो दर्शनं हेयं त्यक्ष्याम्यद्य कलेवरम् ५८  
हे शम्भो हे जगन्नाथ त्रिपुरान्तक शङ्कर  
हेरुद्र हे महादेव दर्शयात्मानमात्मना ५९  
एवं साक्षेपमधुरैर्वाक्यैः क्षिप्त्वा सदाशिवम्  
किरातोऽसौ क्षुरिकया धीरो वै जठरं स्वकम् ६०  
बिभेद्याशु ततो बाहुमासाद्योच्चै रुषाब्रवीत्  
हे शम्भो दर्शयात्मानं कुतो मां त्यज्य यास्यसि ६१  
इति क्षिप्त्वा ततोन्त्राणि मांसमुद्धृत्य सर्वतः  
तस्मिन्गर्ते करेणैव किरातः सहसाक्षिपत् ६२  
स्वच्छं च हृदयं कृत्वा साभ्रमत्यां निमज्जतु  
तथैव जलमानीय बिल्वपत्रं त्वरान्वितः ६३  
पूजयित्वा यथान्यायं दण्डवत्पतितो भुवि  
यदा ध्यानस्थितस्तत्र किरातः शिवसन्निधौ ६४  
प्रादुर्भूतस्तदा रुद्रः प्रमथैः परिवारितः  
कर्पूरगौरो द्युतिमान्कपर्दी चन्द्रशेखरः ६५  
तं गृहीत्वा करे रुद्रः उवाच परिसान्त्वयन्  
भो भो वीर महाप्राज्ञ मद्भक्तोऽसि महामते ६६  
वरं वृणीष्व भो भक्त यत्ते मनसि वर्त्तते  
एवमुक्तः स रुद्रेण महाकालो मुदान्वितः ६७  
पपात दण्डवद्भूमौ भक्त्या परमया युतः  
ततो रुद्रं बभाषेदं न वरं प्रार्थयाम्यहम् ६८  
अहं दासोऽस्मि ते रुद्र त्वं मे स्वामी न संशयः  
एतत्श्लाघ्यतमं लोके देहि जन्मनि जन्मनि ६९  
त्वं माता च पिता त्वं च त्वं बन्धुश्च सखा च मे  
त्वं गुरुस्त्वं महामन्त्रो मन्त्रैर्वेद्योऽसि सर्वदा ७०  
निष्कामं वाक्यमाकर्ण्य किरातस्य तदा भवः  
ददौ पार्षदमुख्यत्वं द्वारपालत्वमेव च ७१  
तदा डमरुनादेन नादितं भुवनत्रयम्  
भेरीभाङ्कारशब्देन शङ्खानां निनदेन च ७२  
तदा दुन्दुभयो नेदुः पटहाश्च सहस्रशः  
नन्दी तं नादमाकर्ण्य विस्मयात्त्वरितो ययौ ७३  
तपोवनं यत्र शिवः स्थितः प्रमथसंवृतः  
किरातो हि तथा दृष्टो नन्दिना च तदा भृशम् ७४  
उवाच प्रसृतो वाक्यं स नन्दी विस्मयान्वितः  
किरातं स्तोतुकामोऽसौ परमेन समाधिना ७५  
इहानीतस्त्वया शम्भुस्त्वं भक्तोऽसि परन्तपः  
त्वद्भक्तोऽहमिह प्राप्तो मां निवेदय शङ्करे ७६  
तच्छ्रुत्वा वचनं तस्य किरातस्त्वरयान्वितः  
नन्दिनं च करे गृह्य शङ्करं समुपागतः ७७  
प्रहस्य भगवान्रुद्रः किरातं वाक्यमब्रवीत्  
ब्रूहि कोऽसौ त्वयानीतो गणानामिह सन्निधौ ७८  
किरात उवाच  
त्वद्भक्तोऽसौ तदा देव तव पूजारतो ह्यसौ  
प्रत्यहं रत्नमाणिक्यपुष्पैश्चौच्चावचैरिह ७९  
जीवितेन धनेनापि पूजितोऽसि न संशयः  
तस्माच्चानीहि भो स्वामिन्नन्दिनं भक्तवत्सल ८०  
महादेव उवाच  
जानाम्यहं महाभाग नन्दिनं वैश्यवर्त्तनम्  
त्वं मे भक्तः सखा चेति महाकाल महामते ८१  
उपाधिरहिता ये च ये निष्कपटमानसाः  
ते प्रियास्ते च मे भक्तास्ते विशिष्टा नरोत्तमाः  
तावुभौ स्वीकृतौ तेन पार्षदत्वेन शम्भुना ८२  
ततो विमानानि बहुनि तत्र समागतान्येव महाप्रभाणि  
किरातवर्येण स वैश्यवर्य उद्धारितस्तेन महाप्रभेण ८३  
कैलासलोकमापन्नौ विमानैर्वेगवत्तरैः  
सारूप्यमेव सम्प्राप्तो ईश्वरस्य महात्मनः ८४  
नीराजितौ गिरिजया पुत्रवत्तौ गणावुभौ ८५  
उवाचेदं ततो देवी प्रहस्य गजगामिनी  
यथा त्वं हि महादेव तथा चेतौ न संशयः ८६  
सारूप्येण च गत्या च हास्यभावैः सुपूजितैः  
देव्यास्तद्वचनं श्रुत्वा किरातो वैश्य एव च ८७  
सद्यः पराङ्मुखौ भूत्वा शङ्करस्य च पश्यतः  
ऊचतुस्त्वरया युक्तौ गणौ रुद्रस्य पश्यतः ८८  
उभावप्यनुकम्प्यौ च भवता हि त्रिलोचन  
तव द्वारिस्थितौ नित्यं भवावस्ते नमो नमः ८९  
तयोर्भावं स भगवान्विदित्वा प्रहसन्भवः  
उवाच परया भक्त्या भवतोरस्तु वाञ्छितम् ९०  
ततः प्रभृति द्वावेतौ द्वारपालौ बभूवतुः  
शिवद्वारि स्थितौ देवि मध्याह्ने शिवदर्शिनौ ९१  
एको नन्दी महाकालो द्वावेतौ शिववल्लभौ  
ये पापिनोप्यधर्मिष्ठा अन्धा मूकाश्च पङ्गवाः ९२  
कुलहीना दुरात्मानः श्वपचाद्या हि मानवाः  
यादृशास्तादृशाश्चान्ये आराध्य धवलेश्वरम् ९३  
गतास्तेऽपि गमिष्यन्ति नात्र कार्या विचराणा  
अत्र स्नानं च दानं च सान्निध्यं शङ्करस्य च ९४  
साभ्रमत्यां कृतस्नाना धवलेश्वरपूजकाः  
ते रुद्रलोकं गच्छन्ति नात्र कार्या विचारणा ९५  
अत्र स्नानं च दानं च ये कुर्वन्ति नरोत्तमाः  
धर्मार्थकामभोगाश्च भुक्त्वा यान्ति हरालयम् ९६  
चन्द्र सर्योपरागे च पितुः सांवत्सरे दिने  
यत्फलं लभते मर्त्यस्तत्फलं प्राप्नुयाद्ध्रुवम् ९७  
स्वर्गात्कामदुघा देवि नित्यमायाति सर्वथा  
आगत्य तं शिवं देवं समभ्यर्च्य यथा तथा ९८  
सा गच्छति सुरश्रेष्ठे स्वर्गं प्रति न संशयः  
तेन दुग्धाभियोगेन लिङ्गं तद्धवलीकृतम् ९९  
धवलेश्वरं नाम ततः सञ्जातं भुवि सर्वदा  
जन्तवोऽत्र सदा देवि म्रियन्ते कालनोदिताः  
ते ते शिवपदं यान्ति यावच्चन्द्रदिवाकरौ 6.151.१००  
इति श्रीपाद्मे महापुराणे पञ्चपञ्चाशत्साहस्र्यां संहितायां उत्तरखण्डे उमामहेश्वरसंवादे धवलेश्वरमाहात्म्यन्नामैकपञ्चाशदधिकशततमोऽध्यायः १५१