---
title: २४८

---
रुद्र उवाच-  
अथ कृष्णस्तु रामेण रुक्मिण्या दारुकेण च  
दिव्यं स्यन्दनमारुह्य ययौ तूर्णं स्वमालयम् १  
ततः प्रविश्य नगरीं द्वारकां देवकीसुतः  
शुभेह्रि शुभलग्ने वै वेदोक्तविधिना हरिः २  
उपयेमे नृपसुतां रुक्मिणीं रुक्मभूषिताम्  
तस्मिन्नुद्वाहसमये देवदुन्दुभयो दिवि ३  
विनेदुः पुष्पवर्षाणि ववृषुः सुरसत्तमाः  
वसुदेवोग्रसेनौ च तथाक्रूरो यदूत्तमः ४  
बलभद्रो महातेजा ये चान्ये यदुपुङ्गवाः  
चक्रुः कृष्णस्य रुक्मिण्या विवाहं सुसुखं यथा ५  
नन्दगोपोथ गोपालैर्गोपवृन्दैः समागतः  
स्वलङ्कृताभिर्योषाभिर्यशोदा च समागता ६  
वसुदेवस्त्रियः सर्वा देवकीप्रमुखास्तथा  
रेवती रोहिणी देवी याश्चान्याः पुरयोषितः ७  
सर्वाण्युद्वाहकर्माणि चक्रुर्हर्षसमन्विताः  
सुराणामर्चनं प्रीत्या कर्त्तव्यं तत्र देवकी ८  
वृद्धाभिर्नृपयोषिद्भिश्चकार विधिना तदा  
सर्वमौद्वाहिकं कर्म उत्सवं हि द्विजोत्तमैः ९  
ब्राह्मणान्भोजयामास वस्त्रैराभरणैः शुभैः  
उग्रसेनादयस्तत्र राजानश्च सुपूजिताः १०  
नन्दगोपादयो गोपा यशोदाद्याश्च योषितः  
बहुभिः स्वर्णरत्नाद्यैर्वासोभिः सविभूषणैः ११  
पूजिताः सम्प्रहृष्टास्ते तद्विवाहमहोत्सवे  
तौ दम्पती समाश्लिष्य प्रणतौ जातवेदसम् १२  
वेदविद्भिर्विप्रमुख्यैराशीर्भिरभिनन्दितौ  
तस्यां विवाहवेद्यां तु शुशुभाते वधूवरौ १३  
ब्राह्मणेभ्योऽथ वृद्धेभ्यो राजन्यः सह भार्य्यया  
ववन्दे देवकीपुत्रो ज्येष्ठस्य भ्रातुरेव च १४  
एवमौद्वाहिकं सर्वं निर्वर्त्य मधुसूदनः  
व्यसर्जयन्नृपान्सर्वान्ये च तत्र समागताः १५  
प्रस्थिता हरिणा तत्र पूजिता नृपपुङ्गवाः  
ब्राह्मणाः सुमहात्मानो निर्ययुः स्वकमालयम् १६  
रुक्मिण्या सह धर्मात्मा देवकीनन्दनोऽव्ययः  
उवास सुसुखेनैव दिव्यहर्म्यतले शुभे १७  
तया वै रमयामास नारायण इव श्रिया  
संस्तूयमानो मुनिभिर्दिवि देवगणैरपि १८  
अहन्यहनि हृष्टात्मा सुखेनैव जनार्दनः  
अथोवास सुशोभायां द्वारवत्यां सनातनः १९  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवादे श्रीकृष्णचरिते रुक्मिणीविवाहकथनन्नाम अष्टाचत्वारिंशदधिकद्विशततमोऽध्यायः २४८