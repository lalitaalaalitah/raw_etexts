---
title: १६४

---
महादेव उवाच  
अत्र तीर्थं महच्चान्यत्कश्यपाख्यं सुरेश्वरि  
यत्र ह्रदो महानासीन्नगदेव विनिर्मितः १  
तत्र कुशेश्वरो नाम देवो यत्र विराजते  
यत्र कुण्डं तथा रम्यं कश्यपेन विनिर्मितम् २  
तत्र स्नात्वा तु भो देवि न नरो निरयं व्रजेत्  
अग्निहोत्रकरा विप्रा नित्यं वेदपरायणाः ३  
निवसन्ति महदेवि काश्यपायां बहुश्रुताः  
यथा काशी तथा चेयं नगरी ऋषिनिर्मिता ४  
काश्यपेन यतश्चात्र तप्तं बहुतरं तपः  
गङ्गा वै तपसा येन आनीतेशजटोद्भवा ५  
सा गङ्गा काश्यपी देवि महापातकनाशिनी  
यस्या दर्शनमात्रेण मुच्यन्ते दुष्टकिल्बिषात् ६  
गोदानं च प्रशंसन्ति रथदानं तथैव च  
श्राद्धं कृत्वा तु तत्रैव दानं देयं प्रयत्नतः ७  
कलौ युगे तथा घोरे महापातकनाशनम्  
कश्यपाख्यं समं तीर्थं न भूतं न भविष्यति ८  
यत्र वै देवताः सर्वा ऋषयो वीतकल्मषाः  
नित्यं तिष्ठन्ति देवेशि तीर्थराजप्रसादतः ९