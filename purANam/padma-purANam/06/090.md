---
title: ०९०

---
सत्योवाच-  
सर्वेऽपि कालावयवास्तवकालस्वरूपिणः  
समानास्तु कथं नाथ मासानां कार्तिको वरः १  
एकादशी तिथीनां च मासानां कार्त्तिकः प्रियः  
कथं ते देवदेवेश कारणं किं च कथ्यताम् २  
श्रीकृष्ण उवाच-  
साधु पृष्टं त्वया सत्ये शृणुष्वैकाग्रमानसा  
पृथोर्वैन्यस्य संवादं देवर्षेर्नारदस्य च ३  
एवमेव पुरा पृष्टो नारदः पृथुना प्रिये  
उवाच कार्त्तिकाधिक्ये कारणं सर्वविन्मुनिः ४  
नारद उवाच-  
शङ्खनामाभवत्पूर्वमसुरः सागरात्मजः  
त्रिलोकीमथने शक्तो महाबलपराक्रमः ५  
जित्वा देवान्निराकृत्य स्वर्गलोकान्महासुरः  
इन्द्रादिलोकपालानामधिकारांस्तथाहरत् ६  
तद्भयादथ ते देवाः सुवर्णाद्रिगुहां गताः  
न्यवसन्बहुवर्षाणि सावरोधाः सवासवाः ७  
सुवर्णाद्रि गुहादुर्गसंस्थितास्त्रिदशा यदा  
तद्वश्या न बभूवुस्ते तदा दैत्यो व्यचारयत् ८  
हृताधिकारास्त्रिदशा मया यद्यपि निर्जिताः  
भवन्ति बलयुक्तास्ते करणीयं ममात्र किम् ९  
अद्य ज्ञातं मया देवा वेदमन्त्रबलान्विताः  
तान्हरिष्ये ततः सर्वे बलहीना भवन्ति हि १०  
इति मत्वा ततो दैत्यो विष्णुमालक्ष्य निद्रितम्  
सत्यलोकाज्जहाराशु वेदानां च गणं प्रभुः ११  
नीतास्तु तेन ते वेदास्तद्भयात्ते निराक्रमन्  
तोये निविविशुस्तेऽत्र यज्ञमन्त्रसमन्विताः १२  
तान्मार्गमाणः शङ्खोऽपि समुद्रान्तर्गतो भ्रमन्  
न ददर्श ततो दैत्यः क्वचिदेकत्र संस्थितान् १३  
अथ ब्रह्मा सुरैः सार्द्धं विष्णुं शरणमन्वयात्  
पूजोपकरणं गृह्य वैकुण्ठभवनं गतः १४  
तत्र तस्य प्रबोधाय गीतवाद्यादिकाः क्रियाः  
चक्रुर्देवा गन्धपुष्पधूपदीपान्मुहुर्मुहुः १५  
अथ प्रबुद्धो भगवांस्तद्भक्तिपरितोषितः  
ददृशे तैः सुरैस्तत्र सहस्रार्कसमद्युतिः १६  
उपचारैः षोडशभिः सम्पूज्य त्रिदशास्तदा  
दण्डवत्पतिता भूमौ तानुवाचाथ केशवः १७  
विष्णुरुवाच-  
वरदोऽहं सुरगणा गीतवाद्यादि मङ्गलैः  
मनोऽभिलषितान्कामान्सर्वानेव ददामि वः १८  
इषस्य शुक्लैकादश्या यावदुद्बोधिनी भवेत्  
निशातुर्यांशशेषेण गीतवाद्यादि मङ्गलैः १९  
कुर्वन्ति मनुजा नित्यं भवद्भिर्यद्यथाकृतम्  
ते मत्प्रियकरा नित्यं मत्सान्निध्यं व्रजन्ति हि २०  
पाद्यार्घाचमनीयाद्यैर्भवद्भिर्यद्यथाकृतम्  
तदद्भुतगुणं यस्माज्जातंवः सुखकारणम् २१  
वेदाः शङ्खहृताः सर्वे तिष्ठन्त्युदकसंस्थिताः  
तानानयाम्यहन्देवाहत्वासागरनन्दनम् २२  
अद्यप्रभृतिवेदास्तुमन्त्रबीजमखान्विताः  
प्रत्यब्दङ्कार्तिकेमासिविश्रमन्त्वप्सुसर्वदा २३  
अद्यप्रभृत्यहमपि भवामि जलमध्यगः  
भवन्तोऽपि मया सार्द्धमायान्तु समुनीश्वराः २४  
कालेऽस्मिन्नेवकुर्वन्ति प्रातःस्नानं द्विजोत्तमाः  
ते सर्वयज्ञावभृथैः सुस्नाताः स्युर्न संशयः २५  
ये कार्तिके व्रतं सम्यङ्नित्यं कुर्वन्ति मानवाः  
ते देहान्ते त्वया शक्र प्राप्या मद्भवनं सदा २६  
विघ्नेभ्यो रक्षणं तेषां यया कार्यं ममाज्ञया  
देया त्वया च वरुण पुत्रपौत्रादि सन्ततिः २७  
धनवृद्धिर्धनाध्यक्ष त्वया कार्या ममाज्ञया  
ममरूपधराः साक्षाज्जीवन्मुक्ताश्च ते नराः २८  
आजन्ममरणाद्यैश्च कृतमेतद्व्रतोत्तमम्  
यथोक्तविधिना सम्यक्ते मान्या भवतामपि २९  
एकादश्यां यतश्चाहं भवद्भिः प्रतिबोधितः  
अतश्चैषा तिथिर्मान्या सदैव प्रीतिदा मम ३०  
व्रतद्वयं सम्यगिदन्नरैः कृतं कृष्णस्य सान्निध्यदमस्ति नान्यत्  
दानानि तीर्थानि तपांसि यज्ञाः स्वर्लोकदानेन सदा सुरोत्तमाः ३१  
इति श्रीपाद्मेमहापुराणे पञ्चपञ्चाशत्सहस्र संहितायां कार्तिकमाहात्म्ये श्रीकृष्णसत्यभामासंवादे शङ्खासुरवधउद्यमोनाम नवतितमोऽध्यायः ९०