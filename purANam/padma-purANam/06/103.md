---
title: १०३

---
नारद उवाच-  
विष्णुर्जालन्धरं गत्वा तद्दैत्यपुटभेदनम्  
पातिव्रत्यस्य भङ्गाय वृन्दायाश्चाकरोन्मतिम् १  
अथ वृन्दारका देवी स्वप्नमध्ये ददर्श ह  
भर्त्तारं महिषारूढं तैलाभ्यक्तं दिगम्बरम् २  
कृष्णप्रसूनभूषाढ्यं क्रव्यादगणसेवितम्  
दक्षिणाशां गतं मुण्डं तमसा व्यावृतं तदा ३  
स्वपुरं सागरे मग्नं सहसैवात्मना सह  
ततः प्रबुद्धा सा बाला स्वस्वप्नं प्रविचिन्वती ४  
ददर्शोदितमादित्यं सच्छिद्रं निश्चलं मुहुः  
तदनिष्टमिति ज्ञात्वा रुदती भयविह्वला ५  
कुत्रचिन्नालभच्छर्म गोपुराट्टालभूमिषु  
ततः सखीद्वययुता नगरोद्यानमागमत् ६  
तत्रापि सागता बाला नालभत्कुत्रचित्सुखम्  
वनाद्वनान्तरं याता नैव वेदात्मनस्तदा ७  
ततो भ्रमन्ते सा बाला ददर्शातिविभीषणौ  
राक्षसौ सिंहवदनौ दंष्ट्रानयनभीषणौ ८  
तौ दृष्ट्वा विह्वलातीव पलायनपरा तदा  
ददर्श तापसंशान्तं सशिष्यं मौनमास्थितम् ९  
ततस्तत्कण्ठ आसज्य निजां बाहुलतां भयात्  
मुने मां रक्ष शरणमागतामित्यभाषत १०  
मुनिस्तां विह्वलां दृष्ट्वा राक्षसानुगतां तदा  
हुङ्कारेणैव तौ घोरौ चकार विमुखौ रुषा ११  
यद्धुङ्कारभयत्रस्तौ दृष्ट्वा तौ गगनं गतौ  
प्रणम्य दण्डवद्भूमौ वृन्दा वचनमब्रवीत् १२  
वृन्दोवाच  
रक्षिताहं त्वया घोराद्भयात्तस्मात्कृपानिधे  
किञ्चिद्विज्ञप्तुमिच्छामि कृपया तन्निशामय १३  
जलन्धरो हि मे भर्त्ता रुद्रं योद्धुं गतः प्रभो  
स तत्रास्ति कथं युद्धे तन्मे कथय सुव्रत १४  
नारद उवाच-  
मुनिस्तद्वाक्यमाकर्ण्य कृपयोर्ध्वमवैक्षत  
तावत्कपीशावायातौ तं प्रणम्याग्रतः स्थितौ १५  
ततस्तद्भ्रूलतासञ्ज्ञा नियुक्तौ गगनं गतौ  
गत्वा क्षणार्द्धादागत्य वानरावग्रतः स्थितौ १६  
शिरः कबन्धहस्तौ तौ दृष्ट्वाब्धितनयस्य सा  
पपात मूर्छिता भूमौ भर्तृव्यसनदुःखिता १७  
कमण्डलुजलैः सिक्ता मुनिनाश्वासिता तदा  
स्वभर्तृभाले सा भालं कृत्वा खिन्ना रुरोद ह १८  
वृन्दोवाच-  
यः पुरा सुखसंवादैर्विनोदयसि मां विभो  
स कथं न वदस्यद्य वल्लभां मामनागसम् १९  
येन देवाः सगन्धर्वा निर्जिता हरिणा सह  
स कथं तापसेन त्वं त्रैलोक्यविजयी हतः २०  
नारद उवाच-  
रुदित्वेति तदा वृन्दा तं मुनिं वाक्यमब्रवीत्  
वृन्दोवाच  
कृपानिधे मुनिश्रेष्ठ जीवनं मेऽस्य सुप्रियम् २१  
त्वमेवास्य पुनः शक्तो जीवनाय मतो मम  
अथ तद्वाक्यमाकर्ण्य प्रहस्य मुनिरब्रवीत् २२  
मुनिरुवाच  
नायं जीवयितुं शक्यो रुद्रेण निहतो युधि  
तथापि त्वत्कृपाविष्ट एवं सञ्जीवयाम्यहम् २३  
नारद उवाच  
इत्युक्त्वान्तर्दधे यावत्तावत्सागरनन्दनः  
वृन्दामालिङ्ग्य तद्वक्त्रं चुचुम्बे प्रीतमानसः २४  
अथ वृन्दापि भर्त्तारं दृष्ट्वा हर्षितमानसा  
रेमे तद्वनमध्यस्था तद्युक्ता बहुवासरम् २५  
कदाचित्सुरतस्यान्ते दृष्ट्वा विष्णुं तमेव हि  
निर्भर्त्स्य क्रोधसंयुक्ता वृन्दा वचनमब्रवीत् २६  
वृन्दोवाच  
धिक्त वेदं हरे शीलं परदाराभिगामिनः  
ज्ञातोऽसि त्वं मया सम्यङ्माया प्रत्यक्ष तापसः २७  
यौ त्वया मायया द्वास्थौ स्वकीयौ दर्शितौ मम  
तावेव राक्षसौ भूत्वा भार्यां तव हरिष्यथ २८  
त्वं चापि भार्यादुःखार्तो वने कपिसहायवान्  
भ्रम सर्वेश्वरेणायं यस्ते शिष्यत्वमागतः २९  
इत्युक्त्वा सा तदा वृन्दा प्राविशद्धव्यवाहनम्  
विष्णुना वार्यमाणापि तस्मिन्नासक्तमानसा ३०  
ततो हरिस्तामनुसंस्मरन्मुहुर्वृन्दाचिताभस्मरजोवगुण्ठितः  
तत्रैव तस्थौ मुनिसिद्धसङ्घैः प्रबोध्यमानोपि ययौ न शान्तिम्म् ३१  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे कार्तिकमाहात्म्ये श्रीकृष्णसत्यभामासंवादे वृन्दाचिताग्निप्रवेशोनाम त्र्यधिकशततमोऽध्यायः १०३