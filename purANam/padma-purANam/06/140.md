---
title: १४०

---
श्रीमहादेव उवाच  
भो देव्यन्यत्प्रवक्ष्यामि हिरण्यासङ्गमं महत्  
यदा साभ्रमती गङ्गा सप्तस्रोता पुराभवत् १  
तदा सा ब्रह्मतनया सप्तस्रोतेति विश्रुता  
सप्तमं तद्धिरण्याख्यं स्रोत इत्यभिधीयते २  
तस्मिंस्तीर्थे नरः स्नात्वा पापी गतिमवाप्नुयात्  
ऋक्षुमञ्जुमयोर्मध्ये सत्यवान्नाम पर्वतः ३  
तस्य प्राक्सुमहत्तीर्थं हिरण्यासङ्गमं शुभम्  
तत्र स्नात्वा च पीत्वा च शुभां गतिमवाप्नुयात् ४  
वनस्थल्यां ततो गच्छेद्दृष्ट्वा नारायणं हरिम्  
तीर्थमप्सरसां पुण्यं हिरण्यासङ्गमेश्वरम् ५  
यत्रोर्वशी पुरा जाता समस्ताप्सरसां शुभा  
नरनारायणौ तत्र तपस्तेपतुरुत्तमम् ६  
हिरण्यासङ्गमे रम्ये महापापहरे शुभे  
यत्र वै ऋषयः सर्वे मज्जन्ति वीतकल्मषाः ७  
वसिष्ठाद्याश्च ये विप्रा वालखिल्यादयश्च ये  
यत्र मज्जन्ति देवेशि हिरण्या सह सङ्गमे ८  
यत्र हिरण्मयं रूपं स्नानाद्वै भवति ध्रुवम्  
कपिलागोसहस्रस्य दानेनैव तु यत्फलम् ९  
तत्फलं समवाप्नोति हिरण्यासङ्गमे सदा  
दशाश्वमेधे यत्पुण्यं ग्रहणे चन्द्रसूर्ययोः १०  
तदनन्तगुणं प्रोक्तं हिरण्यासङ्गमे पुनः  
तुलापुरुषदाने च यत्फलं समवाप्नुयात् ११  
तत्फलं समवाप्नोति हिरण्यासङ्गमे सदा  
हिरण्याक्षो महादैत्यस्तेन तप्तं महत्तपः १२  
हिरण्यसदृशं तत्र शरीरमभवत्पुरा  
जनमेजये तथा राज्ञि यत्र स्नानं प्रकुर्वति १३  
ब्रह्महत्या गता देवि हिरण्यासङ्गमे तदा  
विश्वामित्रोऽथ राजर्षिः स्नानार्थं वै समागतः १४  
स्नानं कृत्वा विशेषेण गतोऽसौ मामकीं पुरीम् १५  
ब्राह्मणाः क्षत्रिया वैश्याः शूद्राश्चाथ सुरेश्वरि  
स्नानं येऽत्र प्रकुर्वन्ति ते गच्छन्ति शिवालयम् १६  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवादे हिरण्यासङ्गमं तीर्थं नाम चत्वारिंशदधिकशततमोऽध्यायः १४०