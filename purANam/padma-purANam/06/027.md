---
title: ०२७

---
महादेव उवाच-  
पानीयदानं परमं दानानामुत्तमं सदा  
तस्माद्वापीश्च कूपांश्च तडागानि च कारयेत् १  
अर्द्धं पापं संहरन्ति पुरुषस्य विकर्मणः  
कूपाः प्रवृत्तपानीयाः सुप्रवृत्तस्य नित्यशः २  
स च तारयते वंशं यस्य खात जलाशये  
गावः पिबन्ति विप्राश्च साधवश्च नराः सदा ३  
निदाघकाले पानीयं यस्य तिष्ठति नारद  
दुर्गे विषमकृच्छ्रे च न कदाचिदवाप्यते ४  
तडागानां च वक्ष्यामि कृतानां ये गुणाः स्मृताः  
त्रिषु लोकेषु सर्वत्र पूजितो यस्तडागवान् ५  
अथवा मित्रसदनं मित्रमैत्रीविवर्द्धनम्  
कीर्तिसञ्जननं श्रेष्ठं तडागस्योपलक्षयेत् ६  
धर्म्यस्यार्थस्य कामस्य फलमाहुर्मनीषिणः  
तडागं सुकृतं देशे क्षेत्रमध्ये महाश्रयम् ७  
चतुर्विधानां भूतानां तडागस्योपलक्षयेत्  
तडागानि च सर्वाणि दिशन्ति श्रेयमुत्तमम् ८  
देवामनुष्यागन्धर्वाः पितरो नाग राक्षसाः  
स्थावराणि च भूतानि संश्रयन्ति जलाशयम् ९  
वर्षाऋतौ तडागे तु सलिलं यत्र तिष्ठति  
अग्निहोत्रफलं तस्य जायते नात्र संशयः १०  
हेमन्ते शिशिरे चैव सलिलं यस्य तिष्ठति  
गोसहस्रफलं तस्य लभते नात्र संशयः ११  
वसन्तेऽपि तथा ग्रीष्मे सलिलं तिष्ठते यदि  
अतिरात्राश्वमेधाभ्यां फलमाहुर्मनीषिणः १२  
अथैतेषां तु वृक्षाणां रोपणे च गुणाञ्छृणु  
अतीतानागतौ चोभौ पितृवंशौ महाऋषे १३  
तारयेद्वृक्षरोपी च तस्माद्वृक्षांस्तु रोपयेत्  
पुत्रपौत्रा भवन्त्येते पादपा नात्र संशयः १४  
परलोकं गतः सोऽपि लोकानाप्नोति चाक्षयान्  
पुष्पैः सुरगणान्सर्वान्पत्रैश्चापि तथा पितॄन् १५  
छायया चातिथीन्सर्वान्पूजयन्ति महीरुहाः  
किन्नरोरगरक्षांसि देवगन्धर्वमानवाः १६  
तथा ऋषिगणाश्चैव संश्रयन्ति महीरुहान्  
पुष्पिताः फलवन्तश्च तर्पयन्तीह मानवान् १७  
इहलोके परे चैव पुत्रास्ते धर्मतः स्मृताः  
तडागवृक्षरोपाश्च इष्टयज्ञाश्च ये द्विजाः १८  
एते स्वर्गान्नहीयन्ते ये चान्ये सत्यवादिनः  
सत्यमेव परं ब्रह्म सत्यमेव परं तपः १९  
सत्यमेव परो यज्ञः सत्यमेव परं श्रुतम्  
सत्यं देवेषु जागर्ति सत्यं च परमं पदम् २०  
तपो यज्ञाश्च पुण्यं च तथा देवर्षिपूजनम्  
आद्यो विधिश्च विद्या च सर्वं सत्ये प्रतिष्ठितम् २१  
सत्यं यज्ञस्तथा दानं मन्त्रा देवी सरस्वती  
व्रतचर्या तथा सत्यमोङ्कारः सत्यमेव च २२  
सत्येन वायुरभ्येति सत्येन तपते रविः  
सत्येन चाग्निर्दहति स्वर्गः सत्येन तिष्ठति २३  
पूजनं सर्वदेवानां सर्वतीर्थावगाहनम्  
सत्यं च वदते लोके सर्वमाप्नोत्यसंशयः २४  
अश्वमेधसहस्रं च सत्यं च तुलया धृतम्  
सर्वेषां सर्वयज्ञानां सत्यमेव विशिष्यते २५  
सत्येन देवाः प्रीयन्ते पितरो ऋषयस्तथा  
सत्यमाहुः परं धर्मं सत्यमाहुः परं पदम् २६  
सत्यमाहुः परं ब्रह्म तस्मात्सत्यं वदामि ते  
मुनयः सत्यनिरताः तपस्तप्त्वा सुदुष्करम् २७  
सत्यधर्मरताः सिद्धास्ततः स्वर्गमितो गताः  
अप्सरोगणसङ्घुष्टैर्विमानैः परितो वृताः २८  
वक्तव्यं च सदा सत्यं न सत्याद्विद्यते परम्  
अगाधे विपुले सिद्धे सत्तीर्थे च शुचौ हृदि २९  
स्नातव्यं मनसा युक्तैः स्नानं तत्परमं स्मृतम्  
आत्मार्थे वा परार्थे वा पुत्रार्थे वापि मानवाः  
अनृतं ये न भाषन्ते ते नराः स्वर्गगामिनः ३०  
वेदा यज्ञास्तथा मन्त्राः सन्ति विप्रेषु नित्यशः  
न भान्त्युज्झित सत्येषु तस्मात्सत्यं समाचरेत् ३१  
नारद उवाच-  
तपसां मे फलं ब्रूहि पुनरेव विशेषतः  
सर्वेषां चैव वर्णानां ब्राह्मणानां तपोबलम् ३२  
प्रवक्ष्यामि तपोध्यानं सर्वकामार्थसाधकम्  
सुदुश्चरं द्विजातीनां तन्मे निगदतः शृणु ३३  
तपो हि परमं प्रोक्तं तपसा विन्दते फलम्  
तपोरतो हि यो नित्यं मोदते सह दैवतैः ३४  
तपसा प्राप्यते स्वर्गस्तपसा प्राप्यते यशः  
तपसा मोक्षमाप्नोति तपसा विन्दते महत् ३५  
ज्ञानविज्ञानसम्पत्तिः सौभाग्यं रूपमेव च  
तपसा लभते सर्वं मनसा यद्यदिच्छति ३६  
नातप्ततपसो यान्ति ब्रह्मलोकं कदाचन  
यत्कार्यं किञ्चिदास्थाय पुरुषस्तप्यते तपः ३७  
तत्सर्वं समवाप्नोति परत्रेह च मानवः  
सुरापः परदारी च ब्रह्महा गुरुतल्पगः  
तपसा तरते सर्वं सर्वतश्च विमुच्यते ३८  
अपि सर्वेश्वरः स्थाणुर्विष्णुश्चैव सनातनः  
ब्रह्मा हुताशनः शक्रो ये चान्ये तपसान्विताः ३९  
षडशीतिसहस्राणि मुनीनामूर्द्ध्वरेतसाम्  
तपसा दिवि मोदन्ते समेता दैवतैः सह ४०  
तपसा प्राप्यते राज्यं शक्रः सर्वे पुरा सुराः  
तपसा पालयन्सर्वानहन्यहनि वृत्तिदाः ४१  
सूर्याचन्द्रमसौ देवौ सर्वलोकहिते रतौ  
तपसैव प्रकाशन्ते नक्षत्राणि ग्रहास्तथा ४२  
सर्वं च तपसाभ्येति सर्वं च सुखमश्नुते  
तपस्तपति योऽरण्ये वनमूलफलाशनः ४३  
योऽधीते श्रुतिमेवादौ समं स्यात्तपसा मुने  
श्रुतेरध्यापनात्पुण्यं यदाप्नोति द्विजोत्तमः ४४  
तदध्यायस्य जप्याच्च द्विगुणं फलमश्नुते  
जगद्यथा निरालोकं जायते शशिभास्करौ ४५  
विना तथा पुराणं हि ध्येयमस्मान्महामुने  
तप्यमानस्तपो ज्ञानं यो धारयति शास्त्रतः ४६  
सम्बोधयति लोकं च तस्मात्पूज्यतमो गुरुः  
सर्वेषां चैव पात्राणां श्रेष्ठपात्रं पुराणवित् ४७  
पतनात्त्रायते यस्मात्तस्मात्पात्रमुदाहृतम्  
धनं धान्यं हिरण्यं वा वासांसि विविधानि च ४८  
ये यच्छन्ति सुपात्राय ते यान्ति च परां गतिम्  
गाश्चैव महिषीर्वापि गजानश्वांश्च शोभनान् ४९  
यः प्रयच्छति मुख्याय तत्पुण्यस्य फलं शृणु  
अक्षयं सर्वलोकानां सोऽश्वमेधफलं लभेत् 6.27.५०  
महीं ददाति यस्तस्मै कृष्टां फलवतीं शुभाम्  
स तारयति वै वंशान्दशपूर्वान्दशापरान् ५१  
विमानेन च दिव्येन विष्णुलोकं स गच्छति  
न यज्ञैस्तुष्टिमायान्ति देवाः प्रोक्षणकैरपि ५२  
बलिभिः पुष्पपूजाभिर्यथा पुस्तकवाचनैः  
विष्णोरायतने यस्तु कारयेद्धर्मपुस्तकम् ५३  
देव्याः शम्भोर्गणेशस्य अर्कस्य च तथा पुनः  
राजसूयाश्वमेधाभ्यां फलं प्राप्नोति मानवः ५४  
इतिहासपुराणाभ्यां पुण्यं पुस्तकवाचनम्  
सर्वान्कामानवाप्नोति सूर्यलोकं भिनत्ति सः ५५  
सूर्यलोकं च भित्त्वासौ ब्रह्मलोकं स गच्छति  
स्थित्वा कल्पशतान्यत्र राजा भवति भूतले ५६  
अश्वमेधसहस्रस्य यत्फलं समुदाहृतम्  
तत्फलं समवाप्नोति देवाग्रे यो जयं पठेत् ५७  
तस्मात्सर्वप्रयत्नेन कार्यं पुस्तकवाचनम्  
इतिहासपुराणाभ्यां विष्णोरायतने शुभम्  
नान्यत्प्रीतिकरं विष्णोस्तथान्येषां दिवौकसाम् ५८  
इति श्रीपाद्मेमहापुराणे पञ्चपञ्चाशत्सहस्रसंहितायां उत्तरखण्डे उमापतिनारदसंवादे वृक्षप्रपासरोवरतपोऽध्ययन  
धर्मव्याख्यान माहात्म्यन्नाम सप्तविंशोऽध्यायः २७