---
title: १६६

---
महादेव उवाच  
वैद्यनाथात्परं तीर्थं सर्वसिद्धिप्रदायकम्  
तीर्थानामुत्तमं तीर्थं देवतीर्थमनुश्रुतम् १  
विभीषणाद्राक्षसेन्द्राद्गृहीत्वा करमोजसा  
प्रारब्धो धर्मपुत्रेण राजसूयो महाक्रतुः २  
दिग्जये दक्षिणे जाते नकुलेन हि पाण्डुना  
साभ्रमत्यास्तटे देवि पाण्डुरार्येति विश्रुता ३  
स्थापिता परया भक्त्या भुक्तिमुक्तिप्रदायिनी  
स्नातः साभ्रमतीतोये पाण्डुरार्यां नमस्य च ४  
अणिमाद्या सिद्धयोऽष्टौ तथा मेधां महीयसीम्  
नरः प्राप्नोति वै नूनं नात्र कार्या विचारणा ५  
पाण्डुरार्यां नमस्कृत्य शुद्धभावेन मानवः  
संवत्सरकृता पूजा दातव्या तत्त्वबुद्धिभिः ६  
तत्र तीर्थे तनुं त्यक्त्वा पाण्डुरार्यासमीपतः  
कैलासशिखरं प्राप्य चण्डेश्वरगणो भवेत् ७  
पुरा हनूमता तत्र तपस्तप्तं सुदुष्करम्  
समुद्रप्लवने शक्तिर्जाता तीर्थप्रभावतः ८  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे पाण्डुरार्यातीर्थन्नाम षट्षष्ट्यधिकशततमोऽध्यायः १६६