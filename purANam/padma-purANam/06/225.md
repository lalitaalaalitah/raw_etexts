---
title: २२५

---
शङ्कर उवाच-  
ऊर्द्ध्वपुण्ड्रस्य माहात्म्यं वक्ष्यामि शुभदर्शने  
धारणादेव मुच्येत भवबन्धाद्द्विजोत्तमः १  
ऊर्द्ध्वपुण्ड्रस्य मध्ये तु विशाले सुमनोहरे  
लक्ष्म्या सार्द्धं समासीनो देवदेवो जनार्दनः २  
तस्माद्यस्य शरीरे तु ऊर्द्ध्वपुण्ड्रं धृतो भवेत्  
तस्यदेहं भगवतो विमलं मन्दिरं शुभम् ३  
स स्नातः सर्वतीर्थेषु सर्वयज्ञेषु दीक्षितः  
धारयेदूर्द्ध्वपुण्ड्रं यो मृदाशुभ्रेण वैष्णवः ४  
ऊर्द्ध्वपुण्ड्रधरो विप्रः सर्वलोकेषु पूजितः  
विमानवरमारुह्य याति विष्णोः परं पदम् ५  
धारयेदूर्द्ध्वपुण्ड्रं तु त्रिसन्ध्यं तु द्विजोत्तमः  
सर्वपापविशुद्ध्यर्थमिष्टापूर्तफलाप्तये ६  
ऊर्द्ध्वपुण्ड्रधरं दृष्ट्वा सर्वपापैः प्रमुच्यते  
नमस्कृत्वाथवा भक्त्या सर्वदानफलं लभेत् ७  
ऊर्द्ध्वपुण्ड्रधरं विप्रं यः श्राद्धे भोजयिष्यति  
आकल्पकोटिपितरस्तस्य तृप्ता न संशयः ८  
ऊर्द्ध्वपुण्ड्रधरो यस्तु कुर्याछ्रान्द्धं शुभानने  
कल्पकोटिसहस्राणि गयाश्राद्धफलं लभेत् ९  
यज्ञदानतपश्चर्या जपहोमादिकं च यत्  
ऊर्द्ध्वपुण्ड्रधरः कुर्यात्तस्य पुण्यमनन्तकम् १०  
ऊर्द्ध्वपुण्ड्रविहीनस्तु किञ्चित्कर्म करोति यः  
इष्टापूर्तादिकं सर्वं निष्फलं स्यान्न संशयः ११  
यच्छरीरं मनुष्याणामूर्द्ध्वपुण्ड्र विवर्जितम्  
द्रष्टव्यं नैव तत्किञ्चित्श्मशानसदृशं भवेत् १२  
ऊर्द्ध्वपुण्ड्रविहीनस्तु सन्ध्याकर्मादिकं चरेत्  
तत्सर्वं राक्षसैर्नीतं नरकं चावगच्छति १३  
ऊर्द्ध्वपुण्ड्रधरोद्विप्रो मृदाशुभ्रेण वैदिकः  
न तिर्यग्धारयेद्विद्वानापद्यपि कदाचन १४  
विप्राणामूर्द्ध्वपुण्ड्रं स्यात्तिलकं तु महीभृतः  
पट्टाकारं तु वैश्यानां शूद्राणां वै त्रिपुण्ड्रकम् १५  
ऊर्द्ध्वपुण्ड्रं मृदा कार्यं कस्तूर्य्यास्तिलकं तथा  
पट्टाकारं तु गन्धेन भस्मनैव त्रिपुण्ड्रकम् १६  
ऊर्द्ध्वपुण्ड्रं तु सर्वेषां न निषिद्धं कदाचन  
धारयेत्क्षत्रियाद्योऽपि विष्णुभक्तो भवेद्यदि १७  
विप्राणां नैव कार्य्यं स्यात्तिर्य्यक्पट्टादिधारणम्  
नारायणात्परेशानादन्येषामर्चनं न तु १८  
ब्राह्मणः कुलजो विद्वान्भस्मधारी भवेद्यदि  
वर्जयेत्तादृशं देवि मद्योच्छिष्टं घटं यथा १९  
त्रिपुण्ड्रं शूद्रकल्पानां शूद्राणां च विधिस्तथा  
त्रिपुण्ड्र धारणाद्विप्रः पतितः स्यान्न संशयः २०  
एकान्तिनो महाभागाः सर्वभूतहिते रताः  
सान्तरालं प्रकुर्वीरन्पुण्ड्रं हरिपदाकृतिम् २१  
हरेः पादाकृतिं कुर्यादूर्द्ध्वपुण्ड्रं विधानतः  
मध्यछिद्रेण संयुक्तं तद्धि वै मन्दिरं हरेः २२  
ऊर्द्ध्वपुण्ड्रमृजुं सौम्यं सुपार्श्वं सुमनोहरम्  
दण्डाकारं सुशोभाढ्यं मध्येछिद्रं प्रकल्पयेत् २३  
तस्माच्छिद्रान्वितं पुण्ड्रं दण्डाकारं सुशोभनम्  
विप्राणां सततं कार्यं स्त्रीणां च शुभदर्शने २४  
ऊर्ध्वपुण्ड्रस्य मध्ये तु विशाले सुमनोहरे  
सान्तराले समासीनो हरिरस्ति श्रिया सह २५  
निरन्तरालं यः कुर्यादूर्द्ध्वपुण्ड्रं द्विजाधमः  
स हि तत्रस्थितं विष्णुं श्रियं चैव व्यपोहति २६  
अच्छिद्रमूर्द्ध्वपुण्ड्रं तु ये कुर्वन्ति द्विजाधमाः  
तेषां ललाटे सततं शुनःपादो न संशयः २७  
तस्माच्छिद्रान्वितं पुण्ड्रं सहरिद्रं शुभान्वितम्  
धारयेद्ब्राह्मणो नित्यं हरिसालोक्यसिद्धये २८  
आदाय परया भक्त्या वेङ्कटाद्रौ हृदे मृदम्  
धारयेदूर्ध्वपुण्ड्राणि हरिसायुज्यसिद्धये २९  
श्रीकृष्णतुलसीमूले मृदमादाय भक्तिमान्  
धारयेदूर्द्ध्वपुण्ड्राणि हरिस्तत्र प्रसीदति ३०  
द्वारवत्यां शुभे रम्ये वासुदेवहृदे तथा  
तत्रोद्भवां मृदं रम्यामादाय द्विजसत्तमः ३१  
धारयेदूर्द्ध्वपुण्ड्राण्णि सर्वकामफलाप्तये  
आदाय परया भक्त्या गङ्गातीरोद्भवां मृदम् ३२  
तया धृतोर्द्ध्वपुण्ड्राणि सर्वयज्ञफलो लभेत्  
चन्दनं च हरिद्रा च तथा भस्माग्निहोत्रजम् ३३  
सर्ववश्यकरं प्रोक्तमूर्द्ध्वपुण्ड्रस्य धारणात्  
यत्र पुण्यं हरिक्षेत्रं तत्र वै मृदमाहरेत् ३४  
पर्वताग्रे नदीतीरे बिल्वमूले जलाशये  
सिन्धुतीरे च वल्मीके हरिक्षेत्रे विशेषतः ३५  
विष्णोः स्नानोदकं यत्र प्रवाहयति नित्यशः  
पुण्ड्राणां धारणार्थाय गृह्णीयात्तत्र मृत्तिकाम् ३६  
श्रीरङ्गे वेङ्कटाद्रौ च श्रीकूर्मे द्वारके शुभे  
प्रयागेनारसिंहाद्रौ वाराहे तुलसीवने ३७  
गृहीत्वा मृत्तिकां भक्त्या विष्णुपादजलैः सह  
धृत्वा पुण्ड्राणि चाङ्गेषु विष्णुसायुज्यमाप्नुयात् ३८  
यस्मिन्कस्मिन्महाभागा वैष्णवा धारयन्ति वै  
तस्मिन्वै मृत्तिका ग्राह्या ऊर्द्ध्वपुण्ड्रस्य धारणे ३९  
श्यामं शान्तिकरं प्रोक्तं रक्तं वश्यकरं तथा  
श्रीकरं पीतमित्याहुः श्वेतं मोक्षकरं शुभम् ४०  
वर्तुलं तिर्यगछिद्रं ह्रस्वं दीर्घं ततं तनुम्  
वक्रं विरूपं बद्धाग्रं छिन्नमूलं पदच्युतम् ४१  
अशुभं रूक्षमासक्तं तथानङ्गुलिकल्पितम्  
विगन्धमवसह्यं च पुण्ड्रमाहुरनर्थकम् ४२  
आरभ्य नासिकामूलं ललाटं तं लिखेन्मृदा  
समारभ्य भ्रुवोर्मध्यमन्तरालं प्रकल्पयेत् ४३  
अन्तरालं द्व्यङ्गुलं स्यात्पार्श्वावङ्गुलिमात्रकौ  
मृदा शुभ्रेण विलिखेत्पुण्ड्रं ऋजुतरं शुभम् ४४  
ललाटे केशवं ध्यायेन्नारायणमथोदरे  
वक्षस्थले माधवं च गोविन्दं कण्ठकूबरे ४५  
विष्णुं च दक्षिणे कुक्षौ बाहौ च मधुसूदनम्  
त्रिविक्रमं कन्धरे तु वामनं वामपार्श्वके ४६  
श्रीधरं बाहुके वामे हृषीकेशं तु कन्धरे  
पृष्ठे वै पद्मनाभं तु त्रिके दामोदरं न्यसेत् ४७  
तत्प्रक्षालनतोयेन वासुदेवं तु मूर्द्धनि  
ललाटे भुजयुग्मे तु पृष्ठयोः कण्ठकूबरे ४८  
धारयेदूर्द्ध्वपुण्ड्रं तु चतुरङ्गुलमात्रतः  
कुक्षौ तत्पार्श्वयोः प्रोक्तमायतं तु दशाङ्गुलम् ४९  
बाह्वोर्वक्षस्थले पुण्ड्रम्मष्टाङ्गुलमुदाहृतम्  
एवं द्वादशपुण्ड्राणि ब्राह्मणः सततं धरेत् ५०  
तत्तत्पुण्ड्राणि तन्मूर्तीर्ध्यात्वा मन्त्रेण धारयेत्  
अन्तरालेषु सर्वेषु हरिद्रां धारयेच्छ्रियाम् ५१  
चत्वारि भूभृतामाहुः पुण्ड्राणि द्वे विशां स्मृते  
एकपुण्ड्रं तु नारीणां शूद्राणां च विधीयते ५२  
ललाटे हृदि बाह्वोश्च चतुःपुण्ड्राणि धारयेत्  
ललाटे हृदये द्वे तु फालेत्वेकं विधीयते ५३  
ऊर्द्ध्वपुण्ड्रं ललाटे तु सर्वेषां प्रथमं स्मृतम्  
ललाटादिक्रमेणैव धारणं तु विधीयते ५४  
मूर्तीस्तु वासुदेवाद्याश्चतुःपुण्ड्रेषु धारयेत्  
द्वयोर्गोविन्दकृष्णौ तु एकं नारायणं धरेत् ५५  
एवं पुण्ड्रविधिः प्रोक्तः सर्वेषां गिरिजे मया  
अश्वत्थपत्रसङ्काशो वेणुपत्राकृतिस्तथा ५६  
पद्मकुड्मलसङ्काशो मोहनं त्रितयं स्मृतम्  
महाभागवतः शुद्धः पुण्ड्रं हरिपदाकृतिम् ५७  
दण्डाकारं तु वा देवि धारयेदूर्द्ध्वपुण्ड्रकम्  
सुदर्शनेनाङ्कितबाहुमूलास्तथोर्द्ध्वपुण्ड्राङ्कित सर्वगात्राः ५८  
मालारविन्दाक्षधरा विशुद्धा रक्षन्ति लोकान्दुरितौघसङ्गात् ५९  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवादे ऊर्द्ध्वपुण्ड्रमाहात्म्यन्नाम पञ्चविंशत्यधिकद्विशततमोऽध्यायः २२५