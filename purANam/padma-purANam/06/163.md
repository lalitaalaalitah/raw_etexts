---
title: १६३

---
महादेव उवाच  
तीर्थानां प्रवरं तीर्थं महापातकनाशनम्  
गोतीर्थमिति विख्यातं काश्यपह्रदसमीपतः १  
यानि कानि च पापानि ब्रह्महत्या समानि च  
गोतीर्थे तु ततः स्नात्वा नश्यन्ते नात्र संशयः २  
गावः कृष्णां तनुं प्राप्य पूर्वपातकयोगतः  
यत्र तीर्थे ततः स्नात्वा शुक्लत्वं पुनरागताः ३  
तत्र तीर्थे नरः स्नात्त्वा दत्वा गोभ्यो गवाह्निकम्  
गोमातॄणां प्रसादेन मातॄणामनृणी भवेत् ४  
गोतीर्थे तु नरो गत्वा स्नात्वा गां तु पयस्विनीम्  
ददाति विप्रमुख्येभ्यः स याति ब्रह्मणः पदम् ५