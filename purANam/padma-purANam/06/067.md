---
title: ०६७

---
महेश्वर उवाच-  
इति श्रुतं धर्ममुखान्मुद्गलो द्विजसत्तमः  
कथयित्वा ममाग्रे वै गतो यादृच्छिको मुने १  
गोपिकाचन्दनं यत्र तिष्ठते वै द्विजोत्तम  
तद्गृहं तीर्थरूपं च विष्णुना भाषितं किल २  
शोकमोहौ न तत्रास्तां न भवत्यशुभं क्वचित्  
गोपिकाचन्दनं यस्य तिष्ठति द्विजसद्मनि ३  
सुखिनः पूर्वजास्तेषां सन्ततिर्वर्द्धते सदा  
गोपिकाचन्दनं यस्य वर्त्ततेऽहर्निशं गृहे ४  
गोपीपुष्करजा मृत्स्ना पवित्रा कायशोधिनी  
उद्वर्त्तनाद्विनश्यन्ति व्याधयो ह्याधयश्च ये ५  
अतो देहे धृतं पुम्भिर्मुक्तिदं सर्वकामिकम्  
तावद्गर्जन्ति तीर्थानि तावत्क्षेत्राणि सर्वदा ६  
गोपिकाचन्दनं यावन्न दृष्टं न श्रुतं द्विज  
इदं ध्येयमिदं पूज्यं मलदोषविनाशनम् ७  
यस्य संस्पर्शनादेव पूतो भवति मानवः  
अन्तकाले तु मर्त्यानां मुक्तिदं पावनं परम् ८  
किं वदामि द्विजश्रेष्ठ मुक्तिदं गोपिचन्दनम्  
विष्णोस्तु तुलसीकाष्ठं तथा वै मूलमृत्तिका ९  
गोपिकाचन्दनं चैव तथा वै हरिचन्दनम्  
चत्वारि ह्येतानि सम्मील्य अङ्गमुद्वर्तयेत्सुधीः १०  
तेन तीर्थं कृतं सर्वं जम्बूद्वीपेषु सर्वदा  
तिलकं कुरुते यस्तु गोपिकाचन्दनद्रवैः ११  
सर्वपापविनिर्मुक्तो याति विष्णोः परं पदम्  
पितुः श्राद्धादिकं तेन गयां गत्वा तु वै कृतम् १२  
येन वा पुरुषेणापि विधृतं गोपिचन्दनम्  
मद्यपो ब्रह्महा चैव गोघ्नो वा बालहा तथा  
मुच्यते तत्क्षणादेव गोपीचन्दनधारणात् १३  
इति श्रीपाद्मे महापुराणे पञ्चपञ्चाशत्साहस्र्यां संहितायामुमापतिनारदसंवादे गोपीचन्दनमाहात्म्ये सप्तषष्टितमोऽध्यायः ६७