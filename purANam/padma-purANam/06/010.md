---
title: ०१०

---
नारद उवाच-  
अत्रोत्तरे मया गत्वा कथितं सिन्धुसूनवे  
त्वां हन्तु सर्ववीरेश प्रतिज्ञा शम्भुना कृता  
श्रुत्वेत्थं मद्वचो राजंस्ततः पप्रच्छ सोऽसुरः १  
जालन्धर उवाच-  
किमस्ति शूलिनो गेहे रत्नजातं महामुने  
तन्ममाचक्ष्व सकलं नास्ति युद्धं निरामिषम् २  
नारद उवाच-  
भूतिर्गात्रे वृषो जीर्णः फणिनोंऽगे गले विषम्  
भिक्षापात्रं करे पुत्रौ गजानन षडाननौ ३  
इत्यादि विभवस्तस्य यदन्यत्तन्निबोध मे  
तनया गिरिराजस्य विशाला ह्युन्नतस्तनी ४  
दग्धस्मरोऽपि भगवान्यस्यारूपेण मोहितः  
महेशो यद्विनोदाय कुरुते नित्य कौतुकम् ५  
नृत्यन्गायंश्च ताञ्छम्भुः स्वयं भवति हासकः  
सा पार्वतीति विख्याता सौन्दर्यावधि दैवतम् ६  
वृन्दा वराङ्गना राजन्निमाश्चाप्सरसः शुभाः  
न चाप्नुवन्ति पार्वत्याः षोडशीमपि तां कलाम् ७  
इत्युक्त्वाहं महीपाल जालन्धरममर्षणम्  
पश्यतां सर्वदैत्यानामन्तर्धानं गतः क्षणात् ८  
अथ स प्रेषयद्दूतं सिन्धुजः सिंहिकासुतम्  
क्षणेनासाद्य कैलासं देवावासमपश्यत ९  
अत्रान्तरे हरिर्भीममापृच्छ्य तु तदा हरम्  
जगामालक्षितस्तूर्णं क्षीराब्धिं भेदशङ्कया १०  
ददर्श राहुर्भवनं शङ्करस्यातिदीप्तिमत्  
आत्मानमात्मना वीक्ष्य किमित्याह सुविस्मितः ११  
प्रवेष्टुकामो बलिभिर्द्वारि द्वास्थैर्निरोधितः  
यत्नवान्स निषिद्धोऽपि तदा ते प्रोद्यतायुधाः १२  
तान्निवार्य गणान्नन्दी व्याजहार विधुन्तुदम्  
कस्त्वं कस्मादिहायातः किं कार्यं तव बर्बर  
ब्रूहि कार्यं गणा यावत्त्वां न हन्युर्भयावहाः १३  
राहुरुवाच-  
दूतो जालन्धरस्याहं त्वं मां शर्वान्तिके नय  
न वाच्यमन्तरे द्वास्थ महाराजप्रयोजनम् १४  
नन्दी दूतोक्तमाकर्ण्य नीललोहितमाययौ  
दण्डवत्प्रणिपत्याग्रे स्थित्वा शङ्करमब्रवीत् १५  
सैंहिकेयो महाराज द्वारे तिष्ठति कार्यतः  
स प्रयात्वथवायातु भवानाज्ञप्तुमर्हति १६  
नन्दिनोक्तमथाकर्ण्य त्वरन्निव महेश्वरः  
सुप्तामन्तःपुराद्देवीं प्रस्थाप्य च सखीवृताम् १७  
पश्चाद्वास्थं जगादाथ नन्दिन्दूतं प्रवेशय  
ततो हस्ते प्रगृह्यामुं दूतं नन्दी महाबलः १८  
आनयामास देवानां मध्ये शम्भुमदर्शयत्  
तं ददर्श तदा राहुर्जटिलं नीलमात्मनि १९  
पञ्चवक्त्रं दशभुजं नागयज्ञोपवीतिनम्  
देवीविरहितं मूर्ध्नि चन्द्रलेखाविभूषितम् २०  
उच्छ्वासोच्छ्वासनिर्मुञ्चत्पृदाकुगणसेवितम्  
सर्वदेवगणोपेतं सेवितं गणकोटिभिः २१  
प्राप्तं ज्ञात्वा ततो दूतं शम्भुरालोक्य चाग्रतः  
प्राह ब्रूहि तदा राहुर्वक्तुं समुपचक्रमे २२  
राहुरुवाच-  
देव जालन्धरेणाहं प्रेषितस्तव सन्निधौ  
तस्य शिववचः श्रुत्वा मन्मुखेन द्रुतं कुरु २३  
गिरिशत्वं तपोनिष्ठो निर्गुणो धर्मवर्जितः  
तव नास्ति पिता माता वसु गोत्रादि वर्जितः २४  
जालन्धरो महाबाहुर्भुङ्क्तेऽसौ भुवनत्रयम्  
तस्यैव वश्यस्त्वमपि ततश्चोक्तं समाचर २५  
पुराणपुरुषः कामी वृषारूढः कथं भवान्  
एवं वदति सम्प्राप्तौ सुतौ स्कन्दविनायकौ २६  
तस्मिन्काले देवदेवो यतवागङ्गमर्दनम्  
चकार च करैर्व्यस्तैर्वासुकिर्भूतलेऽपतत् २७  
हेरम्बवाहनस्याखोः पुच्छं ग्रस्तमथाहिना  
स्वपत्रं ग्रस्तमालोक्य मुञ्चमुञ्चेत्युवाच ह २८  
अत्रान्तरे स्कन्दवाहं क्षुब्धं वीक्ष्य महास्वरम्  
तद्भयाद्वासुकिर्ग्रस्तमाखुपुच्छमथोद्गिरत् २९  
अथारुह्य हरस्याङ्गं गलमावेष्ट्य संस्थितः  
तस्य निश्वासपवनैरथ जातो हुताशनः ३०  
तस्योष्मणा चन्द्र लेखा जटाजूटाटवी स्थिता  
सार्द्रतां तु तदा सायात्प्लावितं तद्वपुर्यथा ३१  
तस्याह्यमृतधाराभिर्ब्रह्ममस्तकमालिका  
हरमौलिकपालानामभूत्सञ्जीविता तदा ३२  
पपाठ पूर्वमभ्यस्तं सर्वयोगश्रुतिक्रमम्  
श्रुत्वा परस्पराधीतं विवदन्ति शिरांस्यथ ३३  
अहमादिरहं पूर्वमहमेव परात्परः  
अहं स्रष्टा अहं पातेत्युत्सुकानि परस्परम् ३४  
शोचन्त्येतानि नो दत्तं नो भुक्तं न हुतं मया  
लोभग्रस्तेन मनसा नो वित्तं ब्रह्मणेऽपि तम् ३५  
अथेश्वरजटाजूटादाविरासीद्गणो महान्  
त्र्याननस्त्रिचरणस्त्रिपुच्छः सप्तहस्तवान् ३६  
स च कीर्तिमुखो नाम पिङ्गलो जटिलो महान्  
तं दृष्ट्वा सा कपालाली भयात्तस्थौ मृतेव सा ३७*  
पुरतः प्राह सगणस्ततः कीर्तिमुखः प्रभुम्  
प्रणिपत्य शिवं देवमत्यर्थं क्षुधितः प्रभो ३८  
तदोक्तः शङ्करेणाहो भक्षय त्वं रणे हतान्  
क्षणं विचार्य स गणः क्वाप्यदृष्ट्वा रणं तदा ३९  
ब्रह्माणं भक्षितुं प्राप्तः शङ्करेण निवारितः  
ततः कीर्तिमुखेनाथ स्वाङ्गं सर्वं च भक्षितम् ४०  
बुभुक्षितेन चात्यन्तं निषिद्धेन च सर्वतः  
तत्साहसं तदा दृष्ट्वा भक्तिं कीर्त्तिमुखस्य च ४१  
तमुवाचेश्वरः प्रीतः प्रासादे तिष्ठ मे सदा  
त्वच्चित्तरहितो यश्च भविष्यति ममालये ४२  
स पतिष्यति शीघ्रं हीत्युक्तः सोंऽतर्हितोऽभवत्  
शम्भोर्मूध्नि तदा देवा ववृषुः पुष्पवृष्टिभिः ४३  
एवमत्यद्भुतं दृष्ट्वा सभायां तु त्रिशूलिनः  
स्वर्भानुरपि देवेशं पुनः प्रोवाच विस्मितः ४४  
स्पृशन्ति त्वां कथं भावं स्वाधीनं योगिनं बलात्  
इन्द्रियैः पूज्यसे त्वं हि प्राप्योऽयं विषयैः कथम् ४५  
ब्राह्मादिलोकपालानां पूजां गृह्णासि सर्वतः  
न त्वं पश्यसि कं देवं त्वं पूजयसि कञ्चन ४६  
ईश्वरोऽसि कथं लोके भिक्षाभोजी प्रतिष्ठितः  
सङ्गोपयसि योगीन्द्र गौरीं रम्यां प्रयच्छ मे ४७  
स्कन्दलम्बोदराभ्यां त्वं पुत्राभ्यां सहितोऽधुना  
भिक्षापात्रं गृहीत्वा तु भ्रम नित्यं गृहेगृहे ४८  
एवं बहुविधं तत्र राहुराहेश्वरं प्रति  
भगवानपि तच्छ्रुत्वा नोत्तरं किञ्चिदब्रवीत् ४९  
अथेशं मौनिनं त्यक्त्वा राहुर्नन्दिनमब्रवीत्  
त्व मन्त्री ह्यसि सेनानीर्विकटानन बिम्बधृक् 6.10.५०  
एवमाचरित भ्रष्टं त्वं शिक्षयितुमर्हसि  
नोचेद्रोषेणेन्द्र इव पतिष्यति रणे हतः ५१  
इत्याकर्ण्य वचस्तस्य नन्दी विज्ञाप्य चेश्वरम्  
भ्रूसञ्ज्ञयैव स तदा मतमाज्ञाय शूलिनः ५२  
सम्पूज्य प्रेषयामास राहुं नन्दी गणाग्रणीः  
अथ जालन्धरं गत्वा कथयामास विस्तरात्  
स्वर्भानुस्तस्य वृत्तान्तं गौरीरूपं मनोहरम् ५३  
इति श्रीपाद्मेमहापुराणे पञ्चपञ्चाशत्सहस्रसंहितायामुत्तरखण्डे युधिष्ठरनारद-  
सम्वादे जालन्धरोपाख्याने कैलासाद्राहुप्रत्यागमनं नाम दशमोऽध्यायः १०