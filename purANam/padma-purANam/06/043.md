---
title: ०४३

---
युधिष्ठिर उवाच-  
साधु कृष्ण त्वया प्रोक्तमादिदेवो भवान्प्रभो  
स्वेदजा अण्डजाश्चैव उद्भिज्जाश्च जरायुजाः १  
तेषां कर्त्ता विकर्त्ता त्वं पालकः क्षयकारकः  
माघस्य कृष्णपक्षे तु षट्तिला कथिता त्वया २  
शुक्ले च का भवेद्देव कथयस्व प्रसादतः  
किं नाम को विधिस्तस्याः को देवस्तत्र पूज्यते ३  
श्रीकृष्ण उवाच-  
कथयिष्यामि राजेन्द्र शुक्ले माघस्य या भवेत्  
जया नामेति विख्याता सर्वपापहरा परा ४  
पवित्रा पापहन्त्री च कामदा मोक्षदा नृणाम्  
ब्रह्महत्यापहन्त्री च पिशाचत्वविनाशिनी ५  
नैव तस्या व्रते चीर्णे प्रेतत्वं जायते नृणाम्  
नातः परतरा काचित्पापघ्नी मोक्षदायिनी ६  
एतस्मात्कारणाद्राजन्कर्त्तव्या सा प्रयत्नतः  
श्रूयतां राजशार्दूल कथा पौराणिकी शुभा ७  
पङ्कजे च पुराणेऽस्या महिमा कथितो मया  
एकदा नाकलोके वै इन्द्रो राज्यं चकार ह ८  
देवास्तत्र सुखेनैव निवसन्ति मनोरमे  
पीयूषपाननिरता अप्सरोगणसेविताः ९  
नन्दनं तु वनं तत्र पारिजातोपसेवितम्  
रमयन्ति रमन्तेऽत्र अप्सरोभिर्दिवौकसः १०  
एकदा रममाणोऽसौ देवेन्द्रः स्वेच्छया नृप  
नर्त्तयामास वै हर्षात्पञ्चाशत्कोटिनायकः ११  
गन्धर्वास्तत्र गायन्ति गन्धर्वः पुष्पदन्तकः  
चित्रसेनस्तु तत्रैव चित्रसेनसुता तथा १२  
मालिनीति च नाम्ना तु चित्रसेनस्य योषिता  
मालिन्यास्तु समुत्पन्ना पुष्पदन्ती च नामतः १३  
पुष्पदन्तस्य पुत्रोऽसौ माल्यवान्नाम नामतः  
पुष्पदन्त्याश्च रूपेण माल्यवानतिमोहितः १४  
तया ह्येवं कटाक्षैश्च माल्यवांश्च वशीकृतः  
लावण्यं रूपसम्पन्नं तस्या रूपं निशामय १५  
बाहू तस्याश्च कामेन कण्ठपाशौ कृताविव  
कर्णायते तु नयने रक्तान्ते घूर्णिते तथा १६  
कर्णौ तु शोभनौ तस्याः कुण्डलाभ्यां नृपोत्तम  
कम्बुग्रीवायुता सैव दिव्याभरणभूषिता १७  
पीनोन्नतौ कुचौ तस्यास्तौ हेमकलशाविव  
मध्यं क्षामं च चार्वङ्ग्या मुष्टिग्राह्यमनुत्तमम् १८  
नितम्बौ विस्तृतौ चास्या विस्तीर्णा जघनस्थली  
चरणौ शोभमानौ च रक्तोत्पलसमद्युती १९  
ईदृश्या पुष्पवत्या स माल्यवानतिमोहितः  
शक्रस्य परितोषाय नृत्यार्थं तौ समागतौ २०  
गायमानौ तु तौ तत्र अप्सरोगणसेवितौ  
मदनाभिपरीताङ्गौ पुष्पदन्ती च माल्यवान् २१  
परस्परानुरागेण व्यामोहवशमागतौ  
न शुद्धगानं गायेतां चित्तभ्रमसमन्वितौ २२  
बद्धदृष्टी तथान्योन्यं कामबाणवशं गतौ  
ज्ञात्वा लेखर्षभस्तत्र सङ्गतं मानसं तयोः २३  
तालक्रियामानलोपात्तथा गीतविसर्जनात्  
चिन्तयित्वा तु मघवा ह्यवमानं तथात्मनः २४  
कुपितश्च तयोरर्थे शापं दास्यन्निदं जगौ  
धिग्धिग्वां पतितौ मूढावाज्ञाभङ्ग कृतौ मम २५  
युवां पिशाचौ भवतां दम्पतीभावधारिणौ  
मर्त्यलोकमनुप्राप्तौ भुञ्जानौ कर्मणः फलम् २६  
एवं मघवता शप्तावुभौ दुःखितमानसौ  
हिमवन्तं गिरिं प्राप्ताविन्द्रशापाद्विमोहितौ २७  
उभौ पिशाचतां प्राप्तौ दारुणं दुःखमेव च  
सन्तप्तमानसौ तत्र हिमकृच्छ्रगतावुभौ २८  
गन्धर्वत्वमप्सरस्त्वं न जानीतो विमौहितौ  
पीड्यमानौ निदाघेन देहपातकजेन च २९  
न निशायां सुखं शान्तिं लभेते कर्मपीडितौ  
परस्परं वादमानौ चेरतुर्गिरिगह्वरे ३०  
पीड्यमानौ तु शीतेन तुषारप्रभवेन तौ  
दन्तघर्षं प्रकुर्वाणौ रोमाञ्चितवपुर्द्धरौ ३१  
ऊचे पिशाचः स तदा तां पत्नीं स्वां पिशाचिकाम्  
किमनल्पकृतं पापं दारुणं रोमहर्षणम् ३२  
येन प्राप्तं पिशाचत्वं स्वेन दुष्कृतकर्मणा  
नरकं दारुणं मत्वा पिशाचत्वं च दुःखदम् ३३  
तस्मात्सर्वप्रयत्नेन पातकं न समाचरेत्  
इति चिन्तापरौ तत्र तावास्तां दुःखकर्षितौ ३४  
दैवयोगात्तयोः प्राप्ता माघस्यैकादशी तिथिः  
जयानामेति विख्याता तिथीनामुत्तमा तिथिः ३५  
तस्मिन्दिने तु सम्प्राप्ते तावाहारविवर्जितौ  
आसाते तत्र नृपते जलपानविवर्जितौ ३६  
न कृतो जीवघातश्च न पत्रफलभक्षणम्  
अश्वत्थस्य समीपे तौ सर्वदा दुःखसंयुतौ ३७  
रविरस्तङ्गतो राजंस्तथैव स्थितयोस्तयोः  
प्राप्ता चैव निशा घोरा दारुणा प्राणहारिणी ३८  
वेपमानौ ततस्तौ तु ततः सुषुपतः क्षितौ  
परस्परेण संलग्नौ गात्रयोर्भुजयोरपि ३९  
न निद्रा न रतं तत्र न तौ सौख्यमविन्दताम्  
एवं तौ राजशार्दूल शापेनेन्द्रस्य पीडितौ ४०  
इत्थं तयोर्दुःखितयोर्निर्जगाम निशीथिनी  
मार्तण्ड उदयं प्राप्तो द्वादशी दिवसागमे ४१  
मया तु राजशार्दूल तयोर्मुक्तिर्धृता हृदि  
जयायाः सुव्रतं चीर्णं रात्रौ जागरणं कृतम् ४२  
तस्माद्व्रतप्रभावाच्च यथाजातं तथा शृणु  
द्वादशीदिवसे प्राप्ते तथा चीर्णे जया व्रते ४३  
विष्णोः प्रभावान्नृपते पिशाचत्वं तयोर्गतम्  
पुष्पदन्ती माल्यवतौ पूर्वरूपौ बभूवतुः ४४  
पुरातनस्नेहयुतौ पूर्वालङ्कारधारिणौ  
विमानमधिरूढौ तौ गतौ नाके मनोरमे ४५  
देवेन्द्रस्याग्रतो गत्वा प्रणामं चक्रतुर्मुदा  
तथाविधौ तु तौ दृष्ट्वा मघवा विस्मितोऽब्रवीत् ४६  
इन्द्र उवाच-  
वद तं केन पुण्येन पिशाचत्वं हि वां गतौ  
मम शापं च सम्प्राप्तौ केन देवेन मोचितौ ४७  
माल्यवानुवाच-  
वासुदेवप्रसादेन जयायास्तु व्रतेन च  
पिशाचत्वं गतं स्वामिंस्तव भक्तिप्रभावतः ४८  
इति श्रुत्वा तु मघवा प्रत्युवाच पुनस्तथा  
पवित्रौ पावनौ जातौ वन्दनीयौ ममापि च ४९  
हरिवासरकर्तारौ विष्णुभक्तिपरायणौ  
हरिवासरसँल्लीना ये च कृष्णपरायणाः 6.43.५०  
अस्माकमपि मर्त्यास्ते पूज्याश्चैव न संशयः  
विहरस्व यथासौख्यं पुष्पदन्त्या सुरालये ५१  
कृष्ण उवाच-  
एतस्मात्कारणाद्राजन्कर्त्तव्यो हरिवासरः  
जया तु राजशार्दूल ब्रह्महत्यापहारिणी ५२  
सर्वदानानि तेनैव सर्वयज्ञा अशेषतः  
दत्तानि कारिताश्चैव जयायास्तु व्रतं कृतम् ५३  
कल्पकोटिर्भवेत्तावद्वैकुण्ठे मोदते ध्रुवम्  
पठनाच्छ्रवणाद्राजन्नग्निष्टोमफलं लभेत् ५४  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमापतिनारदसंवादे माघशुक्लजयैकादशीमाहात्म्यन्नाम त्रिचत्वारिंशोऽध्यायः ४३