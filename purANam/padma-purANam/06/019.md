---
title: ०१९

---
युधिष्ठिर उवाच-  
श्रीशैलः पर्वतो रम्यः कुत्र तिष्ठति नारद  
किं तत्र वर्त्तते तीर्थं कस्य देवस्य पूजनम्  
कस्यां दिशि समाख्यातो लोकेषु च वदाधुना १  
नारद उवाच-  
शृणु राजन्प्रवक्ष्यामि श्रीशैलं पर्वतोत्तमम्  
यं श्रुत्वा मुच्यते लोको बालहत्यादि पातकात् २  
तत्पर्वतवनं रम्यं मुनिभिश्चोपसेवितम्  
नानाद्रुमलताकीर्णं नानापुष्पोपशोभितम् ३  
हंसकोकिलनादैश्च मयूरध्वनिनादितम्  
श्रीवृक्षैश्च कपित्थैश्च शिरीषै राजवृक्षकैः ४  
पारिजातकपुष्पैश्च कदम्बोदुम्बरैस्तथा  
नानापुष्पैः सुगन्धाढ्यैर्वासितं तद्वनं गिरौ ५  
सर्वाभिरृषिपत्नीभिः सशिष्याभिः सुसेवितम्  
केचिदभ्यासयुक्ताश्च केचिद्व्याख्यानतत्पराः ६  
केचिदूर्ध्वभुजास्तत्र अङ्गुष्ठाग्रैः स्थिताः परे  
शिवध्यानरताः केचित्केचिद्विष्णुपरायणाः ७  
निराहाराश्च केप्यत्र केचित्पर्णाशने रताः  
कन्दमूलफलाहाराः केचिन्मौनव्रताः स्थिताः ८  
एकपादाः स्थिताः केचित्केचित्पद्मासने स्थिताः  
केचिच्चैव निराहारास्तपस्तेपुः सुदुष्करम् ९  
आश्रमाणि च पुण्यानि नद्यश्च विविधाः शुभाः  
देवखातान्यनेकानि तडागानि बहूनि च १०  
पर्वतोऽयं महाराज दृश्यते किल सर्वतः  
मल्लिकार्जुनको राजन्यत्र तिष्ठति नित्यशः ११  
तच्चैव शिखरं रम्यं पर्वतोपरि सेवितम्  
शृङ्गदर्शनमात्रेण मुक्तिरेव न संशयः १२  
दक्षिणां दिशमाश्रित्य वर्त्तते पर्वतोत्तमः  
अत्र गङ्गा महद्रम्या पातालेति समाश्रिता १३  
तत्र च स्नानमात्रेण महापापैः प्रमुच्यते  
श्रीशैलशिखरं दृष्ट्वा वाराणस्यां मृतौ ध्रुवम् १४  
केदारे ह्युदकं पीत्वा पुनर्जन्म न विद्यते  
तापसानां महत्स्थानं योगिनां च तथैव च १५  
तस्मात्सर्वप्रयत्नेन दर्शनं तस्य कारयेत्  
अयं विज्ञानदेवोऽसौ महापातकनाशनः १६  
सिद्धपुरं च नगरं रम्यं स्वर्गसुखावहम्  
नित्यमप्सरसो यत्र गायन्ति च रमन्ति च १७  
अतः पर्वताराजोऽयं दर्शने सौख्यकारकः  
तस्य तैर्दर्शनं कार्यं मुक्तिमिच्छन्ति ये नराः १८  
इति श्रीपाद्मे महापुराणे पञ्चपञ्चाशतसहस्रसंहितायां उत्तरखण्डे श्रीशैलोपाख्याने एकोनविंशोऽध्यायः१९