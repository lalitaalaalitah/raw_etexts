---
title: १९१

---
ईश्वर उवाच-  
षोडशाध्यायसामर्थ्यं कथितं शृणु साम्प्रतम्  
स्पष्टं सप्तदशाध्यायमहिमाम्भोनिधिं शिवे १  
खड्गबाहोः सुतस्यैव भृत्यो दुःशासनोऽभवत्  
तं गजं धर्तुमागत्य गजात्प्राप्तो यमक्षयम् २  
तद्वासनानिबद्धात्मा गजयोनिमवाप्य च  
गीता सप्तदशाध्यायं श्रुत्वा प्राप्तः परं पदम् ३  
देव्युवाच  
दुःशासनो गजत्वं च प्राप्य मुक्त इति श्रुतम्  
तदेव वद कल्याण विस्तरेण मम प्रभो ४  
ईश्वर उवाच-  
स्थितः कश्चन दुर्मेधा मण्डलीककुमारकैः  
बहुमूल्यं पणं कृत्वा गजमारूढवांस्ततः ५  
गत्वा कतिपयान्येव पदानि जनवारितः  
नाम्ना दुःशासनो मूढः प्रौढवाक्यमुदीरयन् ६  
ततो निशम्य तद्वाक्यं क्रोधान्धः सिन्धुरोऽभवत्  
न्यपतच्च स्खलत्पादः कम्पमानकुमारकैः ७  
ततो निपतितं किञ्चिदुच्छ्वसन्तं गजो रुषा  
ऊर्द्ध्वमुन्मूलयाञ्चक्रे कृतान्तकनिरङ्कुशः ८  
गतासोरपि रोषेण तस्यास्थ्न्यां च गणं गजः  
विकीर्णवान्पृथक्कृत्वा मत्तो दन्तावलस्ततः ९  
ततः कालेन सम्प्रेत्य गजयोनिमवाप सः  
महान्तं कालमनयत्सिंहलद्वीपभूपतेः १०  
मैत्री गरीयसी सार्द्धं खड्गबाहुमहीभुजा  
ततोऽयं जलमार्गेण प्रापितो वारुणो मतः ११  
जयदेवेन खड्गबाहोः प्रीत्या नीतो महीभुजा  
जातिं स्मरन्स्वकीयां स पश्यन्बन्धून्सहोदरान् १२  
दुःखेन महतास्तोकान्दिवसानत्यवाहयत्  
उवास खड्गबाहोश्च गृहे तूष्णीमनिर्दिशन् १३  
स कदाचित्तु सन्तुष्टः समस्याश्लोकपूरणे  
कस्मैचित्कवये प्रादात्तमुपायन हस्तिनम् १४  
शतेन तेन कविना रोगोपद्रवभीरुणा  
मालवक्षोणिपालस्य विक्रीतश्चैत्यकुञ्जरः १५  
कियत्यपि गते काले पाल्यमानोऽपि यत्नतः  
मुमूर्षुरभवत्तत्र कुञ्जरो दुर्जरज्वरः १६  
न जिघ्रति पयः शीतं नादत्ते कवलं गजः  
स्वपित्यपि न सौख्येन मुञ्चत्यश्रूणि केवलम्  
ततो हस्तिपकाख्यातं वृत्तान्तमवनीपतिः १७  
आकर्ण्य स समायातो यत्रास्ते ज्वरितो गजः  
स चावलोक्य भूपालं जगद्विस्मयकारिणीम् १८  
वाचमूचे गजः सम्यग्विसृष्टज्वरवेदनः  
राजन्नशेषशास्त्रज्ञ राजनीतिपयोनिधे १९  
निर्जितारातिसङ्घात मुरारिचरणप्रिय  
किमौषधैरलं वैद्यैः किं धानैः किं नु जापकैः २०  
गीतासप्तदशाध्यायजापकं द्विजमानय  
तेनायं मामको रोगः शाम्यत्यत्र न संशयः २१  
यथादिष्टं गजेनासौ तथा चक्रे नराधिपः  
ततो गजत्वमुत्सृज्य मुक्तो दुःशासनोऽभवत् २२  
तेन विप्रेणाभिमन्त्र्य जले क्षिप्ते तदुत्तमे  
अथ दिव्यं समारूढं विमानमवनीपतिः २३  
तं दुःशासनमद्राक्षीत्पाकशासनतेजसम् २४  
राजोवाच  
किं जातीयः किमात्मा त्वं किं वृत्त इति मे वद  
केन वा कर्मणा जातो गजः कथमिहागतः २५  
पृष्टो राज्ञा विमुक्तोऽसौ विमानस्थः स्थिराक्षरम्  
वृत्तं यथा यदाचख्यौ निजं दुःशासनः क्रमात् २६  
गीतासप्तदशाध्यायं जपन्मालवभूपतिः  
नरवर्माभवन्मुक्तः कालेनाल्पीयसा ततः २७  
इति श्रीपाद्मे महापुराणे पञ्चपञ्चाशत्सहस्रसंहितायामुत्तरखण्डे गीतामाहात्म्ये एकनवत्यधिकशततमोऽध्यायः १९१