---
title: १५७

---
महादेव उवाच  
दुग्धेश्वरसमीपे तु तीर्थं चातीवपावनम्  
रम्यं तत्पिप्पलादस्य नाम्ना वै प्रथितं भुवि १  
यत्र कृत्वा तपः पूर्वं मातुर्वचनतो मुनिः  
उत्पादयामास कृत्यां वडवानलसम्मिताम् २  
पितुरानृण्यमन्विच्छन्दधीचस्य महात्मनः  
तत्र स्नात्वा च पीत्वा च ब्रह्महत्यां व्यपोहति ३  
साभ्रमत्यास्तटे गुप्तं पिप्पलादं सुरेश्वरम्  
तत्र स्नात्वा तु भो देवि मुक्तिभागी भवेन्नरः ४  
आरोपणं पिप्पलानां कर्त्तव्यं विधिपूर्वकम्  
कृते सति महादेवि मुच्यते कर्मबन्धनात् ५  
पार्वत्युउवाच  
किमर्थं सा तु कृत्या वै उत्पन्ना तां निबोधय  
तया वै कृत्यया पूर्वं किं कृतं वद मे प्रभो ६  
येन पुत्रेण सा नीता पितुरानृण्यकारणात् ७  
महादेव उवाच  
दाधीचो ऋषिवर्योऽसौ ह्यागतस्तपकारणात्  
अत्र तेन महत्तप्तमृषिणा परमात्मना ८  
तत्र कोलासुरो नाम विघ्नार्थं वै समागतः  
तेन विघ्नं बहुतरं कृतं वै नात्र संशयः ९  
तद्दृष्टं तु सुपुत्रेण कहोडेन च धीमता  
कृत्या ह्युत्पादिता तत्र हननार्थं सुरेश्वरि १०  
तया वै निहतो दैत्यः कोलो नाम महासुरः  
तस्मात्तीर्थं महज्जातं कलौ गुप्तं तु पार्वति ११