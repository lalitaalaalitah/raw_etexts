---
title: १६५

---
महादेव उवाच  
भूतालयं ततो गच्छेत्तीर्थं पापहरं पदम्  
भूतालयो वटो यत्र यत्र प्राची तु चन्दना १  
भूतालये नरः स्नात्वा कृष्णाष्टम्यामुपोषितः  
यस्तु कृष्णतिलान्दद्यान्न स प्रेतोऽभिजायते २  
पितॄनुद्दिश्य यो दद्यादुदकुम्भं तिलैः सह  
पूर्वजान्प्रेतभावात्स मोचयेन्नात्र संशयः ३  
यस्य नाम्ना नरः स्नाति प्रेतत्वात्स विमुच्यते  
चतुर्दश्यामथाष्टम्यां प्रभाते विमलोदके ४  
तीर्थे भूतालये स्नात्वा दृष्ट्वा भूतालयं वटम्  
भूतेश्वरप्रसादेन भूतेभ्यो न लभेद्भयम् ५  
इति श्रीभूतेश्वरतीर्थम्  
अतस्तीर्थात्परं तीर्थं घटेश्वरमिति स्मृतम्  
यत्र स्नात्वा तु तं दृष्ट्वा मुक्तिभागी भवेद्ध्रुवम् ६  
यत्र साभ्रमती  तीर्थं घटो वै परमो महान्  
दृष्ट्वा चैव महादेवं मुच्यते नात्र संशयः ७  
तत्र गत्वा विशेषेण प्लक्षपूजां करोति यः  
मनसाभीप्सितान्कामाँल्लभते मानवो भुवि ८  
इति घटेश्वरतीर्थम्  
ततो गच्छेन्नरो भक्त्या वैद्यनाथेति विश्रुतम्  
तत्र स्नात्वा नरस्तीर्थे शिवपूजनतत्परः ९  
पितॄन्सन्तर्प्य विधिना सर्वयज्ञफलं लभेत्  
विजयो देवसम्भूतः सर्वपापक्षयङ्करः  
यं दृष्ट्वा विविधान्कामान्प्राप्नुयुस्ते नराः सदा 6.165.१०  
इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे विजयीतीर्थमाहात्म्यन्नाम पञ्चषष्ट्यधिकशततमोऽध्यायः १६५