---
title: ०१०

---
सूत उवाच-  
ऐरावतस्ततो जज्ञे तथैवोच्चैःश्रवा हयः  
धन्वन्तरिः पारिजातः सुरभिश्चाप्सरोदयः १  
ततः प्रभातसमये द्वादश्यामुदिते रवौ  
उत्पन्ना श्रीर्महालक्ष्मीः सर्वलक्षणशोभिता २  
ददृशुस्तां महादेवीं मातरं धर्मदेवताः  
प्रहृष्टाः सर्वजन्तूनां श्रीकृष्णहृदयालयाम् ३  
लक्ष्मीभ्राता शीतरश्मिर्जातश्च सुधया ततः  
उत्पन्ना सा हरेर्जाया तुलसी लोकपावनी ४  
तं शैलं पूर्ववत्स्थाप्य परिपूर्णमनोरथाः  
समेत्य मातरं स्तुत्वा जेपुः श्रीसूक्तमुत्तमम् ५  
ततः प्रसन्ना सा देवी सर्वान्देवानुवाच ह  
वरं वृणीध्वं भद्रं वो वरदाहं सुरोत्तमाः ६  
देवा ऊचुः-  
प्रसीद कमले देवि सर्वमातर्हरिप्रिये  
त्वया विना जगच्छून्यं कुरु प्राणप्ररक्षणम् ७  
इत्युक्ता सा महालक्ष्मीः प्राह नारायणप्रिया  
इदानीं सर्वजन्तूनां प्राणरक्षां करोम्यहम् ८  
ततो नारायणः श्रीमाञ्छङ्खचक्रगदाधरः  
आविर्बभूव सहसा दयालुर्जगदीश्वरः ९  
ततस्ते तुष्टुवुर्देवाः प्रणम्य जगतां पतिम्  
कृताञ्जलिपुटाः प्रोचुः हर्षगद्गदभाषिणः १०  
गृहाण मातरं विष्णो महिषीं वल्लभां तव  
संसाररक्षणार्थाय लक्ष्मीमनपगामिनीम्  
यावत्प्रतिज्ञां नो चक्रे तावत्प्राहेन्दिरा हरिम् ११  
लक्ष्मीरुवाच-  
अविवाह्य कथं ज्येष्ठामलक्ष्मीं मधुसूदन  
तस्याः कनिष्ठां मां नाथ विवाहं कर्तुमिच्छसि  
ज्येष्ठायां च स्थितायां वै कनिष्ठा परिणीयते १२  
सूत उवाच-  
इति श्रुत्वा ततो विष्णुर्ददौ चोद्दालकाय च  
वेदवाक्यानुरूपेण ह्यलक्ष्मीं निर्जरैः सह १३  
ततो नारायणः श्रीमान्लक्ष्मीमङ्गीचकार ह  
ततः सुरगणाः सर्वे नमश्चक्रुः पुनःपुनः १४  
अथ ते चासुरान्सर्वान्जघ्नुः सर्वे बलाधिकाः  
सर्वे ते क्रन्दमानाश्च गताश्चैव दिशो दश १५  
सुधां तत्खादितुं चक्रुर्देवाः पङ्क्तिं यथाक्रमम्  
श्रीविष्णोराज्ञया सर्वे चोचुश्चैव परस्परम् १६  
त्वं च देहि त्वं च देहि त्वं च देहीति चाब्रुवन्  
न शक्तोऽस्मि न शक्तोऽस्मि न शक्तोऽस्मीति चाब्रुवन् १७  
ततो विष्णुः समुत्तस्थौ स्त्रीरूपं च दधार ह  
चकार स्वर्णपात्रे तत्पीयूषपरिवेषणम् १८  
पीयूषभक्षणं राहुर्यावत्कुर्याद्द्विजोत्तम  
चन्द्रसूर्यौ चोक्तवन्तौ राक्षसोऽसौ छलागतः १९  
ततः क्रुद्धो जगन्नाथो जघान स्वर्णपात्रतः  
शिरस्तस्य पपातोर्व्यां केतुर्नाम्ना बभूव ह २०  
राहुकेतू ततस्तूर्णं गतौ तौ भयविह्वलौ  
इदानीं तद्दिने प्राप्ते चन्द्रसूर्यौ स युध्यति २१  
कुर्याद्ग्रासं सैंहिकेयस्तत्क्षणं दुर्लभं भवेत्  
सर्वं गङ्गासमं तोयं वेदव्याससमा द्विजाः २२  
स्नानं वायसतीर्थे यो गङ्गास्नानफलं लभेत्  
दानमक्षयपुण्यं स्यात्कोटिजन्मार्जितं तथा २३  
पापं नश्येत्समूलं च किं पुनः क्रतुकोटिभिः  
विद्यार्थी लभते विद्यां पुत्रार्थी पुत्रमाप्यते २४  
मोक्षार्थी लभते मोक्षं मन्त्रसिद्धिर्भवेद्ध्रुवम्  
इति ते कथितं विप्र समुद्रमथनं तु तत् २५  
इति श्रीपाद्मे महापुराणे ब्रह्मखण्डे सूतशौनकादिकसंवादे समुद्रमथनं  
नाम दशमोऽध्यायः १०