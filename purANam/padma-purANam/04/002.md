---
title: ००२

---
सूत उवाच-  
शृणु शौनक वक्ष्यामि चान्यधर्म्मं पुरातनम्  
व्यासजैमिनिसंवादं श्रोतॄणां पापनाशनम् १  
जैमिनिरुवाच-  
कर्म्मणा हि गुरो केन मन्दिरं जगतीपतेः  
याति तत्कथयस्वाद्य नरः पापी च मे प्रभो २  
व्यास उवाच-  
श्रीकृष्णमन्दिरे यो वै लेपनं कुरुते नरः  
सर्वपापविनिर्मुक्तः श्रान्तो याति हरेर्गृहम् ३  
यश्चाम्बुलेपनं कुर्यात्सङ्क्षेपाच्छृणु जैमिने  
तस्यपुण्यमहं वच्मि मन्दिरे जगतीपतेः ४  
तत्र यावन्ति पश्यन्ति रजांसि च द्विजोत्तम  
तावत्कल्पसहस्राणि स वसेद्विष्णुमन्दिरे ५  
पुरासीद्दण्डको नाम्ना चौरो लोकभयप्रदः  
ब्रह्मस्वहारी मित्रघ्नो युगे द्वापरसञ्ज्ञके ६  
असत्यभाषी क्रूरश्च परस्त्रीगमने रतः  
गोमांसाशी सुरापश्च पाखण्डजनसङ्गभाक् ७  
वृत्तिच्छेदी द्विजातीनां न्यासापहारकस्तथा  
शरणागतहन्ता च वेश्याविभ्रमलोलुपः ८  
एकदा स द्विजश्रेष्ठ कस्यचिद्विष्णुमन्दिरम्  
जगाम हरणार्थाय विष्णोर्द्रव्यं स मूढधीः ९  
अथ द्वारि प्रविश्यासावङ्घ्रिः कर्द्दमसंयुतः  
प्रोच्छितः सकलं निम्ने भूमौ देवगृहस्य च १०  
तेनैव कर्म्मणा भूमिर्निम्नरिक्ता बभूव ह  
लोहस्य च शलाकाभ्यां मुद्घाट्यत्वररम्मुदा ११  
प्रविवेश हरेर्गेहं वितानवरशोभितम्  
रत्नकाञ्चनदीपाढ्यं परिध्वस्त महत्तमम् १२  
नानापुष्पसुगन्धाढ्यं नानापात्रसमाकुलम्  
सुवासितस्य तैलस्य गन्धेन परिपूरितम् १३  
अनेनहारकेणाथ पर्य्यङ्के सुमनोहरे  
शायितो राधया सार्द्धं दृष्टः पीताम्बरोऽच्युतः १४  
प्रणम्य राधिकानाथं निष्पापः सोऽभवत्तदा  
नेष्याम्यथ न नेष्यामि अनेन किं भवेन्मम १५  
सेवां कर्त्तुमशक्तोऽहं यतश्चौरोऽस्मि सर्वदा  
द्रव्येण कार्यमस्तीति तन्नेतुं कृतवान्मनः १६  
पातयित्वांशुकं भूमौ कौशेयं कमलापतेः  
बबन्ध वस्तुजातं च पाणौ कृत्वा सकम्पितः १७  
विष्णोर्मायापतेश्चाथ तानि सर्वाणि जैमिने  
कृत्वा शब्दं सुघोरं च पतितान्यथ तानि वै १८  
परित्यज्य सुनिद्रां च धावन्त इति किन्वहो  
आगता बहुशो लोकाश्चोरो द्रव्यं जवेन च १९  
त्यक्त्वा धनं च चौरोऽपि त्रस्तः किञ्चिज्जगाम ह  
दंशितः कालसर्पेण मृतोऽसौ गतकिल्बिषः २०  
यमाज्ञया तस्य दूताः पाशमुद्गरपाणयः  
आगतास्तं समानेतुं दंष्ट्रिणश्चर्मवाससः २१  
बबन्धुश्चर्मपाशेन निन्युर्दुर्गमवर्त्मना  
दृष्ट्वा तं शमनः क्रुद्धः पप्रच्छ सचिवं प्रति २२  
यम उवाच-  
अनेन किं कृतं कर्म पापं वा पुण्यमेव वा  
समूलं वद हे प्राज्ञ चित्रगुप्त ममाग्रतः २३  
चित्रगुप्त उवाच-  
सृष्टानि यानि पापानि विधात्रा पृथिवीतले  
कृतान्यनेन मूढेन सत्यमेतन्मयोदितम् २४  
किन्त्वाकर्णय लोकेश सुकृतं चास्य वर्त्तते  
मन्येऽहं यमुनाभ्रातः सर्वपापविलोपि तत् २५  
धर्मराज उवाच-  
किं पुण्यं वर्त्ततेऽमात्य वद सारं ममान्तिके  
श्रुत्वैवं तद्विधास्यामि यत्र योग्यो भवेदसौ २६  
यमस्य वचनं श्रुत्वा सभयश्चित्रगुप्तकः  
कृत्वा हस्ताञ्जलिं प्राह चात्मनः स्वामिने द्विज २७  
चित्रगुप्त उवाच-  
हरणार्थं हरेर्द्रव्यं गतोऽसौ पापिनां वरः  
प्रोज्झितः कर्द्दमो राजन्पादयोर्द्वारतो हरेः २८  
बभूव लिप्ता सा भूमिर्बिलच्छिद्र विवर्जिता  
तेन पुण्यप्रभावेण निर्गतं पातकं महत्  
वैकुण्ठं प्रतियोग्योऽसौ निर्गतस्तव दण्डतः २९  
व्यास उवाच-  
श्रुत्वा स वचनं तस्य पीठं कनकनिर्मितम्  
ददौ तस्मै चोपविष्टस्तत्र पूज्योयमेनसः ३०  
ननाम शिरसा तं वै प्रोवाच विनयान्वितः  
यम उवाच-  
पवित्रं मन्दिरं मेऽद्य पादयोस्तद्धि रेणुभिः ३१  
कृतार्थोऽस्मि कृतार्थोऽस्मि कृतार्थोऽस्मि न संशयः  
इदानीं गच्छ भो साधो हरेर्मन्दिरमुत्तमम् ३२  
नानाभोगसमायुक्तं जन्ममृत्युनिवारणम्  
व्यास उवाच-  
इत्युक्त्वा धर्मराजोऽसौ स्यन्दने स्वर्णनिर्मिते ३३  
राजहंसयुते दिव्ये तमारोप्य गतैनसम्  
समस्तसुखदं स्थानं प्रेषयामास चक्रिणः ३४  
एवं प्रविष्टो वैकुण्ठे तत्र तस्थौ सुखं चिरम्  
लेपनं ये प्रकुर्वन्ति भक्त्या तु हरिमन्दिरम् ३५  
तेषां किं वा भविष्यति न जानेऽहं द्विजोत्तम  
य इदं शृणुयाद्भक्त्या पठेद्यो वा समाहितः ३६  
कोटिजन्मार्जितं पापं नश्यत्येव न संशयः ३७  
इति श्रीपाद्मेमहापुराणे ब्रह्मखण्डे हरिमन्दिरलेपनमाहात्म्यं  
नाम द्वितीयोऽध्यायः २