---
title: ०१८

---
शौनक उवाच  
अगम्यागमनं सूत कुर्याद्यो वै विमोहितः  
तस्य शुद्धिर्भवेत्केन कथयस्व समूलतः १  
सूत उवाच  
अभिगच्छति चाण्डालीं श्वपाकीं यो द्विजोत्तमः  
उपवासत्रयं कुर्यात्प्राजापत्यं चरेत्ततः २  
सशिखं वपनं चैव दद्याद्गोद्वयमेव च  
यथार्थदक्षिणां दत्वा शुद्धिमाप्नोति स द्विजः ३  
क्षत्त्रियो वापि चाण्डालीं वैश्यो वा यदि गच्छति  
प्राजापत्यं सकृच्छ्रं च दद्याद्गोमिथुनद्वयम् ४  
अनुगच्छति शूद्रो हि श्वपाकीं च तपोधन  
चतुर्गोमिथुनं दद्यात्प्राजापत्यं व्रतं चरेत् ५  
मातरं यदि वा गच्छेद्भगिनीं स्वसुतामपि  
वधूं च मोहितो गच्छंस्त्रीणि कृच्छ्राण्यथाचरेत् ६  
चान्द्रायणत्रयं कृत्वा दद्याद्गोमिथुनत्रयम्  
सशिखं वपनं कृत्वा पञ्चगव्यं पिबेत्ततः ७  
हुते ह्यग्नौ तथाप्यत्र शुद्ध्यत्येवं तपोधन  
पितृदारान्द्विजश्रेष्ठ मातुश्च भगिनीं तथा ८  
गुरुपत्नीं मातुलानीं भ्रातुर्भार्यां स्वगोत्रजाम्  
यदि गच्छति मोहेन प्राजापत्यद्वयं चरेत् ९  
चान्द्रायणत्रयं ब्रह्मन्पञ्चगोमिथुनानि च  
विप्रेभ्यो दक्षिणां दद्याच्छुध्यते नात्र संशयः १०  
गां च गच्छति यो मूढ उपवासत्रयं चरेत्  
धेनुं दत्त्वा तथा चान्नं शुद्ध्यत्यत्र न संशयः ११  
वेश्यां खरीं शूकरीं च कपिं तुं महिषीं द्विज  
आकण्ठतः समाक्षिप्य गोमयोदककर्द्दमे १२  
तत्र तिष्ठेन्निराहारो त्रिरात्रेणैव शुद्ध्यति  
सशिखं वपनं कृत्वा त्रिरात्रमुपवासयेत् १३  
एकरात्रं जले स्थित्वा शुद्ध्यत्येव न संशयः  
ब्राह्मणीं तु यदा गच्छेत्यो नरः काममोहितः १४  
प्राजापत्यत्रयं कुर्य्याच्चान्द्रायणत्रयं तथा  
गोत्रयं तु तथा दद्याच्छुद्ध्यत्येव तपोधन १५  
ब्राह्मणी पञ्चगव्यं तु पञ्चरात्रं पिबेद्द्विज  
गोद्वयं दक्षिणां दद्याच्छुध्यत्यत्र न संशयः १६  
पराङ्गनां यदागच्छेत्कृच्छ्रं सान्तपनं चरेत्  
यथार्गला तथा योषित्तस्मात्तां परिवर्जयेत् १७  
वर्णबाह्यां तथा नीचामनुगच्छेत्सकृन्नरः  
प्राजापत्यं चरेत्कृच्छ्रं शुद्ध्यत्येव न संशयः १८  
अङ्गारसदृशी योषित्सर्पिः कुम्भसमः पुमान्  
तस्याः परिसरे ब्रह्मन्न स्थातव्यं कदाचन १९  
जारेण जनयेद्गर्भं या च नारी कुलान्तका  
त्याज्या सा सर्वथा ब्रंह्मस्तत्र दोषो न विद्यते २०  
या च नारी गृहाद्गच्छेत्त्यक्त्वा बन्धून्स्वकानपि  
नष्टा सा च कुलभ्रष्टा न तस्याः सङ्गमः पुनः २१  
या च नारी यदा गच्छेन्मोहिता परपूरुषम्  
प्राजापत्यं चरेत्कृच्छ्रं पञ्चगव्यं पिबेत्ततः २२  
गोद्वयं तु ततो दद्याच्छुध्यत्येव न संशयः  
ब्राह्मणी बालिशा ब्रह्मन्मोहिता परपूरुषम् २३  
यदा गच्छेत्तदा त्याज्या जनैर्दोषो न विद्यते  
यो गच्छेद्ब्राह्मणीं विप्र भूसुरः काममोहितः  
गो तिलांश्च तदा दद्याच्छुद्ध्यत्यत्र न संशयः २४  
इति श्रीपाद्मे महापुराणे ब्रह्मखण्डे सूतशौनकसंवादे अष्टादशोऽध्यायः १८