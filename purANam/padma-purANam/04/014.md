---
title: ०१४

---
शौनक उवाच  
कथयस्व महाप्राज्ञ ब्राह्मणस्य कृपार्णव  
माहात्म्यं सर्ववर्णानां श्रेष्ठस्य कृपया च मे १  
सूत उवाच  
ब्राह्मणः सर्ववर्णानां गुरुरेव द्विजोत्तम  
सर्वामराश्रयो ज्ञेयः साक्षान्नारायणः प्रभुः २  
कुर्यात्प्रणामं यो विप्रं हरिबुद्ध्या तु भूसुरम्  
भक्त्या तस्य द्विजश्रेष्ठ वर्द्धते सम्पदादिकम् ३  
न नमेद्ब्राह्मणं दृष्ट्वा हेलयापि च गर्वितः  
छेदनं तु तस्य शिरः कर्तुमिच्छेत्सदा हरिः ४  
कृतापराधं विप्रं ये द्विषन्ति पापबुद्धयः  
हरिं द्विषन्ति ते ज्ञेया निरयं यान्ति दारुणम् ५  
यः कर्तुं प्रार्थनां विप्रं पश्येत्क्रोधेन चागतम्  
कृतान्तश्चक्षुषोस्तस्य तप्तसूचीं ददाति वै ६  
कुरुते भूसुरं मूढो भर्त्सनं यो नराधमः  
यमदूता मुखे तस्य तप्तलोहं ददन्ति च ७  
येषां निकेतने भुङ्क्ते क्ष्मासुरो वै तपोधनः  
सुपर्वाणैः स्वयं कृष्णो भुङ्क्ते तेषां निकेतने ८  
नश्यन्ति सर्वपापानि द्विजहत्यादिकानि च  
कणमात्रं भजेद्यस्तु विप्राङ्घ्रिसलिलं नरः ९  
यो नरश्चरणौधौतं कुर्याद्धस्तेन भक्तितः  
द्विजातेर्वच्मि सत्यं ते स मुक्तः सर्वपातकैः १०  
पुत्रहीना च या नारी मृतवत्सा च याङ्गना  
सपुत्रा जीववत्सा सा द्विजपद्माङ्घ्रिसेवनात् ११  
ब्रह्माण्डे यानि तीर्थानि तानि तीर्थानि सागरे  
उदधौ यानि तीर्थानि तिष्ठन्ति द्विजपादयोः  
द्विजाङ्घ्रिसलिलैर्नित्यं सेचितं यस्य मस्तकम् १२  
स स्नातः सर्वतीर्थेषु स मुक्तः सर्वपातकैः  
शृणु शौनक वक्ष्यामि माहात्म्यं पापनाशनम् १३  
विप्रपादोदकस्याहमितिहासं तपोधन  
आसीत्पुरा द्विजश्रेष्ठ वैश्यवृत्तिपरायणः १४  
शूद्रो भीमो द्वापरे च ब्रह्महत्यासहस्रकृत्  
निष्ठुरः सर्वदा तुष्टः समहान्वैश्यया पुनः १५  
शूद्राचारपरिभ्रष्टो भीमोऽसौ गुरुतल्पगः  
प्रत्येकं वच्मि किं तस्य दस्योः सङ्ख्या न विद्यते १६  
पापानां मुनिशार्दूल भीमस्य दुष्टचेतसः  
एकदा स गतः कश्चिद्ब्राह्मणस्य निवेशनम् १७  
गत्वा तं तस्य गेहात्तु द्रव्यं नेतुं मनो दधे  
तत्रोवास ब्राह्मणस्य बहिर्द्वारसमीपतः १८  
दैन्ययुक्तं वचः प्राह क्ष्मासुरं स तपोधनम्  
भो स्वामिन्शृणु मे वाक्यं दयालुरिव मन्यते १९  
क्षुधार्तोऽहं देहि चान्नं प्राणा यास्यन्ति मे द्रुतम् २०  
ब्राह्मण उवाच  
क्षुधार्त्त शृणु मे कश्चिद्वाक्यं कर्तुं न विद्यते  
पाकं मे तण्डुलानि त्वं नीत्वा भुङ्क्ष्व यथासुखम् २१  
नास्ति मे जनको माता नास्ति सूनुः सहोदरः  
नास्ति जाया मातृबन्धुर्मृताः सर्वे विहाय माम् २२  
तिष्ठाम्येको गृहेऽकर्मा भाग्यहीनोतिथे हरिः  
एको मे वसतौ चास्ति न जाने तद्विना किल २३  
भीम उवाच  
मम कश्चिद्द्विजश्रेष्ठ नास्ति सेवां तवापि च  
शूद्रोऽहं निलये जात्या कृत्वा स्थास्यामि ते सदा २४  
सूत उवाच  
इति तस्य वचः श्रुत्वा सानन्दः क्ष्मासुरस्तदा  
पाकं विधाय तूर्णं स ददावन्नं तपोधन २५  
सोऽपि हर्षसमायुक्तस्तस्थौ तत्र द्विजालये  
सेवां कुर्वन्स्नेहयुक्तां भूसुरस्य मनोहराम् २६  
अद्य श्वो वा हनिष्यामि द्रव्यमस्य ममापि च  
नेतुं यदा करिष्यामि नेष्यामि नात्र संशयः २७  
परामृश्य च हृद्यन्तः कृत्वा तस्य क्रियां वदेत्  
पादधौतादिकं चासौ शिरसा गतपातकः २८  
आचम्याङ्घ्रिजलं दध्रेच्छद्मना प्रतिदिनं द्विजः  
एकदा हारकः कश्चिद्द्रव्यं नेतुं समागतः २९  
उत्पाट्य रात्रावररं गतोऽसौ तद्गृहान्तरम्  
दृष्ट्वा भीमं प्रहारार्थं दण्डहस्तः समागतः ३०  
हारको मस्तकं तस्य छित्त्वा तूर्णं पलायितः  
अथ तस्य भटा विष्णोः शङ्खचक्रगदाधराः ३१  
समायातास्तथा नेतुं भीमं तं वीतकिल्बिषम्  
स्यन्दनं चागतं दिव्यं राजहंसयुतं द्विज ३२  
तत्रारूढो ययौ विष्णोर्भवनं दुर्लभं किल  
माहात्म्यं भूमिदेवस्य मया ते तत्प्रकीर्तितम्  
शृणुयाद्यो नरो भक्त्या तस्य पातकनाशनम् ३३  
इति श्रीपाद्मे महापुराणे ब्रह्मखण्डे सूतशौनकसंवादे ब्राह्मणमाहात्म्यं  
नाम चतुर्दशोऽध्यायः १४