---
title: ००४

---
शौनक उवाच-  
जयन्त्याः सूत माहात्म्यं कदा सा क्रियते जनैः  
कथयस्व मयि त्वं वै पोतः संसारसागरे १  
सूत उवाच-  
शृणु विप्र प्रवक्ष्यामि यत्पृष्टो मुनिसत्तम  
पुरा ब्रह्मा नारदेन पृष्ट एतत्सुरालये २  
नारद उवाच-  
जयन्त्याश्चैव माहात्म्यं कथयस्व पितामह  
यच्छ्रुत्वाहं गमिष्यामि तद्विष्णोः परमं पदम् ३  
ब्रह्मोवाच-  
शृणुष्वावहितो विप्र तवाग्रे कथयाम्यहम्  
जयन्त्या उपवासेन विष्णुलोकं स गच्छति ४  
स्मरणात्कीर्तनात्पापं सप्तजन्मार्जितं मुने  
जयन्ती दहते तच्च किं पुनः सोपवासकृत् ५  
जन्माष्टमी च नवमी चैत्रे मासि सिता शुभा  
कृष्णा चतुर्दशी कुम्भे मेषे शुक्ला चतुर्दशी ६  
दुर्गाष्टम्याश्विने शुक्ला द्वादशी श्रवणान्विता  
महापुण्याश्च शुभदा जयन्त्यः षट्प्रकीर्तिताः ७  
कृष्णजन्माष्टमी पूर्वा प्रसिद्धा पापनाशिनी  
क्रतुकोटिसमा ह्येषा तीर्थानामयुतैः समा ८  
कर्ता गवां सहस्रं तु यो ददाति दिनेदिने  
तत्फलं समवाप्नोति जयन्त्यां समुपोषणे ९  
हेमभारसहस्रं तु कुरुक्षेत्रे रविग्रहे  
तत्फलं समवाप्नोति जयन्त्यां समुपोषणे १०  
कृष्णाजिनसहस्राणि तिलधेनुशतानि च  
तत्फलं समवाप्नोति जयन्त्यां समुपोषणे ११  
कन्याकोटिसहस्राणां दाने भवति यत्फलम्  
तत्फलं समवाप्नोति जयन्त्यां समुपोषणे १२  
ससागरामिमां पृथ्वीं दत्वा यल्लभते फलम्  
तत्फलं समवाप्नोति जयन्त्यां समुपोषणे १३  
वापीकूपतडागदि कर्तव्यं देवतालये  
तत्फलं समवाप्नोति जयन्त्यां समुपोषणे १४  
मातापित्रोर्गुरूणां च भक्तिं युक्तः करोति यः  
तत्फलं समवाप्नोति जयन्त्यां समुपोषणे १५  
आपदाहरणार्थाय तीर्थसेवाकृतात्मनाम्  
सत्यव्रतानां यत्पुण्यं जयन्त्यां समुपोषणे १६  
गङ्गायां नर्मदायां यत्पुण्यं सारस्वते जले  
स्नात्वा पुण्यमवाप्नोति जयन्त्यां समुपोषणे १७  
यत्पुण्यं श्राद्धकर्तॄणां पितॄणामिन्दुसङ्क्षये  
तत्फलं समवाप्नोति जयन्त्यां समुपोषणे १८  
नारद उवाच-  
केनकेन कृता पूर्वं कथयस्व पितामह  
ब्रह्मोवाच-  
कार्तवीर्येण कर्णेन कुमारेण च धीमता १९  
सगरेण दिलीपेन काकुस्थेन कृता पुरा  
गौतमेन च गार्ग्येण जामदग्न्येन धीमता २०  
वाल्मीकिना कृता पूर्वं द्रौपदेयेन साधुना  
ददाति वाञ्छितान्कामान्भाद्रपस्य सिताष्टमी २१  
प्राजापत्यर्क्षसंयुक्ता विशेषेण मताष्टमी  
वर्षेवर्षे प्रकर्तव्या प्रीत्यर्थे चक्रपाणिनः २२  
कोटिजन्मार्जितं पापं मुहूर्तेन विलीयते  
रात्रौ जागरणं कृत्वा निष्ठापूर्वं जितेन्द्रियः २३  
गन्धपुष्पादिनैवेद्यैः पूजनीयः पृथक्पृथक्  
एवं यः कुरुते विप्र जयन्तीसमुपोषणम् २४  
कोटिजन्मार्जितं पापं ज्ञानतोऽज्ञानतः कृतम् २५  
प्रसादाद्देवकीसूनोर्यामार्द्धेन विलीयते  
जयन्तीतिथिसम्प्राप्तौ भुञ्जते ये नराधमाः २६  
त्रैलोक्यसम्भवं पापं भुञ्जते ते न संशयः  
सागराद्यानि तीर्थानि मुक्तस्थानानि सर्वशः २७  
गृहे तिष्ठन्ति सर्वाङ्गे जयन्तीव्रतकारिणः  
तस्य सर्वाणि तीर्थानि देहे तिष्ठन्ति देवताः २८  
करोति यो नरो भक्त्या जयन्तीं कृष्णवल्लभाम्  
न वेदेन पुराणेन मया दृष्टं महामुने २९  
तत्समं नाधिकं वापि कृष्णराधाष्टमीव्रतम्  
न करोति नरो भक्त्या स भवेत्क्रूरराक्षसः ३०  
यो नरोऽश्नाति मूढात्मा जयन्तीवासरे द्विज  
महानरकमश्नाति यथा च हरिवासरे ३१  
अतीतमागतं यस्तु कुलमेकोत्तरं शतम्  
पतेत्तु नरके घोरे जयन्त्यां भोजनेन वै ३२  
जयन्ती बुधवारे च रोहिण्या सहिता यदा  
भवेच्च मुनिशार्दूल किं कृतैर्व्रतकोटिभिः ३३  
कृते त्रेतायुगे चैव द्वापरे च कलौ युगे  
कृता सम्यग्विधानेन जयन्ती पापनाशिनी ३४  
जागरे पद्मनाभस्य पुराणं पाठयेत्तु यः  
आजन्मोपार्जितं पापं दहते तूलराशिवत् ३५  
यः शृणोति नरो भक्त्या पुराणं हरिवासरे  
कोटिजन्मार्जितं तस्य पापं नश्यति तत्क्षणात् ३६  
वासरे पद्मनाभस्य पूजयेद्वाचकं मुने  
कुलकोटिं समुद्धृत्य विष्णुलोके स पूज्यते ३७  
जयन्त्यामुपवासेन यो नरोऽत्र पराङ्मुखः  
सर्वधर्मविनिर्मुक्तो यात्यसौ नरकं ध्रुवम् ३८  
गन्धपुष्पैश्च धूपैश्च घृतपूर्णप्रदीपकैः  
पूजयेद्भक्तिभावैश्च दद्याद्विप्राय दक्षिणाम् ३९  
विधिनानेन यो विप्र जयन्तीं प्रकरोति च  
नरो वै तारयेद्भक्त्या पुरुषानेकविंशतिम् ४०  
न दौर्भाग्यं न वैधव्यं न भवेत्कलहो गृहे  
सन्ततेर्न विरोधं च न पश्यति धनक्षयम् ४१  
यान्यांश्चिकीर्षते कामान्जयन्ती समुपोषकः  
तांस्तान्प्राप्नोति सकलान्विष्णुलोकं स गच्छति ४२  
विष्णुभक्तिपरा नित्यं जयन्तीव्रत मानसाः  
ते धन्यास्ते कुलीनास्ते ईश्वरास्ते च पण्डिताः ४३  
यानि कानि च तीर्थानि व्रतानि नियमानि च  
जयन्तीवासरस्यैव कलां नार्हन्ति षोडशीम् ४४  
भाद्रे वै चोभये पक्षे यः करोति सभार्यकः  
राधाकृष्णाष्टमीं वत्स प्राप्नोति हरिसन्निधिम् ४५  
व्रतं च पुण्यकारं च यः करोति सदा हरेः  
स याति विष्णोर्वैकुण्ठं जयन्तीसमुपोषकः ४६  
आचारहीनं कुलभ्रष्टं कीर्तिहीनं कुयोनिजम्  
नाशयत्याशु पापं च जयन्ती हरिवल्लभा ४७  
मेरुतुल्यानि पापानि ब्रह्महत्यादिकानि च  
स निर्दहति सर्वाणि जयन्त्यां समुपोषकः ४८  
पुत्रार्थी लभते पुत्रं धनार्थी लभते धनम्  
मोक्षार्थी लभते मोक्षं जयन्त्यां समुपोषकः ४९  
जयन्तीकरणे चित्तं येषां भवति तत्परम्  
यमोऽपि शङ्कते नित्यं ते यान्ति परमां गतिम् ५०  
सूत उवाच-  
कथयित्वा नारदं तु ययौ स च यथागतः  
मयापि कथितं ब्रह्मन्यत्पृष्टोऽहं त्वया मुने ५१  
माहात्म्यं च जयन्त्या ये शृण्वन्ति भक्तिभावतः  
तेपि यान्ति परं धाम विमुक्ताः सर्वपातकैः ५२  
पुराणवाचकं ब्रह्मन्जयन्तीव्रतिनं तथा  
ये पश्यन्ति नराः पापास्ते यान्ति परमं पदम् ५३  
इति श्रीपाद्मे महापुराणे ब्रह्मखण्डे ब्रह्मनारदसंवादे जयन्तीव्रतमाहात्म्यं  
नाम चतुर्थोऽध्यायः ४