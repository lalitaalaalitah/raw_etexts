---
title: ०६९

---
व्यास उवाच-  
तारेयो बलसम्पन्नः शक्रतुल्यपराक्रमः  
जघान विशिखैस्स्कन्दं पितृघातिनमाहवे१  
ततस्स्कन्दो महाबाहुर्हरितुल्यपराक्रमः  
विचकर्त शरांस्तांस्तान्निर्बिभेद शरोत्तमैः२  
स दैत्यस्सहसा स्कन्दं छादयामास मार्गणैः  
असम्भ्रान्तः प्रचिच्छेद विशाखो विशिखैस्तदा३  
तारेयोग्निशरैः स्कन्दं जघान रणमूर्धनि  
विशिखं भिदुरप्रख्यं चखान हरनन्दने४  
वैश्वानरेण सेनानीस्तत्र सम्पर्यवारयत्  
रौद्रमस्त्रं पुनर्दैत्यः प्रेषयामास तं प्रति५  
तन्निरस्तं कृतं तेन बाणेनास्फालितेन च  
अघोरं प्राक्षिपद्दैत्यो घोररूपं सुदारुणं६  
भूधरा विटपास्सिंहास्तथा सर्पादयः शराः  
धावन्ति पार्वतीपुत्रं कोटिकोटिसहस्रशः७  
छित्वा तांस्तुशरान्स्कन्दो बिभेद दैत्यपुङ्गवं  
आपादं शीर्षपर्यन्तं शरैरग्न्यर्कसन्निभैः८  
स्वर्णपुङ्खाः शरा लग्ना देहे दैत्यपतेर्भृशं  
रेजुस्ते स्वर्णशकला यथा कृष्णशिलोच्चये९  
तस्य देहात्ततश्चैव बहु सुस्राव शोणितं  
यथा च माधवे मासि पुरुपुष्पश्शमी तरुः१०  
स्यन्दनाधश्चराश्वाश्च शिश्यिरे भूमिलग्नकाः  
अथ क्रुद्धो महादैत्यः शूलं भीमं च दारुणं११  
धृत्वा तं प्रतिचिक्षेप कालमृत्युसमप्रभं  
पार्वतीनन्दनेनापि शूलं पाशुपतेन ह१२  
क्षिप्तं तेन कृतं दग्धं मुहूर्तेन रणाजिरे  
पुनः शक्तिं मुमोचाथ ब्रह्मदत्तान्तु दानवः१३  
शूलं प्रतिजघानाथ शतकूटसमप्रभम्  
ततोऽस्त्रे वज्रसङ्काशे जघटाते वियत्यपि१४  
तयोस्सवीर्ययोरस्त्रे धरण्यां प्रणिपेततुः  
ततो दैत्यपतिः स्कन्दं शरैरग्निशिखोपमैः१५  
अर्दयामास सहसा घनधारेव पर्वतं  
तांस्तु च्छित्वा महाबाहुः सेनानीश्चापमस्य वै१६  
विचकर्तार्धचन्द्रेण तथा यन्तुः शिरोमहत्  
तथाश्वान्बहुभिर्बाणैः पातयामास भूतले१७  
गृहीत्वा मुसलं वेगात्स दुद्राव स्थले गुहं  
जघान तेन दैत्येन्द्रः शिखिनं शिखिवाहनं१८  
ततो मोहं गतो बर्ही प्रचकम्पे मुहुर्मुहुः  
ततः स्कन्दः पुनस्तं च जघानासुरपुङ्गवं१९  
प्रचिच्छेदासिना वेगान्मुसलं चातिदारुणं  
तारेयः शक्तिमादाय जघान क्रौञ्चदारणम्२०  
सोपि शक्तिं मुमोचाथ अमोघां दुष्टघातिनीम्  
ततः सन्दह्य सा शक्तिर्विश्वप्रलयकारिणी२१  
यमदण्डसमानं च भित्वा पुनर्गुहं गता  
स गतासुः पपातोर्व्यां चालयंश्च वसुन्धरां२२  
पुष्पधूपादिभिः स्कन्दः सर्वदेवैः प्रपूजितः२३  
इति श्रीपाद्मपुराणे प्रथमे सृष्टिखण्डे तारेयवधोनामैकोनसप्ततितमोऽध्यायः६९