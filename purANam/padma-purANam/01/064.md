---
title: ०६४

---
व्यास उवाच-  
पुनरन्यत्प्रवक्ष्यामि स्तोत्रं गणाधिपस्य च  
सर्वसिद्धिकरं पूतं सर्वाभीष्टफलप्रदं१  
एकदन्तं महाकायं तप्तकाञ्चनसन्निभम्  
लम्बोदरं विशालाक्षं वन्देहं गणनायकं २  
मुञ्जकृष्णाजिनधरं नागयज्ञोपवीतकम्  
बालेन्दुकलिकामौलिं वन्देहं गणनायकं३  
सर्वविघ्नहरं देवं सर्वविघ्नविवर्जितम्  
मूषकोत्तममारुह्य देवासुरमहाहवे४  
योद्धुकामं महाबाहुं वन्देहं गणनायकम्  
अम्बिकाहृदयानन्दं मातृकापरिवेष्टितम्५  
भक्तिप्रियं मदोन्मत्तं वन्देहं गणनायकम्  
चित्ररत्नविचित्राङ्गं चित्रमालाविभूषणम्६  
कामरूपधरं देवं वन्देहं गणनायकम्  
गजवक्त्रं सुरश्रेष्ठं चारुकर्णविभूषितम्७  
पाशाङ्कुशधरं देवं वन्देहं गणनायकम्  
यक्षकिन्नरगन्धर्वैः सिद्धविद्याधरैस्सदा८  
स्तूयमानं महादेहं वन्देहं गणनायकम्  
गणाष्टकमिदं पुण्यं भक्तितो यः पठेन्नरः९  
सर्वसिद्धिमवाप्नोति रुद्रलोके महीयते  
न निःस्वतां तथाभ्येति सप्तजन्मसु मानवः१०  
य इदं पठते नित्यं महाराजो भवेन्नरः  
वश्यं करोति त्रैलोक्यं पठनाच्छ्रवणादपि  
स्तोत्रं परं महापुण्यं गणपस्य महात्मनः११  
इति श्रीपाद्मपुराणे प्रथमे सृष्टिखण्डे गणपतिस्तोत्रं नाम-  
चतुष्षष्टितमोऽध्यायः६४