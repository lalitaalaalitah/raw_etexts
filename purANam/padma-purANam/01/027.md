---
title: ०२७

---
भीष्म उवाच  
तटाकारामकूपेषु वापीषु नलिनीषु च  
विधिं वदस्व मे ब्रह्मन्देवतायतनेषु च१  
के तत्र ऋत्विजो विप्रा वेदी वा कीदृशी भवेत्  
दक्षिणाबलयः कालः स्थानमाचार्य एव च२  
द्रव्याणि कानि शस्तानि सर्वमाचक्ष्व सुव्रत  
पुलस्त्य उवाच  
शृणु राजन्महाबाहो तटाकादिषु यो विधिः३  
पुराणेष्वितिहासोयं पठ्यते राजसत्तम  
प्राप्य पक्षं शुभं शुक्लं सम्प्राप्ते चोत्तरायणे४  
पुण्येह्नि विप्रैः कथिते कृत्वा ब्राह्मणवाचनम्  
अशुभैर्वर्जिते देशे तटाकस्य समीपतः५  
चतुर्हस्तां समां वेदीं चतुरश्रां चतुर्मुखीम्  
तथा षोडशहस्तः स्यान्मण्डपश्च चतुर्मुखः६  
वेद्यास्तु परितो गर्तारत्निमात्रास्त्रिमेखलाः  
नव सप्ताथ वा पञ्च ऋजुवक्त्रा नृपात्मज७  
वितस्तिमात्रा योनिः स्यात्षट्सप्ताङ्गुलि विस्तृता  
गर्ताश्च हस्तमात्राः स्युस्त्रिपर्वोच्छ्रितमेखलाः८  
सर्वतस्तु सवर्णाः स्युः पताकाध्वजसंयुताः  
अश्वत्थोदुम्बरप्लक्षवटशाखाकृतानि तु९  
मण्डपस्य प्रतिदिशं द्वाराण्येतानि कारयेत्  
शुभास्तत्राष्टहोतारो द्वारपालास्तथाष्ट वै१०  
अष्टौ तु जापकाः कार्या ब्राह्मणा वेदपारगाः  
सर्वलक्षणसम्पूर्णान्मन्त्रज्ञान्विजितेन्द्रियान्११  
कुलशीलसमायुक्तान्स्थापयेद्वै द्विजोत्तमान्  
प्रतिगर्तेषु कलशा यज्ञोपकरणानि च१२  
व्यजने चासनं शुभ्रं ताम्रपात्रं सुविस्तरम्  
ततस्त्वनेकवर्णास्युर्बलयः प्रतिदैवतम्१३  
आचार्यः प्रक्षिपेद्भूमावनुमन्त्र्य विचक्षणः  
अरत्निमात्रो यूपः स्यात्क्षीरवृक्षविनिर्मितः१४  
यजमानप्रमाणो वा संस्थाप्यो भूतिमिच्छता  
हेमालङ्कारिणः कार्याः पञ्चविंशति ऋत्विजः१५  
कुण्डलानि च हैमानि केयूरकटकानि च  
तथाङ्गुलिपवित्राणि वासांसि विविधानि च१६  
दद्यात्समानि सर्वेषामाचार्ये द्विगुणं स्मृतम्  
दद्याच्छय(प)नसंयुक्तमात्मनश्चापि यत्प्रियम्१७  
सौवर्णौ कूर्ममकरौ राजतौ मत्स्यडुण्डुभौ  
ताम्रौ कुम्भीरमण्डूका वायसः शिंशुमारकः१८  
एवमासाद्य तत्सर्वमादावेव विशाम्पते  
शुक्लमाल्याम्बरधरः शुक्लङ्गन्धानुलेपनः१९  
सर्वौषध्युदकैः सर्वैः स्नापितो वेदपारगैः  
यजमानः सपत्नीकः पुत्रपौत्रसमन्वितः२०  
पश्चिमद्वारमासाद्य प्रविशेद्यागमण्डपम्  
ततो मङ्गलशब्देन भेरीणां निःस्वनेन च२१  
रजसा मण्डलं कुर्यात्पञ्चवर्णेन तत्त्ववित्  
षोडशारं ततश्चक्रं पद्मगर्भं चतुर्मुखम्२२  
चतुरश्रं तु परितो वृत्तं मध्ये सुशोभनम्  
वेद्याश्चोपरितः कृत्वा ग्रहान्लोकपतींस्ततः२३  
सन्न्यसेन्मन्त्रतः सर्वान्प्रतिदिक्षु विचक्षणः  
कलशं स्थापयेन्मध्ये वारुणं मन्त्रमाश्रितम्२४  
ब्रह्माणं च शिवं विष्णुं तत्रैव स्थापयेद्बुधः  
विनायकं च विन्यस्य कमलामम्बिकां तथा२५  
शान्त्यर्थं सर्वलोकानां भूतग्रामं न्यसेत्ततः  
पुष्पभक्ष्यफलैर्युक्तमेवं कृत्वाधिवासनम्२६  
कुम्भांश्च रत्नगर्भांस्तान्वासोभिः परिवेष्टयेत्  
पुष्पगन्धैरलङ्कृत्य द्वारपालान्समन्ततः२७  
यजद्ध्वमिति तान्ब्रूयादाचार्यमभिपूजयेत्  
बह्वृचौ पूर्वतः स्थाप्यौ दक्षिणेन यजुर्विदौ२८  
सामगौ पश्चिमे स्थाप्यावुत्तरेण अथर्वणौ  
उदङ्मुखो दक्षिणतो यजमान उपाविशेत्२९  
यजध्वमिति तान्ब्रूयाद्याजकान्पुनरेव तान्  
उत्कृष्टमन्त्रजाप्येन तिष्ठध्वमिति जापकान्३०  
एवमादिश्य तान्सर्वान्सन्धुक्ष्याग्निं समन्त्रवित्  
जुहुयादाहुतीर्मन्त्रैराज्यं च समिधस्तथा३१  
ऋत्विग्भिश्चैव होतव्यं वारुणैरेव सर्वतः  
ग्रहेभ्यो विधिवद्धुत्वा तथेन्द्रायेश्वराय च३२  
मरुद्भ्यो लोकपालेभ्यो विधिवद्विश्वकर्मणे  
शान्तिसूक्तं च रौद्रं च पावमानं च मङ्गलम्३३  
जपेच्च पौरुषं सूक्तं पूर्वतो बह्वृचः पृथक्  
शाक्रं रौद्रं च सौम्यं च कौश्माण्डं जातवेदसम्३४  
सौरं सूक्तं जपेयुस्ते दक्षिणेन यजुर्विदः  
वैराजं पौरुषं सूक्तं सौपर्णं रुद्रसंहितम्३५  
शैशवं पञ्चनिधनं गायत्रं ज्येष्ठसाम च  
वामदेव्यं बृहत्साम रौरवं च रथन्तरम्३६  
गवां व्रतं विकीर्णं च रक्षोघ्नं च यमं तथा  
गायेयुः सामगा राजन्पश्चिमद्वारमाश्रिताः३७  
आथर्वणाश्चोत्तरतः शान्तिकं पौष्टिकं तथा  
जपेयुर्मनसा देवमाश्रिता वरुणं प्रभुम्३८  
पूर्वे द्युरभितो रात्रावेवं कृत्वाधिवासनम्  
गजाश्वरथवल्मीक सङ्गमाद्व्रजगोकुलात्३९  
मृदमादाय कुम्भेषु प्रक्षिपेदोषधीस्तथा  
रोचनां च ससिद्धार्थां गन्धान्गुग्गुलुमेव च४०  
स्नापनं तस्य कर्त्तव्यं पञ्चगव्यसमन्वितं  
पूर्वं कर्तुर्महामन्त्रैरेवं कृत्वा विधानतः४१  
अतिवाह्य क्षपामेवं विधियुक्तेन कर्मणा  
ततः प्रभाते विमले सञ्जाते तु शतं गवां४२  
ब्राह्मणेभ्यः प्रदातव्यमष्टषष्ट्यथवा पुनः  
पञ्चाशद्वाथ षट्त्रिंशत्पञ्चविंशति वा पुनः४३  
ततश्चावसरप्राप्ते शुद्धे लग्ने सुशोभने  
वेदशब्दैः सगन्धर्वैर्वाद्यैश्च विविधैः पुनः४४  
कनकालङ्कृतां कृत्वा जले गामवतारयेत्  
सामगाय च सा देया ब्राह्मणाय विशाम्पते४५  
पात्रीमादाय सौवर्णी पञ्चरत्नसमन्विताम्  
ततो निक्षिप्य मकरान्मत्स्यादींश्चैव सर्वशः४६  
धृतां चतुर्भिर्विप्रैश्च वेदवेदाङ्गपारगैः  
महानदीजलोपेतां दध्यक्षतविभूषिताम्४७  
उत्तराभिमुखां न्युब्जां जलमध्ये तु कारयेत्  
आथर्वणेन सुस्नातां पुनर्मायां तथैव च४८  
आपोहिष्ठेति मन्त्रेण क्षिप्त्वागत्य च मण्डपं  
पूजयित्वा सदस्यान्वै बलिं दद्यात्समन्ततः४९  
पुनर्दिनानि होतव्यं चत्वारि राजसत्तम  
चतुर्थीकर्म कर्त्तव्यं देयं तत्रापि शक्तितः1.27.५०  
कृत्वा तु यज्ञपात्राणि यज्ञोपकरणानि च  
ऋत्विग्भ्यस्तु समं दद्यान्मण्डपं विभजेत्पुनः५१  
हेमपात्रीं च शय्यां च विप्राय च निवेदयेत्  
ततः सहस्रं विप्राणामथवाऽष्टशतं तथा५२  
भोजनीयं यथाशक्ति पञ्चाशद्वाथ विंशतिः  
एवमेष पुराणेषु तटाकविधिरुच्यते५३  
कूपवापीषु सर्वासु तथा पुष्करिणीषु च  
एष एव विधिर्दृष्टः प्रतिष्ठासु तथैव च५४  
मन्त्रतस्तु विशेषः स्यात्प्रासादोद्यानभूमिषु  
अयं त्वशक्तावर्धेन विधिर्दृष्टः स्वयम्भुवा५५  
स्वल्पेष्वेकाग्निवत्कार्यो वित्तशाठ्यविवर्जितैः  
प्रावृट्काले स्थितं तोयमग्निष्टोमसमं स्मृतम्५६  
शरत्कालस्थितं यत्स्यात्तदुक्तफलदायकम्  
वाजपेयातिरात्राभ्यां हेमन्ते शिशिरे स्थितम्५७  
अश्वमेधसमं प्राहुर्वसन्तसमये स्थितम्  
ग्रीष्मेपि यत्स्थितं तोयं राजसूयाद्विशिष्यते५८  
एतान्महाराज विशेषधर्मान्करोति चोर्व्यामतिशुद्धबुद्धिः  
स याति ब्रह्मालयमेव शुद्धः कल्पाननेकान्दिवि मोदते च५९  
अनेकलोकान्विचरन्स्वरादीन्भुक्त्वा परार्धद्वयमङ्गनाभिः  
सहैव विष्णोः परमं पदं यत्प्राप्नोति तद्योगबलेन भूयः६०  
इति श्रीपाद्मपुराणे प्रथमे सृष्टिखण्डे तटाकप्रतिष्ठाविधिर्नाम सप्तविंशोऽध्यायः२७