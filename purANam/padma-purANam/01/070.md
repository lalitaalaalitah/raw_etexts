---
title: ०७०

---
व्यास उवाच-  
ततो देवान्तको दैत्यो व्यनदत्समरं प्रति  
रणं चकार धर्मेण सन्दष्टौष्ठपुटो बली१  
स गत्वा चाब्रवीद्वाक्यं सर्वलोकविगर्हितं  
न जानासि महद्धर्मं दुष्ट मोहाद्यथाक्रमम्२  
पापपुण्यप्रयोगेण निग्रहानुग्रहे प्रभुः  
अहं च निर्मितो धात्रा करोमि तव शासनम्३  
न जानासि यतो धर्मं कालमृत्यु पुरःसरः  
न रोगो न जरा कालो न मृत्युर्न च किङ्करः४  
धर्मात्प्रचलितः कर्मी कष्टं याति दिवानिशम्  
उक्तं वसुं महावीर्यं यमं धर्मैकसाक्षिकम्५  
स जघान त्रिभिर्बाणैः कालमृत्युसमप्रभैः  
प्रचिच्छेद स धर्मात्मा ते त्वन्यैर्विशिखैस्त्रिभिः६  
ततस्तूच्चैः शरैः प्राज्यैर्युगान्तानलसप्रभैः  
निजघान यमं सङ्ख्ये स चिच्छेद शरैः शरान्७  
एतस्मिन्नन्तरे क्रुद्धौ परस्परजयैषिणौ  
जघ्नतुः समरेन्योन्यं महाबलपराक्रमौ८  
अहोरात्रं तयोर्युद्धमवर्त्तत सुदारुणम्  
एतस्मिन्नन्तरे क्रुद्धः शक्त्या प्रशमनं रुषा९  
बिभेद दैत्यशार्दूलो ह्यहङ्कारयुतो बली  
तामेवाथ रुषा धर्मो गृहीत्वा शक्तिकां द्रुतं१०  
निजघान तयैवामुंस्तनयोरन्तरे भृशम्  
स विह्वलित सर्वाङ्गो मुखादागतशोणितः११  
ततः क्रुद्धो महातेजा धृत्वा दण्डं सुदारुणम्  
अमोघं पातयामास तस्य दैत्यस्य विग्रहे१२  
साश्वं रथं तथा सूतं योद्धारं शस्त्रसञ्चयम्  
चकार भस्मसात्तं च शमनः क्रोधमूर्च्छितः१३  
पतिते च तथा दैत्ये दुर्धर्षो नाम दानवः  
शमनं शूलहस्तस्तु प्रदुद्राव जिघांसया१४  
शूलहस्तं समायान्तं बडवानलसन्निभम्  
आससाद रणे मृत्युः शक्तिहस्तोतिनिर्भयः१५  
स च दृष्ट्वाऽसुरो मृत्युं शूलेनैव जघान ह  
शक्तिं चैव ततो मृत्युः प्रचिक्षेप रणाजिरे१६  
सन्दह्य सहसा शूलं वह्निकूटसमप्रभम्  
दैत्यस्य हृदयं भित्वा गता सा च धरातलम्१७  
सरथः स पपातोर्व्यां शक्तिजर्जरविग्रहः  
अथान्यो दुर्मुखो मृत्युं कृष्टचापो महाबलः१८  
खड्गचर्मधरः कालो रथ एव गतोभवत्  
दृष्ट्वा तं विशिखैः प्राज्यैर्जघान स यमं रणे१९  
स चाप्लत्य रथाद्देवो ह्यसिना च सकुण्डलम्  
शिरश्चिच्छेद सहसा पातयित्वा च भूतले२०  
हतशेषं बलं सर्वं प्रदुद्राव दिशो दश२१  
इति श्रीपाद्मपुराणे प्रथमे सृष्टिखण्डे देवान्तकर्दुर्धर्षदुर्मुखवधोनाम सप्ततिमोऽध्यायः७०