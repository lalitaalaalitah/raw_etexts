---
title: ०७६

---
सञ्जय उवाच-  
येऽसुराश्च मृता युद्धे सम्मुखे विमुखेऽपि वा  
गतिं तेषामहं ब्रह्मन्श्रोतुमिच्छामि तत्त्वतः१  
असङ्ख्याता इमे दैत्यास्त्रैलोक्ये सचराचरे  
अद्याप्यासन्गताः कुत्र एतन्मे शंस भो गुरो२  
व्यास उवाच-  
ये मृतास्सम्मुखे शूरा दैत्यानां प्रवरा रणे  
स्वयं प्राप्य च देवत्वं भोग्यमश्नन्ति शाश्वतम्३  
प्रासादा यत्र सौवर्णा नानारत्नाविभूषिताः  
सर्वकामप्रदा वृक्षाः स्वर्णदीतोय संयुताः४  
पद्मोत्पलसुकल्हारैर्गन्धाढ्यैरन्यपुष्पकैः  
दधिदुग्धाज्यखण्डैश्च युता पुष्करिणी शुभा५  
अतीवरूपसम्पन्नाः सदैव नवयौवनाः  
तत्र राज्यं प्रकुर्वन्ति तथैव वसुधातले६  
एवं जन्माष्टकं प्राप्य धनिनोऽध्यक्षमन्त्रिणः  
अर्धसम्मुखगात्रेण दिवमश्नन्ति शाश्वतम्७  
विमुखाः कातरा भीता ये च मायाविनो रणे  
ते यान्ति निरयं घोरं ये च देवद्विजद्विषः८  
पतितं मूर्च्छितं भग्नमन्ययोद्धारमाहवे  
हन्तारो निरयं यान्ति ते च म्लेच्छाः कुवाचकाः९  
परन्यासापहर्तारो विमुखास्सन्ति तत्त्वतः  
रात्रौ वा विपिने नष्टे चोरास्साहसकारिणः१०  
सर्वभक्षरता मूढा म्लेच्छा गोब्रह्मघातकाः  
कुवाचकाः परे म्लेच्छा एते ये कूटयोनयः११  
तेषां पैशाचिकी भाषा लोकाचारो न विद्यते  
नास्ति शौचं तपो ज्ञानं न देवपितृतर्पणम्१२  
दानश्राद्धादिकं यज्ञे सुराणां च प्रपूजनम्  
पितॄणां च न शुश्रूषा द्विजदेवतपस्विनाम्१३  
ज्ञानलोपादतस्तेषां मलशौचं न विद्यते  
मातरं भगिनीं चान्यां गृहिणीं कामयन्ति च१४  
सर्वो विपर्ययो लोकात्सदाचारो मलीमसः  
तार्क्ष्यस्योद्ववनानां च अन्येषां गोत्रवासिनाम्१५  
कुलजातास्सदा दैत्या येषां पुण्यमकारणम्  
दुर्गतिं च मृता यान्ति द्विजस्त्रीशिशुघातिनः१६  
गवाशिनो दुरात्मानो ह्यभक्ष्यभक्षणे रताः  
कीटयोनिं व्रजन्त्येते तरवश्च पिपीलिकाः१७  
न मन्त्रेषु न देवेषु कल्पन्ते ते सुरद्विषः  
अग्रजः सहजस्तेषां सदृङ्नो ग्राम्यवृत्तयः१८  
लोमकेशप्रणेतारः क्रव्यभक्षरता भुवि  
साहसं च व्रतं दानं स्नानं यज्ञादिकं च यत्१९  
मत्स्यमांसादिषु प्रीता मृषावचनभाषिणः  
सदाकामास्सदा लोभास्सदा क्रोधमदान्विताः२०  
वधबन्धरतोद्वेगा द्यूतसङ्गीतसम्प्रियाः  
कुभृत्याः कुजनप्रीताः पूतिगन्धरता नराः२१  
न देवेषु न विज्ञेषु न धर्मश्रवणेषु च  
स्तोत्रमन्त्रादिके पुण्ये यथाकार्येष्वनिश्चयाः२२  
बहुरोगाधिरोषाश्च बहुरूपपरिच्छदाः  
नरजातिषु दैत्यानां चिह्नान्येतानि भूतले२३  
न जानन्ति परं लोकं न गुरुं स्वं न चापरं  
गर्भपूरणमिच्छन्ति नातिथिं न गुरून्द्विजान्२४  
न देवं न सुतं गोत्रं न मित्रं न च बान्धवं  
स्वप्ने दानं न जानन्ति भक्षणान्न परिच्छदं२५  
गोपायन्ति धनं यस्मात्ते यक्षा नररूपिणः  
प्राणान्तेपि धनं किचिन्न दिशन्ति च राजनि२६  
ते यक्षा दुर्गतिस्थाश्च परार्थे भारवाहकाः  
प्रेतानां लक्षणं यद्वा सर्वलोकविगर्हितं२७  
स्त्रीणां च पुरुषाणां च शृणुष्वैकमना मम  
मलपङ्कधरा नित्यं सत्यशौचविवर्जिताः२८  
दन्तकुन्तलवस्त्राणां वपुषो मलसञ्चयाः  
गृहपीठादिपात्राणां सकृच्छौचं न रोचते२९  
न पश्यन्ति सुखं स्त्रीणां विशन्ति कानने द्रुतं  
विघसोच्छिष्टपूतीनां भक्षणेभिरता भुवि३०  
अन्नपानं च शयनमन्धकारेषु रोचते  
कदाचित्स्वस्थता नास्ति क्वचिद्वा शुचितातनौ३१  
लक्षणं नरलोकेषु प्रेतानामीदृशं किल  
हिताहितं न जानन्ति मित्रामित्रं गुणागुणम्३२  
पापपुण्यादिकं स्थानं स्नानं देवद्विजार्चनं  
अरिमित्रमुदासीनं न विन्दन्ति स्वभावतः३३  
मर्त्यस्थाः पशवस्ते च ज्ञायन्ते बुद्धिसम्मतैः  
बुद्ध्या नानात्वभावाश्च भ्रमन्ति च मृषा भुवि३४  
यक्षरूपा नरास्ते च सर्वकर्मबहिष्कृताः  
एषां भेदं प्रवक्ष्यामि लक्षणं धरणीतले३५  
विजाता मर्त्यलोकेषु पापस्यैवानुरूपतः  
मलीमस भुविप्रस्थं नागरं छद्मरूपिणं३६  
विघसादिप्रभोक्तारं काकमाहुर्मनीषिणः  
अभक्ष्ये निरतः पापः कुकुरः पूतिसम्प्रियः३७  
प्रवृत्तस्सर्वगृह्येषु भक्ष्याभक्ष्यसजीवनः  
भूम्यां पश्वादियोनीनां कुलेषु प्राप्तसम्भवाः३८  
शुनो विगृह्य हस्तेन म्लेच्छानां भक्षणप्रियाः  
विशेषात्सूकराणां च तथा च रणयोधिनां३९  
पोषणे भक्षणे प्रीताः पूतिगर्ह्येष्वसाधुषु  
पर्वतेकरणाद्वह्नेः काष्ठसञ्चयसङ्ग्रहे४०  
विज्ञेयास्ते सदा म्लेच्छाः क्षत्रियाणां भयाकुलाः  
लोकानां नष्टधर्मे च सदा शौचविवर्जिते४१  
कुलीनानां तदा म्लेच्छा भविष्यन्ति च दस्यवः  
तेषां संसर्गतोन्ये च सम्बन्धादन्नभोजनात्४२  
मैथुनात्तस्य योषासु तद्भावं तु व्रजन्ति ते  
तस्मिन्काले जनास्सर्वे दुःखरोगप्रतापिताः४३  
दुर्भिक्षान्न परामूढाः सदा राजप्रपीडिताः  
तत्रासत्येरता मर्त्याः सर्वशौचविवर्जिताः४४  
न श्रूयन्ते जनैरेव पुराणागमसंहिताः  
मद्यमांसप्रियाः पापास्सर्वभक्षास्सुदारुणाः४५  
दारुणाचारनिरता नित्यं छलपरायणाः  
न पुष्णन्ति सुतास्तातं प्रसुवं च गुरूनपि४६  
न शुश्रूषन्ति वै भृत्याः स्वामिनं गुणशालिनम्  
भर्तारं न स्त्रियः काश्चिच्छ्वशुरौ च स्वमातरः४७  
नित्यकष्टा नरास्तत्र कलहश्च गृहे गृहे  
नृपा म्लेच्छाः सुरापाश्च तथा मन्त्रिपुरोहिताः४८  
मनुष्यैश्च बलिस्तेषां मत्स्यैर्मांसैर्निरामिषः  
पाषण्डायासयोगेभ्यः प्रधाना गुणवार्तयोः४९  
धनिकैः कोकिलैर्मन्दैर्व्याप्तं तैस्तु महीतलम्  
ततोन्योन्यं प्रिया मूढा वने वा नगरेषु च५० 1.76.50  
भक्ष्याभक्ष्यं समश्नन्ति मत्स्यमांसादिकं नराः  
वने द्विजातयश्चान्ये भुञ्जते चानुपापकम्५१  
भक्तिमन्तं पशुं चान्यत्सर्वे यान्त्यपुनर्भवम्  
पातयन्ति पितॄन्पापाः सर्वे ते पूर्वदेवकाः५२  
पिशाचा राक्षसा ये च मुर्त्यका गुह्यका ध्रुवम्  
एते चाविनयप्रीता न देवा न च मानुषाः५३  
सञ्जय उवाच-  
कथं च मर्त्यभावेषु लक्षञ्जानन्तितात्त्विकाः  
एतं मे संशयं नाथ दूरीकुरु ततस्ततः५४  
व्यास उवाच-  
कृतपापानुरूपास्तु द्विजातिष्वन्यजातिषु  
असुरा राक्षसाः प्रेताः स्वभावं न त्यजन्ति ते५५  
जाता ये चासुरा मर्त्ये सदाते कलहोत्सुकाः  
कुहकाः कच्चराः क्रूराः विज्ञेया राक्षसाभुवि५६  
जनोद्विग्नादिकं दानं तथा देवार्चनं भुवि  
उग्रभावाद्धनं लब्ध्वा राज्यं भुञ्जन्ति शाश्वतम्५७  
जयं शौर्यादिकं पुण्यं पुनःपापक्षयं व्रजेत्  
एवमुर्व्यां तथा नाके नागलोके यमालये५८  
उग्रेण तपसा कश्चित्सुरत्वं लभते दिवि  
वासुदेवं समाराध्य प्रह्लादः सुरपूजितः५९  
हरं तथान्धको दैत्यः स्तुत्वा तत्सभ्यकोऽभवत्  
तस्यैव गणमुख्यत्वं लेभे भृङ्गी महाबलः६०  
एते चान्ये च बहवो बलिरिन्द्रो भविष्यति  
गच्छन्ति सद्गतिं तात इहामुत्र च सर्वदा६१  
केचिद्दैत्यकुले जाताः पृथिव्यां सुरसत्तमाः  
भावयन्ति पितॄन्सर्वान्शतशोथ सहस्रशः६२  
एकेनापि सुपुत्रेण कुलत्राणं च धीमता  
एकोपि वैष्णवः पुत्रः कुलकोटिं समुद्धरेत्६३  
जितेन्द्रियोपि धर्मात्मा द्विजदेवार्चने रतः  
क्षये धर्मे कलौ शेषे पुरे जनपदेषु च६४  
एको रक्षति धर्मात्मा पुरे ग्रामं जनं कुलम्  
विज्ञातृमेदुरं चासीद्ब्राह्मणानां पुरं महत्६५  
तत्र सर्वे द्विजाः शश्वत्सन्ध्योपासनतत्पराः  
वेदपाठरता धीरा देवातिथिद्विजार्चकाः६६  
यज्ञव्रताग्निकर्माणः षट्कर्मपरिनिश्चयाः  
अतिकृच्छ्रे च तेषां वै न पापे वर्तते मनः६७  
कुर्वन्ति सततं वीरा व्रतं यज्ञं सनातनम्  
कदाचिद्दैवयोगाच्च गृहस्थश्च स कोविदः६८  
वह्नौ जुहोति विप्रर्षि राज्यं मन्त्रेण मन्त्रवित्  
तस्मिन्काले च तस्यैव मूत्रकृच्छ्रं सुदारुणम्६९  
तत्प्रोज्झितुं गतः सोपि रक्षार्थं स्थाप्य चेटिकाम्  
तस्यास्त्वनवधानेन शुना चाज्यं च भक्षितम्७०  
भिया तया ततः पात्रं स्वीयमूत्रेण सम्भृतम्  
असंलक्ष्या जुहोदग्नौ स विप्रस्त्वरया ततः७१  
आश्चर्यं च ततो वह्नौ लक्षितं तेन तत्क्षणात्  
कूटं हेममयं साक्षात्स्वर्णं जाम्बूनदप्रभं७२  
गृहीत्वा तन्मुदा विप्रः पापयोगं चकार ह  
पप्रच्छ विस्मयाद्दासीं कथमेतद्वद प्रिये७३  
मुदा तत्र यथावृत्तं कथितं तु तया द्विज  
ततो नित्यं यथाकालं तच्च तस्य प्रवर्तते७४  
समृद्धिरद्भुता गेहे लोकविस्मयकारिणी  
ततः परस्पराच्छ्रुत्वा सर्वैरेव च तत्पुरे७५  
कृतं कर्म दुराचारं श्रुत्वा लोभादसाधुभिः  
गुरुलोभाच्च सुमहत्स्वान्ते पङ्कं विशत्यपि७६  
पङ्कादेव भयान्मोहान्मतिभ्रंशोऽभवत्ततः  
अथ किल्बिषकूटेन दग्धमेव पुरं च तत्७७  
स्त्रियो दुष्टा जना दुष्टाः सर्वे पापबलात्तदा  
वृद्धो ज्ञाता द्विजस्तत्र तत्कार्ये न मतिं दधौ७८  
तस्य भार्या तदा साध्वी पुरुदुःखेन संयुता  
भर्तारं कृच्छ्रसन्तप्ता पुरकार्यं जगाद सा७९  
ब्राह्मण्युवाच-  
कष्टं मे वर्तते नाथ दृष्ट्वा त्वां दुःखसंयुतम्  
ग्रामाचारमिमं यद्वाप्यऽपरं कर्तुमर्हसि८०  
ततस्तत्र स दोषज्ञः स्मित्वा वचनमब्रवीत्  
यस्तु जीवति पापेन त्यक्त्वा धर्मं परं हितम्८१  
स वैधेयो महाभागे प्रगच्छत्यपुनर्भवम्  
एते विप्रा दुराचाराः सदारास्सपरिच्छदाः८२  
अतिपातकयोगाच्च महापातकसम्मताः  
सह पापेन महता प्रयास्यन्ति रसातलम्८३  
अन्तेऽपुनर्भवं प्राप्यापराधान्तो न विद्यते  
अहमेकोत्र तिष्ठामि स्वपुण्यपरिरक्षणात्८४  
ततस्सा तमुवाचेदं लोकहास्यवचस्तव  
वक्तुमर्हसि नश्चाग्रे न पुरोऽन्यस्य कस्यचित्८५  
द्विज उवाच-  
यदि यास्यामि चान्यत्र इतोऽहं तत्क्षणात्प्रिये  
सवित्तैः स्वजनैरेव पुरीयास्यत्यथोगतिम्८६  
इत्युक्त्वा परमप्रीतः सङ्गृह्य च धनं स्वकम्  
क्षिप्रं स च तया सार्धं ययौ सीमान्तरं द्विजः८७  
स्थित्वाऽपश्यत्पुरी तावत्स्थिरा तिष्ठति पूर्ववत्  
सा चाह तं पतिं साध्वी पुरी चेयं न नश्यति८८  
विमृश्यतामुवाचेदं विप्रवर्यस्सुविस्मितः  
किं नु तिष्ठति तत्रैव द्रव्यमस्मद्गृहाद्बहिः८९  
विचार्य सा धवं प्राह मया भ्रान्त्या उपानहौ  
नानीते तिष्ठतस्तत्र धारयिष्यामि किं नु वै९०  
एवमुक्त्वा पतिं साध्वी गृहीत्वा ते उपागता  
पत्युरभ्याशतो दृष्टं पुरं निर्व्यथनं गतम्९१  
ततो विप्रादयो वर्णाः कच्चराः पुरवासिनः  
तिष्ठन्ति नरके घोरे दुःखिताश्चापुनर्भवे९२  
कृच्छाद्यमपुरं यान्ति नास्ति तेषां च निष्कृतिः  
पूतिगन्धं ततो मेध्यं वर्जनीयं प्रकीर्तितम्९३  
पूर्ववद्भक्षणे प्रीतो ह्यद्यपापं करोति च  
स्तेयशीलो निशाचारी बुधैर्ज्ञेयस्स वञ्चकः९४  
अबुधः सर्वकार्येषु अज्ञातः सर्वकर्मसु  
समयाचारहीनस्तु पशुरेव स बालिशः९५  
एवमुष्ट्रादयस्सन्ति भक्षादि नकुलादयः  
हिंस्रो ज्ञातिजनोद्वेगरिते युद्धे च कातरः९६  
विघसादिप्रियो नित्यं नरः श्वा कीर्तितो बुधैः  
चौर्यकर्मरतो नित्यं बहुमित्रप्रवञ्चकः९७  
मिथुने कलहो नित्यं मर्त्यस्तु परिकीर्तितः  
प्रकृत्या चपलो नित्यं सदा भोजनचञ्चलः९८  
प्लवगः काननप्रीतो नरः शाखामृगो भुवि  
सूचको भाषया बुध्या स्वजनेऽन्यजनेषु च९९  
उद्वेगजनकत्वाच्च स पुमानुरगः स्मृतः  
बलवान्क्रान्तशीलश्च सततं चानपत्रपः१०० 1.76.100  
पूतिमांसप्रियो भोगी नृसिंहस्समुदाहृतः  
तत्स्वनादेव सीदन्ति भीता अन्ये वृकादयः१०१  
द्विरदादि नरा ये च ज्ञायन्ते दूरदर्शिनः  
एवमादि क्रमेणैव विजानीयान्नरेषु च१०२  
सुराणां लक्षणं ब्रूमो नररूपं व्यवस्थितम्  
द्विजदेवातिथीनां च गुरुसाधुतपस्विनाम्१०३  
पूजातपोरतोनित्यं धर्मशास्त्रेषु नीतिषु  
क्षमाशीलो जितक्रोधः सत्यवादी जितेन्द्रिंयः१०४  
दयालुर्दयितो लोके रूपवान्मधुरस्वरः  
वागीशः सर्वकार्येषु गुणी दक्षो महाबलः१०५  
साक्षरश्चापि विद्वांश्च गीतनृत्यार्थतत्त्ववित्  
आत्मविद्यादिकार्येषु सर्वतन्त्रीस्वरेषु च१०६  
हविष्येषु च सर्वेषु गव्येषु च निरामिषे  
सद्योगास्वादद्रव्ये च प्रत्यग्रे चातिशोभने१०७  
गन्धमाल्येषु वस्त्रेषु शास्त्रेष्वाभरणेषु च  
सम्प्रीतश्चातिथौ दाने पार्वणादिषु कर्मसु१०८  
स्नानदानादिभिः कार्ये व्रतैर्यज्ञैः सुरार्चनैः  
कालो गच्छति पाठैश्च न क्लीबं वासरं भवेत्१०९  
अयमेव मनुष्याणां सदाचारो निरन्तरम्  
देववन्मानवाचारो गीयते मुनिसत्तमैः११०  
किन्तु सत्त्वाधिको देवो मनुष्यो भीत एव च  
गम्भीरः सर्वदा देवः सदैव मानवो मृदुः१११  
द्वयोस्तुत्या च सम्प्रीतिर्न दैत्यादौ भवेत्किल  
प्रीतिभावं परं सौख्यं सौहृदं सुकृतं शुभम्११२  
दैवमानुषयोरेव दैत्यराक्षसयोस्तथा  
प्रेतादीनां च प्रेतेषु पशौ प्रीतिः पशोरपि११३  
काकादयः स्वजातौ च तथान्ये च स्वजातिषु  
प्रीता भवन्ति चाप्रीता विद्या तेषां च लक्षणम्११४  
एवं पुण्यविशेषेण सविशेषा सुजातिषु  
प्रियाप्रियं विजानीयात्पुण्यापुण्यं गुणागुणम्११५  
दम्पत्योर्न सुखं किञ्चिज्जातिभेदान्नृणां भुवि  
स्वजातिषु भवेत्प्रीतिर्मुक्तो वा निरयेपि वा११६  
अतिपुण्याल्लभेदायुः शोभनाः पुण्यकारिणः  
पापात्मानो लभन्तेऽन्तं ये च दैत्यादयो नराः११७  
कृते जाताः सुरा भूमौ न दैत्याश्चान्यजातयः  
त्रेतायामेकपादं च द्विपदं द्वापरे युगे११८  
सन्ध्यायां च कलेरेव सर्वपादं च सङ्कुलम्  
देवादीनां भवेज्जातं भारतं यत्प्रवर्तितम्११९  
ये ते दुर्योधनस्यैव योधाः सैन्यादयस्तथा  
ते च दैत्यादयः सर्वे ये च कर्णादयो भुवि१२०  
गाङ्गेयो वसुमुख्यश्च द्रोणो देवमुनिः प्रभुः  
अश्वत्थामा हरः साक्षाद्धरिर्नन्दकुलोद्भवः१२१  
पञ्चेन्द्राः पाण्डवा जाता विदुरो धर्म एव च  
गान्धारी द्रौपदी कुन्ती चैता देव्यो धरातले१२२  
देवदैत्याः कलेर्मध्ये दैत्याश्शेषे च मानवाः  
उत्पत्स्यन्ते सदा प्रेताः क्रव्यादाः पशुपक्षिणः१२३  
तेषां च कुलटा दासी नित्यकष्टा यवीयसी  
नित्यं द्वन्द्वेषु सम्प्रीत्या तेषामाचारभाषिणी१२४  
किल्बिषेषु च सर्वेषु कलहेऽन्यायकर्मणि  
रता दैत्यादयो ये ते सर्वे निरयगामिनः१२५  
वैशम्पायन उवाच-  
दैत्यादीनां मृषाभावात्सुरत्वं न सुरालयम्  
कथं भोग्यं कथं सौख्यमारोग्यं बलसञ्चयम्१२६  
राज्यमायुस्तथा कीर्तिरभीष्टं दयितं बलम्  
नीतिविद्यादिकं भाव्यं जन्मवृद्धं सनातनम्१२७  
दानाध्ययनकर्माणि यज्ञादि च कथं प्रभो  
एतदाप्ताय शिष्याय मह्यं भो वक्तुमर्हसि१२८  
व्यास उवाच-  
दैत्यानां साहसादेव तपो भवति निश्चितम्  
व्रतं यज्ञादिकं चैव सम्प्रीतिः स्वजनस्य च१२९  
यो दान्तो विगुणैर्मुक्तो नीतिशास्रार्थतत्त्वगः  
एतैश्च विविधैः पूतः स भवेत्सुरलक्षणः१३०  
पुराणागमकर्माणि नाकेष्वत्र च वै द्विज  
स्वयमाचरते पुण्यं स धरोद्धरणक्षमः१३१  
विशेषाद्वैष्णवं दृष्ट्वा प्रीयते पूजयेच्च यः  
विमुक्तस्सर्वपापेभ्यस्स धरोद्धरणक्षमः१३२  
षट्कर्मनिरतो विप्रस्सर्वयज्ञरतस्सदा  
धर्माख्यानप्रियो नित्यं स धरोद्धरणक्षमः१३३  
विश्वासघातिनो ये च कृतघ्ना व्रतलोपिनः  
द्विजदेवेषु विद्विष्टाः शातयन्ति धरां नराः१३४  
ये च मद्यरताः पापा द्यूतकर्मरतास्तथा  
पाषण्डपतितालापाः शातयन्ति धरां नराः१३५  
सुकर्मरहिता ये च नित्योद्वेगाश्च निर्भयाः  
स्मृतिशास्त्रार्थकोद्विग्नाश्शातयन्ति धरां नराः१३६  
निजवृत्तिं परित्यज्य कुर्वन्ति चाधमां च ये  
गुरुनिन्दारता द्वेषाच्छातयन्ति धरां नराः१३७  
दातारं ये रोधयन्ति पातके प्रेरयन्ति च  
दीनानाथान्पीडयन्ति शातयन्ति धरां नराः१३८  
एते चान्ये च बहवः पापकर्मकृतो नराः  
पुरुषान्पातयित्वा तु शातयन्ति धरां नराः१३९  
य इदं शृणुयाद्रम्यं गुह्याद्गुह्यं परं हितम्  
न तस्य दुर्गतिर्दुःखं दौर्भाग्यं दीनता भुवि१४०  
न दैत्यादौ भवेज्जन्म स्वर्लोके शाश्वतं सुखम्  
नाकाले मरणं तस्य न च पापैः प्रलिप्यते१४१  
इह सर्वजनाध्यक्षस्त्रिदिवे त्रिदिवेश्वरः  
कल्पङ्कल्पं दिवं भुक्त्वा मोक्षमार्गं व्रजत्यसौ१४२  
इति श्रीपाद्मपुराणे प्रथमे सृष्टिखण्डे पुण्यव्यक्तिर्नाम षट्सप्ततितमोऽध्यायः७६