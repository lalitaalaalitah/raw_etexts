---
title: ०२५

---
भीष्म उवाच  
उपवासेष्वशक्तस्य तदेव फलमिच्छतः  
अनभ्यासेन रोगाद्वा किमिष्टं व्रतमुच्यताम्१  
पुलस्त्य उवाच  
उपवासेष्वशक्तानां नक्तं भोजनमिष्यते  
यस्मिन्व्रते तदप्यत्र श्रूयतां वै व्रतं महत्२  
आदित्यशयनं नाम यथावच्छङ्करार्चनम्  
येषु नक्षत्रयोगेषु पुराणज्ञाः प्रचक्षते३  
यदा हस्तेन सप्तम्यामादित्यस्य दिनं भवेत्  
सूर्यस्य चापि सङ्क्रान्तिस्तिथिस्सा सार्वकामिकी४  
उमामहेश्वरस्यार्चामर्चयेत्सूर्यनामभिः  
सूर्यार्चां शिवलिगं च उभयं पूजयेद्यतः५  
उमापते रवेश्चापि न भेदः क्वचिदिष्यते  
यस्मात्तस्मान्नृपश्रेष्ठ गृहे भानुं समर्चयेत्६  
हस्तेन सूर्याय नमोस्तुपादावर्काय चित्रासु च गुल्फदेशं  
स्वातीषु जङ्घे पुरुषोत्तमाय धात्रे विशाखासु च जानुदेशम्७  
तथानुराधासु नमोभि पूज्यमुरुद्द्वयं चैव सहस्रभानोः  
ज्येष्ठास्वनङ्गाय नमोस्तु गुह्यमिन्द्रा यभीमाय कटिं च मूले८  
पूर्वोत्तराषाढयुगे च नाभिं त्वष्ट्रे नमः सप्ततुरङ्गमाय  
तीक्ष्णांशवे श्रवणे चाथ कुक्षिं पृष्ठं धनिष्ठासु विकर्तनाय९  
वक्षस्थलं ध्वान्तविनाशनाय जलाधिपर्क्षे प्रतिपूजनीयम्  
पूर्वोत्तरा भाद्रपदद्वये च बाहूत्तमश्चण्डकराय पूज्यौ१०  
साम्नामधीशाय करद्वयं च सम्पूजनीयं नृप रेवतीषु  
नखानि पूज्यानि तथाश्विनीषु नमोस्तु सप्ताश्वधुरन्धराय११  
कठोरधाम्ने भरणीषु कण्ठं दिवाकरायेत्यभिपूजनीयम्  
ग्रीवाग्निपर्क्षे धरसम्पुटे तु सम्पूजयेद्भारत रोहिणीषु१२  
मृगेर्चनीया रसना पुरारे रौद्रे तु दन्ता हरये नमस्ते  
नमः सवित्रे इति शङ्करस्य नासाभि पूज्या च पुनर्वसौ च१३  
ललाटमम्भोरुहवल्लभाय पुष्येलकान्वेदशरीरधारिणे  
सार्पे च मौलिविबुधप्रियाय मघासु कर्णाविति पूजनीयौ१४  
पूर्वासु गोब्राह्मणनन्दनाय नेत्राणि सम्पूज्यतमानि शम्भोः  
अथोत्तराफाल्गुनि भे भ्रुवौ च विश्वेश्वरायेति च पूजनीये१५  
नमोस्तु पाशाङ्कुशपद्मशूल कपालसर्पेन्दुधनुर्धराय  
गयासुरानङ्गपुरान्धकादि विनाशमूलाय नमः शिवाय१६  
इत्यादिकाङ्गानि च पूजयित्वा विश्वेश्वरायेति शिरोभिपूज्यम्  
अत्रापि भोक्तव्यमतैलमन्नममांसमक्षारमभुक्तशेषम्१७  
इत्येवं नृप नक्तानि कृत्वा दद्यात्पुनर्वसौ  
शालेयतण्डुलप्रस्थमौदुम्बरमथो घृतम्१८  
संस्थाप्य पात्रे विप्राय सहिरण्यं निवेदयेत्  
सप्तमे वस्त्रयुग्मं तु पारणे त्वधिकं भवेत्१९  
चतुर्दशे तु सम्प्राप्ते पारणे भारतादिके  
ब्राह्मणं भोजयेद्भक्त्या गुडक्षीरघृतादिभिः२०  
कृत्वा च काञ्चनं पद्ममष्टपत्रं सकर्णिकम्  
शुद्धमष्टाङ्गुलं तच्च पद्मरागदलान्वितम्२१  
शय्यां सुलक्षणां कृत्वा विरुद्धग्रन्थिवर्जिताम्  
सोपधानवितानां च स्वास्तरावरणाश्रयाम्२२  
पादुकोपानहच्छत्र चामरासनदर्पणैः  
भूपणैरपिसंयुक्तां फलवस्त्रानुलेपनैः२३  
तस्यां विधाय तत्पद्ममलङ्कृत्य गुणान्विताम्  
कपिलां वस्त्रसंयुक्तामतिशीलां पयस्विनीम्२४  
रौप्यखुरां हेमशृङ्गीं सवत्सां कांस्यदोहनाम्  
दद्यान्मन्त्रेण तां धेनुं पूर्वाह्णं नातिलङ्घयेत्२५  
यथैवादित्य शयनमशून्यं तव सर्वदा  
कान्त्या धृत्या श्रिया पुष्ट्या तथा मे सन्तु वृद्धयः२६  
यथा न देवाः श्रेयांसं त्वदन्यमनघं विदुः  
तथा मामुद्धराशेष दुःखसंसारसागरात्२७  
ततः प्रदक्षिणीकृत्य प्रणम्य च विसर्जयेत्  
शय्यां गवादि तत्सर्वं द्विजस्य भवनं नयेत्२८  
नैतद्विशीलाय न दाम्भिकाय प्रकाशनीयं व्रतमिन्दुमौलेः  
गोविप्रदेवर्षिविकर्मयोगिनां यश्चापि निन्दामधिकां विधत्ते२९  
भक्ताय दान्ताय च गुह्यमेतदाख्येयमानन्दकरं शिवञ्च  
इदं महापातकिनां नराणां अघक्षयं वेदविदो वदन्ति३०  
न बन्धुपुत्रैर्न धनैर्वियुक्तः पत्नीभिरानन्दकरः सुराणां  
नाभ्येति रोगं न च दुःखमोहं या चापि नारी कुरुतेथ भक्त्या३१  
इदं वसिष्ठेन पुरार्जुनेन कृतं कुबेरेण पुरन्दरेण  
यत्कीर्तनादप्यखिलानि नाशमायान्ति पापानि न संशयोत्र३२  
इति पठति शृणोति वा य इत्थं रविशयनं पुरुहूतवल्लभः स्यात्  
अपि नरकगतान्पितॄनशेषानपि दिवमानयतीह यः करोति३३  
अश्वत्थं च वटं चैवोदुम्बरं वृक्षमेव च  
नन्दीशं जम्बुवृक्षं च बिल्वं प्राहुर्महर्षयः३४  
मार्गशीर्षादिमासाभ्यां द्वाभ्यां द्वाभ्यामथ क्रमात्  
एकैकं दन्तधवनं वृक्षेष्वेतेषु कारयेत्३५  
दद्यात्समाप्ते दध्यन्नं वितानध्वजचामरम्  
द्विजानामुदकुम्भांश्च पञ्चरत्नसमन्वितान्३६  
न वित्तशाठ्यं कुर्वीत कुर्वन्दोषानवाप्नुयात्३७