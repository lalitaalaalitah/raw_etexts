---
title: ०२६

---
भीष्म उवाच  
दीर्घायुरारोग्यकुलातिवृद्धिभिर्युक्तः पुमान्रूपकुलान्वितः स्यात्  
मुहुर्मुहुर्जन्मनि येन सम्यक्व्रतं समाचक्ष्व च शीतरश्मेः१  
पुलस्त्य उवाच  
त्वया पृष्टमिदं सम्यगक्षयस्वर्गकारकम्  
रहस्यं तु प्रवक्ष्यामि यत्पुराणविदो विदुः२  
रोहिणीचन्द्रशयनं नामव्रतमिहोच्यते  
तस्मिन्नारायणस्यार्चामर्चयेदिन्दुनामभिः३  
यदा सोमदिने शुक्ला भवेत्पञ्चदशी क्वचित्  
अथवा ब्रह्मनक्षत्रं पौर्णमास्यां प्रजायते४  
तदा स्नानं नरः कुर्यात्पञ्चगव्येन सर्षपैः  
आप्यायस्वेति च जपेद्विद्वानष्टशतं पुनः५  
शूद्रोपि परया भक्त्या पाषण्डालापवर्जितः  
सोमाय शान्ताय नमोस्तु पादावनन्तधाम्नेति च जानुजङ्घे  
ऊरुद्वयं चापि जलोदराय सम्पूजयेन्मेढ्रमनङ्गधाम्ने८  
नमोनमः कामसुखप्रदाय कटिः शशाङ्कस्य सदार्चनीयः  
तथोदरं चाप्यमृतोदराय नाभिः शशाङ्काय नमोभिपूज्या९  
नमोस्तु चन्द्राय मुखं च नित्यं दन्ता द्विजानामधिपाय पूज्याः  
हास्यं नमश्चन्द्रमसेऽभिपूज्यमोष्ठौ तु कौमोदवनप्रियाय१०  
नासा च नाथाय वरौषधीनामानन्दबीजाय पुनर्भ्रुवौ च  
नेत्रद्वयं पद्मनिभं तथेन्दोरिन्दीवरव्यासकराय शौरेः११  
नमः समस्ताध्वरपूजिताय कर्णद्वयं दैत्यनिषूदनाय  
ललाटमिन्दोरुदधिप्रियाय केशाः सुषुम्नाधिपतेः प्रपूज्याः१२  
शिरः शशाङ्काय नमो मुरारेर्विश्वेश्वरायाथ नमः किरीटं  
पद्मप्रिये रोहिणीनाम लक्ष्मि सौभाग्यसौख्यामृतसागराय१३  
दैवीं च सम्पूज्य सुगन्धिपुष्पैर्नैवेद्यधूपादिभिरिन्दुपत्नीम्  
सुप्त्वा तु भूमौ पुनरुत्थितो यः स्नात्वा च विप्राय हविष्यभुक्तः१४  
देयः प्रभाते सहिरण्य वारिकुम्भो नमः पापविनाशनाय  
सम्प्राश्य गोमूत्रममांसमन्नमक्षारमष्टावथ विंशतिं च१५  
ग्रासांश्च त्रीन्सर्पियुतानुपोष्य भुक्त्वेतिहासं शृणुयान्मुहूर्तं  
कदम्बनीलोत्पलकेतकानि जातिःसरोजं शतपत्रिका च१६  
अम्लानपुष्पाण्यथ सिन्दुवारं पुष्पं पुनर्भारतमल्लिकायाः  
शुक्लं च पुष्पं करवीरपुष्पं श्रीचम्पकं चन्द्रमसे प्रदेयम्१७  
श्रावणादिषु मासेषु क्रमादेतानि सर्वदा  
यस्मिन्मासे व्रतादिः स्यात्तत्पुष्पैरर्चयेद्धरिम्१८  
एवं संवत्सरं यावदुपोष्य विधिवन्नरः  
व्रतान्ते शयनं दद्याच्छयनोपस्करान्वितम्१९  
रोहिणीचन्द्रमिथुनं कारयित्वा तु काञ्चनम्  
चन्द्रः षडङ्गुलः कार्यो रोहिणी चतुरङ्गुला२०  
मुक्ताफलाष्टकयुतां सितनेत्रसमन्विताम्  
क्षीरकुम्भोपरि पुनः कांस्यपात्राक्षतान्विताम्२१  
दद्यान्मन्त्रेण पूर्वाह्णे शालीक्षुफलसंयुताम्  
श्वेतामथ सुवर्णास्यां रौप्यखुरसमन्विताम्२२  
सवस्त्रभाजनां धेनुं तथा शङ्खं च भाजनम्  
भूषणैर्द्विजदाम्पत्यमलङ्कृत्य गुणान्वितं२३  
चन्द्रोयं विप्ररूपेण सभार्य इति कल्पयेत्  
यथा ते रोहिणी कृष्ण शयनं न त्यजेदपि२४  
सोमरूपस्य वैतद्वन्न मे भेदो विभूतिभिः  
यथा त्वमेव सर्वेषां परमानन्दमुक्तिदः२५  
भुक्तिर्मुक्तिस्तथा भक्तिस्त्वयि चन्द्र दृढास्तु मे  
इति संसारभीतस्य मुक्तिकामस्य चानघ२६  
रूपारोग्यायुषामेतद्विधायकमनुत्तमम्  
इदमेव पितॄणां च सर्वदा वल्लभं नृप२७  
त्रैलोक्याधिपतिर्भूत्वा सप्तकल्पशतत्रयम्  
चन्द्रलोकमवाप्नोति पुनरावृत्तिदुर्लभम्२८  
नारी वा रोहिणीचन्द्रशयनं या समाचरेत्  
सापि तत्फलमाप्नोति पुनरावृत्तिदुर्लभम्२९  
इति पठति शृणोति वा य इत्थं मधुमथनार्चनमिन्दुकीर्तनेन  
मतिमपि च ददाति सोपि शौरेर्भवनगतः परिपूज्यतेमरौघैः३०  
इति श्रीपाद्मपुराणे प्रथमे सृष्टिखण्डे रोहिणीचन्द्रशयनव्रतं नाम षड्विंशोऽध्यायः२६