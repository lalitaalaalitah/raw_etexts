---
title: ०६८

---
व्यास उवाच-  
बलं च निहतं दृष्ट्वा नमुचिं च स्वकाग्रजम्  
मुचिस्तत्राब्रवीद्वाक्यं ज्येष्ठो मे सूदितस्त्वया१  
परोक्षेणाधुना त्वां च शरैर्नेष्यामि भास्करिम्  
तमब्रवीन्महातेजाः शक्रः सर्वसुरार्चितः२  
भ्रातुस्ते धर्मपन्थानमिदानीं लप्स्यसे ध्रुवम्  
वह्नेरुष्णमविज्ञाय प्रमोहाच्छलभा यथा३  
सहसा प्रविशन्त्यग्निं तथा मां योद्धुमिच्छसि  
एवं ब्रुवाणमिन्द्रं च जघान विशिखैस्त्रिभिः४  
स चिच्छेद त्रिभिर्बाणैः शक्रः परपुरञ्जयः  
ततो जघान दशभिरिन्द्रमैरावणं त्रिभिः५  
सप्तभिर्मातलिं छित्वा नादैरुच्चैर्ननाद ह  
शक्रं प्रति पुनर्दैत्यो भ्रामयामास सम्भ्रमात्६  
आयसीं तां गदां कोपान्महाबलपराक्रमः  
ततस्तु लाघवाच्छक्रो जघान कुलिशेन हि७  
भिदुरस्यावपातेन गतासुर्निपपात ह  
दनुजस्य प्रपातेन सञ्चचाल वसुन्धरा८  
देवाः प्रचक्रुर्नृत्यानि दानवा विप्रदुद्रुवुः९  
इति श्रीपाद्मपुराणे प्रथमे सृष्टिखण्डे मुचिवधोनामाष्टषष्टितमोऽध्यायः६८