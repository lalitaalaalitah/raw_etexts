---
title: ०६७

---
व्यास उवाच-  
एतच्छ्रुत्वा तु दैत्येन्द्रो हिरण्याक्षो महाबलः  
सरोषश्चातिताम्राक्षो ह्यसुरानादिदेश ह१  
स्वयं गच्छामि युद्धाय देवानां विजिघांसया  
नागच्छन्ति न युद्ध्यन्ते तेन मार्गाद्विशन्त्वितः२  
एतच्छ्रुत्वा तु वचनं शेषा दैत्यगणाधिपाः  
युद्धाय प्रययुः सर्वे शूलपाशातिपण्डिताः३  
अधिकं पूर्वसैन्याश्च तथा शतगुणैरपि  
निरन्तरं तथाकाशं प्रययुर्युद्धकाङ्क्षिणः४  
ततो रुद्रास्स साध्याश्च विश्वे च वसवस्तथा  
स्कन्दश्च गणपश्चैव विष्णुजिष्णुपुरोगमाः५  
सर्वे योद्धुं गतास्ते च हृष्टा रणसमुत्सुकाः  
एतस्मिन्नन्तरे युद्धं देवदानवयोरपि६  
न भूतं न श्रुतं पूर्वं सर्वलोकभयङ्करम्  
शस्त्रास्त्रैबर्हुधा युक्तं शिशिरेणेव काननम्७  
धरां स्वर्गौक आकाशं संरुध्य युद्धमाबभौ  
अन्योन्यं जघ्नुराकाशे तथान्योन्यं महीतले८  
शक्तिभिर्मुसलैर्भल्लैर्बहुभिः शरवृष्टिभिः  
दारुणैः खड्गपातैश्च तथा चक्रपरःश्वधैः९  
अन्यायुधैश्च विविधैर्निर्जघ्नुस्ते परस्परम्  
अभवन्घोररूपाणि धराकाशे व्ययानि च१०  
शस्त्रैः शरैरसृक्पातैः कङ्कवायसजम्बुकैः  
यथा मुसलधाराभिर्घना वर्षन्ति लोहितम्११  
तथैव क्षतजैः स्रस्तैः स्वाङ्गाच्च देवदानवाः  
केचित्पतन्ति मुह्यन्ति स्खलन्ति च हसन्ति च१२  
मुञ्चन्ति चार्तनादांश्च सिंहनादं मुहुर्मुहुः  
केषाञ्चिद्बाहवश्छिन्नाश्छिन्नपादास्तथापरे१३  
छिन्नपार्श्वोदराः केचिन्निपेतुः शतशो भुवि  
कोटिकोटिसहस्राणि गजवाज्यसुराणि च१४  
अपतन्धरणीपृष्ठे रक्तौघे बहुधा भुवि  
ततस्तु धरणीपृष्ठे त्वभवल्लोहितार्णवः१५  
विपरीतास्ततो नद्यः सद्यस्तत्र विसुस्रुवुः  
तृणकाष्ठपरास्तत्र शक्तयो दारुसञ्चयाः१६  
मुद्गरा मुसलाः शूला मकराद्या भवन्ति च  
जयन्तिका ध्वजा मीनाः कमठाश्चर्मकायकाः१७  
शरादिभिर्महोष्ट्रैश्च निरुद्धाः प्रचुरैस्तथा  
केशचामरशैवालाः सम्पूर्णास्तास्ततःस्ततः१८  
पतद्भिश्च तथान्यैश्च विविधैः क्षतजार्णवः  
तदा वसुन्धरा सर्वा सशैलवनकानना१९  
रुधिरौघा महाघोरा सर्वलोकभयङ्करा  
स्कन्दस्य शक्तिपातेन गता दैत्या यमक्षयम्२०  
पर्शुना परमेणैव अग्निनाग्निशिखैः शरैः  
वरुणस्य च पाशेन बद्धा मग्ना यमक्षये२१  
येषां पुत्रैश्च पौत्रैश्च पुरोगैः सचिवैस्तथा  
निपातिताश्च दैतेयाः शरशक्त्यृष्टिवृष्टिभिः२२  
ग्रहैश्च श्वसनैरेव यक्षगन्धर्वकिन्नरैः  
महत्या गदया चैव कुबेरेण च धीमता२३  
घनानां निकरैर्वज्रैस्तुषारैर्विधुनेरितैः  
पन्नगानां विषैर्घोरैर्दैत्याः पेतुर्धरातले२४  
अन्यैश्च विविधैर्देवैः कोटिकोटिसहस्रशः  
पातिताः प्रययुस्सर्वे धरण्यां तु गतासवः२५  
देहांस्त्यक्त्वा दिवं यान्ति केचिच्च यममन्दिरम्  
केचिद्गच्छन्ति पातालं पुण्यापुण्यप्रयोगतः२६  
एतस्मिन्नन्तरे वेदाञ्जजल्पुः परमर्षयः  
स्वस्त्यस्तु ब्राह्मणेभ्यश्च गोभ्यः स्त्रीभ्यस्तपस्विषु२७  
प्रयुध्यमानेष्वन्येषु साम्प्रतं सर्वजन्तुषु  
विबुधैरर्दिता दैत्याः शेषाः पर्वतमाश्रिताः२८  
प्रजग्मुश्च दिशः सर्वाः कातरा रणभीरवः  
दैत्यव्यूहे प्रभग्ने च बलो नाम महाबलः२९  
अर्दयामास देवांश्च संयम्याग्निसमैः शरैः  
तस्य बाणार्दिता देवा बहवो बलदर्पिताः३०  
पतिता धरणीपृष्ठे केचिद्भग्ना रणाजिरे  
दृष्ट्वा तस्य महत्कर्म दारुणं लोकभीषणम्३१  
शशंसुर्ऋषयो देवास्तत्र शिष्टाः प्रचुक्रुशुः  
अथ क्रुद्धो महातेजाश्शतक्रतुररिन्दमः३२  
जघान शरसन्दोहैर्बलं बलवतां वरम्  
सोपि क्रुद्धो बलो युद्धे तथा शक्रं ससम्भ्रमः३३  
रुधिरेणावसिक्ताङ्गौ प्रसृतेन महाबलौ  
तौ यथा माधवे मासि पुष्पितौ किंशुकद्रुमौ३४  
चक्राणि च सहस्राणि शूलानि मुसलानि च  
निचखान रणे शक्रे चपले चासुरोत्तमः३५  
तानि चक्राणि शूलानि निचकर्त्त शरोत्तमैः  
सुरराट्सहसा भ्रान्तो लीलया समरे बली३६  
स च दैत्यो महातेजाः शक्त्या चैव पुरन्दरम्  
निजघान तदा तूर्णं गजस्थं च स्तनान्तरे३७  
तया विनिहतः शक्रः प्रचचाल गजोपरि  
लब्धसञ्ज्ञो बलं जिष्णुर्बिभेद दनुजं क्षणात्३८  
रथसंस्थस्य हस्तौ च धनुश्चिच्छेद चेषुणा  
चर्मतीक्ष्णं ध्वजं तस्य शरेणैकेन वीरहा३९  
चतुर्भिर्निशितैर्बाणैर्विव्याध चतुरो हयान्  
शरेणैकेन सूतस्य शिरश्चिच्छेद तत्क्षणात्४०  
छिन्नधन्वा हतरथो हताश्वो हतसारथिः  
निपत्य मूर्च्छितः पृथ्व्यां मुहूर्तान्मृत्युमाप सः४१  
अथ क्रुद्धो महादैत्यो नमुचिः सुरदर्पहा  
गदामादाय सहसा स जघान महागजम्४२  
यथा मेरुगिरेः शृङ्गे वज्रपातो भवेद्ध्रुवम्  
तथैव च महाशब्दो ह्यभवल्लोमहर्षणः४३  
प्रहारेणार्दितः पद्मी सञ्चचाल स विह्वलः  
रुधिरेणावसिक्ताङ्गो विमुखो वेदनातुरः४४  
शतक्रतुं विधावन्ति शतशोथ सहस्रशः  
अर्धचन्द्रैक्षुःरप्रैश्च चिच्छेद पाकशासनः४५  
जन्तुभिस्तस्य मायाभिरर्दितास्सुरपुङ्गवाः  
भूमौ निपतिताः केचित्केचित्सुप्ता रथोपरि४६  
दृष्ट्वा तस्य महत्कर्म माधवो विशिखांस्तथा  
जन्तुभूतान्स चक्रेण चिच्छेद देहलग्नकान्४७  
ततो जिष्णुस्त्रिभिर्बाणैः पातयामास भूतले  
पृथिव्यां पतितो दैत्यो मूर्च्छितस्खलितः पुनः४८  
दधार मुद्गरं घोरं शक्रं हन्तुं समुद्यतः  
ततो जघान मघवा कुलिशेन महासुरम्४९  
स पपात महीपृष्ठे क्षतवक्षा महाबलः  
साधुसाध्विति देवाश्च सिद्धाश्चैव महर्षयः५० 1.67.50  
अपूजयंस्तदा शक्रं बहुभिः पुष्पवृष्टिभिः  
ततो दैत्यगणाः सर्वे भीतास्तत्र प्रदुद्रुवुः  
गीतं गायन्ति गन्धर्वा ननृतुश्चाप्सरोगणाः५१  
इति श्रीपाद्मपुराणे प्रथमे सृष्टिखण्डे बलनमुचिवधोनाम सप्तषष्टितमोऽध्यायः६७