---
title: ०७१

---
व्यास उवाच-  
अथान्यो नमुचिः क्रुद्धः स्यन्दनस्थो दिवौकसः  
विशिखैरर्दयामस घोरैराशीविषोपमैः१  
ततस्तु संयुगे देवाः सिद्धकिन्नरपन्नगाः  
न शक्नुवन्ति बाणानां वेगं सोढुं समन्ततः२  
रथमुच्चैश्श्रवोश्वेन युक्तं मातलिनेरितम्  
पुरुहूतः समास्थाय प्रागमत्तं महाबलम्३  
दृष्ट्वा शक्रं महावीर्यं नमुचिर्दैत्यपुङ्गवः  
अब्रवीद्वासवं सङ्ख्ये वचनं सानुगं तदा४  
प्राकृतं निर्जरं हत्वा न यशोस्ति न च प्रियम्  
न लाभकृतकं वापि न जयस्तु पुरष्टुत५  
तस्मात्वयि हतेत्रैव सर्वं भवति शाश्वतम्  
देवराज्यं प्रलप्स्यामि सुखं भोग्यं सुरालये६  
तमब्रवीन्महातेजाः शक्रः परपुरञ्जयः  
शूरता वाक्यमात्रेण सर्वत्र सुलभा भवेत्७  
महापराक्रमं यद्वा अस्ति ते दानवाधम  
दर्शयस्वाहवे वीर्यं पुरं नेष्यामि भास्करेः८  
एतच्छ्रुत्वा महातेजाश्चुकोप दैत्यपुङ्गवः  
पञ्चभिर्निशितैर्बाणैर्जघान सुरसत्तमम्९  
तांस्तु चिच्छेद मघवा क्षुरप्रैः पञ्चभिर्द्रुतम्  
जग्मतुस्तौ महावीर्यौ समरे विषयैषिणौ१०  
अन्योन्यं सहसा वेगाच्छरैश्चिच्छिदतुः शरान्  
बिभिदातेथ गात्राणि विशिखैर्भिदुरोपमैः११  
अत्यपूर्वं कृतं कर्म ताभ्यामेव रणे भृशम्  
लाघवं शरसन्धान ग्रहमोक्षं सुदुर्लभम्१२  
दृष्ट्वा तु विस्मयं जग्मुर्देवासुरगणास्तदा  
एतस्मिन्नन्तरे दैत्यो मायास्सम्प्रमुमोच ह१३  
विशिखाः शतशस्तत्र विनिश्चेरुस्समन्ततः  
शक्रः कोपात्पुनः शीघ्रं धनुरुद्यम्य वीर्यवान्१४  
जघान विशिखैरुग्रैः सर्वगात्रेषु सञ्ज्वलन्  
ततो मार्गणसाहस्रैरष्टभिस्त्वधिकं तथा१५  
बिभिदाते ततोन्योन्यं चिच्छिदाते परस्परम्  
शरैर्निरन्तराकाशं ददृशुस्तत्र संयुगे१६  
निपतन्ति धरापृष्ठे खड्गपातैः सहस्रशः  
एवं सुदीर्घकाले तु गते तस्मिन्महाहवे१७  
मायास्त्रं दर्शयामास क्रूरकृन्नमुचिस्तदा  
तामसं त्रिषुलोकेषु कृतं स्यात्तु निरन्तरम्१८  
परस्परं न पश्यन्ति देवासुरगणा भृशम्  
सूर्यचन्द्रग्रहाणां च वह्नीनां च दिवौकसाम्१९  
तस्मिंस्तमसि दुष्पारे गभस्तिर्नैव दृश्यते  
दैत्यस्य च ततस्तूर्णं शरैरग्निशिखोपमैः२०  
विभग्नाः सर्वदेवाश्च शक्रश्चरणसम्मुखे  
शरैर्विभिन्नदेहास्तु निपेतुर्धरणीतले२१  
प्रभग्नाश्चापरे शूरास्संयान्ति च दिशो दश  
कूटं तस्य परिज्ञाय सर्वदेवार्चितो हरिः२२  
सौम्यमस्त्रं मुमोचाथ दिवि सूर्यशतप्रभम्  
विलम्बितं समालोक्य शक्त्या च बहुघण्टया२३  
जघानोरसि दैत्यस्य स पपात व्यथान्वितः  
चिरात्संलभ्य सञ्ज्ञां च दैतेयः क्रोधमूर्च्छितः२४  
गत्वा वेगात्सुरश्रेष्ठमैरावतं दधार ह  
त्रासयामास सुतरामिन्द्रस्य द्विरदं रुषा२५  
धृत्वा स तु गजं सेन्द्रं मुमोच धरणीतले  
ततो भूमिगतः शक्रः कश्मलं च क्षणं गतः२६  
अवप्लुत्य स दैत्येन्द्रो गजदन्तान्तरस्थितः  
शक्रं ग्रहीतुकामस्य वधार्थं यूथपस्य सः२७  
असिनाऽसुरमुख्यस्य शिरश्छित्वा न्यपातयत्  
सर्वे प्रजहृषुर्देवा गन्धर्वा ललितं जगुः  
मुदितास्ते च मुनयः स्तुवन्ति सुरसत्तमम्२८  
इति श्रीपाद्मपुराणे प्रथमे सृष्टिखण्डे द्वितीय नमुचिवधोनामैकसप्ततितमोऽध्यायः७१