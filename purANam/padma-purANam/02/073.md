---
title: ०७३

---
पिप्पल उवाच-  
गते तस्मिन्महाभागे दूत इन्द्रस्य वै पुनः  
किं चकार स धर्मात्मा ययातिर्नहुषात्मजः १  
सुकर्मोवाच-  
तस्मिन्गते देववरस्य दूते स चिन्तयामास नरेन्द्रसूनुः  
आहूय दूतान्प्रवरान्स सत्वरं धर्मार्थयुक्तं वच आदिदेश २  
गच्छन्तु दूताः प्रवराः पुरोत्तमे देशेषु द्वीपेष्वखिलेषु लोके  
कुर्वन्तु वाक्यं मम धर्मयुक्तं व्रजन्तु लोकाः सुपथा हरेश्च ३  
भावैः सुपुण्यैरमृतोपमानैर्ध्यानैश्च ज्ञानैर्यजनैस्तपोभिः  
यज्ञैश्च दानैर्मधुसूदनैकमर्चन्तु लोका विषयान्विहाय ४  
सर्वत्र पश्यन्त्वसुरारिमेकं शुष्केषु चार्द्रेष्वपि स्थावरेषु  
अभ्रेषु भूमौ सचराचरेषु स्वीयेषु कायेष्वपि जीवरूपम् ५  
देवं तमुद्दिश्य ददन्तु दानमातिथ्यभावैः परिपैत्रिकैश्च  
नारायणं देववरं यजध्वं दोषैर्विमुक्ता अचिराद्भविष्यथ ६  
यो मामकं वाक्यमिहैव मानवो लोभाद्विमोहादपि नैव कारयेत्  
स शास्यतां यास्यति निर्घृणो ध्रुवं ममापि चौरो हि यथा निकृष्टः ७  
आकर्ण्य वाक्यं नृपतेश्च दूताःसंहृष्टभावाः सकलां च पृथ्वीम्  
आचख्युरेवं नृपतेः प्रणीतमादेशभावं सकलं प्रजासु ८  
विप्रादिमर्त्या अमृतं सुपुण्यमानीतमेवं भुवि तेन राज्ञा  
पिबन्तु पुण्यं परिवैष्णवाख्यं दोषैर्विहीनं परिणाममिष्टम् ९  
श्रीकेशवं क्लेशहरं वरेण्यमानन्दरूपं परमार्थमेवम्  
नामामृतं दोषहरं सुराज्ञा आनीतमस्त्येव पिबन्तु लोकाः १०  
सखड्गपाणिं मधुसूदनाख्यं तं श्रीनिवासं सगुणं सुरेशम्  
नामामृतं दोषहरं सुराज्ञा आनीतमस्त्येव पिबन्तु लोकाः ११  
श्रीपद्मनाथं कमलेक्षणं च आधाररूपं जगतां महेशम्  
नामामृतं दोषहरं सुराज्ञा आनीतमस्त्येव पिबन्तु लोकाः १२  
पापापहं व्याधिविनाशरूपमानन्ददं दानवदैत्यनाशनम्  
नामामृतं दोषहरं सुराज्ञा आनीतमस्त्येव पिबन्तु लोकाः १३  
यज्ञाङ्गरूपं चरथाङ्गपाणिं पुण्याकरं सौख्यमनन्तरूपम्  
नामामृतं दोषहरं सुराज्ञा आनीतमस्त्येव पिबन्तु लोकाः १४  
विश्वाधिवासं विमलं विरामं रामाभिधानं रमणं मुरारिम्  
नामामृतं दोषहरं सुराज्ञा आनीतमस्त्येव पिबन्तु लोकाः १५  
आदित्यरूपं तमसां विनाशं बन्धस्यनाशं मतिपङ्कजानाम्  
नामामृतं दोषहरं सुराज्ञा आनीतमस्त्येव पिबन्तु लोकाः १६  
नामामृतं सत्यमिदं सुपुण्यमधीत्य यो मानव विष्णुभक्तः  
प्रभातकाले नियतो महात्मा स याति मुक्तिं न हि कारणं च १७  
इति श्रीपद्मपुराणे भूमिखण्डे वेनोपाख्याने पितृतीर्थवर्णने ययाति-  
चरिते त्रिसप्ततितमोऽध्यायः ७३