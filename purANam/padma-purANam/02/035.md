---
title: ०३५

---
रम्भोवाच-  
ब्रह्मा अव्यक्तसम्भूतस्तस्माज्जज्ञे प्रजापतिः  
अत्रिर्नाम स धर्मात्मा तस्य पुत्रो महामनाः १  
अङ्गो नाम अयं भद्रे नन्दनं वनमागतः  
इन्द्रस्य सम्पदं दृष्ट्वा लीलातेजसमुत्तमाम् २  
कृता स्पृहा अनेनापि इन्द्रस्य सदृशे पदे  
ईदृशो हि यदा पुत्रो मम स्याद्धर्मसंयुतः ३  
सुश्रेयो मे भवेज्जन्म यशः कीर्ति समन्वितम्  
आराधितो हृषीकेशस्तपोभिर्नियमैस्तथा ४  
सुप्रसन्ने हृषीकेशे वरं याचितवानयम्  
इन्द्रस्य सदृशं पुत्रं विष्णुतेजः पराक्रमम् ५  
वैष्णवं सर्वपापघ्नं देहि मे मधुसूदन  
दत्तवान्स तदा पुत्रमीदृशं सर्वधारकम् ६  
तदाप्रभृति विप्रेन्द्रः पुण्यां कन्यां प्रपश्यति  
यथा त्वं चारुसर्वाङ्गी तथायं परिपश्यति ७  
एनं गच्छ वरारोहे अस्मात्पुत्रो भविष्यति  
पुण्यात्मा पुण्यधर्मज्ञो विष्णुतेजः पराक्रमः ८  
एतत्ते सर्वमाख्यातं तथाहं पृच्छिता त्वया  
अयं भर्ता भवत्यर्हो भवेदेव न संशयः ९  
सुशङ्खस्यापि यः शापो वृथा सोऽपि भविष्यति  
अस्माज्जाते महाभागे पुत्रे धर्मप्रचारिणि १०  
भविष्यसि सुखी भद्रे सत्यं सत्यं वदाम्यहम्  
सुक्षेत्रे कृषिकारस्तु बीजं वपति तत्परः ११  
स तथा भुञ्जते देवि यथा बीजं तथा फलम्  
अन्यथा नैव जायेत तत्सर्वं सदृशं भवेत् १२  
अयमेष महाभागस्तपस्वी पुण्यवीर्यवान्  
अस्य वीर्यात्समुत्पन्नो अस्यैवगुणसम्पदा १३  
युक्तः पुत्रो महातेजाःसर्वदेहभृतां वरः  
भविष्यति महाभाग्यो युक्तात्मा योगतत्ववित् १४  
एवं हि वाक्यं तु निशम्य बाला रम्भाप्रियोक्तं शिवदायकं तत्  
विचिन्त्य बुद्ध्येह सुनीथया तदा तत्त्वार्थमेतत्परिसत्यमेव हि १५  
इति श्रीपद्मपुराणे भूमिखण्डेवेनोपाख्याने पञ्चत्रिंशोऽध्यायः ३५