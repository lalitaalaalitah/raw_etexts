---
title: ११८

---
कपिञ्जल उवाच-  
गङ्गामुखे पुरा तात रोदमाना वराङ्गना  
नेत्राभ्यामश्रुबिन्दूनि पतन्ति च महाजले १  
गङ्गामध्ये निमज्जन्ति भवन्ति कमलानि च  
पुष्पाणि दिव्यरूपाणि सौगन्धानि महान्ति च २  
तस्यास्तात सुनेत्राभ्यां किमर्थं प्रपतन्ति च  
गङ्गोदके महाभाग निर्मला अश्रुबिन्दवः ३  
अस्थिचर्मावशेषस्तु जटाचीरधरः पुनः  
तानि सौगन्धयुक्तानि पद्मानि विचिनोति सः ४  
हेमवर्णानि दिव्यानि नीत्वा शिवं समर्चयेत्  
सा का नारी समाचक्ष्व स वा को हि महामते ५  
अर्चयित्वा शिवं सोथ कस्मात्पश्चात्प्रदेवति  
एतन्मे सर्वमाचक्ष्व यद्यहं वल्लभस्तव ६  
कुञ्जल उवाच-  
शृणु वत्स प्रवक्ष्यामि वृत्तान्तं देवनिर्मितम्  
चरित्रं सर्वपापघ्नं विष्णोश्चैव महात्मनः ७  
योसौ हुण्डो महावीर्यो नहुषेण हतो रणे  
तस्य पुत्रस्तु विख्यातो विहुण्डस्तप आस्थितः ८  
निहतं पितरं श्रुत्वा सामात्यं सपरिच्छदम्  
आयुपुत्रेण वीरेण नहुषेण बलीयसा ९  
तपस्तपति सक्रोधाद्देवान्हन्तुं समुद्यतः  
पौरुषं तस्य दुष्टस्य तपसा वर्द्धितस्य च १०  
जानन्ति देवताः सर्वा दुःसहं समराङ्गणे  
हुण्डात्मजो विहुण्डस्तु त्रैलोक्यं हन्तुमुद्यतः ११  
पितुर्वैरं करिष्यामि हनिष्ये मानवान्सुरान्  
एवं समुद्यतः पापी देवब्राह्मणकण्टकः १२  
उपद्रवं समारेभे प्रजाः पीडयते च सः  
तस्यैव तेजसा दग्धा देवाश्चेन्द्रपुरोगमाः १३  
शरणं देवदेवस्य जग्मुर्विष्णोर्महात्मनः  
देवदेवं जगन्नाथं शङ्खचक्रगदाधरम् १४  
ऊचुश्च पाहि नो नित्यं विहुण्डस्य महाभयात्  
श्रीविष्णुरुवाच-  
वर्द्धन्तु देवताः सर्वाः सुसुखेन महेश्वराः १५  
विहुण्डं नाशयिष्यामि पापिष्ठं देवकण्टकम्  
एवमाभाष्य तान्देवान्मायां कृत्वा जनार्दनः १६  
स्वयमेवस्थितस्तत्र नन्दने सुमहायशाः  
मायामयं चकाराथ स्त्रीरूपं च गुणान्वितम् १७  
विष्णुमाया महाभागा सर्वविश्वप्रमोहिनी  
चकार रूपमतुलं विष्णोर्मायाप्रमोहिनी १८  
विहुण्डस्य वधार्थाय रूपलावण्यशालिनी  
कुञ्जल उवाच-  
स देवानां वधार्थाय दिव्यमार्गं जगाम ह १९  
नन्दनान्ते ततो मायामपश्यद्दितिजेश्वरः  
तया विमोहितो दैत्यः कामबाणकृतान्तरः २०  
आत्मनाशं न जानाति कालरूपां वरस्त्रियम्  
तां दृष्ट्वा नवहेमाभां रूपद्रविणशालिनीम् २१  
लुब्धो विहुण्डः पापात्मा तामुवाच वराङ्गनाम्  
कासि कस्य वरारोहे ममचित्तप्रमाथिनि २२  
सङ्गमं देहि मे भद्रे रक्षरक्ष वरानने  
सङ्गमात्तव देवेशि यद्यदिच्छसि साम्प्रतम् २३  
तत्तद्दद्मि महाभागे दुर्लभं देवदानवैः  
मायोवाच-  
मामेव भोक्तुमिच्छा चेद्दायं मे देहि दानव २४  
सप्तकोटिमितैश्चैव पुष्पैः पूजय शङ्करम्  
कामोदसम्भवैर्दिव्यैः सौगन्धैर्देवदुर्लभैः २५  
तेषां पुष्पकृतां मालां मम कण्ठे तु दानव  
आरोपय महाभाग एतद्दायं प्रदेहि मे २६  
तदाहं सुप्रिया भार्या भविष्यामि न संशयः  
विहुण्ड उवाच-  
एवं देवि करिष्यामि वरं दद्मि प्रयाचितम् २७  
वनानि यानि पुण्यानि दिव्यानि दितिजेश्वरः  
बभ्राममन्मथाविष्टो न च पश्यति तं द्रुमम् २८  
कामोदकाख्यं पप्रच्छ यत्रतत्र गतः स्वयम्  
कामोदाख्यद्रुमो नास्ति वदन्त्येवं महाजनाः २९  
पृच्छमानः स दुष्टात्मा कामबाणैः प्रपीडितः  
पप्रच्छ भार्गवं गत्वा भक्त्या नमित कन्धरः ३०  
कामोदकं द्रुमं ब्रूहि कान्तं पुष्पसमन्वितम्  
शुक्र उवाच-  
कामोदः पादपो नास्ति योषिदेवास्ति दानव ३१  
यदा सा हसते चैव प्रसङ्गेन प्रहर्षिता  
तद्धासाज्जज्ञिरे दैत्य सुगन्धीनि वराण्यपि ३२  
सुमान्येतानि दिव्यानि कामोदाया न संशयः  
हृद्यानि पीतपुष्पाणि सौरभेण युतानि च ३३  
तेनाप्येकेन पुष्पेण यः समर्चति शङ्करम्  
तस्येप्सितं महाकामं सम्पूरयति शङ्करः ३४  
अस्याश्च रोदनाद्दैत्य प्रभवन्ति न संशयः  
तादृशान्येव पुष्पाणि लोहितानि महान्ति च ३५  
सौरभेण विना दैत्य तेषां स्पर्शं न कारयेत्  
एवमाकर्णितं तेन वाक्यं शुक्रस्य भाषितम् ३६  
उवाच सा तु कुत्रास्ति कामोदा भृगुनन्दन  
शुक्र उवाच-  
गङ्गाद्वारे महापुण्ये महापातकनाशने ३७  
कामोदाख्यं पुरं तत्र निर्मितं विश्वकर्मणा  
कामोदपत्तने नारी दिव्यभोगैरलङ्कृता ३८  
तथा चाभरणैर्भाति सर्वदेवैः सुपूजिता  
त्वया तत्रैव गन्तव्यं पूजितव्या वराप्सराः ३९  
उपायेनापि पुण्येन तां प्रहासय दानव  
एवमुक्त्वा तु योगीन्द्र सः शुक्रो दानवं प्रति ४०  
विरराम महातेजाः स्वकार्यायोद्यतोऽभवत् ४१  
 