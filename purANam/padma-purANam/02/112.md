---
title: ११२

---
कुञ्जल उवाच-  
तदेव गानं च सुराङ्गनाभिर्गीतं समाकर्ण्य च गीतकैर्ध्रुवैः  
समाकुला चापि बभूव तत्र सा शम्भुपुत्री परिचिन्तयाना १  
आसनात्तूर्णमुत्थाय महोत्साहेन संयुता  
तूर्णं गता वरारोहा तपोभावसमन्विता २  
तं दृष्ट्वा देवसङ्काशं दिव्यरूपसमप्रभम्  
दिव्यगन्धानुलिप्ताङ्गं दिव्यमालाभिशोभितम् ३  
दिव्यैराभरणैर्वस्त्रैः शोभितं नृपनन्दनम्  
दीप्तिमन्तं यथा सूर्यं दिव्यलक्षणसंयुतम् ४  
किं वा देवो महाप्राज्ञो गन्धर्वो वा भविष्यति  
किं वा नागसुतः सोयं किंवा विद्याधरो भवेत् ५  
देवेषु नैव पश्यामि कुतो यक्षेषु जायते  
अनया लीलया वीरः सहस्राक्षोपि जायते ६  
शम्भुरेष भवेत्किंवा किंवा चायं मनोभवः  
किंवा पितुः सखा मे स्यात्पौलस्त्योऽयं धनाधिपः ७  
एवं समा चिन्तयती च यावत्तावत्त्वरं रूपगुणाधिपा सा  
समेत्य रम्भासु महासखीभिरुवाच तां शम्भुसुतां प्रहस्य ८  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे नहुषाख्याने द्वादशाधिकशततमोऽध्यायः ११२