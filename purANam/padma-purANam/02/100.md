---
title: १००

---
विष्णुरुवाच-  
नर्मदायास्तटे रम्ये वटे तिष्ठति वै पिता  
विज्वलोऽपि समायातः पितरं प्रणिपत्य सः १  
वासुदेवाभिधानस्य स्तोत्रस्यापि महामतिः  
समाचष्टे स धर्मात्मा महिमानं पितुः पुरः २  
यथा विष्णुः समागत्य ददौ तस्मै वरं शुभम्  
तत्सर्वं कथयामास सुप्रसन्नेन चेतसा ३  
कुञ्जलोपि च वृत्तान्तं समाकर्ण्य स भूपतेः  
हर्षेण महताविष्टः पुत्रमालिङ्ग्य विज्वलम् ४  
आह पुण्यं कृतं वत्स त्वया राज्ञे महात्मने  
उपकारं महापुण्यं वासुदेवस्य कीर्तनात् ५  
एवमाभाष्य तं पुत्रमाशीर्भिरभिनन्द्य च  
पुत्रं देवसमोपेतं स्तुत्वा चैव पुनः पुनः ६  
स्थितः सरित्तटे रम्ये च्यवनस्योपपश्यतः  
एतत्ते सर्वमाख्यातं तेषां वृत्तं महात्मनाम् ७  
वैष्णवानां महाराज अन्यत्किं ते वदाम्यहम्  
वेन उवाच-  
अमृतं शङ्खपात्रेण पानार्थं मम चार्पितम् ८  
तस्मात्कस्य न च श्रद्धा पातुं मर्त्यस्य भूतले  
उत्तमं वैष्णवं ज्ञानं पानानामिह सर्वदा ९  
त्वयैवं कथ्यमानस्य पाने तृप्तिर्न जायते  
श्रोतुं हि देवदेवेश मम श्रद्धा विवर्द्धते १०  
कथयस्व प्रसादान्मे कुञ्जलस्यापि चेष्टितम्  
महात्मना किमुक्तं च चतुर्थं तनयं प्रति ११  
तत्त्वं सुविस्तरादेव कृपया कथयस्व मे  
श्रीभगवानुवाच-  
श्रूयतामभिधास्यामि चरित्रं कुञ्जलस्य च १२  
बहुश्रेयः समायुक्तं चरित्रं च्यवनस्य च  
इदं पुण्यं नरश्रेष्ठ आख्यानं पापनाशनम् १३  
यः शृणोति नरो भक्त्या गोसहस्रफलं लभेत् १४  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे शततमोऽध्यायः १००