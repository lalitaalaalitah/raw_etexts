---
title: ०८३

---
सुकर्मोवाच-  
समाहूय प्रजाः सर्वा द्वीपानां वसुधाधिपः  
हर्षेण महताविष्ट इदं वचनमब्रवीत् १  
इन्द्रलोकं ब्रह्मलोकं रुद्रलोकमतः परम्  
वैष्णवं सर्वपापघ्नं प्राणिनां गतिदायकम् २  
व्रजाम्यहं न सन्देहो ह्यनया सह सत्तमाः  
ब्राह्मणाः क्षत्रिया वैश्याः सशूद्रा श्च प्रजा मम ३  
सुखेनापि सकुटुम्बैः स्थातव्यं तु महीतले  
पूरुरेष महाभागो भवतां पालकस्त्विह ४  
स्थापितोस्ति मया लोका राजा धीरः सदण्डकः  
एवमुक्तास्तु ताः सर्वाः प्रजा राजानमब्रुवन् ५  
श्रूयते सर्ववेदेषु पुराणेषु नृपोत्तम  
धर्म एवं यतो लोके न दृष्टः केन वै पुरा ६  
दृष्टोस्माभिरसौ धर्मो दशाङ्गः सत्यवल्लभः  
सोमवंशसमुत्पन्नो नहुषस्य महागृहे ७  
हस्तपादमुखैर्युक्तः सर्वाचारप्रचारकः  
ज्ञानविज्ञानसम्पन्नः पुण्यानां च महानिधिः ८  
गुणानां हि महाराज आकरः सत्यपण्डितः  
कुर्वन्ति च महाधर्मं सत्यवन्तो महौजसः ९  
तं धर्मं दृष्टवन्तः स्म भवन्तं कामरूपिणम्  
भवन्तं कामकर्तारमीदृशं सत्यवादिनम् १०  
कर्मणा त्रिविधेनापि वयं त्यक्तुं न शक्नुमः  
यत्र त्वं तत्र गच्छामः सुसुखं पुण्यमेव च ११  
नरकेपि भवान्यत्र वयं तत्र न संशयः  
किं दारैर्धनभोगैश्च किं जीवैर्जीवितेन च १२  
त्वां विनासुमहाराज तेन नास्त्यत्र कारणम्  
त्वयैव सह राजेन्द्र वयं यास्याम नान्यथा १३  
एवं श्रुत्वा वचस्तासां प्रजानां पृथिवीपतिः  
हर्षेण महताविष्टः प्रजावाक्यमुवाच ह १४  
आगच्छन्तु मया सार्द्धं सर्वे लोकाः सुपुण्यकाः  
नृपो रथं समारुह्य तया वै कामकन्यया १५  
रथेन हंसवर्णेन चन्द्रबिम्बानुकारिणा  
चामरैर्व्यजनैश्चापि वीज्यमानो गतव्यथः १६  
केतुना तेन पुण्येन शुभ्रेणापि महीयसा  
शोभमानो यथा देवो देवराजः पुरन्दरः १७  
ऋषिभिः स्तूयमानस्तु बन्दिभिश्चारणैस्तथा  
प्रजाभिः स्तूयमानश्च ययातिर्नहुषात्मजः १८  
प्रजाः सर्वास्ततो यानैः समायाता नरेश्वरम्  
गजैरश्वै रथैश्चान्यैः प्रस्थिताश्च दिवं प्रति १९  
ब्राह्मणाः क्षत्रिया वैश्याः शूद्राश्चान्ये पृथग्जनाः  
सर्वे च वैष्णवा लोका विष्णुध्यानपरायणाः २०  
तेषां तु केतवः शुक्ला हेमदण्डैरलङ्कृताः  
शङ्खचक्राङ्किताः सर्वे सदण्डाः सपताकिनः २१  
प्रजावृन्देषु भासन्ते पताका मारुतेरिताः  
दिव्यमालाधरास्सर्वे शोभितास्तुलसीदलैः २२  
दिव्यचन्दनदिग्धाङ्गा दिव्यगन्धानुलेपनाः  
दिव्यवस्त्रकृता शोभा दिव्याभरणभूषिताः २३  
सर्वे लोकाः सुरूपास्ते राजानमुपजग्मिरे  
प्रजाशतसहस्राणि लक्षकोटिशतानि च २४  
अर्वखर्वसहस्राणि ते जनाः प्रतिजग्मिरे  
ते तु राज्ञा समं सर्वे वैष्णवाः पुण्यकारिणः २५  
विष्णुध्यानपराः सर्वे जपदानपरायणाः  
सुकर्मोवाच-  
एवं ते प्रस्थिताः सर्वे हर्षेण महतान्विताः २६  
पूरुं पुत्रं महाराज स्वराज्ये परिषिच्य तम्  
ऐन्द्रं लोकं जगामाथ ययातिः पृथिवीपतिः २७  
तेजसा तस्य पुण्येन धर्मेण तपसा तदा  
ते जनाः प्रस्थिताः सर्वे वैष्णवं लोकमुत्तमम् २८  
ततो देवाः सगन्धर्वाः किन्नराश्चारणास्तथा  
सहिता देवराजेन आगताः सम्मुखं तदा २९  
तस्यैवापि नृपेन्द्रस्य पूजयन्तो नृपोत्तम  
इन्द्र उवाच-  
स्वागतं ते महाराज मम गेहं समाविश ३०  
अत्र भोगान्प्रभुङ्क्ष्व त्वं दिव्यान्कामान्मनोऽनुगान्  
राजोवाच-  
सहस्राक्ष महाप्राज्ञ तव पादाम्बुजद्वयम् ३१  
नमस्करोम्यहं देव ब्रह्मलोकं व्रजाम्यहम्  
देवैः संस्तूयमानश्च ब्रह्मलोकं जगाम ह ३२  
पद्मयोनिर्महातेजाः सार्धं मुनिवरैस्तदा  
आतिथ्यं च चकारास्य पाद्यार्घादि सुविष्टरैः ३३  
उवाच विष्णुलोकं हि प्रयाहि त्वं स्वकर्मणा  
एवमाभाषिते धात्रा जगाम शिवमन्दिरम् ३४  
चक्रे आतिथ्यपूजां च उमया सह शङ्करः  
तस्यै वापि नृपेन्द्रस्य राजानमिदमब्रवीत् ३५  
कृष्णभक्तोसि राजेन्द्र ममापि सुप्रियो भवान्  
ततो ययाते राजेन्द्र वस त्वं मम मन्दिरम् ३६  
सर्वान्भोगान्प्रभुङ्क्ष्व त्वं दुःखप्राप्यान्हि मानुषैः  
अन्तरं नास्ति राजेन्द्र मम विष्णोर्न संशयः ३७  
योसौ विष्णुस्वरूपेण स वै रुद्रो न संशयः  
यो रुद्रो विद्यते राजन्स च विष्णुः सनातनः ३८  
उभयोरन्तरं नास्ति तस्माच्चैव वदाम्यहम्  
विष्णुभक्तस्यपुण्यस्यस्थानमेवददाम्यहम् ३९  
तस्मादत्र महाराज स्थातव्यं हि त्वयानघ  
एवमुक्तः शिवेनापि ययातिर्हरिवल्लभः ४०  
भक्त्या प्रणम्य देवेशं शङ्करं नतकन्धरः  
एतत्सर्वं महादेव त्वयोक्तमिह साम्प्रतम् ४१  
युवयोरन्तरं नास्ति एका मूर्तिर्द्विधाभवत्  
वैष्णवं गन्तुमिच्छामि पादौ तव नमाम्यहम् ४२  
एवमस्तु महाराज गच्छ लोकं तु वैष्णवम्  
समादिष्टः शिवेनापि प्रतस्थे वसुधाधिपः ४३  
पृथ्वीशस्तैर्महापुण्यैर्वैष्णवैर्विष्णुवल्लभैः  
नृत्यमानैस्ततस्तैस्तु पुरतस्तस्य भूपतेः ४४  
शङ्खशब्दैः सुपापघ्नैः सिंहनादैः सुपुष्कलैः  
जगाम निःस्वनै राजा पूज्यमानः सुचारणैः ४५  
सुस्वरैर्गीयमानस्तु पाठकैः शास्त्रकोविदैः  
गायन्ति पुरतस्तस्य गन्धर्वा गीततत्पराः ४६  
ऋषिभिः स्तूयमानश्च देववृन्दैः समन्वितैः  
अप्सरोभिः सुरूपाभिः सेव्यमानः स नाहुषिः ४७  
गन्धर्वैः किन्नरैः सिद्धैश्चारणैः पुण्यमङ्गलैः  
साध्यैर्विद्याधरै राजा मरुद्भिर्वसुभिस्तथा ४८  
रुद्रैश्चादित्यवर्गैश्च लोकपालैर्दिगीश्वरैः  
स्तूयमानो महाराजस्त्रैलोक्येन समन्ततः ४९  
ददृशे वैष्णवं लोकमनौपम्यमनामयम्  
विमानैः काञ्चनै राजन्सर्वशोभासमाविलैः ५०  
हंसकुन्देन्दुधवलैर्विमानैरुपशोभितैः  
प्रासादैः शतभौमैश्च मेरुमन्दरसन्निभैः ५१  
शिखरैरुल्लिखद्भिश्च स्वर्व्योमहाटकान्वितैः  
जाज्वल्यमानैः कलशैः शोभते सुपुरोत्तमम् ५२  
तारागणैर्यथाकाशं तेजः श्रिया प्रकाशते  
प्रज्वलत्तेजोज्वालाभिर्लोचनैरिव लोकते ५३  
नानारत्नैर्हरेर्लोकः प्रहसद्दशनैरिव  
समाह्वयति तान्पुण्यान्वैष्णवान्विष्णुवल्लभान् ५४  
ध्वज व्याजेन राजेन्द्र चलिताग्रैः सुपल्लवैः  
श्वसनान्दोलितैस्तैश्च ध्वजाग्रैश्च मनोहरैः ५५  
हेमदण्डैश्च घण्टाभिः सर्वत्रसमलङ्कृतम्  
सूर्यतेजः प्रकाशैश्च गोपुराट्टालकैस्ततः ५६  
गवाक्षैर्जालमालैश्च वातायनमनोहरैः  
प्रतोलीनां प्रकाशैश्च प्राकारैर्हेमरूपकैः ५७  
तोरणैः सुपताकाभिर्नानाशब्दैः सुमङ्गलैः  
कलशाग्रैश्चक्रबिम्बै रविबिम्बसमप्रभैः ५८  
सुभोगैः शतकक्षैश्च निर्जलाम्बुदसन्निभैः  
दण्डच्छत्रसमाकीर्णैः कलशैरुपशोभितैः ५९  
प्रावृट्कालाम्बुदाकारैर्मदिरैरुपशोभितैः  
कलशैः शोभमानैस्तैर्ऋक्षैर्द्यौरिव भूतलम् ६०  
दण्डजालपताकाभिर्ऋक्षजालसमप्रभैः  
तादृशैः स्फाटिकाकारैः कान्तिशङ्खेन्दुसन्निभैः ६१  
हेमप्रासादसम्बाधैर्नानाधातुमयैस्ततः  
विमानैरर्बुदसङ्ख्यैः शतकोटिसहस्रकैः ६२  
सर्वभोगयुतैश्चैव शोभते हरिपत्तनम्  
यैः समाराधितो देवः शङ्खचक्रगदाधरः ६३  
ते प्रसादात्तस्य तेषु निवसन्ति गृहेषु च  
सर्वपुण्येषु दिव्येषु भोगाढ्येषु च मानवाः ६४  
वैष्णवाः पुण्यकर्माणो निर्धूताशेषकल्मषाः  
एवंविधैर्गृहैः पुण्यैः शोभितं विष्णुमन्दिरम् ६५  
नानावृक्षैः समाकीर्णं वनैश्चन्दनशोभितैः  
सर्वकामफलै राजन्सर्वत्र समलङ्कृतम् ६६  
वापीकुण्डतडागैश्च सारसैरुपशोभितैः  
हंसकारण्डवाकीर्णैः कल्हारैरुपशोभितैः ६७  
शतपत्रैर्महापद्मैः पद्मोत्पलविराजितैः  
कनकोत्पलवर्णैश्च सरोभिश्च विराजते ६८  
वैकुण्ठं सर्वशोभाढ्यं देवोद्यानैरलङ्कृतम्  
दिव्यशोभासमाकीर्णं वैष्णवैरुपशोभितम् ६९  
वैकुण्ठं ददृशे राजा मोक्षस्थानमनुत्तमम्  
देववृन्दैः समाकीर्णं ययातिर्नहुषात्मजः ७०  
प्रविवेश पुरं रम्यं सर्वदाहविवर्जितम्  
ददृशे सर्वक्लेशघ्नं नारायणमनामयम् ७१  
विमानैरुपशोभन्तं सर्वाभरणशालिनम्  
पीतवासं जगन्नाथं श्रीवत्साङ्कं महाद्युतिम् ७२  
वैनतेयसमारूढं श्रियायुक्तं परात्परम्  
सर्वेषां देवलोकानां यो गतिः परमेश्वरः ७३  
परमानन्दरूपेण कैवल्येन विराजते  
सेव्यमानं महालोकैःसुपुण्यैर्वैष्णवैर्हरिम् ७४  
देववृन्दैः समाकीर्णं गन्धर्वगणसेवितम्  
अप्सरोभिर्महात्मानं दुःखक्लेशापहं हरिम् ७५  
नारायणं ननामाथ स्वपत्न्या सह भूपतिः  
प्रणेमुर्मानवाः सर्वे वैष्णवा मधुसूदनम् ७६  
गता ये वैष्णवाः सर्वे सह राज्ञा महामते  
पादाम्बुजद्वयं तस्य नेमुर्भक्त्या महामते ७७  
प्रणमन्तं महात्मानं राजानं दीप्ततेजसम्  
तमुवाच हृषीकेशस्तुष्टोऽहं तव सुव्रत ७८  
वरं वरय राजेन्द्र यत्ते मनसि वर्तते  
तत्ते ददाम्यसन्देहं मद्भक्तोसि महामते ७९  
राजोवाच  
यदि त्वं देवदेवेश तुष्टोसि मधुसूदन  
दासत्वं देहि सततमात्मनश्च जगत्पते ८०  
विष्णुरुवाच-  
एवमस्तु महाभाग मम भक्तो न संशयः  
लोके मम महाराज स्थातव्यमनया सह ८१  
एवमुक्तो महाराजो ययातिः पृथिवीपतिः  
प्रसादात्तस्य देवस्य विष्णुलोकं प्रसाधितम् ८२  
निवसत्येष भूपालो वैष्णवं लोकमुत्तमम् ८३  
इति श्रीपद्मपुराणे भूमिखण्डे वेनोपाख्याने पितृतीर्थवर्णने ययातिचरित्रे ययातेः स्वर्गारोहणं नाम त्र्यशीतितमोऽध्यायः ८३