---
title: ००७

---
दितिरुवाच-  
सत्यमुक्तं त्वया नाथ सर्वमेव न संशयः  
भर्तृस्नेहं परित्यज्य गता सापत्न्यजं द्विज १  
अभिमानेन दुःखेन मानभङ्गेन सत्तम  
महादुःखेन सन्तप्ता करिष्ये प्राणमोचनम् २  
कश्यप उवाच-  
श्रूयतामभिधास्यामि यथा शान्तिर्भविष्यति  
न कः कस्य भवेत्पुत्रो न माता न पिता शुभे ३  
न भ्राता बान्धवः कस्य न च स्वजनबान्धवाः  
एवं संसारसम्बन्धो मायामोहसमन्वितः ४  
स्वयमेव पिता देवि स्वयं माताथ बान्धवाः  
स्वयं स्वजनवर्गश्च स्वयं धर्मः सनातनः ५  
आचारेण नरो देवि सुखित्वमुपजायते  
अनाचारेण पापेन नाशं याति तथा ध्रुवम् ६  
क्रूरयोनिं प्रयात्येवं नरो देवि न संशयः  
कर्मणा सत्यहीनेन महापापेन मोहतः ७  
रिपुत्वे वर्त्तते मर्त्यः प्राणिनां नित्यसंस्थितः  
रिपवस्तस्य वर्तन्ते यत्र तत्र न संशयः ८  
मैत्रेण वर्तते मर्त्यो यदा लोके प्रिये शुभे  
तदा तस्य भवन्त्येव मित्राः सर्वत्र भामिनि ९  
कृषिकारो यदा देवि छन्नं बीजं सुसंस्थितम्  
यादृशं तु भवत्येव तादृशं फलमश्नुते १०  
तथा तव च पुत्रैश्च साधुभिः स्पर्धितं सह  
कर्मणस्तस्य तत्प्राप्तं फलं भुङ्क्ष्व सुसंस्थितम् ११  
तव पुत्रा महाभागे तपः शान्ति विवर्जिताः  
तेन पापेन ते सर्वे पतिता वै महत्पदात् १२  
एवं ज्ञात्वा शमं गच्छ मुञ्च दुःखं सुखं तथा  
कस्य पुत्राश्च मित्राणि कस्य स्वजन बान्धवाः १३  
आत्मकर्मानुसारेण सुखं जीवन्ति जन्तवः  
परार्थे चिन्तनं देवि तत्त्वज्ञानेन पण्डिताः १४  
न कुर्वन्ति महात्मानो व्यर्थमेव न संशयः  
पञ्चभूतात्मकं कायं केवलं सन्धिजर्जरम् १५  
आत्ममित्रं कृतं तेन सर्वं देवि सुखाशया  
आत्मा नाम महापुण्यः सर्वगः सर्वदर्शकः १६  
सर्वसिद्धिस्तु सर्वात्मा सात्विकः सर्वसिद्धिदः  
एवं सर्वमयो देवि भ्रमत्येको निरञ्जनः १७  
भ्रमता निर्जने येन मूर्तिमन्तो द्विजोत्तमाः  
चत्वारो दर्शिताः पुण्या मूर्तिमन्तो महौजसः १८  
पञ्चमः श्वसनश्चैव पूर्वाणां मित्रमेव च  
अथो आत्मा समायातो ज्ञानसाहाय्यमेव वा १९  
स तान्दृष्ट्वा महात्मा वै ज्ञानमात्मा समब्रवीत्  
ज्ञान पश्य अमी पञ्च मन्त्रयन्तः परस्परम् २०  
एतान्गत्वाब्रवीहि त्वं यूयं क इति पृच्छ ह  
ज्ञानं वाक्यं परं श्रुत्वा सार्थं तस्य महात्मनः २१  
तदाहात्मानमाराध्यमेतैः किं ते प्रयोजनम्  
तत्त्वतो ब्रूहि मे देव सदा शुद्धोसि सर्वदा २२  
आत्मोवाच-  
एते पञ्च महाभागा रूपवन्तो मनस्विनः  
गत्वा सन्दर्शयाम्येनानाभाष्ये ज्ञान श्रूयताम् २३  
भव्यानेतान्प्रवक्ष्यामि पञ्चमीं गतिमागतान्  
दूतत्वं गच्छ भो ज्ञान कुशलो दूतकर्मणि २४  
ज्ञानमुवाच-  
त्वमात्मञ्छृणु मे वाक्यं सत्यं सत्यं वदाम्यहम्  
एतेषां सङ्गतिस्तात कार्या नैव त्वया कदा २५  
पञ्चानामपि शुद्धात्मन्न कार्यं शुभमिच्छता  
भवतः सङ्गतिं मोह इच्छत्येष महामते २६  
आत्मोवाच-  
एतेषां सङ्गतिं ज्ञान कस्माद्वारयते भवान्  
तन्मे त्वं कारणं ब्रूहि याथातथ्येन पण्डित २७  
ज्ञानमुवाच-  
एतेषां सङ्गमात्रात्तु महद्दुःखं भविष्यति  
दुःखमूला हि पञ्चैव शोकसन्तापकारकाः २८  
एवमस्तु महाप्राज्ञ करिष्ये वचनं तव  
ज्ञानमाभाष्य स ह्यात्मा ध्यानेन सह सङ्गतः २९  
कश्यप उवाच-  
ततः पञ्चैव ते तत्राद्राक्षुरात्मानमेव तम्  
बुद्धिमूचुः समाहूय सङ्गच्छात्मानमेव हि ३०  
दूतत्वं कुरु कल्याणि अस्माकमात्मना सह  
पञ्चतत्त्वा महात्मानो विश्वस्यधारकाः शुभाः ३१  
भवतो मैत्रमिच्छन्ति इत्याभाष्य महामतिम्  
गत्वा बुद्धे त्वया कार्यं कर्तव्यं न इतो व्रज ३२  
एवमस्तु महाभागा करिष्ये कार्यमुत्तमम्  
एवमाभाषितं तेषां गत्वाऽहात्मानमेव तम् ३३  
अहं बुद्धिर्महाभाग भवन्तं समुपागता  
दूतत्वे महतां पार्श्वात्तेषां त्वं वचनं शृणु ३४  
भवन्मैत्रीं समिच्छन्ति अक्षयां पञ्च आत्मकाः  
कुरु मैत्रीं महाप्राज्ञ जहि ध्यानं सुदूरतः ३५  
ध्यानमुवाच-  
न कर्तव्यं त्वया चात्मन्नैतेषां वै समागमम्  
एषां संसर्गमात्रेण महुद्दुःखं भविष्यति ३६  
मया ज्ञानेन हीनस्त्वं कथं कर्म करिष्यति  
एवमेव न कर्तव्यं तेषां चैव समागमम् ३७  
गर्भवासं नयिष्यन्ति भवन्तं नान्यथा विभो  
ज्ञानेनैव मया हीनो अज्ञानं यास्यसि ध्रुवम् ३८  
एवमुक्त्वा तमात्मानं विरराम महामतिम्  
ततस्तामागतां बुद्धिमात्मा प्रोवाच निश्चितः ३९  
ज्ञानध्यानौ महात्मानौ मन्त्रिणौ मम शोभनौ  
तत्र यानं न मे युक्तं तद्बुद्धे किं करोम्यहम् ४०  
एवं श्रुत्वा ततो बुद्धिस्तेषां पार्श्वे यशस्विनी  
समाचष्ट समग्रं तत्कथनं ज्ञानध्यानयोः ४१  
ततस्ते पञ्चकाः सर्वे आत्मानं प्रतिजग्मिरे  
मैत्रीमेव प्रतीच्छामो भवतो नित्यमेव हि ४२  
यस्माच्छुद्धोसि लोकेश तस्मात्त्वां समुपागताः  
स्वयमेव विचार्यैव उत्तरं नः प्रदीयताम् ४३  
आत्मोवाच-  
यूयं पञ्चैव सम्प्राप्ता मम मैत्रं समिच्छथ  
स्वीयं गुणं प्रभावं च कथयन्तु ममाग्रतः ४४  
भूमिरुवाच-  
सर्वकार्यस्य संस्थानं चर्ममांससमन्वितम्  
अस्थिमूलदृढत्वं मे नखलोमसमन्वितम् ४५  
प्रभावो हि महाप्राज्ञ कायमध्ये ममैव हि  
नासिकागमनो गन्धस्स मे भृत्यो महामनाः ४६  
आकाश उवाच-  
अहमाकाशकः प्राप्तो मम काये प्रभावकम्  
श्रूयतामभिधास्यामि परब्रह्मस्वरूपिणम् ४७  
बाह्यान्तरावकाशश्च शून्यस्थाने वसाम्यहम्  
तत्रामात्यौ तु कर्णौ मे श्रवणार्थं प्रतिष्ठितौ ४८  
वायुरुवाच-  
पञ्चरूपेण तिष्ठामि करोम्येवं शुभाशुभम्  
चर्मकायेस्थितोमात्यः स्पर्शं संश्रयते गुणम् ४९  
तेज उवाच-  
काये संस्थः सदा नित्यं पाकयोगं करोम्यहम्  
सबाह्याभ्यन्तरं सर्वं द्रव्याद्रव्यं प्रदर्शये ५०  
शुक्रं मज्जा तथा लाला एवं त्वक्सन्धिसंस्थितम्  
रुधिरं प्रेषयाम्येव कायमध्ये स्थितोस्म्यहम् ५१  
तत्र नेत्रावमात्यौ मे द्रव्यलब्धिप्रसाधकौ  
एवं मयात्मव्यापारस्तवाग्रे कथितः परः ५२  
जलमुवाचः-  
सुतोषयाम्यहं नित्यममृतेन कलेवरम्  
एवं मे तत्र व्यापारः कायपत्तनके प्रिये ५३  
अमात्यं रसनां विद्धि रसास्वादकरीं पराम्  
नासिकोवाच-  
सुगन्धेन परां पुष्टिं कायस्यापि करोम्यहम् ५४  
दुर्गन्धं तु परित्यज्य काये गन्धं प्रदर्शये  
बुद्धियुक्ता महाभाग तस्याभावेन भाविता ५५  
स्वामिकार्याय कायेस्मिन्नहं तिष्ठामि निश्चला  
गन्धं मम गुणं विद्धि द्विविधं यत्प्रवर्तितम् ५६  
श्रवणावूचतुः-  
कार्याकार्यादिकं शब्दं लोकैरुक्तं शुभाशुभम्  
शृणुयावः स्वकायस्थौ सत्यासत्ये प्रियाप्रिये ५७  
शब्दो हि मे गुणः प्रोक्तो मम व्यापारमेव हि  
योजयामि न सन्देहो यदा बुद्धिः प्रपूरयेत् ५८  
त्वगुवाच-  
पञ्चरूपात्मको वायुः शरीरेस्मिन्व्यवस्थितः ५९  
सबाह्याभ्यन्तरे चेष्टां तेषां जानामि तत्त्वतः  
शीतोष्णमातपं वर्षं वायोः स्फुरणमेव च ६०  
सर्वं जानामि संस्पर्शं सङ्गश्लेषादिकं नृणाम्  
स्पर्श एव गुणो मह्यमेतत्सत्यं वदाम्यहम् ६१  
एवं हि ते समाख्यातो मया व्यापार एव हि  
नेत्रे ऊचतुः-  
संसारे यानि रूपाणि भव्याभव्यानि सत्तम ६२  
यदा प्रेरयते बुद्धिस्तदा पश्याव नान्यथा  
वसावः कायमध्ये वै रूपं गुणमिहावयोः ६३  
एवं व्यापारसम्बन्धः कायमध्ये महामते  
जिह्वोवाच-  
बुद्धियुक्ता अहं तात रसभेदान्विचारये ६४  
क्षारमम्लादिकं सर्वं नीरसं स्वादु चिन्तये  
व्यापारेण अनेनापि नित्ययुक्ता वसाम्यहम् ६५  
इन्द्रियाणां हि सर्वेषां बुद्धिरेषा प्रणायकः  
एवं पञ्च समायातानीन्द्रियाणि प्रिये शृणु ६६  
स्वीयानि यानि कर्माणि कथयन्ति पुनः पुनः  
अथ बुद्धिः समायाता तमुवाच महामतिम् ६७  
मद्विहीनो यदा कायस्तदा नश्यति नान्यथा  
तस्मात्त्वं मां समास्थाय वर्त्तयस्व महामते ६८  
अथ कर्म समायातमात्मानमिदमब्रवीत्  
अहं कर्म महाप्राज्ञ तव पार्श्वं समागतम् ६९  
त्वां प्रेषयाम्यहं तेन पथा येनेह गच्छसि  
एवमाकर्ण्य तत्सर्वमात्मा प्रोवाच तान्प्रति ७०  
यूयं पञ्चात्मकैर्युक्ताः सर्वसाधारणाः किल  
कस्मान्मैत्रं समिच्छन्ति तत्र पञ्चात्मकं प्रति ७१  
ब्रुवन्तु कारणं सर्वे ममाग्रे सर्वमेव तत्  
पञ्चात्मका ऊचुः-  
अस्मत्सङ्गप्रसङ्गेन पिण्डमेव प्रजायते ७२  
तस्मिन्पिण्डे महाबुद्धे भवान्वसति सुव्रतः  
तिष्ठामो हि वयं सर्वे प्रसादात्तव तत्र हि ७३  
एतस्मात्कारणान्मैत्रमिच्छामस्तव नित्यशः  
आत्मोवाच-  
एवमस्तु महाभागा भवतां प्रियमेव च ७४  
करिष्ये नात्र सन्देहो मैत्रं हि प्रीतिकारणात्  
वार्यमाणो महाभागो ज्ञानेनापि महात्मना ७५  
ध्यानेन च महात्मासौ तेषां सङ्गतिमागतः  
स तैः प्रमोहितस्तत्र रागद्वेषादिभिस्तदा ७६  
पञ्चतत्त्वसमायुक्तः कायित्वं गतवान्प्रभुः  
यदा गर्भं समायातो विष्ठामूत्रसमाकुले ७७  
दुर्गन्धे पिच्छिलावर्ते पतितस्तैः स संयुतः  
अङ्गेन व्याकुलीभूतः पञ्चात्मकानुवाच सः ७८  
भोभोः पञ्चात्मकाः सर्वे शृणुध्वं वचनं मम  
भवतां सम्प्रसङ्गेन महादुःखेन मोहितः ७९  
तत्रास्मिन्पिच्छिले घोरे पतितो हि महाभये  
पञ्चात्मका ऊचुः-  
तावत्संस्थीयतां राजन्यावद्गर्भः प्रपूरयेत् ८०  
पश्चान्निर्गमनं ते वै भविष्यति न संशयः  
अस्माकं हि भवान्स्वामी कायदेशे व्यवस्थितः ८१  
राज्यमेवं प्रकर्तव्यं सुखभोक्ता भविष्यति  
तेषां तद्वचनं श्रुत्वा आत्मा दुःखेन पीडितः ८२  
गन्तुमिच्छन्नसौ तस्मात्पलायनपरोभवत् ८३