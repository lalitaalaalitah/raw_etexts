---
title: ०९०

---
सूतउवाच-  
एवमाकर्ण्य तत्सर्वं समुज्ज्वलस्य भाषितम्  
कुञ्जलः स हि धर्मात्मा प्रत्युवाच सुतं प्रति १  
कुञ्जल उवाच-  
सम्प्रवक्ष्याम्यहं तात श्रूयतां स्थिरमानसः  
सर्वसन्देहविध्वंसं चरित्रं पापनाशनम् २  
इन्द्रलोके प्रववृते संवादो देव कौतुकः  
सभायां तस्य देवस्य इन्द्रस्यापि महात्मनः ३  
देवं द्रष्टुं सहस्राक्षं नारदस्त्वरितं ययौ  
समागतं सहस्राक्षः सूर्यतेजःसमप्रभम् ४  
तं दृष्ट्वा हर्षमायातः समुत्थाय महामतिः  
ददावर्घं च पाद्यं च भक्त्या प्रणतमानसः ५  
बद्धाञ्जलिपुटोभूत्वा प्रणाममकरोत्तदा  
आसने कोमले पुण्ये विनिवेश्य द्विजोत्तमम् ६  
पप्रच्छ प्रणतो भूत्वा श्रद्धया परया युतः  
कस्माच्चागमनं तेऽद्य कारणं वद साम्प्रतम् ७  
इत्युक्तो देवराजेन प्रत्युवाच महामुनिः  
भवन्तं द्रष्टुमायातः पृथिव्यास्तु पुरन्दरः ८  
स्नात्वा पुण्यप्रदेशेषु तीर्थेषु च सुश्रद्धया  
देवान्पितॄन्समभ्यर्च्य दृष्ट्वा तीर्थान्यनेकशः ९  
एतत्ते सर्वमाख्यातं यत्त्वया पृच्छितं पुरा  
देवेन्द्र उवाच-  
दृष्टानि पुण्यतीर्थानि सुक्षेत्राणि त्वया मुने १०  
किं तीर्थं प्राप्य मुच्येत ब्रह्मघ्नो ब्रह्महत्यया  
सुरापोमुच्यतेपापाद्गोघ्नोहेमापहारकः ११  
स्वामिद्रोहान्महाभाग नारीहन्ता कथं सुखी  
नारद उवाच-  
यानि कानि च तीर्थानि गयादीनि सुरेश्वर १२  
तेषां नैव प्रजानामि विशेषं पापनाशनम्  
सुपुण्यानि सुदिव्यानि पापघ्नानि समानि च १३  
सर्वाण्येव सुतीर्थानि जानाम्यहं पुरन्दर  
अविशेषं विशेषं वै नैव जानामि साम्प्रतम् १४  
प्रत्ययं क्रियतां देव तीर्थानां गतिदायकम्  
एवमाकर्ण्य तद्वाक्यं नारदस्य महात्मनः १५  
समाहूतानि चेन्द्रेण तीर्थानि भूगतानि च  
मूर्तिवर्तीनि दिव्यानि समायातानि शासनात् १६  
बद्धाञ्जलीनि दिव्यानि भूषितानि सुभूषणैः  
दिव्याम्बराणि स्निग्धानि तेजोवन्ति च सुव्रत १७  
स्त्रीपुंसोश्च स्वरूपाणि कृतानि च विशेषतः  
हेमचन्दनकाशानि दिव्यरूपधराणि च १८  
मुक्ताफलस्यवर्णेन प्रभासन्ति नरेश्वर  
तप्तकाञ्चनवर्णानि सारुण्यानि च तत्र वै १९  
कति शुक्ल सुपीतानि प्रभावन्ति सभान्तरे  
कानि पद्मनिभान्येव मूर्तिवर्तीनि तानि तु २०  
सूर्यतेजः प्रकाशानि तडित्तेजः समानि च  
पावकाभानि चान्यानि प्रभासन्ति सभान्तरे २१  
सर्वाभरणशोभाढ्यैः प्रशोभन्ते नरेश्वर  
हारकङ्कणकेयूरमालाभिस्तु सुचन्दनैः २२  
दिव्यचन्दनदिग्धानि सुरभीणि गुरूणि च  
कमण्डलुकराण्येव आयातानि सभान्तरे २३  
गङ्गा च नर्मदा पुण्या चन्द्रभागा सरस्वती  
देविका बिम्बिका कुब्जा कुञ्जला मञ्जुला श्रुता २४  
रम्भा भानुमती पुण्या पारा चैव सुघर्घरा  
शोणा च सिन्धुसौवीरा कावेरी कपिला तथा २५  
कुमुदा वेदनदी पुण्या सुपुण्या च महेश्वरी  
चर्मण्वती तथा ख्याता लोपा चान्या सुकौशिकी २६  
सुहंसी हंसपादा च हंसवेगा मनोरथा  
सुरुथास्वारुणा वेणा भद्र वेणा सुपद्मिनी २७  
नाहलीसुमरी चान्या पुण्या चान्या पुलिन्दिका  
हेमा मनोरथा दिव्या चन्द्रिका वेदसङ्क्रमा २८  
ज्वालाहुताशनी स्वाहा काला चैव कपिञ्जला  
स्वधा च सुकला लिङ्गा गम्भीरा भीमवाहिनी २९  
देवद्रीची वीरवाहा लक्षहोमा अघापहा  
पाराशरी हेमगर्भा सुभद्रा वसुपुत्रिका ३०  
एता नद्यो महापुण्या मूर्तिमत्यो नरेश्वर  
सर्वाभरणशोभाढ्याः कुम्भहस्ताः सुपूजिताः ३१  
प्रयागः पुष्करश्चैव अर्घदीर्घो मनोरथा  
वाराणसी महापुण्या ब्रह्महत्या व्यपोहिनी ३२  
द्वारावती प्रभासश्च अवन्ती नैमिषस्तथा  
चण्डकश्च महारत्नो महेश्वरकलेश्वरौ ३३  
कलिञ्जरो ब्रह्मक्षेत्रं माथुरो मानवाहकः  
मायाकान्ती तथान्यानि दिव्यानि विविधानि च ३४  
अष्टषष्टिः सुतीर्थानि नदीनां शतकोटयः  
गोदावरीमुखाः सर्वा समायातास्तदाज्ञया ३५  
द्वीपानां तु समस्तानि सुतीर्थानि महान्ति च  
मूर्तिलिङ्गधराण्येव सहस्राक्षं सुरेश्वरम् ३६  
समाजग्मुः समस्तानि तदादेशकराणि च  
प्रणेमुर्देवदेवेशं नतशीर्षाणि सर्वशः ३७  
सूत उवाच-  
तैः प्रोक्तं तु महातीर्थैर्देवराजं यशस्विनम्  
कस्मात्त्वया समाहूता देवदेव वदस्व नः ३८  
ब्रूहि नः कारणं सर्वं नमस्तुभ्यं सुराधिप  
एवमाकर्ण्य तद्वाक्यं देवराजोभ्यभाषत ३९  
कः समर्थो महातीर्थो ब्रह्महत्यां व्यपोहितुम्  
गोवधाख्यं महापापं स्त्रीवधाख्यमनुत्तमम् ४०  
स्वामिद्रोहाच्च सम्भूतं सुरापानाच्च दारुणम्  
हेमस्तेयात्तथा जातं गुरुनिन्दा समुद्भवम् ४१  
भ्रूणहत्यां महाघोरां नाशयेत्कः समर्थवान्  
राजद्रोहान्महापापं बहुपीडाप्रदायकम् ४२  
मित्रद्रोहात्तथा चान्यदन्यद्विश्वासघातकम्  
देवभेदं तथा चान्यं लिङ्गभेदमतः परम् ४३  
वृत्तिच्छेदं च विप्राणां गोप्रचारप्रणाशनम्  
आगारदहनं चान्यद्गृहदीपनकं तथा ४४  
षोडशैते महापापा अगम्यागमनं तथा  
स्वामित्यागात्समुद्भूतं रणस्थानात्पलायनात् ४५  
एतानि नाशयेत्को वै समर्थस्तीर्थउत्तमः  
समर्थो भवतां मध्ये प्रायश्चित्तं विना ध्रुवम् ४६  
पश्यतां देवतानां च नारदस्य च पश्यतः  
ब्रुवन्तु सर्वे सञ्चिन्त्य विचार्यैवं सुनिश्चितम् ४७  
एवमुक्ते शुभे वाक्ये देवराज्ञामहात्मना  
सम्मन्त्र्य तीर्थराजेन प्रोचुः शक्रं सभागतम् ४८  
तीर्थान्यूचुः -  
श्रूयतामभिधास्यामो देवराज नमोस्तु ते  
सन्ति वै सर्वतीर्थानि सर्वपापहराणि च ४९  
ब्रह्महत्यादिकान्यांश्च त्वया प्रोक्तान्सुरेश्वर  
महाघोरान्सुदीप्तांश्च नाशितुं नैव शक्नुमः ५०  
प्रयागः पुष्करश्चैव अर्घतीर्थमनुत्तमम्  
वाराणसी महाभाग समर्था पापनाशिनी ५१  
महापातकनाशार्थे चत्वारोमितविक्रमाः  
उपपातकनाशार्थं चत्वारोमितविक्रमाः ५२  
सृष्टा धात्रा च देवेन्द्र पुष्कराद्या महाबलाः  
एवमाकर्ण्य तद्वाक्यं तीर्थानां सुरराट् ततः ५३  
हर्षेण महताविष्टस्तेषां स्तोत्रं चकार सः ५४  
 इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये  
च्यवनचरित्रे नवतितमोऽध्यायः ९०