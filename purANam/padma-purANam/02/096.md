---
title: ०९६

---
सुबाहुरुवाच-  
कीदृशैः कर्मभिः प्रेत्य गच्छन्ति नरकं नराः  
स्वर्गं तु कीदृशैः प्रेत्य तन्मे त्वं वक्तुमर्हसि १  
जैमिनिरुवाच-  
ब्राह्मण्यं पुण्यमुत्सृज्य ये द्विजा लोभमोहिताः  
कुकर्माण्युपजीवन्ति ते वै निरयगामिनः २  
नास्तिका भिन्नमर्यादाः कन्दर्पविषयोन्मुखाः  
दाम्भिकाश्च कृतघ्नाश्च ते वै निरयगामिनः ३  
ब्राह्मणेभ्यः प्रतिश्रुत्य न प्रयच्छन्ति ये धनम्  
ब्रह्मस्वानां च हर्तारो नरा निरयगामिनः ४  
पुरुषाः पिशुनाश्चैव मानिनोऽनृतवादिनः  
असम्बद्धप्रलापाश्च ते वै निरयगामिनः ५  
ये परस्वापहर्तारः परदूषणसूचकाः  
परस्त्रीगामिनो ये च ते वै निरयगामिनः ६  
प्राणिनां प्राणहिंसायां ये नरा निरताः सदा  
परनिन्दारता ये वै ते वै निरयगामिनः ७  
सुकूपानां तडागानां प्रपानां च परन्तप  
सरसां चैव भेत्तारो नरा निरयगामिनः ८  
विपर्यस्यन्ति ये दाराञ्छिशून्भृत्यातिथींस्तथा  
उत्सन्नपितृदेवेज्या नरा निरयगामिनः ९  
प्रव्रज्यादूषका राजन्ये चैवाश्रमदूषकाः  
सखीनां दूषकाश्चैव ते वै निरयगामिनः १०  
आद्यं पुरुषमीशानं सर्वलोकमहेश्वरम्  
न चिन्तयन्ति ये विष्णुं ते वै निरयगामिनः ११  
प्रयाजानां मखानां च कन्यानां सुहृदां तथा  
साधूनां च गुरूणां च दूषका निरयगामिनः १२  
काष्ठैर्वा शङ्कुभिर्वापि शून्यैरश्मभिरेव वा  
ये मार्गानुपरुन्धन्ति ते वै निरयगामिनः १३  
सर्वभूतेष्वविश्वस्ताः कामेनार्तास्तथैव च  
सर्वभूतेषु जिह्माश्च ते वै निरयगामिनः १४  
आगतान्भोजनार्थं तु ब्राह्मणान्वृत्तिकर्शितान्  
प्रतिषेधं च कुर्वन्ति ते वै निरयगामिनः १५  
क्षेत्रवृत्तिगृहच्छेदं प्रीतिच्छेदं च ये नराः  
आशाच्छेदं प्रकुर्वन्ति ते वै निरयगामिनः १६  
शस्त्राणां चैव कर्त्तारः शल्यानां धनुषां तथा  
विक्रेतारश्च राजेन्द्र नरा निरयगामिनः १७  
अनाथं विक्लवं दीनं रोगार्त्तं वृद्धमेव च  
नानुकम्पन्ति ये मूढास्ते वै निरयगामिनः १८  
नियमान्पूर्वमादाय ये पश्चादजितेन्द्रियाः  
अतिक्रामन्ति चाञ्चल्यात्ते वै निरयगामिनः १९  
इत्येते कथिता राजन्नरा निरयगामिनः  
स्वर्गलोकस्य गन्तारो ये जनास्तान्निबोध मे २०  
सत्येन तपसा क्षान्त्या दानेनाध्ययनेन च  
ये धर्ममनुवर्तन्ते ते नराः स्वर्गगामिनः २१  
ये च होमपरा ध्यानदेवतार्चनतत्पराः  
आददाना महात्मानस्ते नराः स्वर्गगामिनः २२  
शुचयश्च शुचौ देशे वासुदेवपरायणाः  
पठन्ति विष्णुं गायन्ति ते नराः स्वर्गगामिनः २३  
मातापित्रोश्च शुश्रूषां ये कुर्वन्ति सदादृताः  
वर्जयन्ति दिवास्वप्नं ते नराः स्वर्गगामिनः २४  
सर्वहिंसानिवृत्ताश्च साधुसङ्गाश्च ये नराः  
सर्वस्यापि हिते युक्तास्ते नराः स्वर्गगामिनः २५  
सर्वलोभनिवृत्ताश्च सर्वसाहाश्च ये नराः  
सर्वस्याश्रयभूताश्च ते नराः स्वर्गगामिनः २६  
शुश्रूषाभिस्तपोभिश्च गुरूणां मानदा नराः  
प्रतिग्रहनिवृत्ता ये ते नराः स्वर्गगामिनः २७  
सहस्रपरिवेष्टारस्तथैव च सहस्रदाः  
त्रातारश्च सहस्राणां ते नराः स्वर्गगामिनः २८  
भयात्पापात्तपाच्छोकाद्दारिद्र्यव्याधिकर्शितान्  
विमुञ्चन्ति च ये जन्तूंस्ते नराः स्वर्गगामिनः २९  
आत्मस्वरूपवन्तश्च यौवनस्थाश्च भारत  
ये वै जितेन्द्रिया धीरास्ते नराः स्वर्गगामिनः ३०  
सुवर्णस्य च दातारो गवां भूमेश्च भारत  
अन्नानां वाससां चैव ते नराः स्वर्गगामिनः ३१  
ये याचिताः प्रहृष्यन्ति प्रियं दत्वा वदन्ति च  
त्यक्तदानफलेच्छाश्च ते नराः स्वर्गगामिनः ३२  
निवेशनानां धान्यानां नराणां च परन्तप  
स्वयमुत्पाद्य दातारः पुरुषाः स्वर्गगामिनः ३३  
द्विषतामपि ये दोषान्न वदन्ति कदाचन  
कीर्तयन्ति गुणान्ये च ते नराः स्वर्गगामिनः ३४  
ये परेषां श्रियं दृष्ट्वा न वितप्यन्ति मत्सरात्  
प्रहृष्टाश्चाभिनन्दन्ति ते नराः स्वर्गगामिनः ३५  
प्रवृत्तौ च निवृत्तौ च श्रुतिशास्त्रोक्तमेव च  
आचरन्ति महात्मानस्ते नराः स्वर्गगामिनः ३६  
ये नराणां वचो वक्तुं न जानन्ति च विप्रियम्  
प्रियवाक्यैकविज्ञातास्ते नराः स्वर्गगामिनः ३७  
ये नामभागान्कुर्वन्ति क्षुत्तृष्णा श्रमपीडिताः  
हन्तकारस्य कर्तारस्ते नराः स्वर्गगामिनः ३८  
वापीकूपतडागानां प्रपानां चैव वेश्मनाम्  
आरामाणां च कर्तारस्ते नराः स्वर्गगामिनः ३९  
असत्येष्वपि ये सत्या ऋजवो नार्जवेष्वपि  
रिपुष्वपिहिता ये च ते नराः स्वर्गगामिनः ४०  
यस्मिन्कस्मिन्कुले जाता बहुपुत्राः शतायुषः  
सानुक्रोशाः सदाचारास्ते नराः स्वर्गगामिनः ४१  
कुर्वन्त्यवन्ध्यं दिवसं धर्मेणैकेन सर्वदा  
व्रतं गृह्णन्ति ये नित्यं ते नराः स्वर्गगामिनः ४२  
आक्रोशन्तं स्तुवन्तं च तुल्यं पश्यन्ति ये नराः  
शान्तात्मानो जितात्मानस्ते नराः स्वर्गगामिनः ४३  
ये चापि भयसन्त्रस्तान्ब्राह्मणांश्च तथा स्त्रियः  
सार्थान्वा परिरक्षन्ति ते नराः स्वर्गगामिनः ४४  
गङ्गायां पुष्करे तीर्थे गयायां च विशेषतः  
पितृपिण्डप्रदातारस्ते नराः स्वर्गगामिनः ४५  
न वशे चेन्द्रियाणां च ये नराः संयमस्थिताः  
त्यक्तलोभभयक्रोधास्ते नराः स्वर्गगामिनः ४६  
यूका मत्कुणदंशादीन्ये जन्तूंस्तुदतस्तनुम्  
पुत्रवत्परिरक्षन्ति ते नराः स्वर्गगामिनः ४७  
अज्ञानाच्च यथोक्तेन विधिना सञ्चयन्ति च  
सर्वद्वन्द्वसहा लोके ते नराः स्वर्गगामिनः ४८  
ये पूताः परदारांश्च कर्मणा मनसा गिरा  
रमयन्ति न सत्वस्थास्ते नराः स्वर्गगामिनः ४९  
निन्दितानि न कुर्वन्ति कुर्वन्ति विहितानि च  
आत्मशक्तिं विजानन्ति ते नराः स्वर्गगामिनः ५०  
एवं ते कथितं सर्वं मया तत्त्वेन पार्थिव  
दुर्गतिः सद्गतिश्चैव प्राप्यते कर्मभिर्यथा ५१  
नरः परेषां प्रतिकूलमाचरन्प्रयाति घोरं नरकं सुदारुणम्  
सदानुकूलस्य नरस्य जीविनः सुखावहा मुक्तिरदूरसंस्थिता ५२  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे षण्णवतितमोऽध्यायः ९६