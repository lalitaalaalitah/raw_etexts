---
title: ०९५

---
सुबाहुरुवाच-  
स्वर्गस्य मे गुणान्ब्रूहि साम्प्रतं द्विजसत्तम  
एतत्सर्वं द्विजश्रेष्ठ करिष्यामि स्वभाविकम् १  
जैमिनिरुवाच-  
नन्दनादीनि रम्याणि दिव्यानि विविधानि च  
तत्रोद्यानानि पुण्यानि सर्वकामयुतानि च २  
सर्वकामफलैर्वृक्षैः शोभनानि समन्ततः  
विमानानि सुदिव्यानि सेवितान्यप्सरोगणैः ३  
सर्वत्रैव विचित्राणि कामगानि वशानि च  
तरुणादित्यवर्णानि मुक्ताजालान्तराणि च ४  
चन्द्रमण्डलशुभ्राणि हेमशय्यासनानि च  
सर्वकामसमृद्धाश्च सर्वदुःखविवर्जिताः ५  
नराः सुकृतिनस्तेषु विचरन्ति यथा भुवि  
न तत्र नास्तिका यान्ति न स्तेना नाजितेन्द्रियाः ६  
न नृशंसा न पिशुना न कृतघ्ना न मानिनः  
सत्यास्तपःस्थिताः शूरा दयावन्तः क्षमापराः ७  
यज्वानो दानशीलाश्च तत्र गच्छन्ति ते नराः  
न रोगो न जरामृत्युर्न शोको न हिमातपौ ८  
न तत्र क्षुत्पिपासा च कस्य ग्लानिर्न विद्यते  
एते चान्ये च बहवो गुणाः स्वर्गस्य भूपते ९  
दोषास्तत्रैव ये सन्ति ताञ्छृणुष्व च साम्प्रतम्  
शुभस्य कर्मणः कृत्स्नं फलं तत्रैव भुज्यते १०  
न चात्र क्रियते भूयः सोऽत्र दोषो महान्स्मृतः  
असन्तोषश्च भवति दृष्ट्वा दीप्तां परां श्रियम् ११  
सुखव्याप्तमनस्कानां सहसा पतनं तथा  
इह यत्क्रियते कर्म फलं तत्रैव भुज्यते १२  
कर्मभूमिरियं राजन्फलभूमिरसौ स्मृता  
सुबाहुरुवाच-  
महान्तस्तु इमे दोषास्त्वया स्वर्गस्य कीर्तिताः १३  
निर्दोषाः शाश्वता येन्ये तांस्त्वं लोकान्वद द्विज  
जैमिनिरुवाच-  
आब्रह्मसदनादेव दोषाः सन्ति च वै नृप १४  
अतएव हि नेच्छन्ति स्वर्गप्राप्तिं मनीषिणः  
आब्रह्मसदनादूर्ध्वं तद्विष्णोः परमं पदम् १५  
शुभं सनातनं ज्योतिः परम्ब्रह्मेति तद्विदुः  
न तत्र मूढा गच्छन्ति पुरुषा विषयात्मकाः १६  
दम्भमोहभयद्रोह क्रोधलोभैरभिद्रुताः  
निर्ममा निरहङ्कारा निर्द्वन्द्वास्संयतेन्द्रियाः १७  
ध्यानयोगरताश्चैव तत्र गच्छन्ति साधवः  
एतत्ते सर्वमाख्यातं यन्मां त्वं परिपृच्छसि १८  
एवं स्वर्गगुणं श्रुत्वा सुबाहुः पृथिवीपतिः  
तमुवाच महात्मानं जैमिनिं वदतांवरम् १९  
सुबाहुरुवाच-  
नाहं स्वर्गं गमिष्यामि न चैवेच्छाम्यहं मुने  
यस्माच्च पतनं प्रोक्तं तत्कर्म न करोम्यहम् २०  
दानमेकं महाभाग नाहं दास्येकदाध्रुवम्  
दानाच्च फललोभाच्च तस्मात्पतति वै नरः २१  
इत्येवमुक्त्वा धर्मात्मा सुबाहुः पृथिवीपतिः  
ध्यानयोगेन देवेशं यजिष्ये कमलाप्रियम् २२  
दाहप्रलयसंवर्जं विष्णुलोकं व्रजाम्यहम्  
जैमिनिरुवाच-  
सत्यमुक्तं त्वया भूप सर्वश्रेयः समाकुलम् २३  
राजानो धर्मशीलाश्च महायज्ञैर्यजन्ति ते  
सर्वदानानि दीयन्ते यज्ञेषु नृपनन्दन २४  
आदावन्नं तु यज्ञेषु वस्त्रं ताम्बूलमेव च  
काञ्चनं भूमिदानं च गोदानं प्रददन्ति च २५  
सुयज्ञैर्वैष्णवं लोकं ते प्रयान्ति नरोत्तमाः  
दानेन तृप्तिमायान्ति सन्तुष्टाः सन्ति भूमिपाः २६  
तपस्विनो महात्मानो नित्यमेवं यजन्ति ते  
सुभिक्षां याचयित्वा तु स्वस्थानं तु समागताः २७  
भिक्षार्थं तस्य भागानि प्रकुर्वन्ति च भूपते  
ब्राह्मणाय विभागैकं गोग्रासं तु महामते २८  
सुपार्श्ववर्तिनां चैकं प्रयच्छन्ति तपोधनाः  
तस्यान्नस्य प्रदानेन फलं भुञ्जन्ति मानवाः २९  
क्षुधातृषाविहीनास्ते विष्णुलोकं व्रजन्ति वै  
तस्मात्त्वमपि राजेन्द्र देहि न्यायार्जितं धनम् ३०  
दानाज्ज्ञानं ततः प्राप्य ज्ञानात्सिद्धिं प्रयास्यति  
य इदं शृणुयान्मर्त्यः पुण्याख्यानमनुत्तमम् ३१  
तस्य सर्वार्थसिद्धिः स्यात्पापं सर्वं विलीयते  
विमुक्तः सर्वपापेभ्यो विष्णुलोकं सगच्छति ३२  
इति श्रीपद्मपुराणे भूमिखण्डे वेनोपाख्याने गुरुतीर्थे च्यवनचरित्रे पञ्चनवतितमोऽध्यायः ९५