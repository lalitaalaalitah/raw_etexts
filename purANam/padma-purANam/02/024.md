---
title: ०२४

---
सूत उवाच-  
हतं श्रुत्वा दितिः पुत्रं सुबलं बलमेव च  
रुदितं करुणं कृत्वा हा हा कष्टं भृशं मम १  
एवं सुकरुणं कृत्वा बहुकालं तपस्विनी  
सा गता कश्यपं कान्तं तमुवाच यशस्विनी २  
तव पुत्रो महापाप इन्द्रः सुरगणेश्वरः  
सागरोपगतं दृष्ट्वा बलं मे ब्रह्मलक्षणम् ३  
वज्रेण घातयामास सन्ध्यामास्यन्तमेव हि  
एवं श्रुत्वा ततः क्रुद्धो मरीचितनयस्तदा ४  
क्रोधेन महताविष्टः प्रजज्वालेव वह्निना  
अवलुञ्च्य जटामेकां शुच्यग्नौ स द्विजोत्तमः ५  
इन्द्रस्यैव वधार्थाय पुत्रमुत्पादयाम्यहम्  
तस्मात्कुण्डात्समुत्पन्नो हुताशनमुखादपि ६  
कृष्णाञ्जनचयोपेतः पिङ्गाक्षो भीषणाकृतिः  
दंष्ट्राकरालवक्त्रान्तो जगतां भयदायकः ७  
महाचर्वरिको घोरः खड्गचर्मधरस्तथा  
सर्वाङ्गतेजसा दीप्तो महामेघोपमो बली ८  
उवाच कश्यपं विप्रमादेशो मम दीयताम्  
कस्मादुत्पादितो विप्र भवता कारणं वद ९  
तमहं साधयिष्यामि प्रसादात्तव सुव्रत  
कश्यप उवाच-  
अस्या मनोरथं पुत्र पूरयस्व ममैव हि १०  
अदित्यास्त्वं महाप्राज्ञ जहि इन्द्रं दुरात्मकम्  
निहते देवराजे हि ऐन्द्रं पदं प्रभुङ्क्ष्व च ११  
एवं तेन समादिष्टः कश्यपेन महात्मना  
वृत्रस्तु उद्यमं चक्रे तस्येन्द्रस्य वधाय च १२  
धनुर्वेदस्य चाभ्यासं स चक्रे पौरुषान्वितः  
बलं वीर्यं तथा क्षात्रं तेजो धैर्यसमन्वितम् १३  
दृष्ट्वा हि तस्य दैत्यस्य सहस्राक्षो भयातुरः  
उपायं चिन्तितं तस्य वृत्रस्यापि दुरात्मनः १४  
वधार्थं देवदेवेन समाहूय महामुनीन्  
सप्तर्षीन्प्रेषयामास वृत्रं दैत्येश्वरं प्रति १५  
भवन्तस्तत्र गच्छन्तु यत्र वृत्रः स तिष्ठति  
सन्धिं कुर्वन्तु वै तेन सार्द्धं मम मुनीश्वराः १६  
एवं तेन समादिष्टा मुनयः सप्त ते तदा  
वृत्रासुरं ततः प्रोचुः सहस्राक्ष प्रचालिताः १७  
सख्यं कर्तुं प्रयच्छेत्स क्रियतां दैत्यसत्तम  
ऋषयः सप्ततत्त्वज्ञा ऊचुर्वृत्रं महाबलम् १८  
सहस्राक्षो महाप्राज्ञो भवता सह सत्तम  
मैत्रमिच्छति वै कर्तुं तत्कथं न करोषि किम् १९  
अर्धमैन्द्रं पदं वीर सत्वं भुङ्क्ष्व सुखेन वै  
वर्तन्त्वर्द्धेन इन्द्रस्तु असुरा देवतास्तथा २०  
सुखं वर्तन्तु ते सर्वे वैरं चैव विसृज्य वै  
वृत्र उवाच-  
यदि सत्येन देवेन्द्रो मैत्रमिच्छति सत्तमः २१  
सत्यमाश्रित्य चैवाहं करिष्ये नात्र संशयः  
छद्म चैवं पुरस्कृत्य इन्द्रो द्रोहं समाचरेत् २२  
तदा किं क्रियते विप्रा इत्यर्थे प्रत्ययं हि किम्  
ऋषयस्त्विन्द्रमाचख्युरित्यर्थं प्रत्ययं वद २३  
तन्नस्त्वं सत्यतां ब्रूहि यदि सख्यमिहेच्छसि  
इन्द्र उवाच-  
यद्यऽसत्येन वर्तामि भवद्भिः सह छद्मना २४  
ब्रह्महत्यादिकैः पापैर्लिप्येहं नात्र संशयः  
छद्म चैवं पुरस्कृत्य इन्द्रो द्रोहं समाचरेत् २५  
ब्रह्महत्यादिकैः पापैर्लिप्येहं नात्र संशयः  
इत्युवाच महाप्राज्ञ त्वामेवं स पुरन्दरः २६  
एतेन प्रत्ययेनापि सख्यं कुरु महामते  
वृत्र उवाच-  
भवतां शिष्टमार्गेण सत्येनानेन तस्य च २७  
मैत्रमेवं करिष्यामि तेन सार्द्धं द्विजोत्तमाः  
वृत्रमिन्द्रस्यसंस्थानं नीतं ब्राह्मणपुङ्गवैः २८  
इन्द्रस्तमागतं दृष्ट्वा वृत्रं मित्रार्थमुद्यतः  
सिंहासनात्समुत्थाय अर्घमादाय सत्वरः २९  
ददौ तस्मै स धर्मात्मा वृत्राय द्विजसत्तम  
अर्धं भुङ्क्ष्व महाप्राज्ञ ऐन्द्रमेतन्महत्पदम् ३०  
वर्तितव्यं सुखेनापि आवाभ्यां दैत्यसत्तम  
एवं विश्वासयन्दैत्यं वृत्र मैत्रेण वै तदा ३१  
गतेषु तेषु विप्रेषु स्वस्थानं द्विजसत्तम  
छिद्रं पश्यति दुष्टात्मा वृत्रस्यापि सदैव हि ३२  
सावधानत्वमिन्द्रोपि दिवारात्रौ प्रचिन्तयेत्  
तस्यच्छिद्रं न पश्येत वृत्रस्यापि महात्मनः ३३  
उपायं चिन्तयामास तस्यैव वधहेतवे  
रम्भा सम्प्रेषिता तेन मोहयस्व महासुरम् ३४  
येनकेनाप्युपायेन यथा हत्वा लभे सुखम्  
तथा कुरुष्व कल्याणि सम्मोहाय सुरद्विषः ३५  
वनं पुण्यं महादिव्यं पुण्यपादपसेवितम्  
बहुवृक्षफलोपेतं मृगपक्षिसमाकुलम् ३६  
विमानमन्दिरैर्दिव्यैः सर्वत्र परिशोभितम्  
दिव्यगन्धर्वसङ्गीतं भ्रमराकुलितं सदा ३७  
कोकिलानां रुतैः पुण्यैः सर्वत्र मधुरायतैः  
शिखिसारङ्गनादैश्च सर्वत्र सुसमाकुलम् ३८  
दिव्यैस्तु चन्दनैर्वृक्षैः सर्वत्र समलङ्कृतम्  
वापीकुण्डतडागैश्च जलपूर्णैर्मनोहरैः ३९  
कमलैः शतपत्रैश्च पुष्पितैः समलङ्कृतम्  
देवगन्धर्वसंसिद्धैश्चारणैश्चैव किन्नरैः ४०  
मुनिभिः शुशुभे दिव्यैर्दिव्योद्यानवरेण च  
अप्सरोगणसङ्कीर्णं नानाकौतुकमङ्गलैः ४१  
हेमप्रासादसम्बाधं दण्डच्छत्रैश्च चामरैः  
कलशैश्च पताकाभिः सर्वत्रसमलङ्कृतम् ४२  
वेदध्वनिसमाकीर्णं गीतध्वनिसमाकुलम्  
एवं नन्दनमासाद्य सा रम्भा चारुहासिनी ४३  
अप्सरोभिः समं तत्र क्रीडत्येवं विलासिनी  
सूत उवाच-  
एकदा तु स वृत्रो वै कालाकृष्टो गतो वनम् ४४  
कतिभिर्दानवैः सार्द्धं मुदया परया युतः  
अलक्ष्ये भ्रमते पार्श्वं तस्यैव च महात्मनः ४५  
देवराजोपि विप्रेन्द्रश्छिद्रान्वेषी द्विषां किल  
स हि वृत्रो महाप्राज्ञो विश्वस्तः सर्वकर्मसु ४६  
इन्द्रं मित्रं परं जानन्भयं चक्रे न तस्य सः  
भ्रममाणो वनं पश्येत्सर्वत्र परमं शुभम् ४७  
सुरम्यं कौतुकवनं वनितागणसङ्कुलम्  
चन्दनस्यापि वृक्षस्य छायां शीतां सुपुण्यदाम् ४८  
समाश्रित्य विशालाक्षी रम्भा तत्र प्रदीव्यति  
सखीभिस्तु महाभागा दोलारूढा यशस्विनी ४९  
गायते सुस्वरं गीतं सर्वविश्वप्रमोहनम्  
तत्र वृत्रः समायातः कामाकुलितमानसः ५०  
दोलारूढां समालोक्य रम्भां चारुसुलोचनाम् ५१  
इति श्रीपद्मपुराणे पञ्चपञ्चाशत्सहस्रसंहितायां भूमिखण्डे वृत्र-  
वञ्चनन्नाम चतुर्विंशोऽध्यायः २४