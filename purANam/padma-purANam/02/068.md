---
title: ०६८

---
ययातिरुवाच-  
अधर्मस्य फलं सूत श्रुतं सर्वं मया विभो  
धर्मस्यापि फलं ब्रूहि श्रोतुं कौतूहलं मम १  
मातलिरुवाच-  
अथ पापैरिमे यान्ति यमलोकं चतुर्विधाः  
सन्त्रासजननं घोरं विवशाः सर्वदेहिनः २  
गर्भस्थैर्जायमानैश्च बालैस्तरुणमध्यमैः  
पुंस्त्रीनपुंसकैर्वृद्धैर्यातव्यं जन्तुभिस्ततः ३  
शुभाशुभफलं तत्र देहिनां प्रविचार्यते  
चित्रगुप्तादिभिः सर्वैर्मध्यस्थैः सर्वदर्शिभिः ४  
न तेत्र प्राणिनः सन्ति ये न यान्ति यमक्षयम्  
अवश्यं हि कृतं कर्म भोक्तव्यं तद्विचारितम् ५  
ये तत्र शुभकर्माणः सौम्यचित्तादयान्विताः  
ते नरा यान्ति सौम्येन पथा यमनिकेतनम् ६  
यः प्रदद्याच्च विप्राणामुपानत्काष्ठपादुके  
स विमानेन महता सुखं याति यमालयम् ७  
छत्रदानेन गच्छन्ति पथा साभ्रेण देहिनः  
दिव्यवस्त्रपरीधाना यान्ति वस्त्रप्रदायिनः ८  
शिबिकायाः प्रदानेन विमानेन सुखं व्रजेत्  
सुखासनप्रदानेन सुखं यान्ति यमालयम् ९  
आरामकर्ता छायासु शीतलासु सुखं व्रजेत्  
यान्ति पुष्पकयानेन पुष्पारामप्रदायिनः १०  
देवायतनकर्ता च यतीनामाश्रमस्य च  
अनाथमण्डपानां च क्रीडन्याति गृहोत्तमैः ११  
देवाग्निगुरुविप्राणां मातापित्रोश्च पूजकः १२  
विप्रेषु दीनेषु गुणान्वितेषु यच्छ्रद्धया स्वल्पमपि प्रदत्तम्  
तत्सर्वकामान्समुपैति लोके श्राद्धे च दानं प्रवदन्ति सन्तः १३  
श्रद्धादानेन विज्ञेयमपि वालाग्रमात्रकम्  
यत्पात्रादि चतुष्टयं श्रद्धा तेषु सदा मम १४  
श्रद्धीयते सदा तस्माच्छ्रद्धायास्तत्फलं भवेत्  
गुणान्वितेषु दीनेषु यच्छत्यावसथान्यपि १५  
स प्रयाति सर्वकामं स्थानं पैतामहं नृप  
श्रद्धयायेन विप्राय दत्तं काकिणिमात्रकम् १६  
सस्याद्दिव्यतिथिर्भूप देवानां कीर्तिवर्धनः  
तस्माच्छ्रद्धान्वितैर्देयं तत्फलं भवति ध्रुवम् १७  
 इति श्रीपद्मपुराणे भूमिखण्डे वेनोपाख्याने पितृतीर्थवर्णने ययाति-  
चरित्रेऽष्टषष्टितमोऽध्यायः ६८