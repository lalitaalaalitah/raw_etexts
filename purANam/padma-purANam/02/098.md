---
title: ०९८

---
सूत उवाच-  
एवमुक्ते शुभे वाक्ये विज्वलेन महात्मना  
कुञ्जलो वदतां श्रेष्ठः स्तोत्रं पुण्यमुदैरयत् १  
ध्यात्वा नत्वा हृषीकेशं सर्वक्लेशविनाशनम्  
सर्वश्रेयः प्रदातारं हरेः स्तोत्रमुदीरितम् २  
वासुदेवाभिधानं तत्सर्वश्रेयः प्रदायकम्  
मोक्षद्वारं सुखोपेतं शान्तिदं पुष्टिवर्द्धनम् ३  
सर्वकामप्रदातारं ज्ञानदं ज्ञानवर्द्धनम्  
वासुदेवस्य यत्स्तोत्रं विज्वलाय प्रकाशितम् ४  
वासुदेवाभिधानं चाप्रमेयं पुण्यवर्द्धनम्  
सोऽवगम्य पितुः सर्वं विज्वलः पक्षिणांवरः ५  
तत्रगन्तुम्प्रचक्रामपितुःपृष्टन्तदानृप  
एवं गन्तुं कृतमतिं विज्वलं ज्ञानपारगम् ६  
उवाच पुत्रं धर्मात्मा उपकारसमुद्यतम् ७  
कुञ्जल उवाच-  
पुत्र तस्य महज्जाने पातकं भूपतेः शृणु  
यतो गत्वा पठ स्वत्वं सुबाहोश्चोपशृण्वतः ८  
यथायथा श्रोष्यति स्तोत्रमुत्तमं तथा तथा ज्ञानमयो भविष्यति  
श्रीवासुदेवस्य न संशयो वै तस्य प्रसादात्सुशिवं मयोक्तम् ९  
आमन्त्र्य स गुरुं पश्चादुड्डीय लघुविक्रमः  
आनन्दकाननं पुण्यं सम्प्राप्तो विज्वलस्तदा १०  
वृक्षच्छायां समाश्रित्य उपविष्टो मुदान्वितः  
समालोक्य स राजानं विमानेनागतं पुनः ११  
एष्यत्यसौ कदा राजा सुबाहुः प्रियया सह  
पातकान्मोचयिष्यामि स्तोत्रेणानेन वै कदा १२  
तावद्विमानः सम्प्राप्तः किङ्किणीजालमण्डितः  
घण्टारवसमाकीर्णो वीणावेणुसमन्वितः १३  
गन्धर्वस्वरसङ्घुष्टश्चाप्सरोभिः समन्वितः  
सर्वकामसमृद्धस्तु अन्नोदकविवर्जितः १४  
तस्मिन्याने स्थितो राजा सुबाहुः प्रियया सह  
समुत्तीर्णो विमानात्स सुतार्क्ष्य प्रियया सह १५  
शस्त्रमादाय तीक्ष्णं तु यावत्कृन्तति तच्छवम्  
तावद्धि विज्वलेनापि समाह्वानं कृतं तदा १६  
भो भोः पुरुषशार्दूल देवोपम भवानिदम्  
करोति निर्घृणं कर्म नृशंसैर्न च शक्यते १७  
कर्तुं पुरुषशार्दूल कोऽयं विधिविपर्ययः  
दुष्कृतं साहसं कर्म निन्द्यं लोकेषु सर्वदा १८  
वेदाचारविहीनं तु कस्मात्प्रारब्धवानि ह  
तन्मे त्वं कारणं सर्वं कथयस्व यथा तथा १९  
इत्येवं भाषितं तस्य विज्वलस्य महात्मनः  
समाकर्ण्य महाराजः स्वप्रियां वाक्यमब्रवीत् २०  
प्रिये वर्षशतं भुक्तं मयेदं पापकर्मणा  
कदा न भाषितं केन यथायं परिभाषते २१  
ममैवं पीड्यमानस्य क्षुधया हृदयं प्रिये  
निर्गतं चोत्सुकं कान्ते शान्तिश्चित्ते प्रवर्तते २२  
यावदस्य श्रुतं वाक्यं सर्वदुःखस्य शान्तिदम्  
तावच्चित्ते समाह्लादो वर्तते चारुहासिनि २३  
कोयं देवो नु गन्धर्वः सहस्राक्षो भविष्यति  
मुनीनां स्याद्वचः सत्यं यदुक्तं मुनिना पुरा २४  
एवमाभाषितं श्रुत्वा प्रियस्यानन्तरं प्रिया  
राजानं प्रत्युवाचाथ भार्या पतिपरायणा २५  
सत्यमुक्तं त्वया नाथ इदमाश्चर्यमुत्तमम्  
यथा ते वर्तते कान्त मम चित्ते तथा पुनः २६  
पक्षिरूपधरः कोऽयं पृच्छते हितकारिवत्  
एवमाभाषितं श्रुत्वा प्रियायाः पृथिवीपतिः २७  
बद्धाञ्जलिपुटोभूत्वा पक्षिणं वाक्यमब्रवीत्  
सुबाहुरुवाच-  
स्वागतं ते महाप्राज्ञ पक्षिरूपधरः प्रभो २८  
शिरसा भार्यया सार्द्धं तव पादाम्बुजद्वयम्  
नमस्करोम्यहं पुण्यमस्तु नस्त्वत्प्रसादतः २९  
भवान्कः पक्षिरूपेण पुण्यमेवं प्रभाषते  
यादृशं क्रियतेकर्म पूर्वदेहेन सत्तम ३०  
सुकृतं दुष्कृतं वापि तदिहैव प्रभुज्यते  
अथ तेनात्मकं वृत्तं तस्याग्रे च निवेदितम् ३१  
यथोक्तं कुञ्जलेनापि पित्रा पूर्वं श्रुतं तथा  
कथयस्वात्मवृत्तान्तं भवान्को मां प्रभाषते ३२  
सुबाहुं प्रत्युवाचेदं वाक्यं पक्षिवरस्तदा  
विज्वल उवाच-  
शुकजात्यां समुत्पन्नः कुञ्जलोनाम मे पिता ३३  
तस्याहं विज्वलो नाम तृतीयस्तु सुतेष्वहम्  
नाहं देवो न गन्धर्वो न च सिद्धो महाभुज ३४  
नित्यमेव प्रपश्यामि कर्म चैवं सुदारुणम्  
कियत्कालं महत्कर्म साहसाकारसंयुतम् ३५  
करिष्यसि महाराज तन्मे कथय साम्प्रतम्  
सुबाहुरुवाच-  
वासुदेवाभिधानं यत्पूर्वमुक्तं हि ब्राह्मणैः ३६  
श्रोष्याम्यहं यदा भद्र गतिं स्वां प्राप्नुयां तदा  
पुण्यात्मना भाषितं वै मुनिना संयतात्मना ३७  
तदाहं पातकान्मुक्तो भविष्यामि न संशयः  
विज्वल उवाच-  
तवार्थे पृच्छितस्तातस्तेन मे कथितं च यत् ३८  
तत्तेद्याहं प्रवक्ष्यामि शाश्वतं शृणु सत्तम ३९  
ॐअस्य श्रीवासुदेवाभिधानस्य स्तोत्रस्य नारदऋषिरनुष्टुप्छन्दः  
ॐकारोदेवता सर्वपातकनाशनार्थे चतुर्वर्गसाधनार्थे च जपे विनियोगः  
ॐनमो भगवते वासुदेवाय इति मन्त्रः  
पावनं परमं पुण्यं वेदज्ञं वेदमन्दिरम्  
विद्याधारं भवाधारं प्रणवं वै नमाम्यहम् ४०  
निरावासं निराकारं सुप्रकाशं महोदयम्  
निर्गुणं गुणसम्बद्धं नमामि प्रणवं परम् ४१  
महाकान्तं महोत्साहं महामोहविनाशनम्  
आचिन्वन्तं जगत्सर्वं गुणातीतं नमाम्यहम् ४२  
भाति सर्वत्र यो भूत्वा भूतानां भूतिवर्द्धनः  
अभयं भिक्षुसम्बद्धं नमामि प्रणवं शिवम् ४३  
गायत्रीसाम गायन्तं गीतं गीतप्रियं शुभम्  
गन्धर्वगीतभोक्तारं प्रणवं प्रणमाम्यहम् ४४  
विचारं वेदरूपं तं यज्ञस्थं भक्तवत्सलम्  
योनिं सर्वस्य लोकस्य ॐकारं प्रणमाम्यहम् ४५  
तारकं सर्वभूतानां नौरूपेण विराजितम्  
संसारार्णवमग्नानां नमामि प्रणवं हरिम् ४६  
सर्वलोकेषु वसते एकरूपेण नैकधा  
धामकैवल्यरूपेण नमामि प्रणवं शिवम् ४७  
सूक्ष्मं सूक्ष्मतरं शुद्धं निर्गुणं गुणनायकम्  
वर्जितं प्राकृतैर्भावैर्वेदस्थानं नमाम्यहम् ४८  
देवदैत्यवियोगैश्च वर्जितं तुष्टिभिः सदा  
दैवैश्च योगिभिर्ध्येयं तमोङ्कारं नमाम्यहम् ४९  
व्यापकं विश्ववेत्तारं विज्ञानं परमं शुभम्  
शिवं शिवगुणं शान्तं वन्दे प्रणवमीश्वरम् ५०  
यस्य मायां प्रविष्टास्तु ब्रह्माद्याश्च सुरासुराः  
न विन्दन्ति परं शुद्धं मोक्षद्वारं नमाम्यहम् ५१  
आनन्दकन्दाय विशुद्धबुद्धये शुद्धाय हंसाय परावराय  
नमोऽस्तु तस्मै गणनायकाय श्रीवासुदेवाय महाप्रभाय ५२  
श्रीपाञ्चजन्येन विराजमानं रविप्रभेणापि सुदर्शनेन  
गदाब्जकेनापि विराजमानं प्रभुं सदैनं शरणं प्रपद्ये ५३  
यं वेदगुह्यं सगुणं गुणानामाधारभूतं सचराचरस्य  
यं सूर्यवैश्वानरतुल्यतेजसं तं वासुदेवं शरणं प्रपद्ये ५४  
क्षुधानिधानं विमलं सुरूपमानन्दमानेन विराजमानम्  
यं प्राप्य जीवन्ति सुरादिलोकास्तं वासुदेवं शरणं प्रपद्ये ५५  
तमोघनानां स्वकरैर्विनाशं करोति नित्यं परिकर्महेतुः  
उद्द्योतमानं रविदीप्ततेजसं तं वासुदेवं शरणं प्रपद्ये ५६  
यो भाति सर्वत्र रविप्रभावैः करोति शोषं च रसं ददाति  
यः प्राणिनामन्तरगः स वायुस्तं वासुदेवं शरणं प्रपद्ये ५७  
स्वेच्छानुरूपेण स देवदेवो बिभर्ति लोकान्सकलान्महीपान्  
सन्तारणे नौरिव वर्तते यस्तं वासुदेवं शरणं प्रपद्ये ५८  
अन्तर्गतो लोकमयः सदैव पचत्यसौ स्थावरजङ्गमानाम्  
स्वाहामुखो देवगणस्य हेतुस्तं वासुदेवं शरणं प्रपद्ये ५९  
रसैः सुपुण्यैः सकलैः सहैव पुष्णाति सौम्यो गुणदश्च लोके  
अन्नानि योनिर्मल तेजसैव तं वासुदेवं शरणं प्रपद्ये ६०  
अस्त्येव सर्वत्र विनाशहेतुः सर्वाश्रयः सर्वमयः स सर्वः  
विना हृषीकैर्विषयान्प्रभुङ्क्ते तं वासुदेवं शरणं प्रपद्ये ६१  
जीवस्वरूपेण बिभर्ति लोकांस्ततः स्वमूर्तान्सचराचरांश्च  
निष्केवलो ज्ञानमयः सुशुद्धस्तं वासुदेवं शरणं प्रपद्ये ६२  
दैत्यान्तकं दुःखविनाशमूलं शान्तं परं शक्तिमयं विशालम्  
यं प्राप्य देवा विनयं प्रयान्ति तं वासुदेवं शरणं प्रपद्ये ६३  
सुखं सुखान्तं सुखदं सुरेशं ज्ञानार्णवं तं मुनिपं सुरेशम्  
सत्याश्रयं सत्यगुणोपविष्टं तं वासुदेवं शरणं प्रपद्ये ६४  
यज्ञाङ्गरूपं परमार्थरूपं मायान्वितं मापतिमुग्रपुण्यम्  
विज्ञानमेकं जगतां निवासं तं वासुदेवं शरणं प्रपद्ये ६५  
अम्भोधिमध्ये शयनं हितस्य नागाङ्गभोगे शयनं विशाले  
श्रीपादपद्मद्वयमेव तस्य तद्वासुदेवस्य नमामि नित्यम् ६६  
पुण्यान्वितं शङ्करमेव नित्यं तीर्थैरनेकैः परिसेव्यमानम्  
तत्पादपद्मद्वयमेव तस्य श्रीवासुदेवस्य अघापहं तत् ६७  
पादाम्बुजं रक्तमहोत्पलाभमम्भोजसल्लिङ्गजयोपयुक्तम्  
अलङ्कृतं नूपुरमुद्रिकाभिः श्रीवासुदेवस्य नमामि नित्यम् ६८  
देवैः सुसिद्धैर्मुनिभिः सदैव नुतं सुभक्त्या उरगाधिपैश्च  
तत्पादपङ्केरुहमेवपुण्यं श्रीवासुदेवस्य नमामि नित्यम् ६९  
यस्यापि पादाम्भसि मज्जमानाः पूता दिवं यान्ति विकल्मषास्ते  
मोक्षं लभन्ते मुनयः सुतुष्टास्तं वासुदेवं शरणं प्रपद्ये ७०  
पादोदकं तिष्ठति यत्र विष्णोर्गङ्गादितीर्थानि सदैव तत्र  
पिबन्ति येद्यापि सपापदेहास्ते यान्ति शुद्धाः सुगृहं मुरारेः ७१  
पादोदकेनाप्यभिषिच्यमाना उग्रैश्च पापैः परिलिप्तदेहाः  
ते यान्ति मुक्तिं परमेश्वरस्य तस्यैव पादौ सततं नमामि ७२  
नैवेद्यमात्रेण सुभक्षितेन सुचक्रिणस्तस्य महात्मनस्तु  
श्रीवाजपेयस्य फलं लभन्ते सर्वार्थयुक्ताश्च नरा भवन्ति ७३  
नारायणं तं नरकाधिनाशनं मायाविहीनं सकलं गुणज्ञम्  
यं ध्यायमानाः सुगतिं प्रयान्ति तं वासुदेवं शरणं प्रपद्ये ७४  
यो वन्द्यस्त्वृषिसिद्धचारणगणैर्देवैः सदा पूज्यते  
यो विश्वस्य विसृष्टिहेतुकरणे ब्रह्मादिदेवप्रभुः  
यः संसारमहार्णवे निपतितस्योद्धारको वत्सल-  
स्तस्यैवापि नमाम्यहं सुचरणौ भक्त्या वरौ पावनौ ७५  
यो दृष्टो मखमण्डपे सुरगणैः श्रीवामनः सामगः  
सामोद्गीतकुतूहलः सुरगणैस्त्रैलोक्य एकः प्रभुः  
कुर्वन्तं नयनेक्षणैः शुभकरैर्निष्पापतां तद्बले-  
स्तस्याहं चरणारविन्दयुगलं वन्दे परं पावनम् ७६  
राजन्तं द्विजमण्डले मखमुखे ब्रह्मश्रियाशोभितं  
दिव्येनापि सुतेजसा करमयं यं चेन्द्रनीलोपमम्  
देवानां हितकाम्यया सुतनुजं वैरोचनस्यापि तं-  
याचन्तं मम दीयतां त्रिपदकं वन्दे प्रभुं वामनम् ७७  
तं द्रष्टुं रविमण्डले मुनिगणैः सम्प्राप्तवन्तं दिवं  
चन्द्रार्कास्तमयान्तरे किल पदा सञ्च्छादयन्तं तदा  
तस्यैवापि सुचक्रिणः सुरगणाः प्रापुर्लयं साम्प्रतं-  
का ये विश्वविकोशकेतमतुलं नौमि प्रभोर्विक्रमम् ७८  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रेऽष्टनवतितमोऽध्यायः ९८