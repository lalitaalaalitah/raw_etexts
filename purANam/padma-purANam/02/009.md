---
title: ००९

---
कश्यप उवाच-  
एवं सम्बोधितस्तत्र आत्मा ध्यानादिकैस्तदा  
त्यक्तुकामः स तत्कार्यं पञ्चात्मकं स बुद्धिमान् १  
निमित्तान्येव पश्यैव प्राप्य तांस्तान्प्रयाति सः  
विहाय कायं निर्लक्ष्यं पतितं नैव पश्यति २  
सहवर्द्धितयोर्नास्ति सम्बन्धः प्राण देहयोः  
धनपुत्रकलत्रैश्च सम्बन्धः केन हेतुना ३  
एवं ज्ञात्वा शमं गच्छ क्लैब्यं मा भज सुप्रिये  
अयमेव परं ब्रह्म अयमेव सनातनः ४  
अयमात्मस्वरूपेण दैत्य देवेषु संस्थितः  
अयं ब्रह्मा अयं रुद्रो ह्ययं विष्णुः सनातनः ५  
अयं सृजति विश्वानि अयं पालयते प्रजाः  
संहरत्येष धर्मात्मा धर्मरूपी जनार्दनः ६  
अनेनोत्पादिता देवा दानवाश्चैव सुप्रिय  
देवाश्चाधर्मनिर्मुक्ता धर्महीनाः सुतास्तव ७  
धर्मोयं माधवस्याङ्गं सर्वदैवैश्च पालितम्  
धर्मं च चिन्तयेद्देवि धर्मं चैव तु पालयेत् ८  
तस्य विष्णुः स धर्मात्मा सर्वदैव प्रसादवान्  
धर्मेण वर्तिता देवाः सत्येन तपसा किल ९  
येषां विष्णुः प्रसन्नो वै धर्मस्तैरिह पालितः  
विष्णोः कायमिदं धर्मं सत्यं हृदयमेव च १०  
यस्तौ पालयते नित्यं तस्य विष्णुः प्रसीदति  
दूषयेद्यः सत्यधर्मौ पापमेव प्रपालयेत् ११  
तस्य विष्णुः प्रकुप्येत नाशयेदतिवीर्यवान्  
वैष्णवैः पालितं धर्मं तपः सत्येन संस्थितैः १२  
तेषां प्रसन्नो धर्मात्मा रक्षामेवं करोति च  
तव पुत्रा दनोः पुत्राः सैंहिकेयास्तथैव च १३  
अधर्मेणापि पापेन वर्तिताः पापचेतसः  
सूदिता वासुदेवेन समरे चक्रपाणिना १४  
योसावात्मा मयोक्तः पूर्वमेव तवाग्रतः  
सोयं विष्णुर्न सन्देहो धर्मात्मा सर्वपालकः १५  
दैत्यकायेषु यः स्वस्थः पापमेव समास्थितः  
जघ्निवान्दानवान्देवि स च क्रुद्धो महामतिः १६  
स बाह्याभ्यन्तरे भूत्वा तव पुत्रा निपातिताः  
येन चोत्पादिता देवि तेनैव विनिपातिताः १७  
नैषां मोहस्तु कर्तव्यो भवत्या वचनं शृणु  
पापेन वर्तते योसौ स एव निधनं व्रजेत् १८  
तस्मान्मोहं परित्यज्य सदाधर्मं समाश्रय  
दितिरुवाच-  
एवमस्तु महाभाग करिष्ये वचनं तव १९  
कश्यपं च मुनिश्रेष्ठमेवमाभाष्य दुःखिता  
सम्बोधिता सा मुनिना दुःखं सन्त्यज्य संस्थिता २०