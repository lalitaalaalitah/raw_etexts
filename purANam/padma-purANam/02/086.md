---
title: ०८६

---
कुञ्जल उवाच-  
तस्यास्तु चेष्टितं वत्स दिव्या देव्या वदाम्यहम्  
पूर्वजन्मकृतं सर्वं तन्मे निगदतः शृणु १  
अस्ति वाराणसी पुण्या नगरी पापनाशिनी  
तस्यामास्ते महाप्राज्ञः सुवीरो नाम नामतः २  
वैश्यजात्यां समुत्पन्नो धनधान्यसमाकुलः  
तस्य भार्या महाप्राज्ञ चित्रा नाम सुविश्रुता ३  
कुलाचारं परित्यज्य अनाचारेण वर्तते  
न मन्यते हि भर्तारं स्वैरवृत्त्या प्रवर्तते ४  
धर्मपुण्यविहीना तु पापमेव समाचरेत्  
भर्तारं कुत्सते नित्यं नित्यं च कलहप्रिया ५  
नित्यं परगृहे वासो भ्रमते सा गृहे गृहे  
परच्छिद्रं समापश्येत्सदा दुष्टा च प्राणिषु ६  
साधुनिन्दापरा दुष्टा सदा हास्यकरा च सा  
अनाचारां महापापां ज्ञात्वा वीरेण निन्दिता ७  
स तां त्यक्त्वा महाप्राज्ञ उपयेमे महामतिः  
अन्य वैश्यस्य वै कन्यां तया सह प्रवर्तते ८  
धर्माचारेण पुण्यात्मा सत्यधर्ममतिः सदा  
निरस्ता तेन सा चित्रा प्रचण्डा भ्रमते महीम् ९  
दुष्टानां सङ्गतिं प्राप्ता नराणां पापिनां सदा  
दूतीकर्म चकाराथ सा तेषां पापनिश्चया १०  
गृहभङ्गं चकाराथ साधूनां पापकारिणी  
साध्वीं नारीं समाहूय पापवाक्यैः सुलोभयेत् ११  
धर्मभङ्गं चकाराथ वाक्यैः प्रत्ययकारकैः  
साधूनां सा स्त्रियं चित्रा अन्यस्मै प्रतिपादयेत् १२  
एवं गृहशतं भग्नं चित्रया पापनिश्चयात्  
सङ्ग्रामं सा महादुष्टाऽकारयत्पतिपुत्रकैः १३  
मनांसि चालयेत्पापा पुरुषाणां स्त्रियः प्रति  
अकारयच्च सङ्ग्रामं यमग्रामविवर्धनम् १४  
एवं गृहशतं भङ्क्त्वा पश्चात्सा निधनं गता  
शासिता यमराजेन बहुदण्डैः सुनन्दन १५  
अभोजयत्सुनरकान्रौरवांस्तरणेः सुतः  
पाचिता रौरवे चित्रा चित्राः पीडाः प्रदर्शिताः १६  
यादृशं क्रियते कर्म तादृशं परिभुज्यते  
तया गृहशतं भग्नं चित्रया पापनिश्चयात् १७  
तत्तत्कर्मविपाकोऽयं तया भुक्तो द्विजोत्तम  
यस्माद्गृहशतं भग्नं तस्माद्दुःखं प्रभुञ्जति १८  
विवाहसमये प्राप्ते दैवं च पाकतां गतम्  
प्राप्ते विवाहसमये भर्ता मृत्युं प्रयाति च १९  
यथा गृहशतं भग्नं तथा वरशतं मृतम्  
स्वयंवरे तदा वत्स विवाहे चैकविंशतिः २०  
दिव्या देव्या मया ख्यातं यथा मे पृच्छितं त्वया  
एतत्ते सर्वमाख्यातं तस्याः पूर्वविचेष्टितम् २१  
उज्ज्वल उवाच-  
दिव्या देव्यास्त्वया ख्यातं यत्पूर्वं पूर्वचेष्टितम्  
तथा पापं कृतं घोरं गृहभङ्गाख्यमेव च २२  
प्लक्षद्वीपस्य भूपस्य दिवोदासस्य वै सुता  
केन पुण्यप्रभावेण तया प्राप्तं महाकुलम् २३  
एतन्मे संशयं तात तदेतत्प्रब्रवीतु मे  
एवं पापसमाचारा कथं जाता नृपात्मजा २४  
कुञ्जल उवाच-  
चित्रायाश्चेष्टितं पुण्यं तत्सर्वं प्रवदाम्यहम्  
श्रूयतामुज्ज्वल सुत चित्रया यत्कृतं पुरा २५  
भ्रममाणो महाप्राज्ञः कश्चित्सिद्धः समागतः  
कुचैलो वस्त्रहीनश्च सन्न्यासी स च दण्डधृक् २६  
कौपीनेन समायुक्तः पाणिपात्रो दिगम्बरः  
गृहद्वारं समाश्रित्य चित्रायाः परिसंश्रितः २७  
स मौनी सर्वमुण्डस्तु विजितात्मा जितेन्द्रियः  
निराहारो जिताहारः सर्वतत्त्वार्थदर्शकः २८  
दूराध्वानपरिश्रान्त आतपाकुलमानसः  
श्रमेण खिद्यमानश्च तृषाक्रान्तः सुपुत्रक २९  
चित्रा द्वारं समाश्रित्य च्छायामाश्रित्य संस्थितः  
तया दृष्टो महात्मा स चित्रया श्रमपीडितः ३०  
सेवां चक्रे च चित्रा सा तस्यैव सुमहात्मनः  
पादप्रक्षालनं कृत्वा दत्वा आसनमुत्तमम् ३१  
आस्यतामासने तात सुखेनापि सुकोमले  
क्षुधापनोदनार्थं हि भुज्यतामन्नमुत्तमम् ३२  
स्वेच्छया परितुष्टश्च शीतलं सलिलं पिब  
एवमुक्त्वा तथा कृत्वा देववत्पूज्य तं सुत ३३  
अङ्गसंवाहनं कृत्वा नाशितश्रम एव च  
तयोक्तो हि महात्मा स भुक्त्वा पीत्वा द्विजोत्तम ३४  
एवं सन्तोषितः सिद्धस्तया तत्त्वार्थदर्शकः  
सन्तुष्टः सर्वधर्मात्मा किञ्चित्कालं स्थिरोभवत् ३५  
स्वेच्छया स गतो विप्रो महायोगी यथागतम्  
गते तस्मिन्महाभागे सिद्धे चैव महात्मनि ३६  
सा चित्रा मरणं प्राप्ता स्वकर्मवशमागता  
शासिता धर्मराजेन महादण्डैः सुदुःखदैः ३७  
सा चित्रा नरकं प्राप्ता वेदना व्रातदायकम्  
भुङ्क्ते दुःखं महाराज सा वै युगसहस्रकम् ३८  
भोगान्ते तु पुनर्जन्म सम्प्राप्तं मानुषस्य च  
पूर्वं सम्पूजितः सिद्धस्तया पुण्यवतां वरः ३९  
तस्य कर्मविपाकोयं प्राप्ता पुण्यवतां कुले  
क्षत्रियाणां महाराज्ञो दिवोदासस्य वै गृहे ४०  
दिव्यादेवी च तन्नाम जातं तस्या नरोत्तम  
सा हि दत्तवती चान्नं पानं पुण्यं महात्मने ४१  
तस्य दानस्य सा भुङ्क्ते महत्पुण्यफलोदयम्  
पिबते शीतलं तोयं मिष्टान्नं च भुनक्ति वै ४२  
दिव्यान्भोगान्प्रभुञ्जाना वर्तते पितृमन्दिरे  
सिद्धस्यास्य प्रभावाच्च राजकन्या व्यजायत ४३  
पापकर्मप्रभावाच्च गृहभङ्गान्महीपते  
विधवात्वं भुञ्जते सा दिव्यादेवी सुपुत्रक ४४  
एतत्ते सर्वमाख्यातं दिव्यादेव्या विचेष्टितम्  
अन्यत्किन्ते प्रवक्ष्यामि यत्त्वं पृच्छसि मामिह ४५  
उज्ज्वल उवाच-  
कथं सा मुच्यते शोकान्महादुःखाद्वदस्व मे  
सास्याच्च कीदृशी बाला महादुःखेन पीडिता ४६  
तत्सुखं कीदृशं तस्माद्विपाकश्च भविष्यति  
एतन्मे संशयं तात साम्प्रतं छेत्तुमर्हसि ४७  
कथं सा लभते मोक्षं तञ्चोपायं वदस्व मे  
एकाकिनी महाभागा महारण्ये प्ररोदिति ४८  
विष्णुरुवाच-  
पुत्रवाक्यं महच्छ्रुत्वा क्षणमेकं विचिन्त्य सः  
प्रत्युवाच महाप्राज्ञः कुञ्जलः पुत्रकं प्रति ४९  
शृणु वत्स महाभाग सत्यमेतद्वदाम्यहम्  
पापयोनिं तु सम्प्राप्य पूर्वकर्मसमुद्भवाम् ५०  
तिर्यक्त्वेन च मे ज्ञानं नष्टं सम्प्रति पुत्रक  
अस्य वृक्षस्य सङ्गाच्च प्रयतस्य महात्मनः ५१  
रेवायाश्च प्रसादेन विष्णोश्चैव प्रसादतः  
येन सा लभते ज्ञानं मोक्षस्थानं निवर्तते ५२  
उपदेशं प्रवक्ष्यामि मोक्षमार्गमनुत्तमम्  
यास्यते कल्मषान्मुक्ता यथा हेम हुताशनात् ५३  
शुद्धं च जायते वत्स सङ्गाद्वह्नेः स्वरूपवत्  
हरेर्ध्यानान्महाप्राज्ञ शीघ्रं तस्य महात्मनः ५४  
जपहोमव्रतात्पापं नाशं याति हि पापिनाम्  
मदं त्यजेद्यथा नागो भयात्सिंहस्य सर्वदा ५५  
नामोच्चारेण कृष्णस्य तत्प्रयाति हि किल्बिषम्  
तेजसा वैनतेयस्य विषहीना इवोरगाः ५६  
ब्रह्महत्यादिकाः पापाः प्रलयं यान्ति नान्यथा  
नामोच्चारेण तस्यापि चक्रपाणेः प्रयान्ति ते ५७  
यदा नामशतं पुण्यमघराशिविनाशनम्  
सा जपेत स्थिरा भूत्वा कामक्रोधविवर्जिता ५८  
सर्वेन्द्रियाणि संयम्य आत्मज्ञानेन गोपयेत्  
तस्य ध्यानप्रविष्टा सा एकभूता समाहिता ५९  
सा जपेत्परमं ज्ञानं तदा मोक्षं प्रयाति च  
तन्मनास्तत्पदे लीना योगयुक्ता यदा भवेत् ६०  
उज्ज्वल उवाच-  
वद तात परं ज्ञानं परमं मम साम्प्रतम्  
पश्चाद्ध्यान व्रतं पुण्यं नाम्नां शतमिहैव च ६१  
कुञ्जल उवाच-  
परं ज्ञानं प्रवक्ष्यामि यन्न दृष्टं तु केनचित्  
श्रूयतां पुत्र कैवल्यं केवलं मलवर्जितम् ६२  
सूत उवाच-  
यथा दीपो निवातस्थो निश्चलो वायुवर्जितः  
प्रज्वलन्नाशयेत्सर्वमन्धकारं महामते ६३  
तद्वद्दोषविहीनात्मा भवत्येव निराश्रयः  
निराशो निर्मलो वत्स न मित्रं न रिपुः कदा ६४  
न शोको न च हर्षश्च न लोभो न च मत्सरः  
एको विषादहर्षैश्च सुखदुःखैर्विमुच्यते ६५  
विषयैश्चापि सर्वैश्च इन्द्रियाणि स संहरेत्  
तदा स केवलो जातः केवलत्वं प्रजायते ६६  
अग्निकर्मप्रसङ्गेन दीपस्तैलं प्रशोषयेत्  
वर्त्याधारेण राजेन्द्र निःसङ्गो वायुवर्जितः ६७  
कज्जलं वमते पश्चात्तैलस्यापि महामते  
कृष्णासौ दृश्यते रेखा दीपस्याग्रे महामते ६८  
स्वयमाकृष्यते तैलं तेजसा निर्मलो भवेत्  
कायवर्तिस्थितस्तद्वत्कर्मतैलं प्रशोषयेत् ६९  
विषयान्कज्जलीकृत्य प्रत्यक्षं सम्प्रदर्शयेत्  
जनयेन्निर्मलोभूत्वा स्वयमेव प्रकाशयेत् ७०  
क्रोधादिभिः क्लेशसञ्ज्ञैर्वायुभिः परिवर्जितः  
निःस्पृहो निश्चलो भूत्वा तेजसा स्वयमुज्ज्वलेत् ७१  
त्रैलोक्यं पश्यते सर्वं स्वस्थानस्थः स्वतेजसा  
केवलज्ञानरूपोऽयं मया ते परिकीर्तितः ७२  
ध्यानं तस्य प्रवक्ष्यामि द्विविधं तस्य चक्रिणः  
केवलज्ञानरूपेण दृश्यते ज्ञानचक्षुषा ७३  
योगयुक्ता महात्मानः परमार्थपरायणाः  
यं पश्यन्ति विनिद्रास्तु यत्तपः सर्वदर्शकम् ७४  
हस्तपादविहीनं च सर्वत्र परिगच्छति  
सर्वं गृह्णाति त्रैलोक्यं स्थावरं जङ्गमं सुत ७५  
नासामुखविहीनस्तु घ्राति जक्षिति पुत्रक  
अकर्णः शृणुते सर्वं सर्वसाक्षी जगत्पतिः ७६  
अरूपो रूपसम्बद्धः पञ्चवर्गवशङ्गतः  
सर्वलोकस्य यः प्राणः पूजितः स चराचरैः ७७  
अजिह्वो वदते सर्वं वेदशास्त्रानुगं सुत  
अत्वचः स्पर्शनं चापि सर्वेषामेव जायते ७८  
सदानन्दो विरक्तात्मा एकरूपो निराश्रयः  
निर्जरो निर्ममो न्यायी सगुणो निर्ममोमलः ७९  
अवश्यः सर्ववश्यात्मा सर्वदः सर्ववित्तमः  
तस्य धाता न चैवास्ति स वै सर्वमयो विभुः ८०  
एवं सर्वमयं ध्यानं पश्यते यो महात्मनः  
स याति परमं स्थानममूर्तममृतोपमम् ८१  
द्वितीयं तु प्रवक्ष्यामि अस्य ध्यानं महात्मनः  
मूर्ताकारं तु साकारं निराकारं निरामयम् ८२  
ब्रह्माण्डं सर्वमतुलं वासितं यस्य वासना  
स तस्माद्वासुदेवेति उच्यते मम नन्दन ८३  
वर्षमाणस्य मेघस्य यद्वर्णं तस्य तद्भवेत्  
सूर्यतेजःप्रतीकाशं चतुर्बाहुं सुरेश्वरम् ८४  
दक्षिणे शोभते शङ्खो हेमरत्नविभूषितः  
सूर्यबिम्बसमाकारं चक्रं पद्मप्रतिष्ठितम् ८५  
कौमोदकी गदा तस्य महासुरविनाशिनी  
वामे च शोभते वत्स हस्ते तस्य महात्मनः ८६  
महापद्मं सुगन्धाढ्यं तस्य दक्षिणहस्तगम्  
शोभमानः सदैवास्ते सायुधः कमलाप्रियः ८७  
कम्बुग्रीवं वृत्तमास्यं पद्मपत्रनिभेक्षणम्  
राजमानं हृषीकेशं दशनै रत्नसन्निभैः ८८  
गुडाकेशाः सन्ति यस्य अधरो विद्रुमाकृतिः  
शोभते पुण्डरीकाक्षः किरीटेनापि पुत्रक ८९  
विशालेनापि रूपेण केशवस्तु सुवर्चसा  
कौस्तुभेनाङ्कितेनैव राजमानो जनार्दनः ९०  
सूर्यतेजः प्रतीकाश कुण्डलाभ्यां प्रभाति च  
श्रीवत्साङ्केन पुण्येन सर्वदा राजते हरिः ९१  
केयूरकङ्कणैर्हारैर्मौक्तिकैरृक्षसन्निभैः  
वपुषा भ्राजमानस्तु विजयो जयतां वरः ९२  
भ्राजते सोपि गोविन्दो हेमवर्णेन वाससा  
मुद्रिकारत्नयुक्ताभिरङ्गुलीभिर्विराजते ९३  
सर्वायुधैः सुसम्पूर्णैर्दिव्यैराभरणैर्हरिः  
वैनतेयसमारूढो लोककर्ता जगत्पतिः ९४  
एवन्तं ध्यायते नित्यमनन्यमनसा नरः  
मुच्यते सर्वपापेभ्यो विष्णुलोकं स गच्छति ९५  
एतत्ते सर्वमाख्यातं ध्यानमेव जगत्पतेः  
व्रतं चैव प्रवक्ष्यामि सर्वपापनिवारणम् ९६