---
title: १२१

---
कामोदोवाच-  
न विदुर्देवताः सर्वा यस्यान्तं रूपमेव च  
यस्मिल्लीँनस्तु सर्वोयं स चैकात्मा प्रकथ्यते १  
यस्या मायाप्रपञ्चस्तु संसारः शृणु नारद  
कस्मात्प्रयाति संसारं मम स्वामी जगत्पतिः २  
पापैश्चापि सुपुण्यैश्च नरोबद्धस्तु कर्मभिः  
संसारं सरते विप्र हरिः कस्माद्व्रजेद्वद ३  
नारद उवाच-  
शृणु देवि प्रवक्ष्यामि यत्कृतं तेन चक्रिणा  
भृगोरग्रे प्रतिज्ञातं यज्ञरक्षां करोम्यहम् ४  
इन्द्रस्य वचनात्सद्यो गतोऽसौ दानवैः सह  
योद्धुं विहाय गोविन्दो भृगोश्चैव मखोत्तमम् ५  
मखं त्यक्त्वा गते देवे पश्चात्तैर्दानवोत्तमैः  
आगत्य ध्वंसितः सर्वः स यज्ञः पापचेतनैः ६  
हरिं क्रुद्धः स योगीन्द्रः शशाप भृगुरेव तम्  
दशजन्मानि भुङ्क्ष्व त्वं मच्छापकलुषीकृतः ७  
कर्मणः स्वस्य सम्भोगं सम्भोक्ष्यति जनार्दनः  
तन्निमित्तं त्वया देवि दुःस्वप्नः परिवीक्षितः ८  
इत्युक्त्वा तां गतो विप्रो ब्रह्मलोकं स नारदः  
कृष्णस्यापि सुदुःखेन दुःखिता साभवत्तदा ९  
रुरोद करुणं बाला हाहेति वदती मुहुः  
गङ्गातीरोपविष्टा सा जलान्ते शृणु नन्दन १०  
सुनेत्राभ्यां तथाश्रूणि दुःखेनापि प्रमुञ्चति  
तान्यश्रूणि प्रमुक्तानि गङ्गातोये पतन्त्यपि ११  
जले चैव निमज्जन्ति तस्याश्चाप्यश्रुबिन्दवः  
सम्भवन्ति पुनस्तात पद्मरूपाणि तानि च १२  
गङ्गातोये प्रफुल्लानि वाहितानि प्रयान्ति वै  
ददृशे दानवश्रेष्ठो विष्णुमायाप्रमोहितः १३  
दुःखजानि न जानाति मुनिना कथितान्यपि  
हर्षेण महताविष्टः परिजग्राह सोऽसुरः १४  
पद्मैस्तु पुष्पितैः सोपि पूजयेद्गिरिजाप्रियम्  
सप्तकोटिभिर्दैत्येन्द्रो विष्णुमायाप्रमोहितः १५  
अथ क्रुद्धा जगद्धात्री शङ्करं वाक्यमब्रवीत्  
पश्यैतस्य विकर्म त्वं दानवस्य महामते १६  
शोकोत्पन्नानि पद्मानि गङ्गातोयगतानि वै  
अयमेष प्रगृह्णाति कामाकुलितचेतनः १७  
पूजयेच्चापि दुष्टात्मा शोकसन्तापकारकैः  
दुःखजैः शोकजैः पुष्पैस्तैः सुश्रेयः कथं भवेत् १८  
यादृशेनापि भावेन मामेव परिपूजयेत्  
तादृशेनापि भावेन अस्य सिद्धिर्भविष्यति १९  
सत्यध्यानविहीनोयं कामोदा न्यस्तमानसः  
सञ्जातः पापचारित्रो जहि देवि स्वतेजसा २०  
एवमाकर्ण्य तद्वाक्यं शम्भोश्चैव महात्मनः  
अस्यैव सङ्क्षयं शम्भो करिष्ये तव शासनात् २१  
एवमुक्त्वा ततो देवी तस्यापि वधकाङ्क्षया  
वर्त्तते हि विहुण्डस्य वधोपायं व्यचिन्तयत् २२  
कृत्वा मायामयं रूपं ब्राह्मणस्य महात्मनः  
पूजयेच्छङ्करं नाथं सुपुष्पैः पारिजातजैः २३  
समेत्य दानवः पापो दिव्यां पूजां विनाशयेत्  
कामाकुलः सुदुःखार्तस्तद्गतो भावतत्परः २४  
विष्णोश्चैव महामायां पूर्वदृष्टां स दानवः  
सस्मार दानवः पापः कामबाणैः प्रपीडितः २५  
तस्याः स्मरणमात्रेण कन्दर्पेण बलीयसा  
विरहाकुलदुःखार्तो रोदते हि मुहुर्मुहुः २६  
कालाकृष्टः स दुष्टात्मा शोकजातानि तानि सः  
परिगृह्य समायातः पूजनार्थी महेश्वरम् २७  
देव्या कृतां हि पूजां च सुपुष्पैः पारिजातजैः  
तां निर्णाश्य सुलोभेन शोकजैः परिपूजयेत् २८  
नेत्राभ्यां तस्य दुष्टस्य बिन्दवस्तेऽश्रुसम्भवाः  
अविरलास्ततो वत्स पतन्ति लिङ्गमस्तके २९  
देवी ब्राह्मणरूपेण तमुवाच महामते  
को भवान्पूजयेद्देवं शोकाकुलमनाः सदा ३०  
पतन्त्यश्रूणि देवस्य मस्तके शोकजानि ते  
अपवित्राणि मे ब्रूहि एतमर्थं ममाग्रतः ३१  
विहुण्ड उवाच-  
पूर्वं दृष्टा मया नारी सर्वसौभाग्यसम्पदा  
सर्वलक्षणसम्पन्ना कामस्यायतनं महत् ३२  
तस्या मोहेन सन्दग्धः कामेनाकुलतां गतः  
तया प्रोक्तं हि सम्भोगे देहि मे दायमुत्तमम् ३३  
कामोदसम्भवैः पुष्पैः पूजयस्व महेश्वरम्  
तेषां पुष्पकृतां मालां मम कण्ठे परिक्षिप ३४  
कोटिभिः सप्तसङ्ख्यातैः पूजयस्व महेश्वरम्  
तदर्थं पूजयाम्येव ईश्वरं फलदायकम् ३५  
कामोदसम्भवैः पुष्पैर्दुर्लभैर्देवदानवैः  
श्रीदेव्युवाच-  
क्व ते भावः क्व ते ध्यानं क्व ते ज्ञानं दुरात्मनः ३६  
ईश्वरस्यापि सम्बन्धो नास्ति किञ्चित्त्वयैव हि  
कामोदाया वरं रूपं कीदृशं वद साम्प्रतम् ३७  
क्व लब्धानि सुपुष्पाणि तस्या हास्योद्भवानि च  
विहुण्ड उवाच-  
भावं ध्यानं न जानामि न दृष्टा सा मया कदा ३८  
गङ्गातोयगतान्येव परिगृह्णामि नित्यशः  
तैरहं पूजयाम्येकं शङ्करं प्रवदाम्यहम् ३९  
ममाग्रे कथितं विप्र शुक्रेणापि महात्मना  
वचनात्तस्य देवेशमर्चयामि दिनदिने ४०  
एतत्ते सर्वमाख्यातं यच्च पृष्टोस्मि साम्प्रतम्  
श्रीदेव्युवाच-  
कामोदारोदनाज्जातैः पुष्पैस्तैर्दुःखसम्भवैः ४१  
लिङ्गमर्चयसे दुष्ट प्रभाते नित्यमेव च  
यादृशेनापि भावेन पुष्पैश्च यादृशैस्त्वया ४२  
अर्चितो देवदेवेशस्तादृशं फलमाप्नुहि  
दिव्यपूजां विनाश्यैवं शोकपुष्पैः प्रपूजसि ४३  
असौ दोषस्तवैवाद्य समुत्पन्नः सुदारुणः  
तस्माद्दण्डं प्रदास्यामि भुङ्क्ष्व स्वकर्मजं फलम् ४४  
तस्या वाक्यं समाकर्ण्य कालकृष्टो बभाष ताम्  
रे रे दुष्ट दुराचार मम कर्मप्रदूषक ४५  
हन्मि त्वामिह खड्गेन अनेनापि न संशयः  
इत्युक्त्वा ब्राह्मणं तं स निशितं खड्गमाददे ४६  
हन्तुकामः स दुष्टात्मा अभ्यधावत दानवः  
सा देवी विप्ररूपेण सङ्क्रुद्धा परमेश्वरी ४७  
हन्मि त्वामिह खड्गेन अनेनापि न संशयः  
स्वस्थानमागतं दृष्ट्वा हुङ्कारं विससर्ज ह  
तेन हुङ्कारनादेन पतितो दानवाधमः ४८  
निश्चेष्टः कामरूपेण वज्राहत इवाचलः  
पतिते दानवे तस्मिन्सर्वलोकविनाशके ४९  
लोकाः स्वास्थ्यं गताः सर्वे दुःखतापविवर्जिताः  
एतस्मात्कारणाद्वत्स सा स्त्री वै परिदेवति ५०  
गङ्गातीरे वरारोहा दुःखव्याकुलमानसा  
एतत्ते सर्वमाख्यातं यत्त्वया परिपृच्छितम् ५१  
विष्णुरुवाच-  
एवमुक्त्वा सुपुत्रं तं कुञ्जलो अण्डजेश्वरः  
विरराम महाप्राज्ञः किञ्चिन्नोवाच भूपते ५२  
 