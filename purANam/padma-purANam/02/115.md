---
title: ११५

---
कुञ्जल उवाच-  
ततस्त्वसौ संयति राजमानः समुद्यतश्चापधरो महात्मा  
यथैव कालः कुपितः सलोकान्संहर्तुमैच्छत्तु तथा सुदानवान् १  
महास्त्रजालै रवितेजतुल्यैः सुदीप्तिमद्भिर्निजघान दानवान्  
वायुर्यथोन्मूलयतीह पादपांस्तथैव राजा निजघान दानवान् २  
वायुर्यथा मेघचयं च दिव्यं सञ्चालयेत्स्वेन बलेन तेजसा  
तथा स राजा असुरान्मदोत्कटाननाशयद्बाणवरैः सुतीक्ष्णैः ३  
न शेकुर्दानवाः सर्वे बाणवर्षं महात्मनः  
मृताः केचिद्द्रुताः केचित्केचिन्नष्टा महाहवात् ४  
सूत उवाच-  
महातेजं महाप्राज्ञं महादानवनाशनम्  
चुक्रोध हुण्डो दुष्टात्मा दृष्ट्वा तं नृपनन्दनम् ५  
स्थितो गत्वेदमाभाष्य तिष्ठतिष्ठेति चाहवे  
त्वामद्य च नयिष्यामि आयुपुत्र यमान्तिकम् ६  
नहुष उवाच-  
स्थितोस्मि समरे पश्य त्वामहं हन्तुमागतः  
अहं त्वां तु हनिष्यामि दानवं पापचेतनम् ७  
इत्युक्त्वा धनुरादाय बाणानग्निशिखोपमान्  
छत्रेण ध्रियमाणेन शुशुभे सोऽपि संयुगे ८  
इन्द्रस्य सारथिं दिव्यं मातलिं वाक्यमब्रवीत्  
वाहयतु रथं मेऽद्य हुण्डस्य सम्मुखं भवान् ९  
इत्युक्तस्तेन वीरेण मातलिर्लघुविक्रमः  
तुरगांश्चोदयामास महावातजवोपमान् १०  
उत्पेतुश्च ततो वाहा हंसा इव यथाम्बरे  
छत्रेण इन्दुवर्णेन रथेनापि पताकिना ११  
नभस्तलं तु सम्प्राप्य यथा सूर्यो विराजते  
आयुपुत्रस्तथा सङ्ख्ये तेजसा विक्रमेण तु १२  
अथ हुण्डो रथस्थोऽपि राजमानः स्वतेजसा  
सर्वायुधैश्च संयुक्तस्तद्वद्वीरव्रते स्थितः १३  
उभयोर्वीरयोर्युद्धं देवविस्मयकारकम्  
तदा आसीन्महाप्राज्ञ दारुणं भीतिदायकम् १४  
सुबाणैर्निशितैस्तीक्ष्णैः कङ्कपत्रैः शिलीमुखैः  
हुण्डेन ताडितो राजा सुबाह्वोरन्तरे तदा १५  
सुभाले पञ्चभिर्बाणैर्विद्धः क्रुद्धोऽभवत्तदा  
सविद्धस्तु तदा बाणैरधिकं शुशुभे नृपः १६  
सारुणः करमालाभिरुदयंश्च दिवाकरः  
रुधिरेण तु दिग्धाङ्गो हेमबाणैस्तनुस्थितैः १७  
सूर्यवच्छोभते राजा पूर्वकालस्य चाम्बरे  
दृष्ट्वा तु पौरुषं तस्य दानवं वाक्यमब्रवीत् १८  
तिष्ठतिष्ठ क्षणं दैत्य पश्य मे लाघवं पुनः  
इत्युक्त्वा तु रणे दैत्यं जघान दशभिः शरैः १९  
मुखे भाले हतस्तेन मूर्च्छितो निपपात ह  
पश्यामानैः सुरैर्दिव्यै रथोपरि महाबलः २०  
देवैश्च चारणैः सिद्धैः कृतः शब्दः सुहर्षजः  
जयजयेति राजेन्द्र शङ्खान्दध्मुः पुनः पुनः २१  
सकोलाहलशब्दस्तु तुमलो देवतेरितः  
कर्णरन्ध्रमाविवेश हुण्डस्य मूर्छितस्य च २२  
श्रुत्वा सधनुरादाय बाणमाशीविषोपमम्  
स्थीयतां स्थीयतां युद्धे न मृतोस्मि त्वया हतः २३  
इत्युक्त्वा पुनरुत्थाय लाघवेन समन्वितः  
एकविंशतिभिर्बाणैर्नहुषं चाहनत्पुनः २४  
एकेन मुष्टिमध्ये तु चतुर्भिर्बाहुमध्यतः  
चतुर्भिश्च महाश्वांश्च छत्रमेकेन तेन वै २५  
पञ्चभिर्मातलिं विद्ध्वा रथनीडं तु सप्तभिः  
ध्वजदण्डं त्रिभिस्तीक्ष्णैर्दानवः शिखिपत्रिभिः २६  
आदानं तु निदानं तु लक्षमोक्षं दुरात्मनः  
लाघवं तस्य सन्दृष्ट्वा देवता विस्मयङ्गताः २७  
तस्य पौरुषमापश्य स राजा दानवोत्तमम्  
शूरोसि कृतविद्योसि धीरोसि रणपण्डितः २८  
इत्युक्वा दानवं तं तु धनुर्विस्फार्य भूपतिः  
मार्गणैर्दशभिस्तं तु विव्याध लघुविक्रमः २९  
त्रिभिर्ध्वजं प्रचिच्छेद स पपात धरातले  
तुरगान्पातयामास चतुर्भिस्तस्य सायकैः ३०  
एकेन छत्रं तस्यापि चकर्त लघुविक्रमः  
दशभिः सारथिस्तस्य प्रेषितो यममन्दिरम् ३१  
दंशनं दशभिश्छित्त्वा शरैश्च विदलीकृतः  
सर्वाङ्गेषु च त्रिंशद्भिर्विव्याध दनुजेश्वरम् ३२  
हताश्वो विरथो जातो बाणपाणिर्धनुर्धरः  
अभ्यधावत्स वेगेन वर्षयन्निशितैः शरैः ३३  
खड्गचर्मधरो दैत्यो राजानं तमधावत  
धावमानस्य हुण्डस्य खड्गं चिच्छेद भूपतिः ३४  
क्षुरप्रैर्निशितैर्बाणैश्चर्म चिच्छेद भूपतिः  
अथ हुण्डः स दुष्टात्मा समालोक्य समन्ततः ३५  
जग्राह मुद्गरं तूर्णं मुमोच लघुविक्रमः  
वज्रवेगं समायान्तं ददृशे नृपतिस्तदा ३६  
मुद्गरं स्वनवन्तं चापातयदम्बरात्ततः  
दशभिर्निशितैर्बाणैः क्षुरप्रैश्च स्वविक्रमात् ३७  
मुद्गरं पतितं दृष्ट्वा दशखण्डमयं भुवि  
गदामुद्यम्य वेगेन राजानमभ्यधावत ३८  
खड्गेन तीक्ष्णधारेण तस्य बाहुं विचिच्छिदे  
सगदं पतितं भूमौ साङ्गदं कटकान्वितम् ३९  
महारावं ततः कृत्वा वज्रस्फोटसमं तदा  
रुधिरेणापि दिग्धाङ्गो धावमानो महाहवे ४०  
क्रोधेन महताविष्टो ग्रस्तुमिच्छति भूपतिम्  
दुर्निवार्यः समायातः पार्श्वं तस्य च भूपतेः ४१  
नहुषेण महाशक्त्या ताडितो हृदि दानवः  
पतितः सहसा भूमौ वज्राहत इवाचलः ४२  
तस्मिन्दैत्ये गते भूमावितरे दानवा गताः  
विविशुः कति दुर्गेषु कति पातालमाश्रिताः ४३  
देवाः प्रहर्षमाजग्मुर्गन्धर्वाः सिद्धचारणाः  
हते तस्मिन्महापापे नहुषेण महात्मना ४४  
तस्मिन्हते दैत्यवरे महाहवे देवाश्च सर्वे प्रमुदं प्रलेभिरे  
तां देवरूपां तपसा प्रवर्द्धितां स आयुपुत्रः प्रतिलभ्य हर्षितः ४५  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे नहुषाख्याने पञ्चदशाधिकशततमोऽध्यायः ११५