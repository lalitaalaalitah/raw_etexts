---
title: ०४४

---
चतुश्चत्वारिंशत्तमोऽध्यायः  
सुकलोवाच-  
स्वसैन्यं दुर्धरं दृष्ट्वा निर्जितं दुर्धरेण तम्  
चुकोप भूपतिः क्रूरं दुःसहं शूकरं प्रति १  
धनुरादाय वेगेन बाणं कालानलोपमम्  
तस्याभिमुखमेवासौ हयेनाभिससार सः २  
स यदा नृपतिं हयपृष्ठगतं वरपौरुषयुक्तममित्रहणम्  
परिपश्यति शूकरयूथपतिः प्रगतोभिमुखं रणभूमितले ३  
निशितेन शरेण हतो हि यदा नृपतेर्हयपादतले प्रगतः  
तमिहैव विलङ्घ्य च वेगमनाः प्रखरेण जवेन च कोलवरः ४  
व्यथितस्तुरगः सकिरिःकिटिना न हि याति क्षितौ स हि विद्धगतिः  
तुरगः पतितो भुवि तुण्डहतो लघुस्यन्दनमेव गतो नृपतिः ५  
स हि गर्जति शूकरजातिरवैरथसंस्थितकोशल येन जवैः  
गदया निहतः किल भूपतिना रणमध्यगतः स हि यूथपतिः ६  
परित्यज्य तनुं च स्वकां हि तदा गत एव हरेर्गृहमेव वरम् ७  
कृत्वा हि युद्धं समरे हितेन राज्ञा समं शूकरराजराजः  
पपात भूमौ च हतो यदा तु ववर्षिरे देववराः सुपुष्पैः ८  
तस्योर्ध्वगः पुष्पचयः सुजातः सन्तानकानामिव सौरभश्च  
सकुङ्कुमैश्चन्दनवृष्टिमेव कुर्वन्ति देवाः परितुष्यमाणाः ९  
विमृश्यमानः स हि तेन राज्ञा चतुर्भुजः सोपि बभूव राजन्  
दिव्याम्बरोभूषणदिव्यरूपः स्वतेजसा भाति दिवाकरो यथा १०  
दिव्येन यानेन दिवं गतो यदा सुपूज्यमानः सुरराजदेवैः  
गन्धर्वराजः स बभूव भूयः पूर्वं स्वकं कायमिहैव हित्वा ११  
इति श्रीपद्मपुराणे भूमिखण्डे वेनोपाख्याने सुकलाचरित्रे  
चतुश्चत्वारिंशत्तमोऽध्यायः ४४