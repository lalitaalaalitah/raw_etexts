---
title: ०६५

---
ययातिरुवाच-  
धर्मस्य रक्षकः कायो मातले चात्मना सह  
नाकमेष न प्रयाति तन्मे त्वं कारणं वद १  
मातलिरुवाच-  
पञ्चानामपि भूतानां सङ्गतिर्नास्ति भूपते  
आत्मना सह वर्तन्ते सङ्गत्या नैव पञ्च ते २  
सर्वेषां तत्र सङ्घातः कायग्रामे प्रवर्तते  
जरया पीडिताः सर्वेः स्वंस्वं स्थानं प्रयान्ति ते ३  
यथा रसाधिका पृथ्वी महाराज प्रकल्पिता  
रसैः क्लिन्ना ततः पृथ्वी मृदुत्वं याति भूपते ४  
भिद्यते पिपीलिकाभिर्मूषिकाभिस्तथैव च  
छिद्राण्येव प्रजायन्ते वल्मीकाश्च महोदराः ५  
तद्वत्काये प्रजायन्ते गण्डमाला विचार्चिकाः  
कृमिभिर्भिद्यमानश्च काय एष नरोत्तम ६  
गुल्मास्तत्र प्रजायन्ते सद्यः पीडाकरास्तदा  
एभिर्दोषैः समायुक्तः कायोयं नहुषात्मज  
कथं प्राणसमायोगाद्दिवं याति नरेश्वर ७  
काये पार्थिवभागोऽयं समानार्थं प्रतिष्ठितः  
न कायः स्वर्गमायाति यथा पृथ्वी तथास्थितः ८  
एतत्ते सर्वमाख्यातं दोषौघैः पार्थिवस्य यः ९  
 इति श्रीपद्मपुराणे भूमिखण्डे वेनोपाख्याने मातापितृतीर्थ-  
माहात्म्ये पञ्चषष्टितमोऽध्यायः ६५