---
title: १२५

---
सूत उवाच-  
वेनस्याज्ञां सुसम्प्राप्य पृथुः परमधार्मिकः  
सम्बभ्रे सर्वसम्भारान्नानापुण्यान्नृपात्मजः १  
निमन्त्र्य ब्राह्मणान्सर्वान्नानादेशोद्भवानपि  
अथ वेन इयाजासावश्वमेधेन भूपतिः २  
दानान्यदाद्ब्राह्मणेभ्यो नानारूपाण्यनेकशः  
जगाम वैष्णवं लोकं सकायो जगतीपतिः ३  
विष्णुना सह धर्मात्मा नित्यमेव प्रवर्तते  
एतद्वः सर्वमाख्यातं चरित्रं तस्य भूपतेः ४  
सर्वपापप्रशमनं सर्वदुःखविनाशनम्  
पृथुरेव स धर्मात्मा राजा पृथ्वीं प्रशासति ५  
त्रैलोक्येन समं पृथ्वीं दुदोह नृपसत्तमः  
प्रजास्तु रञ्जितास्तेन पुण्यधर्मानुकर्मभिः ६  
एतत्ते सर्वमाख्यातं भूमिखण्डमनुत्तमम्  
प्रथमं सृष्टिखण्डं तु द्वितीयं भूमिखण्डकम् ७  
भूमिखण्डस्यमाहात्म्यं कथयिष्याम्यहं पुनः  
अस्य खण्डस्य वै श्लोकं यः शृणोति नरोत्तमः ८  
दिनस्यैकस्य वै पापं तस्य चैव प्रणश्यति  
यो नरो भावसंयुक्तोऽध्यायं संशृणुते सुधीः ९  
तस्य पुण्यं प्रवक्ष्यामि श्रूयतां द्विजसत्तमाः  
दत्तस्य गोसहस्रस्य ब्राह्मणेभ्यः सुपर्वणि १०  
यत्फलं तत्प्रजायेत विष्णुस्तस्य प्रसीदति  
अस्य पद्मपुराणस्य पठमानस्य नित्यशः ११  
कलौयुगे तु विघ्नाश्च न जायन्ते नरस्य वै  
व्यास उवाच-  
कस्मात्कलौ न जायन्ते शृण्वानस्य च पद्मज १२  
नरस्य पुण्ययुक्तस्य नाना विघ्नाः सुदारुणाः  
ब्रह्मोवाच-  
मखस्याप्यश्वमेधस्य यत्फलं परिकथ्यते १३  
तत्फलं दृश्यते तात पुराणे पद्मसञ्ज्ञके  
अश्वमेधमखः पुण्यः कलौ नैव प्रवर्तते १४  
पुराणं चापि यत्तद्वदश्वमेधसमं किल  
अश्वमेधस्य यत्पुण्यं स्वर्गमोक्षफलप्रदम् १५  
न भुञ्जन्ति नराः पापाः पापमार्गेषु संस्थिताः  
पुराणस्यास्य पुण्यस्य पद्मसञ्ज्ञस्य सत्तम १६  
अश्वमेधसमं पुण्यं न भुञ्जन्ति कलौ नराः  
कलौ युगे नरैः पापैर्गन्तव्यं नरकार्णवम् १७  
कस्माच्छ्रोष्यन्ति तत्पुण्यं चतुर्वर्गप्रसाधनम्  
येन श्रुतमिदं पुण्यं पुराणं पद्मसञ्ज्ञकम् १८  
सर्वं हि साधितं तेन चतुर्वर्गस्य साधनम्  
अश्वमेधादयो यज्ञास्तस्मान्नष्टा महामते १९  
कलौ युगे गताः स्वर्गे सवेदाः साङ्गसस्वराः  
यः कोपि सत्वसम्पन्नः श्रद्धावान्भगवत्परः २०  
श्रोतुमिच्छति धर्मात्मा सपुत्रो भार्यया सह  
श्रवणार्थं महाश्रद्धा पूर्वं तस्य प्रजायते २१  
शृण्वानस्य नरस्यापि महाविघ्नो न सञ्चरेत्  
अश्रद्धा जायते पूर्वं पाठकस्य नरस्य च २२  
लोभश्च जायते तस्य शृण्वानस्य द्विजोत्तम  
प्रेषितो विष्णुदेवेन महामोहः स दारुणः २३  
अकरोत्स विनाशं तु शृण्वतश्चास्य नित्यशः  
दूषकाः कुत्सकाः पापाः सम्भवन्ति दिने दिने २४  
ज्ञातव्यं तु सुबुद्धेन विघ्नरूपं ममाधुना  
सञ्जातं दृश्यते व्यास तथा होमं समाचरेत् २५  
वैष्णवैश्च महामन्त्रैर्विष्णुसूक्तैः सुपुण्यदैः  
विष्णोरराटमन्त्रेण सहस्रशीर्षकेण च २६  
इदं विष्णु सुमन्त्रेण आब्रह्मेण पुनः पुनः  
त्र्यम्बकेन च मन्त्रेण होममेवं समाचरेत् २७  
बृहत्साम्ना सुमन्त्रेण द्वादशाक्षरकेण च  
यस्य देवस्य यो होमस्तस्य मन्त्रेण होमयेत् २८  
अष्टोत्तरतिलाज्यैश्च पालाशैः समिधैरपि  
ग्रहाणामपि कर्त्तव्यं स्थापनं पूजनं द्विज २९  
विघ्नेशं पूजयेत्तत्र शारदां च सुरेश्वरीम्  
जातवेदां महामायां चण्डिकां क्षेत्रनायकम् ३०  
तिलैश्च तन्दुलैराज्यैस्तेषां मन्त्रसमुद्यतैः  
एवं होमः प्रकर्त्तव्यो ब्राह्मणेभ्यो ददेद्धनम् ३१  
यथासम्भाविकां तात दक्षिणां धेनुसंयुताम्  
ततो विघ्नाः प्रणश्यन्ति पुराणं सिद्धिमाप्नुयात् ३२  
एवं न कुरुते यो हि तस्य विघ्नं वदाम्यहम्  
तस्याङ्गे जायते रोगो बहुपीडाप्रदायकः ३३  
भार्या शोकः पुत्रशोको धनहानिः प्रजायते  
नानाविधान्महारोगान्भुञ्जते नात्र संशयः ३४  
यस्य गेहे नास्ति वित्तमुपवासं समाचरेत्  
एकादशीं सुसम्प्राप्य पूजयेन्मधुसूदनम् ३५  
षोडशैश्चोपचारैश्च भावयुक्तेन चेतसा  
ब्राह्मणान्भोजयेत्पश्चाद्यथावित्तानुसारतः ३६  
केशवाय ततो दत्वा सङ्कल्पं हविषान्वितम्  
स्वयं कुर्यात्ततः प्राज्ञो भोजनं सह बान्धवैः ३७  
पुत्रैस्तु भार्यया युक्तस्ततः सिद्धिमवाप्नुयात्  
पुराणसंहितापूर्णा श्रोतव्या धर्मतत्परैः ३८  
चतुर्वर्गस्य वै सिद्धिर्जायते तस्य नान्यथा  
सपादं लक्षमेकं तु ब्रह्माख्यं पुष्करं शृणु ३९  
कृते युगे तु निष्पापाः शृण्वन्ति मनुजा द्विज  
लक्षस्यार्द्धं ततः कृत्स्नं पुराणं पद्मसञ्ज्ञकम् ४०  
श्लोकानां तु सहस्राभ्यां द्वाभ्यामेव तथाधिकम्  
त्रेतायुगे तथा प्राप्ते यदा श्रोष्यन्ति मानवाः ४१  
चतुर्वर्गफलं भुक्त्वा ते यास्यन्ति हरिं पुनः  
द्वाविंशतिसहस्राणि संहितापद्मसञ्ज्ञिता ४२  
द्वापरे कथिता विप्र ब्रह्मणा परमात्मना  
द्वादशैव सहस्राणां पद्माख्या सा तु संहिता ४३  
कलौ युगे पठिष्यन्ति मानवा विष्णुतत्पराः  
एकोर्थश्चैकभावश्च चतुर्ष्वपि प्रवर्तितः ४४  
संहितास्वेव विप्रेन्द्र शेषाख्यानप्रविस्तरः  
द्वादशैव सहस्राणि नाशं यास्यन्ति सत्तम ४५  
कलौ युगे तु सम्प्राप्ते प्रथमं हि भविष्यति  
भूमिखण्डं नरः श्रुत्वासर्वपापैः प्रमुच्यते ४६  
मुच्यते सर्वदुःखेभ्यः सर्वरोगैः प्रमुच्यते  
अन्यत्सर्वं परित्यज्य जपं दानं तथा श्रुतम् ४७  
श्रोतव्यं हि प्रयत्नेन पद्माख्यं पापनाशनम्  
प्रथमं सृष्टिखण्डं तु द्वितीयं भूमिखण्डकम् ४८  
तृतीयं स्वर्गखण्डं च पातालं तु चतुर्थकम्  
पञ्चमं चोत्तरं खण्डं सर्वपापप्रणाशनम् ४९  
यः शृणोति नरो भक्त्या पञ्चखण्डान्यनुक्रमात्  
गोप्रदानसहस्रस्य मानवो लभते फलम् ५०  
महाभाग्येन लभ्यन्ते पञ्चखण्डानि भूसुराः  
श्रुतानि मोक्षदानि स्युः सत्यं सत्यं न संशयः ५१  
इति श्रीपद्मपुराणे भूमिखण्डे पञ्चपञ्चाशत्सहस्रसंहितायां वेनोपाख्याने पञ्चविंशत्यधिकशततमोऽध्यायः १२५