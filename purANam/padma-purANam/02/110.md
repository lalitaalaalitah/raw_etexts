---
title: ११०

---
कुञ्जल उवाच-  
आमन्त्र्य स मुनीन्सर्वान्वशिष्ठं तपतांवरम्  
समुत्सुको गन्तुकामो नहुषो दानवं प्रति १  
ततस्ते मुनयः सर्वे वशिष्ठाद्यास्तपोधनाः  
आशीर्भिरभिनन्द्यैनमायुपुत्रं महाबलम् २  
आकाशे देवताः सर्वा जघ्नुर्वै दुन्दुभीन्मुदा  
पुष्पवृष्टिं प्रचक्रुस्ते नहुषस्य च मूर्धनि ३  
अथ देवः सहस्राक्षः सुरैः सार्द्धं समागतः  
ददौ शस्त्राणि चास्त्राणि सूर्यतेजोपमानि च ४  
देवेभ्यो नृपशार्दूलो जगृहे द्विजसत्तम  
तानि दिव्यानि चास्त्राणि दिव्यरूपोपमोऽभवत् ५  
अथ ता देवताः सर्वाः सहस्राक्षमथाब्रुवन्  
स्यन्दनो दीयतामस्मै नहुषाय सुरेश्वर ६  
देवानां मतमाज्ञाय वज्रपाणिः स्वसारथिम्  
आहूय मातलि तं तु आदिदेश ततो द्विज ७  
एनं गच्छ महात्मानमुह्यतां स्यन्दनेन वै  
सध्वजेन महाप्राज्ञमायुजं समरोद्यतम् ८  
स चोवाच सहस्राक्षं करिष्ये तवशासनम्  
एवमुक्त्वा जगामाशु ह्यायुपुत्रं रणोद्यतम् ९  
राजानं प्रत्युवाचैव देवराजस्य भाषितम्  
विजयी भव धर्मज्ञ रथेनानेन सङ्गरे १०  
इत्युवाच सहस्राक्षस्त्वामेव नृपतीश्वर  
जहि त्वं दानवं सङ्ख्ये तं हुण्डं पापचेतनम् ११  
समाकर्ण्य स राजेन्द्र सानन्दपुलकोद्गमः  
प्रसादाद्देवदेवस्य वशिष्ठस्य महात्मनः १२  
दानवं सूदयिष्यामि समरे पापचेतनम्  
देवानां च विशेषेण मम मायापचारितम् १३  
एवमुक्ते महावाक्ये नहुषेण महात्मना  
अथायातः स्वयं देवः शङ्खचक्रगदाधरः १४  
चक्राच्चक्रं समुत्पाट्य सूर्यबिम्बोपमं महत्  
ज्वलता तेजसा दीप्तं सुवृत्तारं शुभावहम् १५  
नहुषाय ददौ देवो हर्षेण महता किल  
तस्मै शूलं ददौ शम्भुः सुतीक्ष्णं तेजसान्वितम् १६  
तेन शूलवरेणासौ शोभते समरोद्यतः  
द्वितीयः शङ्करश्चासौ त्रिपुरघ्नो यथा प्रभुः १७  
ब्रह्मास्त्रं दत्तवान्ब्रह्मा वरुणः पाशमुत्तमम्  
चन्द्र तेजःप्रतीकाशं शङ्खं च नादमङ्गलम् १८  
वज्रमिन्द्रस्तथा शक्तिं वायुश्चापं समार्गणम्  
आग्नेयास्त्रं तथा वह्निर्ददौ तस्मै महात्मने १९  
शस्त्राण्यस्त्राणि दिव्यानि बहूनि विविधानि च  
ददुर्देवा महात्मानस्तस्मै राज्ञे महौजसे २०  
कुञ्जल उवाच-  
अथ आयुसुतो वीरो दैवतैः परिमानितः  
आशीर्भिर्नन्दितश्चापि मुनिभिस्तत्त्ववेदिभिः २१  
आरुरोह रथं दिव्यं भास्वरं रत्नमालिनम्  
घण्टारवैः प्रणदन्तं क्षुद्रघण्टासमाकुलम् २२  
रथेन तेन दिव्येन शुशुभे नृपनदन्नः  
दिविमार्गे यथा सूर्यस्तेजसा स्वेन वै किल २३  
प्रतपंस्तेजसा तद्वद्दैत्यानां मस्तकेषु सः  
जगाम शीघ्रं वेगेन यथा वायुः सदागतिः २४  
यत्रासौ दानवः पापस्तिष्ठते स्वबलैर्युतः  
तेन मातलिना सार्द्धं वाहकेन महात्मना २५