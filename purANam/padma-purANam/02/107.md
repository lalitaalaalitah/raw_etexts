---
title: १०७

---
कुञ्जल उवाच-  
अथासौ नारदः स्वर्गादायुराजानमागतः  
आगत्य कथयामास कस्माद्राजन्प्रशोचसे १  
पुत्रापहरणं तेऽद्य क्षेमं जातं महामते  
देवादीनां महाराज एवं ज्ञात्वा तु मा शुचः २  
सर्वज्ञः सगुणो भूत्वा सर्वविज्ञानसंयुतः  
सर्वकलाभिसम्पूर्ण आगमिष्यति ते सुतः ३  
येनाप्यपहृतस्तेऽद्य बालो देवगुणोपमः  
आत्मगेहे महाराज कालो नीतो न संशयः ४  
तस्याप्यन्तं स वै कर्त्ता महावीर्यो महाबलः  
स त्वामभ्येष्यते भूप शिवस्य सुतया सह ५  
इन्द्रोपेन्द्रसमः पुत्रो भविष्यति स्वतेजसा  
इन्द्रत्वं भोक्ष्यते सोऽपि निजैश्च पुण्यकर्मभिः ६  
एवमाभाष्य राजानमायुं देवर्षिसत्तमः  
जगाम सहसा तस्य पश्यतः सानुगस्य ह ७  
गते तस्मिन्महाभागे नारदे देवसम्मिते  
आयुरागत्य तां राज्ञीं तत्सर्वं विन्यवेदयत् ८  
दत्तात्रेयेण यो दत्तः पुत्रो देववरोत्तमः  
स वै राज्ञि कुशल्यास्ते विष्णोश्चैव प्रसादतः ९  
येनाप्यसौ हृतः पुत्रः सगुणो मे वरानने  
शिरस्तस्य गृहीत्वा तु पुनरेवागमिष्यति १०  
इत्याह नारदो भद्रे मा कृथाः शोकमेव च  
त्यज चैनं महामोहं कार्यधर्मविनाशनम् ११  
भर्तुर्वाक्यं निशम्यैवं राज्ञी इन्दुमती ततः  
हर्षेणापि समाविष्टा पुत्रस्यागमनं प्रति १२  
यथोक्तं देवऋषिणा तत्तथैव भविष्यति  
दत्तात्रेयेण मे दत्तस्तनपो ह्यजरामरः १३  
भविष्यति न सन्देहः प्रतिभात्येनमेव हि  
इत्येवं चिन्तयित्वा तु ननाम द्विजपुङ्गवम् १४  
नमोस्तु तस्मै परिसिद्धिदाय अत्रेः सुपुत्राय महात्मने च  
यस्य प्रसादेन मया सुपुत्रः प्राप्तः सुधीरः सुगुणः सुपुण्यः १५  
एवमुक्त्वा तु सा देवी विरराम सुदुःखिता  
आगमिष्यन्तमाज्ञाय नहुषं तनयं पुनः १६  
इति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने सप्तोत्तरशततमोऽध्यायः १०७