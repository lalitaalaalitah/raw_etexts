---
title: जटापटलकारिका

---
जटापटलकारिका  
शैशिरीये समाम्नाये व्याडिनैव महर्षिणा  
जटाद्या विकृतीरष्टौ वक्ष्यन्ते नातिविस्तरम् १  
जटा माला शिखा रेखा ध्वजो दण्डो रथो घनः  
अष्टौ विकृतयः प्रोक्ताः क्रमपूर्वा मनीषिभिः २  
ब्रूयात्क्रमविपर्यासक्रममीदृग्विधां दिशेत्  
जटाख्यां विकृतिं धीमान् विज्ञाय क्रमलक्षणम् ३  
अनुलोमविलोमाभ्यां त्रिवारं हि पठेत्क्रमम्  
विलोमे पदवत्सन्धिरनुलोमे यथाक्रमम् ४  
षत्वं णत्वं च दीर्घत्वं क्रमसन्धौ यदुच्यते  
व्युत्क्रमे तन्न कर्तव्यं स्वरक्षैप्रादिकं भवेत् ५  
विलोमे पदवत्सन्धिरनानुपूर्व्यसंहिते  
आनुपूर्व्यं क्रमे त्याज्यं व्युत्क्रमं पदवत्पठेत् ६  
चतुःक्रमे त्रिक्रमे च तथा पञ्चक्रमेऽपि च  
आद्यन्ताभ्यां त्रिवृन्मध्यं ब्रूयात्क्रमविपर्ययैः ७  
समयादौ क्रमे यद्वत्समयात्परतस्तथा  
जटायां समयादिस्थं शुद्धेन परिवर्तयेत् ८  
समयक्रमणं नास्ति समयादिक्रमं विना  
त्रिक्रमं समयादिस्थमादिना सह तं पठेत् ९  
व्युत्क्रमे क्रमवत्सन्धिः स च क्षैप्रादिरिष्यते  
डकारादिविधानं तत्स्वरान्तःपरिवर्तनम् १०  
त्र्यक्षरान्तप्रगृह्याणामुकारामन्त्रितस्य च  
विलोमे पदसन्धौ तु प्रगृह्यत्वं न विद्यते ११  
एकारौकारपरस्त्वकारोऽभिनिहन्यते  
व्युत्क्रमे क्रमवच्चैव नवधा कम्पलोपनम् १२  
विलोमसन्धौ प्रश्लिष्टे क्षैप्राभिनिहितेषु च  
वर्जयित्वा स्वरं जात्यं त्रिषु कम्पनिषेधनम् १३  
परिग्रहावग्रहेषु द्व्युदात्तादिपदेषु च  
उदात्तादिविधानं तच्छौनकोक्तं भवेदिह १४  
आदित्यैर्यातमित्यस्मिन्पादे चाष्टाक्षरे भवेत्  
पदाध्यायेऽनुदात्तः स्यात्संहितायामुदात्तवत् १५  
पदद्वयमनुक्रम्य व्युत्क्रम्योत्म्यक्र सन्धिवत्  
स्वरलक्षणसंयुक्ता सा जटेत्यभिधीयते ते १६  
इति जटापटलकारिका