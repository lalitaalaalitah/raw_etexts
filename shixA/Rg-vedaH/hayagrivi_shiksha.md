---
title: हयग्रीवी शिक्षा

---
हयग्रीवी शिक्षा  
क्रमे यथोक्ते पदजातमेव द्विरभ्यसेदुत्तरमेव पूर्वम्  
अभ्यस्य पूर्वं च तथोत्तरे पदेऽवसानमेवं हि जटा विधीयते १  
त्रिभिः पदैः स्यात्क्रमको यत्र तत्र  
मध्यं त्वनभ्यस्य च पूर्वमभ्यसेत्  
अर्थाच्च मध्यस्य भवेद् द्विरुक्तिता  
सन्देहदं त्विङ्गनतः प्रदर्शयेत् २  
अभिक्रमे क्रमशास्त्रं प्रमाणं  
स्याद् व्युत्क्रमे व्याकरणं प्रधानम्  
उक्तक्रमे व्युत्क्रमणे विशेषः  
स्वराः प्रकारद्वितयेप्यभिन्नाः ३  
चतुःक्रमे त्रिक्रमवत् परीत्य  
सन्दर्शयेन्मध्यपदस्य रूपम्  
तथेङ्गयेत्पदजातं विकारि  
व्यावर्तने संहितावत्प्रगृह्य ४  
ऋते क्रमं द्वैपदसंहितास्वर-  
ज्ञानं न चेति क्रमकप्रयोजनम्  
तथान्यतः पदसन्धेर्विशेषितः  
स्वराभिधाने हि जटा प्रयोजिका ५  
क्रमस्वरेणैव जटासु भूयते  
समज्यतेऽतोत्र न तिङ्ङतिङ्विधिः  
स्वराभिधेया हि यथाश्रुतैः स्वरैः  
पदेष्वथामन्त्रितजातिकेष्वपि ६  
इति जटापटले प्रथमो वर्गः  
  
अथ द्वितीयो वर्गः  
मध्यस्वरस्त्रिक्रमे यत्र लुप्यते  
व्यावर्तने तद्ग्रहणं च सर्वतः  
स्यादन्यथा विग्रहणे प्रयोजनं  
किं वाभिजाते पदनिश्चये तदा ७  
सन्धिर्निपातस्य कदापि नोक्तस्  
तथापि पूर्वेण जटासु दृष्टः  
स्वरा हि सर्वे क्रमवद्विधेयाः  
कम्पा अपि स्युः स्वरसन्धिजाश्च ८  
अर्धर्चान्त्यं पदमेकं प्रदृश्यते  
तदा तदभ्यस्य विरम्य चेङ्गयेत्  
ऋच्येकमेव प्रकटं पदं भवेत्  
परेण साकं परिवर्तनं तदा ९  
ओकार आमन्त्रितजोपि दृष्टः  
सन्धीयमानो न तु संहितायाम्  
स्वरे परेऽकारवर्जं जटायाम्  
उपैति सन्धिं न परो विशेषः १०  
अनानुपूर्व्येण च यत्र संहिता  
पदक्रमाद् व्युत्क्रमणं पुनः क्रमः  
भवेत्प्रकारोऽयमनादिरुत्तमः  
सदा जटाया इति सर्वसम्मतत् ११  
इति द्वितीयो वर्गः  
मूलशिक्षा समाप्ता